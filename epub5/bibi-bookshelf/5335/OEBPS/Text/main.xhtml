<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
  <title></title>
  <link rel="stylesheet" href="../Styles/main.css" type="text/css"/>
</head>

<body>

  <br/>

  <h3 style="text-align: center;" id="ufZkBieeJfb6ME5DKYzPCN7"><a id="bookmark0"></a><span style="font-weight:bold;">BİRİNCİ BÖLÜM</span></h3>

  <br/>

  <h3 style="text-align: center;" id="usQEz8J6SFDciTp22BZQNM9"><span style="font-weight:bold;">1</span></h3>

  <p>Joseph temiz havayı derin derin içine çekti. Kilisenin saati on biri, belki de gece yarısını vurdu. O anda ekim dolunayı sarı bulutların arasından ortaya çıktı. Issız sokakların köşe başlarında lambalar çöp yığınlarını aydınlatıyordu. Bir sarhoşun narası kentin içerilerinden yankılandı. Joseph, dökülmüş yaprak yığını önünde durdu, güzel bir yaprağı kedisi için seçip bakım çantasına koydu. Yağmur yeniden yağmaya başladı. Her zaman olduğu gibi, şemsiyesini yine bir yerlerde unutmuştu. Bir metro girişine yöneldi.</p>

  <p>Peronda treni beklerken az önce yaptığı viziteyi düşündü. “Şu kadıncağız” dedi, “Gerçekten en kötüsüydü. Uyuyamadığından gelmem için yalvarıyor, geldiğimde kendisini uyandırdığım için demediğini bırakmıyor… Bu kez karar verdim, evde hasta vizitelerine paydos! Kimileri uykuları geç geldiği için paniğe kapılırlar, kimileri bir karabasan anlatmak için rahatımı kaçırır, kimileri dertlerine hemen deva bulmam için gırtlağıma sarılır, kimileri de kendilerini uyku haplarıyla zehirlememi ister… Her türlü sinir hastası için uyutucu uyku taciri kılığına girmekten bıktım. Ya artık hiçbir şeye inanmadıkları için beni dinlemezler, ya da İsa’ymışım gibi beni can kulağıyla dinlerler… Hiç kuşkusuz, gelecek ruh doktorlarının olacak.”</p>

  <p>Beklediği tren gelmişti. Joseph boş bir vagona bindi, bir koltuğa yerleşti, uzun uzun esnedikten sonra birazdan yatağına kavuşacak olmanın mutluluğuyla, tadını çıkara çıkara gerindi.</p>

  <p>Bir sonraki istasyonda, biri oğlan üçü kız dört genç vagona girdiler. Maskeli balodan geliyor olmalıydılar. Yüzleri pudralı, saçları dağınık, dudaklarına ise kan kırmızısı ruj sürmüş olan kızlar tıpkı punk cadısı gibi giyinmiştiler. Uzun kara çoraplarındaki yırtıklardan sarı tenleri görünüyordu. Üzerleri çivili deri ceketlerinin içine bir şey giyinmemiş gibiydiler. Oğlansa şeytan kılığına girmişti: keçi sakalı, kırmızı pelerin ve ucu sivri kuyruk. Olağanüstü yakışıklıydı. Kızları eğlendirmek için soytarılık yapmaya başladı. Onlar kuyruğuyla oynayarak gülerken, kulaklarına bir şeyler fısıldıyor, elini ceketlerinin altına sokarak onları gıdıklıyordu.</p>

  <p>Büyülenmiş gibi kendilerine bakan Joseph’i görmemiştiler. Bu oğlanın yerinde olmak, yirmi yaş küçük olmak için neler vermezdi ki! Bu kızlarla dans etmek, boyunlarını ısırmak, kokularıyla sarhoş olup saçlarının lülelerinde kendinden geçmek için çalışmalarının, araştırmalarının tümünü seve seve ateşe atabilirdi… Doğrusu, gençliği onlardan daha çok hak ediyordu. O, bitip tükenmek bilmez geceler boyunca çalışmış ve uzun uzadıya düşünmüştü, binlerce sayfa yazı okumaktan gözlerinin canına okumuştu, içinde altın bulma umuduyla kafasını zorlamıştı. Sonuç: Şu andaki tek düşü artık düşünmemek, bir hayvan gibi yaşamdan zevk almaktı… Kuşku duymalıydı: Zekânın, usun geri dönüşü yoktur. İnsanın öğrenme yeteneği varsa da, bildiğini unutma yeteneği yoktur. Beyninde ambrozyayı<a id="footnote1"></a><sup><a href="#bookmark1">1</a></sup><sup></sup> ararken yaşamının tadı tuzu kalmamıştı. Düşünceler kendisini başka düşüncelere yöneltmiştiler, çok şey öğrendikçe kuşkuları da o denli artmıştı.</p>

  <p>Kendi kendine “Alçağın biriyim işte ben,” dedi. “Kitap okumak yaşamaktan daha kolaydır. Kitabın üzerine eğilen insan için hiçbir tehlike yoktur, kraldır o. Ama haklı olan onlar. Yaşamın ne olduğunu uslarına getirmeden gülüyor, eğleniyor, yaşıyorlar…”</p>

  <p>Tazelikleri ve yavru kedi canlılıklarıyla büyülenmiş gibi onlara bakarken, kendisinin birkaç ton çektiğini sanıyor.</p>

  <p>Birden oğlan bağırdı:</p>

  <p>“Burada kimse yok mu? Şeytan seyircisiz yapamaz!… İşte birisini görüyorum! Aşağı yukarı insana benzeyen bir varlık…”</p>

  <p>Joseph’e yaklaştı ve kara gözlerinin parıldadığı meleksi yüzünü ona doğru eğdi.</p>

  <p>“Kaç para?” diye sordu.</p>

  <p>Joseph şaşırmış, “Kaç para olan ne?” diye yanıtladı.</p>

  <p>“Ruhunuz kaç para?”</p>

  <p>Joseph güldü:</p>

  <p>“Onu size vermem güç” dedi. “Nerede olduğunu ben bile bilmiyorum.”</p>

  <p>Oğlan, “Onu bana vermeyin,” diye karşılık verdi. “Yalnızca almama izin verin. İşinize hiç yaramadığına eminim.”</p>

  <p>“Yok canım! Sadece size fazlalık olur.”</p>

  <p>“Kullanılmış, pörsümüş ve kendisinden kuşku duyan ruh: beş para etmez. Diyelim ki… Size bir renkli televizyon veriyorum. Sahi, hoşunuza gider mi? Kalan zamanınızı hoşça geçirtir…”</p>

  <p>Joseph, “Ben hiç televizyon izlemem ki…” diye yanıtladı.</p>

  <p>“Bak, bu iyi değil… Öyleyse… Bir çim biçme makinesine ne dersiniz? Pazarları, insanı oyalar…”</p>

  <p>“Bahçem yok.”</p>

  <p>“Bir soğutucuya ne buyurulur? Soğutucu kullanışlıdır! İnsan, evinde her zaman donmuş bir şeyler bulundurur…”</p>

  <p>Kızlar kıkırdıyordular. Joseph de gülmeye başladı.</p>

  <p>“Mutfağımda yer yok.” dedi.</p>

  <p>Oğlan sakalını sıvazlayarak, “Dur bakalım, ne hoşunuza gidebilir?” diye sordu. “Ne iş yaparsınız?”</p>

  <p>“Eh doktorum işte. Ya da daha çok… araştırmacı. Evet, araştırmacı demek daha doğru, çünkü zamanımın çoğunu araştırmayla geçiriyorum…”</p>

  <p>“Araştırmacı! Daha önceden düşünmeliydim, yüzünüz kafa yoran bir adam yüzünün aynası gibi. Demek böyle, bay araş… Beyimizin hâlâ bulamadığına bahse girerim, öyle değil mi? Aman, aman! Bilginlere karşı fazla haksızlık ediyorum. Yine de onlar olmasaydı, cehennemin geleceği pek parlak olmazdı. Eskiden yanlış bir düşünceyi yaymanın son derece güç olduğunu, çok yorucu geziler düzenlemek gerektiğini biliyorsunuz. Günümüzde teknik sayesinde yalan daha güzeldir, bilim sayesinde daha çabuk ulaşır, ilerleme sayesinde yayılmadık yer kalmaz!… Peki, bay araştırmacı, aradığınızı bulmaya ne dersiniz? Karşılığında sadece ruhunuzu istiyorum.. Haydi, tamam anlaştık!”</p>

  <p>Bir panodaki banka reklamını çabucak yırttı, cebinden bir kalem çıkarıp afişin arkasına şunları yazdı:</p>

  <br/>

  <p><span style="font-style:italic;">Aşağıda imzası bulunan ben, çalışmalarımda üstün başarı sağlamamı güvence altına almasına karşılık ruhumu Dünya Prensi, Koca Teke’ye bıraktığımı bildiririm.</span></p>

  <br/>

  <p>“Buyurun,” dedi. “Size alışılmış bir sözleşme düzenledim. Size sadece altını imzalamak kalıyor.”</p>

  <p>Kızlar katıla katıla gülerken, kâğıdı ve kalemi Joseph’e uzattı. Geri kafalı görünmek istemeyen Joseph de kâğıdı imzaladı.</p>

  <p>Oğlan kâğıdı ve kalemi bir çırpıda geri alırken, <span style="font-style:italic;">“Grazie molto”<a id="footnote2"></a><sup><a href="#bookmark2">2</a></sup><sup></sup></span> dedi. Sonra kendisini gözleriyle yiyen kızlara katıldı.</p>

  <p>“Kolayca oldu bitti!” dedi. “Hiç kuşku yok, gitgide kolay tav oluyorlar. Yakında imzalamak için kuyruğa girecekler. Eskiden, birini baştan çıkarmak için erkenden kalkmak, büyük numaralar yapmak gerekirdi. Şimdi ise kılık değiştirmeye bile gerek yok! Bunu <span style="font-style:italic;">yerin dibinde</span> anlattığımda bana inanmayacaklar!”</p>

  <p>Joseph, “Şakadan anlayan ve genel hırçınlığa kendilerini kaptırmayan gençleri görmek ne güzel!” diye düşündü.</p>

  <p>Temple istasyonuna yaklaşılıyordu. Joseph vagonun kapısını açtığında oğlan ona seslendi:</p>

  <p>“İyi geceler bay araştırmacı! Kafanızı fazla eşelemeyin, içine düşebilirsiniz!”</p>

  <p>Kızların gülüşleri sürerken Joseph indi. Tren hareket ettikten sonra geriye döndü. Uzaklaşan trende üzgün bir görünüm takınan oğlan kuyruğunu eliyle sallayarak güle güle diyordu.</p>

  <br/>

  <p>Yağmur diniyordu. Joseph’in artık uykusu yoktu. Kendisini zinde duyumsuyordu. Bu gençleri görmek onu birazcık canlandırmıştı. Havaya zıplayıp ayaklarını birbirine vurmak istedi, az kalsın bir köpek pisliğinin üzerine uzanacaktı.</p>

  <p>Oturduğu binanın kapısının önüne geldiğinde, bakır plakayı koluyla parlattı:</p>

  <p style="text-align: center;">DOKTOR JOSEPH CAVALCANTI</p><p style="text-align: center;">
  </p><p style="text-align: center;"><span style="font-style:italic;">Uyku Hastalıkları ve Uyku Bozuklukları</span></p>

  <p>Daha sonra ağır kapıyı itti ve kedi sidiği kokusunun sindiği merdivenleri çıktı. En üstte, üçüncü katta oturuyordu. Sadece giriş katının ışığı yanıyordu ve her zaman yaptığı gibi çıkışını el yordamıyla tamamladı.</p>

  <p>Dairesinin kapısını açtı ve aralığın ışığını yaktı. Daha sonra havalar düzelir düzelmez temizleteceğine bir kez daha yemin ederek pardösüsünü çıkarıp kurtların kemirdiği ve düşmeye yüz tutmuş askıya dikkatle astı.</p>

  <p>Saygıdeğer sokak kedisi Livingstone, Jules Verne’in <span style="font-style:italic;">Olağanüstü Yolculuklar</span>’ının tozlu ve yorgun ciltleri üzerine rahat bir biçimde kurulmuştu. Kedi tumturaklı bir biçimde esnedi, halının üstüne atladı ve geçerken sahibinin bacağına sürtünerek acelesiz, ancak emin adımlarla mutfağa yöneldi. Joseph peşinden gitti, yemek kabına süt koyup kendisine de bir kahve yapmaya karar verdi. İlk kez yazma isteği duyuyordu.</p>

  <p>Birkaç dakika sonra kahve fincanı elinde, aynı zamanda yatak odası olarak kullandığı ve ‘düşlük’ü olarak adlandırdığı kitaplığını arşınlıyordu. Odanın biri sokağa, öteki binanın iç avlusuna bakan iki penceresi vardı. Tırnak izleriyle çizilmiş, büyük, derin koltuğun yanına çalışma masası konulmuştu. Kitap ve kâğıtlarla kaplı, meşe ağacından yapılma eski masada Napolyon’un tunçtan bir büstüyle Joseph’i askerlik günlerinde bir tankın önünde gösteren, şimdiden sararmış, çerçeveli bir fotoğraf bulunuyordu.</p>

  <p>Öteki yanda, sokağa bakan pencereyle aynalı dolabın arasında ‘çalışma yatağı’ yer alıyordu. Yatağın üzerinde kuş tüyüyle doldurulmuş kırmızı bir yorgan vardı, duvardaki büyük boy Kristof Kolomb tablosu Zenci maskeleriyle çevrelenmişti.</p>

  <p>Her yerde, yıllar gibi üst üste biriken kitaplar, kitaplar, kitaplar vardı.</p>

  <p>Kedi, dudaklarını yalayarak geldi, eski kitapların oluşturduğu labirentin ortasına kuruldu ve yalanmaya başladı. Joseph düşen yaprağı çantasından çıkardığı gibi ona attı. Kedi, yaprağı dikkatlice, uzun uzun kokladı. İçi rahatladıktan sonra gözlerini devirerek üzerine atlayıp kızgın bir biçimde parçalamaya koyuldu.</p>

  <p>Telefon çaldı. Arayan, Joseph’in birkaç yıl önce, eski kitaplarının açık artırması sırasında yakınlık kurduğu, aşırı titiz ve coşkulu bir kitaplık görevlisi olan Léger idi.</p>

  <p>“Ey büyük düş avcısı ve kuyruklu yıldız düşürücüsü, ne güzel bir gece! Sizi uyandırmıyorum ya? Geç yattığınızı biliyorum…”</p>

  <p>Joseph, “Gerçekten öyle,” diye yanıtladı. “Çalışmaya</p>

  <p>başlamaya hazırlanıyordum…”</p>

  <p>“Şu ünlü çalışmanız, uyku üzerine yazdığınız özetleme kitabı ilerliyor mu?”</p>

  <p>“Amaaan! Yazmanın neye yaradığını çok merak ediyorum…”</p>

  <p>“Hiçbir şeye, azizim, hiçbir şeye. Ama Himalaya da artık bir şeye yaramıyor. Bununla birlikte, tepeden aşağının görünümü çok güzel! Neye yarayacağını düşünmek bile, yaygınlaşmış bezirgânlığın aşağılayıcı ve yıkıcı düzenine çomak sokmak demektir. Gerçeğin neye yaradığını düşünmek yerine, ona hizmet etmek gerekir. İnsan belki bundan bir şey kazanmaz, ama sıkıntıdan ve kendinden tiksinmeden uzak durur. Öyleyse haydi, ey büyük uykucu yazınız, zor olan yalnızca ilk sözcüktür!… Sırası gelmişken söyleyeyim, elimde size göre bir şey olduğu için telefon ediyorum. Görünce şaşıracaksınız. Önümüzdeki günlerde kitaplığa uğrayınız. Akşamları sekizden önce hiç kapatmamışımdır.”</p>

  <p>“Tamam, uğrayacağım.”</p>

  <p>“Öyleyse çalışmanızda başarılar, uykunuzun bahtı açık olsun! Yelkenler fora uyuyunuz, ey ünlü düşçü ve düşler vadisinden bana bir demet ak papatya getiriniz! Hayır ak papatya olmasın, mevsimi değil, birkaç mantar daha iyi. Fazla yormayacaksam, yenilir türünden olsun. Yakında görüşmek üzere!”</p>

  <p>Joseph kulaklığı yerine koydu. Ayaklarını sürüyerek masanın başına geçti. İki yanında sözlüklerin oluşturduğu kalın duvarların korumasında dolmakalemine kara mürekkep doldurmaya girişti. Daha sonra kapağında <span style="font-style:italic;">Uyku Kitabı</span> yazan bir dosyayı açtı. Dosyanın içinde yüzlerce sayfa vardı, ama hemen hepsi beyazdı. Yatağın üzerindeki çarşaflar gibi ak.</p>

  <p>Joseph boş bir kâğıt aldı ve ona hayranlıkla bakmaya başladı. “Yazmakla uyumak birbirine benzer,” diye düşündü. “İnsan ilerlemez, gömülür, insan yazgıda bir ayraç açar. İnsan artık zamanın tutsağı değildir, onu yaratır. İnsan bir koşut evrene orada her şeyin olası olduğu başka bir boyuta girer… Bu iyi bir düşünce, bunu yazmalı…”</p>

  <p>Joseph, gözleri tavana dikili, dolmakalemini burnunun ucuna dokunduruyordu. Esnedi, kafasını kaşıdı, sonunda dosyadaki yazılı ender kâğıtlardan birini çekip okudu:</p>

  <p><span style="font-style:italic;">Uyku haplarının üretiminin ve tüketiminin kaygı verici gelişmesi, insanların gitgide insancıl olmayan bir çevreye, gitgide yapay bir yaşam biçimine, gitgide doğaya aykırı etkinliklere uyum sağlaması amacıyla kimyanın yoğun olarak kullanılmasına yol açmakta mıdır? İnsanın kimyasal yardım olmaksızın ne başkalarına ne de kendisine katlanabileceği gün gelecek midir?</span></p>

  <p><span style="font-style:italic;">Uykusuzluğun tedavisinde yapılan en büyük yanlış onu bir hastalık olarak değerlendirmektir. Oysa uykusuzluk, bize trenin devrilebileceğini haber veren bir belirtiden, bir tehlike işaretinden başka bir şey değildir.</span></p>

  <p><span style="font-style:italic;">Düşler ve karabasanlar, dünyayla hesaplaşmamıza yarar, yaşamımızı dengeler, ama uykusuzluk bize şunu der: “Uyumaya lâyık değilsin! Zamanını, kendini zorlamakla, nefret ettiğin şeyi yapmakla geçiriyorsun, kendini kullanıyorsun, kendini susmaya zorluyorsun, yüreğini konuşturacak yerde kafanla karar veriyorsun ve yine de uyumak istiyorsun! Ama uyku seni istemiyor ki! Uykuyu hak etmek gerekir! Uyku, pis ayakkabılarla ve sümüklü burunlarla hiç mi hiç girilmeyecek bir tapınaktır! Uyumaya niyetliysen önce gerçeği gör ve ruhunu koru!”</span></p>

  <p>Joseph, ‘ruh’ sözcüğünü karalayıp yerine ne koyacağını araştırdı. Uzun bir süre düşündü sonra tümcenin tamamının üstünü çizdi. Bir an sonra paragrafı çıkarttı ve o hızla, “Olmaz olsun!” deyip kâğıdı çöp sepetine fırlattı.</p>

  <p>Üzeri notlarla kaplı bir başkasını aldı. Yeniden esnedi. Gözleri batıyor… batıyor… batıyordu… batıyor, acıtıyor, macıtıyor… kâğıt sözcükleri yiyen, yiyen, yiyen böceklerle dolu… Mürekkep şişesinin ardında, sözlüğün köşesindeki böcek kıskaçlarına dikkat et., dokunma, mokunma, esnek sinek ne çok, yayvan hayvan ne çok… Masa boyalı, el altlığı bombalı… sakın ellerini koyma, parmaklarını koyma, yoksa… yoksa… GÜMM!</p>

  <p>Joseph sıçrayarak ve yüreği pır pır ederek uyandı… Silkindi, bir sigara yaktı ve bu kez gerçekten çalışmaya karar verdi.</p>

  <p>Bu anda, kuru yaprakla giriştiği amansız savaştan yorulan Livingstone, çalışma masasının üzerine atladı ve Joseph’in notları üzerine sere serpe yayıldı. O, bir tümce yazmak için kedinin kıllarını dikkatlice uzaklaştırdı, ama kalemleri ve kâğıtları havaya savuran kızgın birkaç kuyruk vuruşu, çabucak aklını başına getirdi.</p>

  <p>Ayağa kalktı, avluya bakan pencereyi açmaya gitti ve yeniden düşlüğünü arşınlamaya koyuldu.</p>

  <p>“Düş görecek o kadar çok şey varken, tozlu bir kitaplığın dibinde çürümeye yazgılı bir uyku kitabı yazmaya dört elle sarılmak için aptalın teki olmak gerekir…” diye düşündü.</p>

  <p>Dişlerini sıkarak yatağına gözüpek ve kararlı baktı. “Çullanmak, ciddi konulara geçmek gerek! Uyumak, uyumak, yine uyumak, gerisi boş! Laf! Sonunda, kesinlikle oradan bir şey getirmeliyim!”</p>

  <p>Joseph, deneysel bir bakışla uyumanın düzenli, yoğun ve yöntemli olmasının bilime sonsuz ufuklar açabileceğine uzun zamandan beri güven getirmişti.</p>

  <p>Pek çok önemli buluşun uykudan ileri geldiği ve çok sayıda büyük sanatçının yaratılarının kaynağını onda buldukları ortaya çıkmamış mıydı? Uyku, gerçeği açıkça görmeyi engelleyen, her türlü önyargıyı ve ruhsal kilitlenmeyi yok edici özellik taşıdığı için bunda olağanüstü bir yan yok. Uyku, gerçek korkusunu, insanları bilgisizlik içinde, aptallıktan da öte ot gibi yaşatan bu korkuyu ortadan kaldırır. Ne yazık ki sıradan bir uykucu, uykusundan herhangi bir bilimsel yarar sağlayamaz. Düşlerinde, bilginin meyvelerine başıyla şöyle bir dokunsa da onları devşirme kaygısını duymaz. Kemirecek birkaç kök için toprağı eşelerken, saklı bir gömünün yanından başını çevirmeden geçen bir köstebek gibidir. Çünkü, düşçüyü alıp götüren şey korku ve istektir, bilme istenci değil. Ancak, kararlı bir uykucunun, her şeye hazır bir uykucunun, çok iyi çalışmış ve uykudaki tuzaklara alışmış bir uykucunun gece keşiflerinden şaşkınlık verici mücevherler getirmeyi başarıp başaramayacağını kim bilebilir? Evrenin gerçek hammaddesinin uyku olup olmadığını kim bilebilir? Dağları ve nehirleri, kentleri ve çölleri, uyduları, güneşleri, gökadaları ve gökada kümeleriyle gerçeğimizin, düş ormanında tek bir kum tanesi olup olmadığını kim bilebilir?</p>

  <p>Keşfedilecek bu ana kara karşısında Joseph yalnızdı. Hiç kimse onu hiçbir zaman uyumaya yüreklendirmemişti. Bilim çevresi ona surat asıyor, insanlar ondan uzaklaşıyor, insanlar onu kibar bir kaçık, tatlı bir düşçü sayıyordular. Kendisini tümüyle uyku denemesine verebilmek amacıyla para desteği istemeye gittiğinde araştırmaya yardım fonu müdürünün yüzünün aldığı biçim gözünün önüne geliyordu. Bilim adamlarının dikkatini araştırmalarına çekmenin tek yolu, parlak bir sonuç elde etmekti. Arayıp taramalarının şimdiye değin başarısızlıkla sonuçlandığını kabul etmek gerekiyordu. Kuşkusuz, uyku alanında büyük ilerlemeler gerçekleştirmişti, şimdi deneyimli bir düşçüydü, ama uykunun derinliklerinde bazı yasak bölgeler, bazı aşılmaz kapılar, bazı uğursuz merdivenler, bazı dönüşü olmayan dar geçitler varmışçasına bir şey onu bilinmezin eşiğinde durduruyordu. Belki çok ileri gitmekten korkuyordu, belki bilinmez kalması gereken şeyleri bulmaktan korkuyordu. Eşsiz uykucu Robert Desnos, çılgınca uyku deneyinden, Buchenwald’e<a id="footnote3"></a><sup><a href="#bookmark3">3</a></sup><sup></sup> gidişini önceden bilmekten başka bir şey elde edemedi.</p>

  <p>Büyük uyku ustalarının yazgısı, düşler ülkesinin derinliklerinde zarar görmeden dolaşılamayacağını kanıtlıyordu. Hölderlin’i bir kuleye kapatmak zorunda kaldılar. Gerard de Nerval, bir kış akşamı kendisini bir demir parmaklığa astı. Lovecraft, gecenin meleklerinden bağışlanmasını dileyerek dayanılmaz acılar içinde öldü. Tartakoviç kapatıldığı deliler evinin penceresinden kendisini attı…</p>

  <p>Evet, uykunun kurbanları vardı.</p>

  <p>Joseph, bir sigara daha yaktı ve pencerenin önüne oturdu. Yağmur, olukların üzerinde çıtırtılar çıkararak usul usul yağıyordu. Bir kedinin yumuşak yürüyüşü çatının arduvaz taşı üzerinde yankılandı. Joseph, karşıdaki avlunun öte yanındaki pencereye baktı. Ay ışığı, seçilemeyen bir eşyayı şöyle böyle aydınlatıyordu. Burada on beş yıldır oturan Joseph, bu evde bir kimsenin yaşadığını hiç görmemişti. Belki otuz kırk yıldır içine hiç kimse girmemişti. Orada, bir taş sandukanın içindeymişçesine korunmuşa benziyordu zaman.</p>

  <p>Çöp kamyonunun gürültüsü kediyi uyandırmadan camları sarstı. Masanın üzerine boylu boyunca uzanmış, kütük gibi uyuyordu. Joseph içinden, “Çalışmamı engelliyorsa” dedi, “kendince nedenleri olmalıdır. Sonunda, bu akşam yine de iyi ilerledim: bir sayfayı çıkarıp attım…”</p>

  <p>Telefon çaldı. Joseph göğüs geçirerek, açtı.</p>

  <p>Yaşlı ve titrek bir kadın sesi, “Alo doktor,” dedi, “gözümü kırpamıyorum… Her şeyi denedim… Derdimi bilmiyorum, uyuyamıyorum…”</p>

  <p>“Ben de, bayan, ben de uyuyamıyorum. Çok kaygı verici değil, bunlar olağan şeyler, özellikle dolunay gecelerinde.”</p>

  <p>“Ama ben her zaman iyi uyurum, doktor, dolunay gecelerinde bile! Hiç uykusuzluk çekmedim, hiç, kocam öldüğünde bile… Ne olur, bir rahatsızlığım olduğunu duyumsuyorum… İki adım ötede oturuyorum…”</p>

  <p>“Peki…”</p>

  <br/>

  <h3 style="text-align: center;" id="ukQmWw53De45kVjgY3vPDy4"><span style="font-weight:bold;">2</span></h3>

  <p>Islak taşlı sokaklarda yük boşaltan işçiler, incelikli küfür yarışına girerek birbirlerine neşeyle sataşıyorlardı. Ev kadınları yastıkları hırçınca silkelerken, pencerelerde kediler süs bitkilerinin arasından burunlarını uzatıyordu. Kaldırımda, kuşkucu ve nefes darlığı çeken emekliler, atkılarını boyunlarına dolamış, kanişlerini gezdiriyordu. Dükkân sahipleri, posta dağıtıcısıyla havadan sudan konuşarak, dükkânlarını açıyordu. Geç kalkmış sekretercikler, yüksek topuklu ayakkabılarını şıkırdatarak, arabalar için yapılmış kapılardan ortaya çıkıyordu.</p>

  <p>Joseph, <span style="font-style:italic;">Spor Sevenler Kahvesi</span>’ne girip uzun uzun esneyerek tezgâha kuruldu.</p>

  <p>Dizili şişelerin altında, duvara iğneyle tutturulmuş fotoğraf bolluğunun gösterdiği gibi, kahveci, gençliğinde amatör Red Star<a id="footnote4"></a><sup><a href="#bookmark4">4</a></sup><sup></sup> takımının kaptanıydı. Şişman ve bıyıklı, parlak gözlü ve kırmızı burunluydu, sanki Stalin’in hık demiş burnundan düşmüştü. Kahveye gelenler üstelik kendisine ‘Halkların Babası’ adını takmıştılar.</p>

  <p>Joseph’e “Size ne vereyim?” diye sordu.</p>

  <p>“Alkol katılmış bir kahve, lütfen.”</p>

  <p>“Tamam.”</p>

  <p>Joseph, “Bu kez,” diye karar verdi, “evde hasta bakmalara paydos, bu iş hepten bitti. Yemin ederim. Yeminim yemin olsun, yeminimi bozarsam iki gözüm kör olsun. Çünkü bizimki yaşam değil… Uyku hapları dağıtmak bizde yok. Vatandaşları ilaca alıştıranların suç ortağı olmak istemiyorum. Onlâra, koyunları saymayı öğütlemeye gelince, bu da bir çözüm değil… Başka bir şey bulmak gerekir…”</p>

  <p>Joseph içini çekerek ellerini yüzünde gezdirdi ve gözlerini kapadı. Gözlerini yeniden açtığında, önünde sütlü kahvesiyle bir masada oturan genç bir kadın gördü aynada.</p>

  <p>Esmerdi kadın, saçları kısa kesilmişti ve üzünç izi taşıyan yüzünde, doğulu bir hava vardı.</p>

  <p>Joseph, kızgın, onunla ilgilenmemek için bir kusurunu aradı, ancak hiçbir kusur bulamadı. Gözlerinin çevresindeki birkaç kırışıklık belki? Hayır, bu sadece güzelliğine birazcık hüzün katıyordu. İçinden, “Güzellikte her zaman acıklı bir yan vardır,” dedi. “Belki de üzüntü…”</p>

  <p>Kahveci kendisine birdenbire, “Dün akşamki tartışmayı gördünüz mü?” diye sordu.</p>

  <p>“Şey… hayır.”</p>

  <p>“Hiçbir şey yitirmediniz. Görmeliydiniz: Boyunbağlı iki hıyarto. Bana bıraksanız, bu lâf değirmenlerini, işlerin iç yüzünü yakından görmeleri için yeraltında, madende bir staj yapmak üzere kömür ocaklarına gönderirim…”</p>

  <p>Joseph aynadaki kadından gözlerini ayırmadan başıyla onayladı. Kadının ne kadar güzel olduğunu yalnızca kendisinin görebildiğini sanıyordu. Güzelliği çevreye yayılmıyor, bir sfenksinki gibi büyülüyordu. Sütlü kahvesini karıştıran bir sfenks.</p>

  <p>Her ne olursa olsun, aşırı boyanmıştı, hem de zevksiz mücevherler takmıştı. Kuşkusuz bayağı biriydi. Üstelik, böyle bir içkili kahveye gelen…</p>

  <p>Kahveci “Bu aşağılık politikacılar,” diye sürdürdü, “birbirleriyle hiçbir zaman aynı kanıda değildirler, ama hepsi aynı şeyi söylerler,” dedi. “Görüşümü öğrenmek ister misiniz? Kıyasıya kavga ederler, ama birbirleriyle tam bir uyum içindedirler. Başkalarının kötü yemekleri konusunda durmadan atışırlar, ama aynı sofrada tıkınırlar. Buyurun işte alkollü kahveniz… Dikkatinizi çekerim, bu kadar konuşup hiçbir şey söylememeyi başarmak için insanın kafasını çalıştırması gerekir. Öyle görünmese de, aptallık olağanüstü bir iş!”</p>

  <p>“Belki gece işinden dönen bir telekızdır,” diye acıyla düşündü Joseph. Ama içi rahat etti: “Bu mahallede değil.” Bir başka kuşku filizlendi kafasında. “Kocası gezide olan bir kentsoylu, geceyi sevgilisinde geçirdi… Yüksek sosyete gazetecisi bir herif, baştan çıkarıcı ve yüzeysel, bencil ve kendini beğenmiş bir yakışıklı, kadınların bayıldığı türden… Ne var ki erkek ona hiç aldırmıyor, o da bu nedenle üzgün…”</p>

  <p>Kahveci “Ben,” diye sürdürüyordu, “diyelim ki ülkenin yönetimi bana bırakıldı… Bakın istemem ha, balığa çıkmayı yeğlerim, kısacası ülkenin kurtuluşu için iktidarı kullanmaya zorlandığımı varsayalım, peki ne yapacağım biliyor musunuz? Önce gençlerle ilgilenirim. Herkes tarlada çalışsın, doğayı incelesin… Askerleri az gelişmiş ülkelerdeki yoksullara yardım etmeye gönderelim… Yaşlıları yalnızlıklarından bir parça kurtarmak için kışlalara gönderelim; hem savaş yoksa ordu hiçbir işe yaramaz, öyleyse orduyu aynı sayıda yaşlıyla dolduralım…”</p>

  <p>Kadın, dalgın, sütlü kahvesini yudumluyordu. Joseph acımasızca düşündü: “Üzgünse bu sadece yeni giysisine uygun ayakkabıyı henüz bulamadığındandır… Bacaklarındaki kılları aldırmayı düşünüyor olmalıya da bunun gibi bir şey…”</p>

  <p>Kahveci, “…Parasız işeme yerleri yeniden kurulsun,” diye acımadan sürdürüyordu. “Çünkü işemek için para ödemek alçaltıcıdır…Acele etmek yasaklanmalı, uymayan kovuşturulmalıdır. Çünkü acelecilik insanın ödünü patlatır. Kentte otomobillere paydos. Kötü sürücüleri maden ocağına sürmeli. Televizyon yayınları yasaklanmalı. İnsanların birbirlerini tanımaları için her akşam mahalle şenlikleri düzenlenmeli. Hayvanlar sokaklara salınsın… Deve kuşları, filler… Hayvanlar, insanların davranışlarını yumuşatırlar. İşi fazla olanların işini azaltıp, işi olmayanlara iş verelim. Küçük bir ücret karşılığında herkese bir çalgı öğrenmek şartı konsun. Takas yeniden uygulansın. Öğle uykusu zorunlu olsun. Herkese bir bahçe dağıtılsın. Av yasaklansın. Herkesin konuşabileceği tartışmalar yapılsın. Okulda matematiğin yerine çiçek yetiştirme okutulsun. Seine Nehri temizlensin.”</p>

  <p>Joseph içinden, “Varsayalım ki bu iş oldu,” dedi, “bir kadın bana ne verebilir ki? Biraz zevk, çokça can sıkıntısı… Sonra insan bağlanınca, kıskanç olur, sinirlenir… Alışverişlerini, giysi sorunlarını, baş ağrılarını, ruh hallerini dinlemek gerekebilir… Boş ver! Kediye gelince, eve bir kadın getirsem, nasıl davranacağını Tanrı bilir. Duygulu olduğundan, her şeyi parçalayabilir. Hem sonra işimin ne ve nasıl olduğunu anlamayıp, beni zevk için uyuyor sanabilir… Hayır, bir kadın araştırmalarıma olsa olsa zarar verir. Özellikle şimdi sonuçlandırmak üzereyim, bunu duyumsuyorum…”</p>

  <p>“Hiç kuşku yok,” diye buyurdu kahveci, “en önce yapılacak şey açlıkla savaştır. Ama sorun üzerinde benim de bir düşüncem var… Yayılacak olan bir düşünce… Müşterilerimin hepsine ondan söz ediyorum… Günün birinde yetkililerin kulağına gidecektir…”</p>

  <p>Joseph karşısındakilere boş gözlerle baktı. Bu selin önünü açmaya yetti. Bir elinde bez, ötekinde ayaklı bir bardak, köpüren bıyık ve coşkulu bakışlarıyla Halkların Babası cıyakladı:</p>

  <p>“Herkese birer domuz verilsin!… Domuzların, yemediğimiz şeylerin tümünü yediklerini, ne bulurlarsa mideye indirdiklerini biliyorsunuz… Onları artıklarımızla semirtiriz, bu iş para gerektirmez ve yılda bir kez Fransa nüfusuna eşit sayıda domuzu az gelişmiş ülkelere göndeririz… Evet, basit ama düşünmek gerekirdi.”</p>

  <p>Sütlü kahvesini bitirmişti kadın, fincanının dibini seyrediyordu. Joseph, onu, bir kaplanı okşayan Asur prensesi ya da daha doğrusu ayağında halkasıyla Mısırlı bir köle olarak düşünmekten kendini alamadı…</p>

  <p>Kahveci coştukça coşuyordu:</p>

  <p>“Büyük sorun, insan sayısının fazla oluşudur! Sayı, öldüren de bu ya! İnsanları köylerine geri göndermeli… İnsan yapısı kalabalıkta yaşamaya uygun değildir. İnsan bir kır hayvanıdır. İnsanlar maymunların biraz iyileşmişidir, başka bir şey değil. Ya da bozulmuş maymunlar…”</p>

  <p>Dudağını boyuyordu kadın. Joseph, “Deneyebilirim” diye düşündü. “Ne yitireceğim? Ne de olsa, bir şansım var, herhangi bir kimse değilim.”</p>

  <p>Aynada, ateşli düşüncelerin, düşler dünyasında yapılan uzak yolculukların izini taşıyan kendi tasalı yüzüne baktı. Tam bir ölü suratı! Hem de sakal tıraşı olmamış! Cezaevinden çıkmış bir manyağı andırıyordu. “Olamaz,” dedi içinden. “Bu ayna doğru göstermiyor…”</p>

  <p>Genç kadın birden kalkıp çıktığında, kahveci, Joseph’in yorgunluğundan yararlanarak iklimler konusundaki kuramını ona gizlice anlatmaya başlamıştı bile.</p>

  <p>Joseph kızgınlıkla bir şekeri kıtır kıtır yedi. Descartes’ın sözünü anımsadı: “Bayan, sizi seviyorum, ama gerçeği daha çok seviyorum. Hoşça kalın!”</p>

  <br/>

  <p>İki dakika sonra, kadının ardı sıra, sokakta çabuk çabuk yürüyordu. Bir girişimde bulunmazsa kendisini üç ay boyunca kınayacağını söyledi içinden… Kadın onu kuşkusuz çabucak başından savacaktı, ama böylece vicdanı rahat olarak yatabilecekti.</p>

  <p>Elindeki muayene çantasıyla, ilk göz ağrısının eteğinden ayrılmayan bir ortaokul öğrencisini andırıyordu.</p>

  <p>Kadının, siyah takım giysisi ve parlak ayakkabıları vardı. Çevik, ağır ve güvenli yürüyüşünde aynı zamanda hem kutsal, hem de hayvansal bir yan vardı.</p>

  <p>Joseph boyunbağını düzelterek, ona yetişmek için adımlarını sıklaştırdı. Kendi yüreği güp güp atarken, onun dingin kalçalarının kozmik bir düzenlilikle salındığını görüyordu.</p>

  <p>Düşündü: “Söyleyeceğimi düşünmeye başlarsam, hapı yuttum.”</p>

  <p>Küçük bir sıçramayla onun yanına geldi.</p>

  <p>“Şey… bayan, özür dilerim…”</p>

  <p>Kadın ona bezgin bir bakışla baktı. Yorgunluğun verdiği cesaretten şaşırmış Joseph sürdürdü:</p>

  <p>“Sokağın ortasında, size böyle yaklaşarak kaba görünmek istemezdim, bu tür şeylerin yapılmaması gerektiğini bilirim, ama, şey… önce kendimi tanıtmama izin verin: Doktor Joseph Cavalcanti..”</p>

  <p>Kadın, “Kusura bakmayın” dedi. “Hasta değilim.”</p>

  <p>“Ya! Ben bunu hiç düşünmedim. Ben, şey…biz aynı kahvedeydik… <span style="font-style:italic;">Spor Sevenler’</span>de… Sizi aynada gördüm ve nasıl söyleyeyim, birden içimde sizi tanıma isteği doğdu… Size aptal görünüyor olmalıyım!”</p>

  <p>“Daha beterini gördüm.”</p>

  <p>“Kısacası, işte… Kahvemi içerken size bakmaktan kendimi alıkoyamadım ve neden bu kadar üzgün göründüğünüzü düşündüm…”</p>

  <p>Kadın, “Gördüklerine üzülmemesi için,” diye yanıtladı, “insanın hasta olması gerekir.”</p>

  <p>“Evet, elbette, elbette. Dünya çok neşeli değil… Ancak üzüntü hiçbir şeyi çözmüyor.”</p>

  <p>“Üzüntülü olmak kimi zaman iyi gelir. Bu hiç sizin başınıza gelmez mi? Hiç de şen şakrak birine benzemiyorsunuz.”</p>

  <p>“Ah! Diyelim ki, neşenin beni sarmasına izin vermeden, üzüntünün kurbanı olmamaya çabalıyorum.”</p>

  <p>“Aşırılıklardan uzak duruyorsunuz yani…”</p>

  <p>Kadın, otobüs durağında durdu.</p>

  <p>“Tamam,” dedi, “varılacak yere geldim işte. Sizi tutmayayım, bir doktorun zamanının değerli olduğunu biliyorum. Günün birinde hastalanırsam, sizi arayacağıma söz veriyorum.”</p>

  <p>“Bakın, sizi yine görmek isterim. Birlikte, ne bileyim… bir yere gidip bir şeyler içebiliriz…İnanın sıkıcı değilimdir… Dahası bazan gülüncüm de.”</p>

  <p>“Gülünç olduğunuzu söyleyeceğinize beni güldürsenize.”</p>

  <p>Kendi budalalığına kızarak bağırdı:</p>

  <p>“Allah belâsını versin, ben maymun değilim! Sipariş üzerine sizi güldüremem! Sizi tanımam için süre tanıyın!”</p>

  <p>Kadın ona hafif bir gülümsemeyle baktı ve şöyle dedi:</p>

  <p>“Sinirlendiğiniz zaman daha az sıkıcı görünüyorsunuz.”</p>

  <p>“Ya? Öyleyse yeniden görüşebilecek miyiz, tamam mı? Durun bakalım, ne yapmak istersiniz? Sizi ne ilgilendirir?”</p>

  <p>“Dinozorlar.”</p>

  <p>Afallamış, “Ya öyle mi?” dedi. “Doğru mu?”</p>

  <p>Kadın yanıtlama gereğini duymadı. Otobüs geliyordu. Joseph, kendisinde beklemediği zihin çevikliğiyle çabucak, “Bakın” dedi, “belki Doğa Bilimleri Müzesine gidebiliriz. Orada tarih öncesi hayvanları bolca buluruz… Dinozorları sevenler için bir cennettir.”</p>

  <p>Otobüsün kapısı açıldı.</p>

  <p>Joseph, “Öyleyse ister misiniz?” diye çabucak sürdürdü. “Yarın?”</p>

  <p>“Yarın düşünürüz!”</p>

  <p>Kadın otobüse bindi, kapı gıcırdayarak kapandı ve otobüs, Joseph’i kaldırıma çakılı, şaşkın ve motorun çıkardığı gaz bulutunun ortasında bırakarak uzaklaştı.</p>

  <br/>

  <h3 style="text-align: center;" id="uhmNjxHUKFq2SCDjn2fYoOE"><span style="font-weight:bold;">3</span></h3>

  <p>“Dinozorlar konusunda bir kitabınız var mı?”</p>

  <p>Yaşlı kitapçı, aşırı titiz, acı çektirmekten hoşlanan alıcıların en çılgın, en sinsi isteklerine yaşamı boyunca katlanan bir adamın bitkin ve ses çıkarmayan havasıyla Joseph’e dikkatlice baktı.</p>

  <p>“Şansınız yokmuş,” diye acımasızlıkla yanıtladı, “yirmi yıldır sakladığım bir kitap vardı, ama onu dün sattım. On yıl sonra uğrayınız.”</p>

  <p>Joseph rıhtımdaki gezintisini sürdürdü. Seine’in, eski kitapların ve dökülen yaprakların kokusunu duyuyordu. Fırtınalı gökyüzü kocaman kül rengi bulutları topluyordu. Sokağa her çıkışında olduğu gibi, Joseph, dışarıda değil de, daha çok dev bir kapağın altında olduğunu sanıyordu. Gerçekten dışarıda olma, dünyayla aynı düzeyde olma duygusunu yalnızca düşteyken duyuyordu.</p>

  <p>Doğrusu bu ya, gördüğü her şey çabucak canını sıkıyordu, çünkü hepsini daha önce düşte görmüştü. Hem de daha büyük, daha güzel, daha gerçek olarak. Sinemaskop düşlerine bakarak, yaşam ona amatör işi bir film gibi geliyordu. Özgün olmayan ve özensiz bir amatör işi film. Rimbaud, “Gerçek yaşam başka yerdedir,” diye yazmıştı. Joseph için gerçek yaşam yatağındaydı.</p>

  <p>Sokak lambaları çoktan yanmıştı. Dönmeye karar verdi. Uzun uzun alkışlar ve konfetilerle Afrika’ya uğurlanan, bitmek tükenmek bilmeyen domuz alaylarını düşlediği uzun öğle uykusuna karşın uykusuz geçirdiği gecenin yorgunluğu üzerindeydi. Marais yönüne saptı.</p>

  <p>Yolda giderken o kadını yeniden düşündü. Âşık olursa şansını azaltacağını söyledi içinden. Hödük ve çekingen biri olurdu. Her ne olursa olsun, yakından bakıldığında olağanüstü bir yanı yoktu. Çok çabuk bıkacağı, soğuk, biraz anlamsız bir güzelliği vardı kadının. Hem sonra sözde gizemi de başkalarının olsun! Bir kadındaki gizem, hep numaradır. Usa en uygunu, onu yeniden görmeyi bile istememek olmalıydı.</p>

  <p>Ne olursa olsun, düş kurmamakta kesin kararlıydı. İnsan sonra hep düş kırıklığına uğruyordu. Dinozorları görmeye götürmeyi denerdi, sonra düşünürdü.</p>

  <p>Yine de adını sormalıydı…</p>

  <p>Bir yıldırım gürledi. Birkaç dakika sonra fırtına patladı. Joseph, sağanağın altında belini bükerek arabalar için yapılmış bir kapıya hızlıca seyirtip sığındı.</p>

  <p>Kapı açıktı. İç avlunun dibinde ….KİCİ VE ANTİKA yazısını okuyabildiği kurt yemiş bir tabela gördü. Yanda, bir merdiven bodruma iniyordu. Fırtınanın sonunu beklerken, Joseph bu dükkâna bir göz atmaya karar verdi. Şakır şakır yağmur altında avluyu baştan başa geçti ve zayıf bir ışığın geldiği camlı kapıya varıncaya kadar merdivenleri hızla indi. Küçük bir çanı çınlatarak girdi.</p>

  <p>İçinde bir yarasanın yavrularını bulamayacağı, her türlü eski püskü eşyanın arapsaçına döndüğü dükkânda, tozlu, elden düşme antika eşyalar vardı. Kırılmış kurma oyuncaklar, yamulmuş silahlar, samanla doldurulmuş oda kuşları, başka bir dönemin aynaları, göktaşı parçacıkları ve Afrika tapıncakları… Parlaklığını yitirmiş bir cam dolapta, Papa VII. Boniface’nin kendi halindeki azı dişinden tutun da Karaip Denizinde yaşayan köpekbalığının korkunç dişine dek bir diş koleksiyonu bulunuyordu. Karşıda, raflarda, her türlü canilerin ve soysuzların öldükten sonra alınan yüz kalıpları dizilmişti. Yanda giydirilmiş mankenler vardı. Bunlardan biri, geleneksel giysileri içinde, keçi sakallı, kelebek gözlüklü, yaşlı, bir Çinliyi betimliyordu. Gözleri canlı gibiydiler. Joseph, hangi maddeden yapıldığını anlamak için yaklaştı.</p>

  <p>Manken aniden, “İyi benzetilmiş değil mi?” dedi.</p>

  <p>Joseph ürperdi.</p>

  <p>“Özür dilerim,” diye geveledi, “sandım ki siz…”</p>

  <p>Gözleri pırıldayan yaşlı Çinli gülerek “Özür dilemeyin, ne zaman sevimli bir ziyaretçi varlığıyla beni onurlandırsa, bu küçük cinliği yaparım. İnsan balmumundan dokuz mankeni görünce, onuncunun çarpan yüreğiyle etten kemikten olduğunu seçemiyor. Böylece saygın bir adam kuklalar arasında kukla sayılarak, bilinmeyen birisi olarak yaşar… Beni görevimden alıkoyan bu boş ve tutarsız açıklamaları bağışlayınız. Size ne aradığınızı sorabilir miyim?”</p>

  <p>“Peki ben… gerçekten, diyelim ki…”</p>

  <p>“Ne aradığınızı bilmiyorsunuz! Haklısınız, bulmanın en iyi yolu budur. Burada her şey var, hatta fazlası… Kuşkusuz, görüşünüze sunulan şeyler ilk bakışta, bakmaya değmezmiş gibi görünür, bununla birlikte o güzelim sarı kelebek, böğürtlenlerle ayrık otları arasında saklanmayı sever.”</p>

  <p>Joseph başına bir şey düşmemesine dikkat ederek, dükkânın karanlık derinliklerinde ne var ne yok diye bakmaya başlamıştı bile.</p>

  <p>“Sırası gelmişken,” dedi, “dinozorlar takımından taşıllaşmış sürüngenlere ilişkin bir nesne bulunur mu acaba?”</p>

  <p>“Sizi düş kırıklığına uğratacağım için özür dilerim, ama gösterişsiz dükkânım zavallı belleğimden çok daha genişse de, bulunacağını sanmam. Yıllar geçtikçe belleğim zayıfladı, oysa elde ettiğim değersiz mallar aşırı çoğaldı. Bir diplodoküs’ün elime geçtiğini iyi anımsıyorum, ancak böyle bir nesnenin kocamanlığı beni bunun bir düş olduğunu düşünmeye yöneltiyor. Evet, elbette, bu benim gerçek dünyama sığmayacak kadar iri bir hayvan. Tuhaf… Düşler bize pek çok şeyi unuttururlar, ama hiçbir şey bize düşlerimizi unutturmaz… Bağışlayın, saçmalıyorum. Buyurun bakın… Örümcek ağları ve cılız bedenimin dışında buradaki her şey satılıktır. Zamanınızı yitirmekten korkmadan gönlünüzce dolaşmanızı size önermekte bir sakınca görmüyorum. En çok sevilecek şey, hemencecik göze çarpmaz. Karton kutuları ve sandıkların diplerini karıştırmaktan sakın çekinmeyiniz. Mutluluk küçük şeylerdedir; uzun boylu düşünceler ve yazı çalışmalarıyla kızgın kafamızı dindirecek değerli, küçük şeyi bulacağınıza eminim.”</p>

  <p>Joseph’in şaşkınlığı karşısında yaşlı Çinli ekledi:</p>

  <p>“Renginizin donukluğu, kırışık alnınız, çukura kaçmış gözleriniz, mürekkep lekeli ak elleriniz, üzgün bir yüreği, kuşkunun içini kemirdiği bir ruhu, nice iç gezilerin gerçek acılarına ve düzmece zevklerine dalmış bir kafayı ortaya koyuyor. Uzun yalnızlıkların kendisine her tür törensel davranış duygusunu yitirttiği gülünç bir yaşlının kaba açık yürekliliğini ve aşırı küstahlığını bağışlayınız, ancak, nereye gittiğinizi bilmiyor olsam da geri dönmenizi öğütlerim. Kendisine artık hindistan cevizleri yetmeyen, burnu havada, ayı yemeyi düşleyen şempanzeye öykünmeyiniz. Az ışık veren fenerinizle yanardağa inmekten vazgeçiniz. Dönmek için daha zaman var. Kafanızın derinliklerinde belki uyuyan canavarlar yaşamakta, ancak, onları uyandırmak neye yarar?”</p>

  <p>Joseph, tozlu, mağaramsı yerde araştırmasını sürdürerek, “Kendini tanımak istemek insanca değil mi?” diye sordu.</p>

  <p>“Tırtıl, tırtıl olduğunu öğrense, kelebek olur muydu? Annelerine ders vermek isteyen çocuklar gibi, insanlar da bilgi sayesinde doğayı düzeltecek duruma geldiler. Tıpkı sudan daha iyi bir şey yaratmak isteyen balıklar gibi. Neden insan hep ‘Neden?’ diye düşünür. Bilgi her şeyi verir, ama her şeyden tiksinme duygusunu da verir. Bilinç, çevresinde bir çöl oluşturur.”</p>

  <p>Joseph, yalnızca birkaç sicimle tavana tutturulmuş bozuk bir avizeyi parmağıyla göstererek, ateşli bir biçimde, “Ama bilinç insanı ışığa yükseltir!” diye bağırdı.</p>

  <p>“Sinek ışığa koşar ve alevde yanar.”</p>

  <p>“Rahatına düşkün bir bilgeliğe kapanıp kalmaktansa, yanmak belki daha iyidir. Bu bilgelik… Aa, plaklarınız da mı var?’</p>

  <p>Joseph, Nuh Nebi’den kalma bir yetmiş sekizliği, bir Afrika heykelciğinin altından çekti.</p>

  <p>Yaşlı Çinli, “Elimdeki tek plak bu,” diye yanıtladı. “Sanırım bir caz plağıdır… Cazı sever misiniz?’</p>

  <p>“Hayır, ama kedim caza bayılır.”</p>

  <p>Joseph, koluyla plağın kabının tozunu aldı ve okudu: <span style="font-style:italic;">‘Black Pap and the Dormouse Band’<a id="footnote5"></a><sup><a href="#bookmark5">5</a></sup><sup></sup>,</span> parçanın adı <span style="font-style:italic;">Sleep Party<a id="footnote6"></a><sup><a href="#bookmark6">6</a></sup><sup></sup></span> idi.</p>

  <p>“İşte beni ilgilendiren bir şey” dedi.</p>

  <p>Yaşlı Çinli belli belirsiz bir duraksama geçirdi ve:</p>

  <p>“Ola ki çiziktir” dedi.</p>

  <p>“Fark etmez.”</p>

  <p>“… ve hiç kuşkusuz eğilmiştir.”</p>

  <p>“Önemi yok, onu alıyorum.”</p>

  <p>Yaşlı adam “Peki…” diye göğüs geçirdi. “Beş franga olur.”</p>

  <p>Joseph parayı ödedi.</p>

  <p>“Şimdi,” dedi, “size hoşça kalın diyorum, usa yatkın öğütleriniz için de teşekkürler.”</p>

  <p>Yaşlı Çinli eğilerek: “Hoş ziyaretiniz için, ayrıca önemsiz ve hastalıklı bir yaşlının üzücü saçmalıkları karşısında gösterdiğiniz hoşgörüye ben teşekkür ederim,” diye yanıtladı.</p>

  <br/>

  <p>Yağmurun hızı kesilmişti. Joseph’in alışveriş yapması gerekiyordu, ancak yarına kadar dayanmaya karar verdi. Hem evde hâlâ makarnayla bir iki tane domates vardı.</p>

  <p>Evine doğru hızlı hızlı giderken, bir yandan da yaşlı Çinlinin sözlerini düşünüyordu. “Belki haklı, belki zekâ bir düşüştür. Her şeyi anlayan kimsenin delirebileceği doğrudur. Keşke hiç düşünmeye başlamasaydım!… Boş ver! Şimdi çok geç, gitmekte olan trenden artık atlayamam. Sonuna dek gitmek, biraz daha dayanmak gerekir. Büyük balığı yakalamak üzere olduğumu duyumsuyorum. Beeen, bunu on yıl önce söylemiştim. Adam sen de! Hiç değilse vicdanımı hiçbir zaman satmadım. Kendimle barışığım ve bunun bedeli yoktur. Başkaları ödül kazanmak için kaygan direğe tırmanadursunlar, ben sadece ölü fareler bulma pahasına da olsa ayak değmemiş mağaraların dibine inmeyi yeğliyorum. Sonunda kuşkusuz en önemlisi nereye gittiğini bilmemektir, yoksa her şey öylesine sıkıcı, öylesine yorucu olur ki… Yoo, gerçekten, yaşamını krom kaplı ve güzelce yağlanmış bir işyeri koltuğuna oturtmak, yalnızca daha önce yapılmışı yapmak, yalnızca okların gösterdiği yönde düşünmek, zamanı düşlerine yasaklar koyarak geçirmek ve usun daha önce arşınladığı yollardan geçmek bana göre değil. Ben, her gece yatağımda yaşamımı ortaya koyuyorum. Belki bir sabah yeryüzüne çıkamayacağım… Sağlık olsun! Çok kazanmak için büyük oynamak gerekir!..”</p>

  <p>Yağmurun altında yürürken, belki çizik ve kuşkusuz eğrilmiş bir plağı, güve yediği tartışılmaz yağmurluğunun altında korumaya çalışarak, Joseph Cavalcanti böyle düşünüyordu. Sözü edilen yağmurluğun, adından başka yağmurluğa benzer bir yanı kalmadığından, Joseph kısa bir süre sonra, iliklerine kadar ıslanmıştı. O zaman bir coşku çalımıyla, yüzünü yağmura tutmak üzere başını kaldırdı. Bu anda, bir su birikintisine bastı ve ayakkabısına alttan su girdiğini fark etti. Tabanda bir delik olmalıydı. Birden aklı başına geldi, yeni ayakkabı alması gerektiğini sıkıntıyla içinden geçirdi. Bu, bir devlet dairesine yazı yazmak ya da damlatan bir musluğu onartmak için, arandığında hemen işe koşan ve insancıl bir muslukçu bulmak gibi, kendisine soğuk terler döktüren, can sıkıcı bir işti. İşin acıklı yanı, küçük şeyleri yapmadaki bu yeteneksizlik, aydan aya, neredeyse günden güne kötüye gidiyordu. Okumaktan ve yatmaktan gayrı her türlü etkinlik onu tiksindiriyordu. Eh işte! On dakika okuduktan sonra gözleri batıyor, kimi zaman yatmaya üşendiği bile oluyordu.</p>

  <p>Ellerine kaygıyla bakarak içinden, “Belki de bir canavar olmak üzereyim,” dedi. Ancak Ramakrishna’nın sözlerini düşündü: “Başkaları sabanın arkasında iki büklüm olurken, hamağında esneyen adamı hor görmeyiniz, çünkü bir tek bu adam kaplanın karşısına çıkma yürekliliğini gösterecektir.”</p>

  <br/>

  <h3 style="text-align: center;" id="uJTxrBGsPdyWTcUbKgyuEZD"><span style="font-weight:bold;">4</span></h3>

  <p>Kedi plağın her yanını kokluyordu.</p>

  <p>Joseph, “Sabırlı ol, sevgili Livingstone,” dedi, “yarın bodrumdaki eski pikabı çıkaracağım.”</p>

  <p>Joseph makarnayı pişirirken yeniden genç kadını düşünmeye başladı. Yarın sabah onu görmeye çalışacaktı. Zinde olmak için erken yatmaya karar verdi.</p>

  <p>Duş yaptıktan sonra aynalı dolabı açtı. Tek takım elbisenin yanında kırk tane pijaması dizili duruyordu. Onları özenle gözden geçirdi ve sonunda kara ipekten, sırma işli bir Çin tören pijaması seçti. Kusursuz bir kılıkta uyumak, uykunun bilimsel uygulamasının bir gereğidir. Bu, düşçünün kendine olan güvenini pekiştirir. Hem sonra düşün bizi nereye götüreceği bilinmez, başkalarının karşısına çıkacak durumda olmak her zaman daha iyidir.</p>

  <p>Bu gece, Joseph başarmaya kararlıydı. Genç kadına yanaşarak kanıtladığı yüreklilik kendisine güven vermişti. Şişindiğini duyumsuyordu.</p>

  <p>Kedi çoktan yorganın üzerinde kendisine titizlikle bir yer aramaktaydı. İyice düşünüp taşındıktan sonra yatağın güneydoğu köşesindeki her zamanki yerini seçti. Çukurunu hazırladıktan sonra, burnu tüylerine gömülü, ayakları iyice içine çekili, titreyerek yumak biçimini aldı.</p>

  <p>Joseph bir sigara yakıp pencereye yaklaştı. Her zaman olduğu gibi, avlunun öte yanındaki, karşıki pencereye uzun uzun baktı. Orada terk edilmiş bir daire, hapsedilmiş ve erişilmez geçmişten bir parça bulunmaktaydı… Düşünde, hiçbir harita üzerinde bulunmayan ülkelere girmiş, yatağında bitip tükenmez Sibiryalar, gizemli Hindistanlar ve duyulmadık Çinler’de gezmiş, yorganı altında horlayarak adsız denizlerde dolaşmış ve uçsuz bucaksız çölleri aşmış olan, çalar saatinin tik takları kendisine ninni gibi gelen, Saba melikesinin yeraltı sarayını ve Babil’in asma bahçelerini arayıp taramış, düşsel coğrafyası yüzlerce atlası doldurabilecek olan o, kendisinden birkaç metre ötedeki bu odaya hiçbir zaman giremeyecekti…</p>

  <p>Göğüs geçirerek sigarasını bir tablada ezdi. Telefonun fişini çektikten sonra yatağına yöneldi, altında bir canavar olup olmadığını inceledi, terliklerini kararlılıkla çıkardı ve örtülerin arasına giriverdi.</p>

  <p>Esneyerek gece masasına doğru başını çevirdi. Düşlerini yatırdığı seyir defterinin yanında, başucu kitapları yığılıydı: Ernest Pigeon’dan <span style="font-style:italic;">Kristof Kolomb’un Yaşamı,</span> Rollenstein’dan <span style="font-style:italic;">Uykunun Basamakları,</span> Marki d’Hervey-Saint-Denys’den <span style="font-style:italic;">Düşler ve Onları Yönetme Araçları,</span> Charles Nodier’den <span style="font-style:italic;">Uykudaki Bazı Olaylar,</span> Artömidore’dan <span style="font-style:italic;">Düşsel-Eleştiri</span> ve uykucunun kutsal kitabı, pek az rastlanan örneklerinden birini Budapeşte’deki bir kitaplığın nemli ve karanlık bodrumlarından Joseph’in yürütmek zorunda kaldığı çılgın kitap, uykunun büyük ustası Amedeor Tartakoviç’in masalsı ve güve yemiş kitabı: <span style="font-style:italic;">Hypnometron.</span></p>

  <p>Uyku konusundaki bu kitapların Joseph’i uyutma etkileri yoktu, tam tersi geçerliydi. Elinin altında, her zaman hepsi birer yazın ödülü almış, olağanüstü, uyutucu güçlerini çok beğendiği bir yığın yeni roman bulunurdu. Uykusuzluğun dev adımlarıyla ilerlediği bir ülkede, büyük bir istekle insanları uyutma gibi soylu bir göreve kendilerini adayan bu kadar yazar bulunması çok güzel değil miydi? Joseph beğenilen, kitle haberleşme araçlarının ortaya çıkardığı ve bütün becerisi küçük şeyleri canlılıkla, büyük bir ustalıkla uc uca dizmek olan bir yazarın kaleminden çıkan bir sayfayı çözmeye çalışırken en azından içinden böyle geçiriyordu. Bu kitap, parlak bir hiçlik, cafcaflı bir boşluktu ve okuru sürekli etkilemek, gözünü boyamak kaygısıyla üretilmişti. Zekâ saçıyordu, ama her şey yapmacıktı. Her satırında, şu bayağı kibarlık, çayını küçük parmağı havada içen sonradan görmenin göze batan şu aşırı inceliği, kültürünü reçel yayar gibi yayan ve biçemini orospunun kıçını göstermesi gibi gösteren edebiyat vurguncusunun şu düzmece aristokrat havası vardı. Kendisi sevilsin diye değil, yazarı beğenilsin diye yazılmış bir romandı ve bir laf cambazının, okuru uyandırmak için yüzüne bir kova soğuk su atacak yerde, onun yoksunluklarını, gözetlemeciliğini ve özseverliğini alışılmış biçimde okşamayı sürdüren bir tatlı su aydınının yapıtıydı.</p>

  <p>Birkaç sayfa sonra, insan direncinin sınırına dayanan Joseph’in ellerinden düştü kitap.</p>

  <p>Ağzını iyice açıp esneyerek, “Ben buna ne derim, bilmek ister misiniz, sevgili Livingstone?” dedi.</p>

  <p>Kedinin yanıtını beklemeden sürdürdü:</p>

  <p>“Osurukla sözcükleri birbirine katan, kuru sıkı bir edebiyat alt tarafı. Lâf aramızda, Livingstone, gönül rahatlığı ve inançla sıçmak, söyleyecek bir şeyi olmadan güzel tümceler döktürmekten daha az bayağıdır.”</p>

  <p>Kedi yorum olarak, başını usulca kaldırdı, görkemli bir biçimde esnedi ve yeniden büzüldü.</p>

  <p>Joseph, “Evet” dedi, “Haklısın. Sığınağı kendisi olan kimseye ne mutlu!”</p>

  <p>Sonra çalar saati alıp özenle kurdu. Zile gerek yoktu, kedi her gün saat yediyi vurduğunda onu uyandırmayı üstleniyordu. Joseph her zaman ona mamasını verdikten sonra yeniden yatıyordu, ama yarın genç kadını yeniden görmek için <span style="font-style:italic;">Spor Sevenler’e</span> gidecekti.</p>

  <p>Çalar saati, sehpanın üzerine koydu ve onu bir an seyretti. Bu çalar saatin hiçbir özelliği yoktu, ama özgünlüğü de açıkça bundan kaynaklanıyordu. Bu, ellili yıllardan kalma, Sovyet malı bir çalar saatti. Anlayışına tümüyle uygun, içinde gösterişin dirhemi bulunmayan, örnek mühendislerce ders alınacak bir titizlikle tasarlanmış, süssüz, sade, en azla yetinmiş ve işe yarayan makine bölümü, amansız akrep ve yelkovanı, acımasız tik takları ve adamın kanını donduran bir zil düzeniyle sıradan mekanizması olan bir çalar saat Zaman imgesinin ta kendisi.</p>

  <p>Joseph başucu lambasını söndürdü. Yorganı başına çekerken içinden, “Yürekli ol!” dedi.</p>

  <p>Bu anda, hiç kimse ona kötülük yapamazdı, hiçbir şeyden korkmuyordu artık, kendi gecesinde sımsıcak, iyice yalnız ve her şeyden iyice korunmuştu. Yatağı ele geçirilemez bir kale, azgın bir denizin ortasındaki kaya üzerinde yapılmış yıkılamaz bir fenerdi. Dışarıda ne olursa olsun ona vız gelir tırıs giderdi. Çarşaflarının yumuşak ılıklığı sonsuzdu. Yeryüzü bin parçaya bölünse de, kendisi yorganının altında ölümsüzdü, uçan yatağına binmiş olarak uzayda yol alırdı.</p>

  <p>Hayır, artık hiçbir şeyden korkmuyordu. Kendi düşünceleri dışında.</p>

  <p>Yalnızlığını düşünmeye koyuldu: Sever gibi, seçmiş gibi yaptığı ve yıllar yılı ağır ağır ama kesin bir biçimde içinde yer eden yalnızlığını. Televizyonun aydınlattığı küçük, soluk yaşantılarında kapanmış, çocukları ve otomobilleriyle göğüsleri kabaran, tek ilkesi <span style="font-style:italic;">yakında hafta sonu, yakında dinlence, yakında emeklilik olan</span> bir yaşamdan hoşnut ve iyi gitmeyen bir dünyanın oltasında tümüyle kendilerinin olan yeşil bir adacık yaratmak isteyen dostları uzaklaşmıştılar. Belki haklıydılar… Yo hayır, yanılıyordular. Yaşamı boyunca özdeksel güvenliğini düşünmek, tehlikelerin en büyüğünü göze almaktır. Korkaklık, yüreklilikten daha tehlikelidir. Her ne olursa olsun, onlarla ilişkisi bitmişti. Dostluklar ancak ortak tutkuyla ayakta kalırlar. Gençken birlikte aynı şeyler düşlenir. Zamanla, düşlere özgü olanın düş olarak kaldığı anlaşılır. O, düşlerini asla yadsımamıştı. Sonuç: Bir canavar olmuştu. Tek tutkusu uyumak olan bir canavar… Evet, bir canavar… Hem sonra canavar bile değil. Bir canavar canlıdır, geğirir, yellenir, bağırır, terler, şiddetle karşı koyar, yerde yuvarlanır, her yöne alev püskürtür… O hiç de böyle değildi. Çelebi, görgülü ve uygar duruyordu. Kafesini kemirmiyordu bile, başını sokaktan geçenleri aşağılamak için pencereden dışarı çıkarmıyordu. İyice yağlanmış bir robota benziyordu. Acı çekmek için iyice yağlanmış. Sıkıntı küpünden başka bir şey değildi, saat gibi çalışan bir tasa makinesiydi. Toplumsal bakımdan ölüydü. Kimsenin ona bir parçacık güveni yoktu. Araştırmaları yıllardır yerinde sayıyordu. İlerlemiyordu, labirentteki fare gibi dönüp duruyordu. Herkes için bir hiçti. Yaşamdaki zevkleri yaşamı unuttuğu anlardı. Küp gibi sarhoş olduğu ya da kütük gibi uyuduğu zaman kendisini bir uzaylı gibi her şeye yabancı duyumsuyordu. Yine de verecek çok sevgisi vardı, ama bu sevgisini geri çeviriyordular. Oysa aşırı seviyordu, işte bu yüzden kendisiyle görüşülmez ve yalnız yaşar duruma geliyordu. Sakınmalıydı: Aşırı sevenler toplumsal tehlike olurlar. Günün birinde onu bir yerlere kapamak üzere gelip alabilirdiler. İşte, sonunda oldu, içinde bir grizu patlaması vardı. (Yorganın altındaki sıkıntı artışlarını böyle adlandırıyordu.) Bununla birlikte, hareketsiz durduğu sırada yaşamı hiç mi hiç düşünmemeye yemin etmişti. İnsanın bedeni yorgun değilse, hareketsizlik her zaman kokuşmuş ve kötümser düşüncelerin doğmasına neden olur.</p>

  <p>Upuzun uyuyan kedisine imrenerek öteki yanına döndü.</p>

  <p>Neşeli bir şey düşünmek. Sözgelimi Tahiti’yi. Ah! Kumsal, güneş, hindistancevizi ağaçları, çalparalar… Kadınlar, her yerde kadınlar, paskalya yumurtası gibi çalılıklar arasına gizlenmiş kadınlar, kumun üzerindeki, ağaçlardaki kadınlar, kedi-kadınlar, kuş-kadınlar, şekerden kadınlar, çikolatadan kadınlar, her renkten kadınlar, onu olduğu gibi görecekleri için tüm yürekleriyle sevebilecek kadınlar. Hayvanlar, tanrılar ve çocuklar arasında avcılık yaparak, balık tutarak yaşardı. Tek işleri sevmek olan varlıklarla yaşardı. Ve o kadın orada bulunurdu, o…</p>

  <p>Haberi olmadan o kadın şimdiye değin nasıl yaşayabilmişti?… Onu tanımaksızın kendisi nasıl var olabilmişti?… O ne yapıyordu?… Neyi seviyordu?… Evi nasıldı?… Sevgilisi var mıydı?… Kaç bacağı vardı?..</p>

  <p>… Düşündüğü şeyler, göstericisi hızlı çalışan çılgın bir film gibi, özerkliklerini kazanmaya, denetimsiz olmaya ve ortaya git gide daha hızlı çıkmaya başlıyorlardı. İmgelemi kendisinden kurtuluyordu, beyninin artık freni yoktu; beyni canlı rakamların kaynaşmasında, zincirden boşanmış kargacık burgacık harflerin ve renkli gurultuların şenlik fişeğinde tam hızla akıp gidiyordu…</p>

  <p>Bu, aynı zamanda tümüyle tutarsız ve tam tamına mantıklıydı. Bu, gerçeğin karalamasıydı.</p>

  <p>… Karanlık giderek hızlanıyordu. Çalar saatin tik-takları çabuklaşıyordu, yatak hızını artırıyordu… Aydınlatılmış dev arıtımevleri, araba mezarlıkları, buz dağları gibi düz ve parlak, yüksek yapılar, hızlı yollar ve karmakarışık çok katlı yol kavşakları pencerenin önündeki gecenin içinde geçit yapıyordu. Bu bir beton, asfalt ve çelik çölüydü. Yıldızlar arasında, çok iyi temizleyen çamaşır tozu, sade yoğurt ya da Tahiti’ye yolculuk reklamları göz kırpıyordu. Işıktan bir domuz budu aya asılıydı.</p>

  <p>Joseph, bu kenti tanımıyordu. İçinden, “Tüh,” dedi “yine yanlış trene bindim. Üstelik biletim de yok…” O anda bir denetçi içeri girdi. Bu, Halkların Babasıydı.</p>

  <p>“Bilet, lütfen” dedi.</p>

  <p>Joseph, “Tam zamanında geldiniz,” diye yanıtladı, “biletim yok doğrusu.”</p>

  <p>‘Bilet yok mu’da ‘r’ harfi olmamasına karşın halkların babası ‘r’leri yuvarlayarak “Bilet yok ha!?” diye haykırdı.</p>

  <p>Joseph, “Kaygılanmayınız,” diye sürdürdü, “bilete gereksinimim yok, düş görmekteyim.”</p>

  <p>Halkların Babası öfkeyle, “Ama bu bir neden değil, Allahın belâsı!” diye bağırdı, “herkes biletsiz düş görseydi, doğruca yatağa giderdi.”</p>

  <p>Joseph ceplerini kaygıyla karıştırdı. Hem yatağa girmeden önce bilet almak çok kolaydı!</p>

  <p>Halkların Babası, çatık kaşları ve sert görünüşlü bıyığıyla göz dağı verdi:</p>

  <p>“Bana hemen biletinizi vermezseniz elimden çekeceğiniz var, bilesiniz!”</p>

  <p>Joseph konuyu değiştirmeye çabaladı. Dışarıda herhangi bir şeyi göstererek, “Bu da ne?” diye sordu.</p>

  <p>Halkların Babası “çöp topu” diye yanıtladı.</p>

  <p>Gerçekten gözlemevine benzeyen iki iri kubbenin arasında dev gibi bir top dikiliyordu. Evrende uydulaşmak üzere, ağzından aralıksız tonlarca pislik fışkırıyordu. Ta yukarıda, yıldızların arasında sonsuzluktan ağır ağır dönmekte olan plastik şişelerin, eski araba lastiklerinin, konserve kutularının ve otomobil iskeletlerinin geçtiği görülüyordu.</p>

  <p>Joseph, “Bu iyi bir düşünce,” dedi. “Tutumluluk, ölçülülük ve kötü kokucuklara paydos!”</p>

  <p>Halkların Babası, burnunun ucunu bir haçla kaşıdı ve şöyle dedi:</p>

  <p>“Yeryüzü o kadar değerlendi ki ortalıktaki her şey, hop! Havaya gönderiliyor.”</p>

  <p>Sorunla ilgileniyor gibi görünen Joseph, “Ya biraz da toprağı eşsek?” diye sordu.</p>

  <p>“Ohho! Aşağısı çoktan doldu. Hiçbir şey olmayan sizler o kadar çoksunuz ki.”</p>

  <p>Bu sırada, Joseph’i donduran, aynı zamanda ‘altta’ ve ‘uzanmış’ anlamına gelen tuhaf ve korkutucu bir hareket yaptı.</p>

  <p>İçini tasanın kemirdiği Joseph, Halkların Babasının sözlerini incelikleriyle belirtmeye çabaladı:</p>

  <p>“Hiçbir şey, hiçbir şey, bu kadarı da fazla…”</p>

  <p>Yanıt olarak Halkların Babası, şapkasını çıkardı, içine tükürdü ve yeniden başına geçirdi. Daha sonra, bölmenin kapısının yukarısına, üstünde: <span style="font-style:italic;">Ödemek zorunda</span> yazılı bir etiket yapıştırdı.</p>

  <p>Ve çıktı.</p>

  <br/>

  <p>Tren durduğunda Joseph hiçbir şey olmamış gibi yaptı ve inmedi.</p>

  <p>Bir süre sonra tren yeniden yola koyuldu. Uzun bir süre gitti, gitti, gitti… (Joseph en azından bir an için sürenin uzun olduğu duygusuna kapıldı.)</p>

  <p>Sonunda tren, kullanılmayan küçük bir taşra istasyonunda durdu. Joseph ıssız perona indi ve tropikal bitkilerin boy attığı bekleme salonundan geçti. Daha sonra boş istasyondan çıktı ve kendini balta girmemiş ormanda buldu. Bu, ağaçları bulutlar arasında kaybolan ve iri yaprakları üzerine hamaktaymışçasına uzanılabilen dev bir ormandı. Ağaç gövdeleri arasında gemi yelkenleri kadar geniş örümcek ağları bulunuyordu. Toprak güvenilmez görünüyordu; bir çukura düşmemek için sarmaşıklara asılarak, çürümüş ve yosun kaplı ağaç gövdeleri üzerinde sakınımla yürümek gerekiyordu. Bu bitkisel karmaşa ortasında Joseph, göze çarpmamaya çabalayarak ağır ağır ilerliyordu.</p>

  <p>Kimin ya da neyin gözüne çarpmamalıydı, bunu bilmiyordu ve bilmek de istemiyordu.</p>

  <p>Ansızın dev marullar arasında, yerde kıvrılmış bir insan iskeleti gördü. Yolunu yitirmiş bir uykucunun kemikleri olabilirdi.</p>

  <p>Benekli kocaman çiçekler bir ölüm sessizliğinde salınıyordu. En kötü, her yerde saklanmıştı. Joseph korkmuyormuş gibi yaparak yürüyordu. Korkuyu üzerine çekmemek için kendi ülkesinde bulunan birisi gibi davranıyordu. Çevresindeki nesnelere biçimlerini değiştirme süresi bırakmamak amacıyla bakışlarını bir şey üzerinde tutmamaya dikkat ediyordu.</p>

  <p>Varlığını belli etme tehlikesi olmasına karşın, bir şarkı mırıldanmaya koyuldu. Ancak, git gide yayılan imgelemini ne pahasına olursa olsun bastırmak gerekiyordu.</p>

  <p>Boğazına bir şey düğümlenmiş gibi mırıldanıyordu:</p>

  <br/>

  <p><span style="font-style:italic;">Bir salatalık turşusu var</span></p>

  <p>
  </p>

  <p><i>Pantolonumda…</i></p>

  <br/>

  <p>Ne yazık ki sözcükler anlamlarını kemiren berbat bir şeyle yüklüydüler ve <span style="font-style:italic;">salatalık turşusu</span> sözcüğü birden kendisine iğrençliğin en son noktasıymış gibi göründü.</p>

  <p>En kötünün kesin göründüğü sırada, Joseph bir müzik platformunun önüne vardı.</p>

  <p>Bu platform, büyük bir koyağa bakan yüksek bir yarın kıyısında bulunuyordu. İçeride, yaşlı Çinli antikacı, her salınımı kendisini boşluğun üzerine götüren bir salıncakta sallanıyordu.</p>

  <p>Joseph, “Oh!” dedi, “Ölmeden geçtim ama kıl payıyla. Ne olursa olsun, biraz spor iyi geliyor!”</p>

  <p>Yaşlı Çinli, “Özellikle uyurken,” diye yanıtladı.</p>

  <p>Joseph pırıl pırıl göğe baktı ve konuşmasını sürdürdü:</p>

  <p>“Yine de hava çok güzel. Sanki yorganımın içinde değilim.”</p>

  <p>O sırada müzik platformuna çıktı ve yarın kıyısına yaklaştı. Gökyüzü tufandan önceki mavilikteydi, takımyıldızların parıldadığının görüldüğü çok derin ve çok duru bir mavilik. Koyak, sonsuz çimenleri ve dev ağaçlarıyla göz alabildiğine uzanıyordu. Orada, çok uzaklarda, birkaç günlük yürüyüş ve birkaç düş gecesi uzaklıkta, büyük, dingin bir ırmak akıyordu.</p>

  <p>Joseph, “Filozofları görmüyorum,” diye şaştı. (‘Dinozorlar’ demek istiyordu.)</p>

  <p>Yaşlı Çinli kulağını kaşıdı ve bir gökkuşağı belirdi. Koyağın dibinde canlı nesneler kımıldamaya başladılar. Dinozordu bunlar.</p>

  <p>Joseph, “Bunlar uslu mudur?’ diye sordu.</p>

  <p>Yaşlı Çinli, “Yaklaşmasını bilmek gerekir,” diye yanıtladı, “herkes gibi onların da kendi sıkıntıları var.”</p>

  <p>“Neden yeryüzünden yitip gittiler?’</p>

  <p>Yaşlı Çinli, “Gidin bunu onlara sorun,” dedi.</p>

  <p>Salıncağında üzünçlü bir ninni söylemeye başladı.</p>

  <p>Joseph, bu mutlu koyakta koşuşan dinozorlara bakarak içinden bir özlem duydu. “Günün birinde,” dedi içinden, “ben de onlar gibi olacağım.”</p>

  <p>Ah! uykusundan bunlardan birini getirebilseydi, bir utku olurdu. Kuşkusuz bir dinozor taşınmak için biraz ağırdır, yatakta çok yer tutar, ama sonra tasalara paydos! Uyku dalında Nobel ödülünü alırdı ve her gün kestane şekeri yerdi.</p>

  <p>Müzik platformunda tüylü, küçük oyuncak dinozorlar vardı. Joseph yaşlı Çinli’nin başka bir yöne bakmasını bekledi, onlardan birini yürüttü ve gizlice donuna soktu. Ama dinozor pantolonunda sıkıntı verici bir şişkinlik yapıyordu. En iyisi buradan sıvışmaktı.</p>

  <p>“Alışveriş yapmak için uyuyor olmamdan yararlanacağım,” dedi. “Görüşmek üzere.”</p>

  <p>Yaşlı Çinli müzik platformunun döşemesinin altından aşağı inen bir merdiveni göstererek yanıtladı.</p>

  <p>“Daha sonra görüşmek için hep aşağıya gitmeli. Dosdoğru aşağıya inin, ister istemez oraya varacaksınız.”</p>

  <br/>

  <p>Joseph birkaç düş sonraya da belki aynı düşün daha ilerisinde, ıssız yeraltı geçitlerinde uzun süre yol aldıktan sonra kendisini büyük bir mağazada buldu.</p>

  <p>Orada cehennemdeki lânetliler benzeri birbirlerini görmüyor gibi davranan bir yığın tüketici vardı. Joseph, alışkanlıkla kitap bölümüne yöneldi. Orada gözlerine inanamadı: Yenilebilir kitaplar, atılabilir kitaplar, konserve kitaplar, çürüyüp doğaya dönebilen kitaplar, sayfaları bir kolla çevrilen kitaplar, konuşan kitaplar, oyuncak kitaplar, plastik kitaplar, içine küçük bir televizyon yerleştirilmiş kitaplar, kendi kendini yazan kitaplar, vb. vardı.</p>

  <p>Joseph oyalanmadı, çünkü her dinden insanların tapındıkları bir yerin tam yanı başında hemen ilgisini çeken, erotik nesneler bölümü bulunuyordu. Orada, küçük cam havuzlarda yüzen minyatür kadınlar ve para makinelerine benzeyen erkek ve kadın cinsel organları vardı.</p>

  <p>Joseph bunalıyordu. Çıkışa yöneldi. Ancak oraya yaklaştıkça kalabalık giderek artıyordu. İyi niyetlerinin kanıtı olarak tıka basa dolu el arabalarını gösteren, kendilerinin öncelikle geçmeleri için yalvaran tüketiciler, ana kasanın çevresinde birbirlerini eziyorlardı. Bazıları arabalarını ileri geri sallayarak bayağıca şarkı söylemeye koyuldular. Kitle tarafından müzikle çiğnenmiş ötekiler, dayanışma içinde olduklarını göstermek ve yeniden ayağa kalkma şansına sahip olmak için alabildiğine şarkı söylüyorlardı. Göze batmamak en iyisiydi ve Joseph koroya katıldı:</p>

  <br/>

  <p><span style="font-style:italic;">Ağır ağır yürüyorum daha çok yaşamak için,</span></p>

  <p>
  </p>

  <p> <i>Daha çok satın alıyorum daha iyi olmak için,</i></p>

  <p><span style="font-style:italic;"><i>Bir topaç var çaydanlıkta</i></span></p>

  <p>
  </p>

  <p> <i><i>Ve bir motor kıçımda.</i></i></p>

  <p><span style="font-style:italic;">Tasalara karşı yerim yoğurdu</span></p>

  <p> <i>Böbreklerim için içerim şişe suyu</i></p>

  <p> <i>Bir topaç var çaydanlıkta</i></p>

  <p> <i>Ve bir motor kıçımda.</i></p>

  <br/>

  <p>Çıkış, bir katedral büyüklüğünde bir istasyon girişiydi. Kasadaki kadın bir sunağın arkasında görkemle dinsel töreni yönetiyordu. Joseph geçemeyeceğinden korktu. Yalnızca hiçbir şey almaması bir yana, üstelik ödeyecek parası da yoktu. O zaman <span style="font-style:italic;">Spor Sevenler’</span>deki genç kadın olduğu ortaya çıkan kasadaki görevliyi süzmeye başladı.</p>

  <p>Birkaç kaş göz oynatmadan sonra kadın baştan çıkmıştı.</p>

  <p>Joseph iyi fırsatları kaçırmayan çıkarcı bir düşçü olduğu için, insanlar arasından kendine bir yol açtı, sunağın üzerine çıktı ve sırtüstü uzandı. Kasadaki kadın da, gözleri parıldayarak ve dili bir karış dışarıda sunağa tırmandı. İstekle soluyarak eteğini kaldırdı.</p>

  <p>Bu sırada sunak önünde kuyruk yapan tüketiciler karşı çıkmaya başladılar:</p>

  <p>“İğrenç bir şey bu! Bunu burada, herkesin gözü önünde yapmak!… Üstelik doktor! Ne ayıp!”</p>

  <p>Joseph, “Ama düş gördüğüme göre,” diye ileri sürdü, “hakkımdır…”</p>

  <p>“Sayın bay, belki siz düş görüyorsunuz, ama biz görmüyoruz!”</p>

  <p>Doğal olarak bir gerçeğe uygunluk belgesi göstermesi gerektiğini ileri süren ve bu nedenle üzerine oturmaktan çekinen kasa görevlisi kadar nazlanmaya başladı.</p>

  <p>“Çabuk ol,” dedi Joseph, “yetişmem gereken bir tren var! Yedide uyanmam gerekiyor!”</p>

  <p>Bu anda, bir kablonun ucunda ağır ağır sallanan dev bir çalar saati sunağın üzerinde gördü. Saat tam yediyi gösteriyordu.</p>

  <p>Kasa görevlisi kadın, “Tasalanmayın” dedi, “bu bir çalar saat değil, bir uyutma makinesidir. Uyanma tehlikeniz yok.”</p>

  <p>Tüketiciler huysuzlanıyorlardı. Onu ısırmaya çalışarak, Joseph’e yabanıl ve pis sapık diyorlardı. O sırada kasa görevlisi kadını koltuk altlarından tuttu ve üzerine oturttu. Joseph, bacaklarını ısırmak için saldıran tüketici yığınını ayaklarıyla uzaklaştırmaya çabalarken kadın onun karnının üzerinde ata binmiş gibi çalkalamaya başladı.</p>

  <p>Kasadaki kadının ağırlığı gitgide artıyordu. Kadın, birden haykırmaya başladı:</p>

  <p>“Pis düşçü! Düşçüler de hep beni bulur! Alık alık bakan ozanlar!”</p>

  <p>Aynı anda kadın onun üzerinde ilerliyordu ve kadının karnı burnunda olduğunu gördü. Bir dinozordan gebe.</p>

  <p>Sonunda Joseph’in göğsünün üzerine oturup, başını nemli bacaklarıyla sıktı. Kadın bu anda birkaç ton geliyordu. Joseph boğuluyordu. Kadın, birden sunağın üzerinde bulunan damgayı aldı ve bağırarak onun yüzünü (çılgınca) damgalamaya koyuldu:</p>

  <p>“Al sana, bu anan için! Bu baban için! Bu deden için! Bu da halan için!”</p>

  <p>Joseph haykırdı… ve uyandı.</p>

  <p>Başının üzerinde uyuyan ve dinginlik içinde yastıkta tırnaklarını bileyen kediyi kaldırıp attı.</p>

  <p>Ter içinde kalmıştı. Yüreği gümbür gümbürdü. “Bu kez,” dedi, “güllenin rüzgârının geçtiğini duyumsadım. Orada kalacağıma iyice inanmıştım.” Kıl payıyla bir daha uyanmama duygusunu, o hasta duyguyu her zaman içinde duyuyordu.</p>

  <p>Her sabah saat tam yediyi vurduğunda olduğu gibi Livingstone, tırnaklarını yastıkta biledikten sonra Joseph’e kalkması için yarım dakikalık bir erteleme tanıdı. Bu sürenin sonunda Joseph hâlâ yataktan çıkmadığı için, sıkıntısız bir uyarı ‘miyavı’ gönderen kedi ardından soğukkanlılıkla duvar kâğıdına saldırdı. Soğukkanlı bir şekilde, tırnak ve dişleriyle duvar kâğıdını kılı kırk yararcasına paramparça ediyordu.</p>

  <p>Joseph, bir elini yorganın altından çıkardı, yeri yokladı, terliğinin tekini eline geçirdi ve onu kediye fırlattı. Bu türden umutsuz tepkiye alışık olan kedi, atılanı kolayca savuşturdu, duvar kâğıdını büyük bir titizlik ve yöntemle parçalayarak, işini bilinçle sürdürdü.</p>

  <p>Sonunda kalkan, mutfağa doğru sendeleyen, bir ayağı terlikli öteki çıplak uyku sersemi Joseph, “Zorba kedi!” diye bağırdı.</p>

  <p>Livingstone, parçalama işine hemen son verip buzdolabına doğru ok gibi fırladı.</p>

  <br/>

  <h3 style="text-align: center;" id="uf9BjbuvKjVq9KuRCoLEvA7"><span style="font-weight:bold;">5</span></h3>

  <p>Kadın, gözlerini bir tiranozor iskeletine kaldırarak “Kendilerini okşattıklarını sanıyor musunuz?” diye sordu.</p>

  <p>Bu sabahla birlikte, Joseph sanki güzel bir düşteymiş gibiydi. Genç kadına otobüs durağında yeniden kavuşmuştu. Doğa Bilimleri Müzesine gitme önerisini inanılmaz bir biçimde hemencecik kabul etmişti ve orada buluşmayı kararlaştırmışlardı. Mutlu bir sabah geçirmişti. Umut ona kanat takmıştı sanki: Birkaç saat içinde, bir yıl boyunca yaptıklarından fazlasını yapmıştı. Kedinin meraklı bakışları altında her yeri makineyle süpürmüştü, çarşafları değiştirmişti (ne olacağı bilinmez ki), kitapların tozunu almış ve mutfağı temizlemişti. Daha sonra yeniden dışarı çıkmış, ayakkabı, yeni bir şemsiye, dinozor renkli bir boyun bağı ve taşıllaşmış kelerler konusunda berberde okuduğu bir ‘Que saisje?’<a id="footnote7"></a><sup><a href="#bookmark7">7</a></sup><sup></sup> satın almıştı.</p>

  <p>Geç kalmayı alışkanlık edinmiş olsa da, söylenen saatte Doğa Bilimleri Müzesine varmıştı ve -yine inanılır gibi değil!- tırısa kalkan fare tonunda külrengi bir tayyör giyinmiş kadın, dev otobur iskeletinin karşısında duruyordu bile. Boyanmamıştı. Onu ilk seferkinden daha güzel buldu.</p>

  <p>Kadın, tiranozora bakarken, Joseph onu kendinden geçerek seyrediyordu.</p>

  <p>Kadın ona dönerek, “Ayda mısınız yoksa?” diye sürdürdü.</p>

  <p>“Hı? Şey… Kendilerini okşatır mıydılar?… Aslında insanoğlu onların yok oluşlarından yetmiş milyon yıl sonra ortaya çıktığından, hiç böyle bir sorun olmadı. Ama bence bu hayvanlar, kendilerine sevgi gösterildiğinde pek öyle duyarlı olmayabilirdiler.”</p>

  <p>Önünde yükselen taşa dönüşmüş karabasana gözlerini kaldırdı ve ekledi:</p>

  <p>“Bu örneğini gördüğümüz hayvan yaşıyor olsaydı, sanırım pek tanışacak kadar zaman bulamazdık. İşte binlerce yüzyıl boyunca yeryüzünün kralı olan, gelmiş geçmiş bütün çağların en korkunç etoburu <span style="font-style:italic;">kral tiranozor.</span> Yirmi ton çeken zırhlı bir gövde, bir fili öğütebilecek çeneler, kılıç gibi tırnaklar, geceyi delen gözler, bir baobab ağacını kökünden söken kaslar… ve bir fındıktan daha büyük olmayan bir beyin. Yemekten başka bir tutkusu yoktu. Tek düşüncesi: öldürmek. Belki korkuyu bilmiyordu çünkü hiçbir şey ona gözdağı veremiyordu. Düşünme gereksinmesi yoktu, en güçlü oydu. Gördüğü her şeyi yakalıyordu, kımıldayan her şeyi yutuyordu. Yemek makinesiydi.”</p>

  <p>Dalmış kadın, “Tanrı neden böyle bir canavarı yarattı?” dedi.</p>

  <p>“O zaman belki Tanrı henüz bir çocuktu… Üstelik tiranozor, sadece, iri beyinli, kendini beğenmiş Homo sapiens bakışımızla bir canavardır. Gene de Tanrının en çok gurur duyduğu yaratığın bu olup olmadığını kim bilebilir? Uzaylı taşılbilimciler, pis kokulu bir sis tabakası içinde boğulmuş bozbulanık bir çölden başka bir şey olmadığı zaman, gezegenimiz üzerindeki yaşamın tarihini incelediklerinde, tiranozoru, kuşkusuz yaratılışın incisi, yaşamın kralı olarak sayacaklar, çünkü o, doğar doğmaz yok olma tehlikesiyle karşı karşıya kalan biz zavallı insan oğullarından daha uzun süre başta kalmış olacaktır. Yine de sınırsız gücü olsa da, doğa hakkından geldi. Doğa onu yeryüzünden bir saman çöpü gibi süpürüp attı. Çağını yaşadı, artık sonsuza dek bir hiç.”</p>

  <p>Kadın, “Yavru yapmak için nasıl seviştiklerini merak ediyorum,” dedi.</p>

  <p>“A! Bundan kolay ne var: Bay dinozor aletini bayan dinozorun kutusuna koyuyordu ve iş bitiyordu. Bilime ve teknik ilerlemeye karşın daha iyisi bulunamadı.”</p>

  <p>“Diplodoküse bakalım mı?”</p>
<br/>
  <p>Adı Sonia’ydı ve ‘sanatsal bir gösteri’ yaptığı, Marais’deki Styx adlı gece kulübünde çalışıyordu. Yalnız yaşıyordu.</p>

  <p>Joseph bu kadına deli gibi tutulabileceğini, kendisini korkunç bir tuzağa tepetaklak attığını hemen kavradı.</p>

  <p>Varlığına hep egemen olan duygu, bir tür acılı bir dinginlik, coşku bunalımları ve çöküntü nöbetleriyle dolu üzünçlü bir sessizlikti. Suda balık gibi, can sıkıntısı içinde yaşıyordu. Bu dingin can sıkıntısı, kitapları gibi onu çevreliyor, onu koruyor ve onu sıcak tutuyordu. Aşk, içine gömüldüğü bu sessiz ve düşçül burukluğu allak bullak etmez miydi? Günlük yaşayış düzenini dayanılmazlaştırıp onu kart bekârların o kutsal alışkanlıklarından soğutmaz mıydı?</p>

  <p>Tepki göstermeye çabaladı. Genç kadına bir dinozorun acımasız gözüyle baktı. İçinden “Yiyemediğin bir kadın neye yarar?” dedi.</p>

  <p>Daha sonra, kadın taşıl koleksiyonlarının üzerine eğildiği sırada, onu sadece taşılbilim açısından inceledi. <span style="font-style:italic;">“Homo sapiens</span> türünün insangiller takımından bir dişi örnek,” diye düşündü. “Güzel, ama dinoteryumun dişinden daha güzel değil.”</p>

  <p>Müze ıssızdı. Yağmur cam tavanda yankılanıyordu, ağaçtan döşeme ayaklarının altında gıcırdıyordu. Arada bir, megalozorun kafasının üzerinden bir müze bekçisinin şapkasının geçtiği görülüyordu.</p>

  <p>Tırnakları kırmızı cilalı parmaklarının ucuyla bir tri-seratopun boynuzuna dokundu.</p>

  <p>“Acıtıyor olmalıydı,” dedi.</p>

  <p>Bir brontozor iskeleti önündeki aralıksız sıraya oturdular. Joseph kendini iyi duyumsuyordu. Yanı başındaki kadının erincinin ve telaşsız sıcaklığının tadını çıkarıyordu. Gözlerini kapatıp, omzunda uyumak isterdi. Kendine güvenli, sessiz ve yatıştırıcı dingin bir dişiliği, zamanının tümüne sahip görünen, zamanı kullanmasını bilen bir kedi dişiliği vardı. Üzerine sinen havası, panter yürüyüşü çağdaş taşkınlıklarla taban tabana zıttı. Erkeğin gücüne tamamen boyun eğdikleri için kendilerinin özgür olduklarını sanan, erkeklerin yemin arkasından koşmalarına bakarak gururlanan şu ivecen ve geveze kadınlara hiç benzemiyordu. Sürekli olarak zamana saldırarak yaşayan, daha fazla yaşamak, daha çok şey yapmak, daha fazla şeye sahip olmak için olmayacak biçimde yaşayan, ama sonuçta zaman tarafından öğütülmekten kurtulamayan şu gerilimli insanlara hiç benzemiyordu. Kendisi, sessizliği, devinimsizliği, bakışlarının ağırlığı, onu çevreleyen her şeyi yeniden düzene sokuyor, her türlü kıpırdanmayı gülünç kılıyordu. İnsanlar arasında, karınca yuvasında bir inci gibi yaşıyordu.</p>

  <p>Joseph onun yanında, konuşma zorunluluğu duymuyordu. Herhangi bir kadınla birlikte olunduğunda her zaman temel kuralın, çiğnenemez yasanın şu olduğu kanısındaydı: <span style="font-style:italic;">Neye mal olursa olsun ağzını oynatmak, ne pahasına olursa olsun bir şeyler söylemek. Susmak yasak…</span> Sadece bir kadını ayartmak amacıyla ona saatlerce dil dökmeye zorlanmak ve günlerce onu dinlemek zorunda kalmak yerine, susmanın daha insancıl ve daha saygın olduğunu hep düşünmüştü. Ancak onunla, sessizlik yasak değildi. Boşluğu doldurmak için değil, bir şey söylemek için konuşurdu. Bu, sessizliği bozmak için değil de ona belli bir tat katmak içindi.</p>

  <p>Gene de kadının sıkılmasından korktu. Şemsiyesini bacakları arasında sallayarak sordu:</p>

  <p>“Tüm bu taşıllar hoşunuza gidiyor mu yani?”</p>

  <p>“Evet,” diye yanıtladı. “Bunlar her günkü canavarlardan farklılar. Üstelik iskeletler dinlendiricidirler. Bu, belki de geçen zamanı, milyonlarca yılı ve bizden sonra geçecek milyonlarca yılı imgelemektendir… Günün birinde bir hiç olacağımızı düşünmek… Yine de insana koyuyor…”</p>

  <p>Joseph, “Aldırma” dedi, “yokluğumuz belki de yaşamımızdan daha varsıl olacaktır. Bir hiç olduğumuzda, demek ki… her şey olacağız. Toprağın sıcaklığında erinç içinde uyuyacağız… Dünya havaya uçtuğunda düşe dönüşeceğiz ve sıvışacağız…”</p>

  <p>Şemsiyesiyle brontozorun üstünde görkemli bir eğri çizdi.</p>

  <p>Kadın sırıttı:</p>

  <p>“Biz sadece çok iri bir gökadanın bir ucunda yitmiş, küçük, birkaç pörsük atom olacağız…”</p>

  <p>“Bir şeyin büyük ya da küçük olması kafamızın içindedir,” diye yanıtladı Joseph, “Ama bu bilgilerin evrende hiçbir anlamı yoktur. En küçük toz tanesi bin milyar güneş kadar önem taşır… Hiçliğe gelince, bir anlamı yoktur. Sadece gelişmemiş beyinlerimizde vardır. Hiçlik konusunda bir kanıya varamadan üzerinde çok uzun süre konuşulabilir.”</p>

  <p>“Bu arada, karnım biraz acıktı. Gidip bir pasta yesek?”</p>

  <p>“Olur,” diye yanıtladı Joseph. (Yüce şeyler söylemek üzere kendisini iyi kaptırdığını duyumsadığından, bunu biraz istemeyerek söylemişti).</p>

  <p>Sokağa çıktıklarında düşündü: “Bu kadında hiç imgelem yok. Ama yine de, hiçlik tümüyle tasarlanamaz olduğundan, imgelem yokluğuyla gerçeğe belki benden daha yakındır…”</p>

  <p>Kadın onun kolunu ansızın çekerek “Dikkat!” diye bağırdı, “az kalsın eziliyordunuz!”</p>
<br/>
  <p>Fincanlara çay doldururken, “Gözlerinizde acıklı bir şey var,” dedi, Joseph.</p>

  <p>Kadın kaşığıyla şambabadan bir parça kesti ve onu ağzına götürmeden, “Siz de. Çok üzgün görünüyorsunuz,” dedi.</p>

  <p>Kaymaklı pastasını üzünçle ısırırken, “Güzelliğiniz beni üzüyor,” diye yanıtladı.</p>

  <p>“Üzgünüm. Başka tarafa bakabilirsiniz.”</p>

  <p>“… Üstelik birazdan artık sizinle olmayacağımı söylüyorum içimden.”</p>

  <p>“Öyleyse artık benimle olmayacağınız için üzüleceğinizi kendi kendinize söylediğiniz için benimle olmaktan üzüntülüsünüz… Bence deyimi bağışlarsanız, aşırı kafa yoruyorsunuz. Yüksekten düşebilirsiniz.”</p>

  <p>“Kendimi sorgulamak doğamda var. Sorunlara yukarıdan bakmaktan, yavan gerçekliklerin üstüne çıkmaktan hoşlanırım…”</p>

  <p>“Bu durumda, başınızı tavana çarpabilirsiniz.”</p>

  <p>Kaymaklı pastasını üzüntüyle çiğneyerek “Bu, başıma şok şık geldi.”<a id="footnote8"></a><sup><a href="#bookmark8">8</a></sup><sup></sup> diye yanıtladı.</p>

  <p>Çay salonu tıklım tıklımdı, ama orada seçkin kişiler bulunduğundan çok az gürültü vardı. Buruşuk, yarı ölü, yaşlı milletvekilleri pasta listesini elleri titreyerek inceliyordu; incik boncuk içinde yüzen kaz kafalı şişman kadınlar, çilekli küçük turtalarını parçalara ayırarak çene çalıyordu; borsada oynayanlar, gazete masanın üzerinde yayılı, pastaları önlerinde, kazanç hesapları yapıyordu; yağlarının, mücevherlerinin ağırlığıyla salınarak bir masa arayan, hantal, kira geliriyle yaşayan yaşlı kadınlara jigololar göz ucuyla bakarak, fincanlarını kibarca kaldırıyordu.</p>

  <p>Bulundukları yerin iğrençliğini biraz yumuşatmak için Joseph, “Burası hoş bir yer,” dedi.</p>

  <p>Gizlice aynadan kendine baktı. Elindeki fincanı, kısa saçları ve yeni boyun bağıyla kendisini çok soylu biri olarak görüyordu. İspanyol soylusu. Gül ve boğa meraklısı. Gösterişsiz bir saygınlığı çevresine yayıyordu. Ozanın sezgisel kesinliğiyle karışık bilgin kişinin bilgisi. Çenesini birazcık kaldırdı ve hafifçe küçümseyici bir biçimde dudağını büktü. Tek camlı gözlükle görünüşü eksiksiz olurdu.</p>

  <p>Sonia ansızın, “Delilere mi bakıyorsunuz?” diye sordu.</p>

  <p>Joseph sıçradı ve düşsel, tek camlı gözlüğü göğsüne düştü.</p>

  <p>“Efendim?”</p>

  <p>“Yani, bana doktor olduğunuzu söylemiştiniz, o zaman belki kaçıklarla ilgileniyor olacağınızı düşündüm. Bana biraz tuhaf görünüyorsunuz da…”</p>

  <p>“Hayır, sık sık sözgelimi… hafif çatlaklarla görüşmeme karşın, ruh hekimi değilim. Dediğiniz gibi kaçıkları görüyorum, ama uzmanlığım uyku rahatsızlıklandır.”</p>

  <p>“Ya, öyle mi? Öyleyse bana yardım edebilirsiniz… Uyumama engel olan dinozorlarım var. Bu hayvanlara merak duyuşum bu yüzden. Her seferinde tam uyumak üzereyken, hop! bana dişlerini gösteren birini görüyorum. Uykunun kapılarını bekliyorlar sanki. O zaman uyku hapı yutmak zorundayım.”</p>

  <p>“Gerekmez. Uyku hapları yapay bir uykuya yol açarlar, vücudu zehirler ve bozarlar.”</p>

  <p>“Ama ne yapabilirim? Koyunları mı sayayım?”</p>

  <p>“Hayır, dinozorları evcilleştirin. Başka bir deyişle, uykusuzluğunuz üzerine düşünün. Pek çokları uyumanın gerçeğe sırtını dönmek ya da kendisine sırt çevirmek olduğunu sanırlar. Gerçekte tam tersi olur. Uyumak insanın kendi içindeki en uç noktalara, bilincinin dipsiz kuyularına, insanın bilmek istemediği her şeyi, en çok korktuğu her şeyi, aşırı sevdiği her şeyi gelişigüzel yığdığı, kendi kafasının karanlık mahzenlerine inmektir. Uyumak yaşamın bilinmeyen yanını görmektir. Dekorun arkası bize saçma ve uyumsuz görünür, ama bu, göz aldatan şeyler artık etkili olmadıkları içindir. Düş daha gerçek biçimdeki yaşamımızdır. Gözlerimiz kapanınca körlüğümüz yok olur. Kendimizi aldatmak için yaptığımız çabalar, bilincimizle aynı anda durur, bu anda kendimizle baş başa olur, göz göze geliriz. Varlığımız göz önüne çıkar, doğamız kendisine zorla yaptırdıklarımızın hıncını çıkarır, kendisinden istediklerimize baş kaldırır. İnsan uykusuzluk çekiyorsa bu uyumaktan korktuğu içindir. İnsan uyku mahkemesine çırılçıplak çıkmaktan korkar.”</p>

  <p>Kadın başını eğdi ve fincanının dibini seyretmeye koyuldu. Bir süre sonra,</p>

  <p>“Öyleyse dinozorlara karşı hiç ilaç yok mu?” dedi.</p>

  <p>Gülerek, “Hayır,” diye yanıtladı, “henüz yok.”</p>

  <p>“Ne olursa olsun, işsiz kalmazsınız: Uykusuzluk çekenler az değil.”</p>

  <p>“Doğru, ama uyku hapları yazmaktan kaçındığım ve bu çoğu kimsenin hoşuna gitmediği için aslında hastam az. Haplar onları öylesine yatıştırıyor ki…”</p>

  <p>“Öyleyse ne yapıyorsunuz? Onlara ninni mi söylüyorsunuz? Onlara masal mı anlatıyorsunuz?”</p>

  <p>“Hayır, ama bunu yapmalıydım. Sonra daha iyi uyuyabilmeleri için onlara kendilerini uyandıran öyküler anlatmalı. Yalnız, zamanım yok, çünkü asıl işim uykunun kendisi.”</p>

  <p>Kadın gözlerini fal taşı gibi açtı. Joseph boğazını temizledi, bir yudum çayı yavaş yavaş içti ve belirli bir tumturaklılıkla sürdürdü:</p>

  <p>“İnsanlarla gerçek arasında karanlık, balta girmemiş bir orman uzanmaktadır; kaygan kumlar, sisli yarıklar, çıldırtan çiçekler, zaman zaman yiyen bitkiler, etobur ağaçlar ve sancı uyandırıcı böcekleri olan balta girmemiş bir orman… İnsanlar bu karabasan ormanından kaçınarak gerçeğe erişmek için çok daha az tehlikeli ama son derece uzun olan bir yan yola girdiler. Bu yolun adı us’tur ve insan kervanı yüzyıllardır bu yolda yürümektedir. Ben gerçeğe us’tan geçmeden erişmeye karar verdim. Kestirmeden gitmeye ve balta girmemiş ormanın ortasından geçmeye karar verdim. İşte bu yüzden uyuyorum. Çünkü bu balta girmemiş orman uykudur.”</p>

  <p>Kadın başını salladı ve zorlama bir ciddilikle:</p>

  <p>“Sonuç olarak siz bir uyku uzmanısınız… Meslekten bir uykucu…” dedi.</p>

  <p>“Daha çok uyku kâşifi, düş coğrafyacısı diyelim. Kafaları yastıklarına gömülü, sağır ve dilsiz insan yığınları alıkça horlarken, ben, tıpkı yalnız bir mağara araştırmacısı gibi uykunun uçurumlarına iniyorum. Einstein hızlı uyuduğunu söylerdi, bense uzak uyuyorum. Ne nereye gittiğimi, ne nasıl döneceğimi biliyorum.”</p>

  <p>“Yerinizde olsam, yuvayı bulacağımdan emin olmak için Parmak Çocuğun yaptığını yaparım. Hem de iyi bir halatla yatağıma bağlanırım, böylece uyurken uçma tehlikesiyle karşı karşıya kalmam.”</p>

  <p>“Aa! Uçmaktan korkmam. Tersine: Uyuduğumda, uçuş gözde bir ulaşım aracıdır. Bisikletten ve yürüyüşten daha da kullanışlıdır. Uyku dünyası o kadar geniş, o kadar derin ki… Sonsuz olası zamanı ve bilinmeyen sayıda boyutu olan bir labirenttir.”</p>

  <p>“Bu zaman konuları beni aşıyor…”</p>

  <p>“Peki öyleyse, ağır olmayan bir zamanı düşününüz. Kadranı düz değil, küresel ve hamur boya kadar yumuşak olan bir saat düşününüz.. Akrep ve yelkovanı birbirine dolanmış bir saat…”</p>

  <p>“Çarşafların içindeki gezilerinizde çok kimseyle karşılaşıyor musunuz?”</p>

  <p>“Ah, uyku o kadar zengin ki, insanın başka uykucularla orada karşılaşma olasılığı çok zayıf. Hem sıradan düşçüler, uyku Babil’inin dev duvarları çevresinde sakınımla oturmakla yetinirler. Bilinmeyende asla rastgele gitmezler. Bunlar sıradan uzanmış kişiler, tehlikeyi göze almadan düş gören küçük uykuculardır. Uykucu bile değil, olsa olsa uyumuş kimselerdir. Bunlar ot gibi yaşarlar ve patates çuvalı gibi uyurlar. Gerçek uykucu, bulunmaz Hint kumaşıdır, benzerleriyle kolayca rastlaşamayacak kadar az sayıdadır. Uykunun derin çukurlarına çok az gidilir, bu bir şey kazandırmaz. Bu yüzden düşlerim ıssızdır. Yasak kenti tek başıma keşfediyorum…”</p>

  <p>“Ne yani, uykunuz bir kent mi, yoksa balta girmemiş bir orman mı?”</p>

  <p>“Diyelim ki balta girmemiş bir ormanın ortasında bir kent… Ya da kentin ortasında balta girmemiş bir orman… Kesin olan orada kimsenin olmadığıdır… Döşeme taşları üzerindeki adımlarımın yankısı eşliğinde, yıkıntılar arasında yürüyen benden başka… Oysa, bir kez, gerçek bir düşçüye rastladığımı sanıyorum. Onu hep anımsayacağım… Engizisyon’un yakarak öldürme cezası verdiği, 16. yüzyılda yaşamış bir İspanyol keşişiydi. Hücresinden uyku aracılığıyla kaçmaya çabalıyordu. Kodeste uyanmamak gibi saçma bir umutla, uykuda daha ileri gitmek için, duvarları yoklaması, merdivenleri keşfe çıkması, umutsuzca bir gizli geçit araması hâlâ gözümün önünde. Başarıp başaramadığını bilmiyorum. Bir başka gece buluşmak için sözleşmiştik, ama uyku buluşma için uygun bir yer değildir. İnsan orada kolayca yiter. Uyku kentinde sokaklar hiç mi hiç uzun sürmez ve saatler bir kapıdan ötekine değişir…”</p>

  <p>“Bana anlattığınız inanılmayacak bir şey. Bazıları İspanya’da şatolar kurar, siz de yatağınızda şato kuruyorsunuz. Ayağınız yere basmadığı gibi kafanız da tersine çalışıyor.”</p>

  <p>Joseph acıyla gülümsedi ve şöyle dedi:</p>

  <p>“Bakın, herkesin anlayışsızlığına, bencilliğin sinsi saldırılarına, duyarsızlığın zararlarına, alıklığın aralıksız hırpalamasına, başkalarının yazgılarına karar verme yetkisi olan ama artık hiçbir şeye inanmayan (ya da sadece paraya inanan, ki bu da aynı kapıya çıkar) insanların ağa keyfine, inancımı kıskanan ve beni kendileriyle birlikte uçuruma sürüklemeye çabalayan her türlü yılgının bozgunculuğuna yıllardır allahın günü katlanıyorum. Kimilerinin zevkine düşkün nihilizmine, kimilerinin azgın maddeciliğine karşı koymak zorundayım. Kendilerine kıvır zıvır alabilmek için sabahtan akşama koşturan ama boğulan birini kurtarmak için parmaklarını olsun kımıldatmayan tüm kuklalaştırılmış adamlara dayanmak zorundayım… Yüzü olmadığı için en kötüsü duyarsızlıktır, onunla karşı karşıya geçip çarpışılamaz, o her yerdedir, sizi hafif iğnelemelerle yavaş yavaş öldürür… Sıradan kişiler bile beni anlamıyorlar, en çok yardım etmek istediğim kişiler bana gülüyorlar. Mahallemde ardım sıra fısıldandığını işitiyorum: «Bakın hele bayan filanca, üçüncü kattaki kafadan çatlak, hani şu yaşıyor mu düş mü görüyor bilmeyen kaçık doktor…» Ve üşütük aşağı, üşütük yukarı… Ben yürürken insanlar birbirlerine göz kırpıyorlar… Bir gün yarım düzine yumurta almak için pijamayla inmek gibi iğrenç bir suç işledim… Bunu hiç bağışlamadılar… Bu yüzden belki bana yaşamım boyunca acı çektirecekler. Sevgili meslektaşlarıma, bilimadamı arkadaşlarıma gelince, daha da kötü. Dinlenmek için uyumadığımı anlattığımda, birbirlerine bilmişçe bakıyorlar ve «Aferin, çok iyi, devam edin! Ha gayret!» diyerek sırtımı okşuyorlar. Sokakta beni gördüklerinde kaldırım değiştiriyorlar… Siz hiç değilse bana düşündüğünüzü açıkça söylüyorsunuz. Delinin biriyim, değil mi?”</p>

  <p>“Kafanızda küçük bir kuş var diyelim. Bir ozansınız yani. Bu bana göre değil. Güçlü erkekleri severim.”</p>

  <p>“Ama ben de güçlüyüm, Allah belâsını versin! Kimsenin anlamak istemediği bu! Düş görmeyi kolay mı sanıyorsunuz? Uyurken eğlendiğimi mi sanıyorsunuz? Düşçünün yaşamının hep toz pembe olduğunu mu sanıyorsunuz? Ben bir araştırmacıyım! Yatağım çalışma aracımdır! Laboratuvarım! Tehlikeli bir laboratuvar! Kaç kez az kalsın ölüyordum! Evet, evet, ölüm tehlikesiyle karşı karşıyaydım!”</p>

  <p>“Yatağınızda mı? Pes doğrusu! Yatağınızda yaptığınız yolculuklar sizi nereye götürecekler? Güzel düşlerinizden hiçbir zaman metelik kazanamayacaksınız. Bu yalnızca sizin kafanızda geçerli olan sahte para. Bütün bilginizi, düşüncelerinizi uyumak için kullanıyorsunuz! Oysa bundan, ne bileyim…”</p>

  <p>“Yararlanılabilir, öyle mi?”</p>

  <p>“Hem niye olmasın? Yalnız düşle ve suyla yaşanmaz! Para ve ün yaşamda önemlidir! Bu saygınlık ve saygı getirir. Yoksullara bakın: Başları eğik yürürken, korku içindedirler, yaşamlarını üstlerine ‘evet efendim’ diyerek ve karılarına hırlayarak geçirirler.”</p>

  <p>“Vicdanını satmaktansa başı eğik yürümek daha iyidir.”</p>

  <p>“Köşedeki kahvede kâğıt oynayan kocasının çorabını yamayarak bir kenar mahalle evinde televizyon seyretmek içinse, vicdan rahatlığı neye yarar?”</p>

  <p>“Ben de yoksulluğu sevmem, ancak ne pahasına olursa olsun para kazanmaya çabalamam. Yitirdiklerimi ya da kazandıklarımı kendime tasa etmeden sevdiğim şeyi, doğru bulduğum şeyi yapmak isterim. Benim şatafatım bu. Boş vaatlere kanmam. Kendimi ilerletmek için kıçıma sürekli tekme atarak kendime karşı bir başçavuş gibi davranmak istemiyorum. Başarımın uşağı olmak, eksik olsun!”</p>

  <p>“Oysa başkalarının gözünde saygın olma, toplumsal başarıyla elde edilir…”</p>

  <p>“Hayır, ilgi gösterirler, aynı şey değil.”</p>

  <p>“Ne olursa olsun ruhunu satmadan para kazanılabileceğine eminim. İnsan varsıl, dürüst ve zeki olabilir.”</p>

  <p>“Doğru anladıysam, siz varsıl, dürüst ve zeki bir erkekle karşılaşmak isterdiniz, öyle mi?”</p>

  <p>“Ve yürekli. Ve beni seven… Düş görme hakkımız var, değil mi?”</p>

  <p>“Evet, ama şunu kafanıza koyunuz: Eşsiz erkeği dere tepe ararken, kullandıktan sonra sizi bir kenara atacak, kendinden başka kimseyi beğenmeyen bir soytarıdan başkasını bulamayacaksınız.”</p>

  <br/>

  <h3 style="text-align: center;" id="uJIkt6SVAozxCBRXgxNHbDD"><span style="font-weight:bold;">6</span></h3>

  <p>Botanik Bahçesinin içinden geçerken, “Onu biraz sarsmakla iyi ettim,” diye yineliyordu Joseph. Kadın onun için bir parçacık duygu besliyorsa kızmazdı. Tersine. Başkalarına benzemediğini, herkesin ölçüldüğü ölçüye gelmediğini iyice anlamalıydı. Yakında zokayı yuttuğunu duyumsadığı iri balığı sonunda sudan çıkardığında, boş düşler kuran bir ham hayalci, bütün zamanını iç dünyasında terlikle gezinmekle geçiren bir beceriksiz olmadığını kavrayacaktı. Yakında gerçekten onun kim olduğunu öğrenecekti: Düşün Marko Polo’su, uykunun Kristof Kolomb’u!..</p>

  <p><span style="font-style:italic;">Güçlü erkekleri severim…</span> Aferin! Öyleyse olsa olsa seçme sıkıntısı vardı! Ruhsal yoksulluk çekilen günümüzde en çok bulunan budur, yükselmek için koşuşturan yeteneksizler, ayağına çabuk, kafasının içi boş, aşırı ivecenler, hiçbir yere gitmediklerini unutmak için ortalıkta dört dönen sporcular… Boş ver! Kısa bir süre sonra değerinin kanıtını ona gümüş bir tepsi içinde sunacaktı.</p>

  <p>İçini birdenbire çalışma isteği kapladı. Şu ünlü şaşırtacak şeyi görmek için Léger’nin kitaplığına uğramaya karar verdi. Kitaplık, uzakta olmayan Puits de l’Ermite alanındaydı.</p>

  <p>Yağmur yeniden yağmaya başladığında Botanik Bahçesi’nden çıkıyordu. Elbette yine şemsiyesini yitirmişti.</p>

  <p>Yeni ayakkabıları canını acıttığı için aksayarak yürüyen uykunun Kristof Kolomb’u adımlarını sıklaştırdı.</p>
<br/>
  <p>Kitaplıkta kimsecikler yoktu Yalnızca, masanın kenarında rahatça horlayan, şişman bir adam, ancak eski kitaplar arasında uyuyabilen bir gedikli okur vardı.</p>

  <p>Léger’nin panoya yazma tutkusu vardı. Her yanı bunlarla donatmıştı: KULLANILMAYAN PENCERE, TEHLİKELİ MERDİVEN, SALLANAN MASA, RAFIN ALTINDAN GEÇMEYİNİZ… Rafların önünde şöyle yazıyordu: FARE KAPANLARINA DİKKAT… Yalnızlığı seven ve insanların özellikle kitaplarını yıpratmak için geldiklerine inanmış olan Léger, okurları bezdirmek için her şeyi yapıyordu. Korkunç kitap kazalarını, öldüren sözlüklerin iğrenç öykülerini ve ansiklopedilerin düşmesiyle parçalanan kafataslarını aralıksız anlatıyordu. Joseph, gelmesinden hoşlandığı ender okurlardan biriydi, belki ortak bir noktaları vardı: Her ikisi de kitapları okumaya yeğliyorlardı.</p>

  <p>Kamburu çıkmış kitapçı kendisine eski bir parşömeni getirdiği sırada, Joseph, bir sigara yakarak, “Léger, söylesenize, kadınlar hakkında ne düşünüyorsunuz?” diye sordu.</p>

  <p>Léger göğüs geçirdi ve bunalmış biçimde yanıtladı:</p>

  <p>“Gerekliler galiba. Ama Yazın çalışmasına zarar verirler. Bana sorarsanız, çalışmalanmızda suratlarının küstah manzarasıyla artık rahatsız olmayacağımız biçimde peçe takmalarından yanayım. (Bu arada şunu da belirteyim ki, çirkin ve yaşlı kadınların yani kadınların çoğunluğunun hoşuna gidecek ve üstelik toplumsal dışlanma cezasına katlandıkları bu et yarışından onları kurtarabilecek bir önlem.) Newton, kadınları düşünüyor olsaydı yerçekimi yasalarını bulabilir miydi sizce?</p>

  <p>“Yerçekiminden, Léger, vazgeçilebilir, oysa kadınlar… Bazan o kadar güzel oluyorlar ki…”</p>

  <p>“Asla La Rochefoucauld’nun bir özdeyişi ya da Cazotte’un ‘Sevdalı Şeytan’ının özgün basımı kadar değil. Bana inanınız sevgili doktorcuğum, bize verdikleri haz yarattıkları sıkıntıyı karşılamaktan çok uzaktır. Kafamızı karıştırırlar, zamanımızı tırtıklarlar ve çalışmamıza ket vururlar. Tek sözcükle, yaşamı sadece ağırlaştırırlar.”</p>

  <p>“Léger, köktenciliğiniz beni kaygılandırıyor…”</p>

  <p>“Kısacası sevgili doktor, yakında kendimizi tümüyle okumaya vermek ve sağlıktan sonra en yüce nimet olan kafa erincinin tadını çıkarmak için, soylu bir bıçak vuruşuyla aletlerini yiğitçe kesip atan yaman manastır keşişleri gibi davranmak zorunda kalacak mıyız? Çünkü sonunda, bu yaratıklardan biri ya da bir başkası, tümcenin tam ortasında vücudunun seçilmiş parçalarından bazılarını göstererek geçmeden, insan iyi bir eski kitapla Luxembourg bahçesindeki bir sırada artık rahatça oturamıyor… Kendilerini sunmaya hazır göründükleri ölçüde güç beğenirler!… Gerçekten, sevgili doktor, cinsel istek uyandırıcı kışkırtmadaki iğrenç açık artırmaya, kıça benzeyen her şeyin çılgınca sergilenmesine, bizleri bile bile şehvetli domuzlara çevirmek istercesine sinema, televizyon ve reklamların utanmadan kafalarımıza doldurduğu tüm bu terütaze ete karşı koyabilmek için insanın gözünün ışığı sönmüş, beyninin zırhlı olması gerekir!… Özgürlük artık ne halt edeceğini bilmeden ağzının suyu akarak yaşamaktan ibaretse, böyle özgürlüğün içine!..”</p>

  <p>Joseph, “Doğru” dedi, “insan cinsel isteklerini doyurmada özgürleştikçe onun tutsağı olur. Bununla birlikte kadınlar her şeyin ve herkesin belden aşağıya genel düşüşünden sorumlu değiller. Dahası onlar bu gidişin ilk kurbanlarıdırlar.”</p>

  <p>“Size katılıyorum, sevgili doktor: Günümüzde kadınlar varlıklarını kabul ettirmek için kıçlarını her zamankinden daha fazla göstermek zorundadırlar. Bu iş için doğal eğilimleri olduğu da aynı ölçüde doğrudur. Başlıca kaygısının erkeklerde cinsel istek uyandırmak olmadığını yüzüme karşı söyleme yürekliliğini gösteren kadın bana ilk taşı atsın!”</p>

  <p>Joseph başını Löger’nin masaya bıraktığı, boyaları yer yer dökülmüş, Latince yazılı eski parşömene eğdi Léger coşkuyla sürdürdü:</p>

  <p>“Kadınlar ayakkabılarımızdaki çakıldırlar! Etimizdeki kıymıktırlar! Cinsellik bir işkence, aşk büyük iç acısıdır… Ah! Cinsel istek olmasaydı çok rahat olurduk!…”</p>

  <p>“Tanrı cezasını versin! Bunu okudunuz mu Léger?”</p>

  <p>“Hayır, Latince sözlüğümü çaldılar. Bu el yazmasının uykuyu işlediğini gördüm sadece. Eski bir İspanyolca dua kitabı içinde bulduğum bir parşömen…”</p>

  <p>“Dinleyiniz, okunabilen bir bölümü size çeviriyorum,”</p>

  <p><span style="font-style:italic;">…Zevk için uyumak büyük günahtır. Kocanın sevişmek için koynuna girdiği kadın onu hoşnut etmek için özenle davranırken, nasıl ağzından duasını eksik etmemeyi kendisi için bir görev biliyorsa, düşün alıp götürdüğü uykucu da şeytanı başından uzaklaştırmak amacıyla Tanrının adını yinelemelidir. Çünkü uyku şeytanın ruha girdiği kapıdır. Gerçekte Tanrı hiçbir zaman uyumaz… Bu yüzden ben Tanrının yardımıyla Kastilya’nın yedinci Engizisyon Başyargıcı, Papafalzar’lı Lazare Cazal uykuya ve onun görkemine yüz çevirdim. Öğle uykusu yandaşlarını, uyurgezerleri, ipnotizmacıları, kösnül düş görmek için yüzükoyun ya da bacaklarını ayırarak uyuyanları ve üç kez kargışlı uyku düşkünlerini Engizisyon Mahkemesi adına kovaladım. Onlara kin duyarak peşlerine takıldım ve onları günahlarını bağışlayarak ateşe attırdım. Tanrı adına onları bu sıkıntılı yaşamdan kurtardım. Üç kutsal işkence yılından sonra, şimdi Kastilya toprağı, dirilen İsa’nın eliyle okşanan kuzunun yapağısı kadar temizdir. Tanrı korkusu Toledo’nun kemerleri altında varlığını sürdürmektir. Bununla birlikte adaleti sağlama çalışmalarım daha sonuçlanmadı. Zaragoza’da doğmuş bir keşişin büyü ile uğraştığı kulağıma çalınmıştı. İçinden hiçbir sesin çıkmadığı, kaygı ve kuşkunun geceleyin içlerine girdiği insanları dine aykırı uykuya salan sihirli bir flüt çalıyordu. Onları duaya zorlayacak ve vücutlarını körelterek ruhlarındaki sıkıntıları kovacak yerde, onları şeytansı flütünün ezgili sessizliğiyle uyutuyordu. Uykunun iyi olduğunu ve meleklerin uyumayı sevdiklerini söylüyordu. Davranışlarının ve sözlerinin günah olduğuna karar verdim ve onu yakalamaları için engizisyon yargıçları gönderdim. San Hermanded’ın demir pençesi onun üzerine indi.</span> Kurtarıcılar <span style="font-style:italic;">onu, Tanrı sevgisine çağırmak için kemiklerini şevkle kırdılar. Engizisyon mahkemesi adına onun yakılarak bağışlanmasını lütfettim. Ama ateşte yakma günü, cansız vücudu kutsal ateşi beklediği manastır cezaevinde bulundu. Başrahipler cehennemde yandığını söylüyorlar, ben ruhunun şeytanca bir düzen aracılığıyla kaçabildiğini biliyorum, çünkü işkence masası üzerinde inlerken bana uykunun kendisini kurtarabileceğini söylemişti…”</span></p>

  <p>“Bu düşümdeki keşiş!” diye düşündü Joseph, “Ama olabilir mi?…”</p>

  <p>Léger sabırsızlıkla “Devam ediniz, doktor, devam ediniz” dedi.</p>

  <p>“Peki… <span style="font-style:italic;">Bu sapkın mezhepli keşişin rezil uykunun labirentlerine dalarak kurtarıcı ateşten kaçtığını biliyorum. Uykunun zındık prensliklerinde, düşlerin kafalarını günaha soktuğunu ve uykudaki kadınların ruhlarıyla seviştiğini biliyorum. Bunun dine aykırı olduğu sonucuna vardım ve bunu sona erdirmeye karar verdim. Bu sapkın mezhepli keşişi düşün derinliklerinde aramaya karar verdim. Haçı öperek Tanrı adına uyudum ve melekler bana göründüler. Uyku devletlerinde Kutsal Engizisyonun çalışmasını sürdürmeyi ve Tanrının bakışından kaçmak için oraya sığınan tüm dine aykırı kimseleri ve cinselliğe duyulan hazla düşlerde dolaşan bütün şehvetperest uykucuları Tanrı adına yok etmeyi buyurdular bana. Ben, Papafalzar’lı Lazare Cazal, Tanrının yardımıyla yedinci Kastilya Engizisyon başyargıcı, yasak meyveleri devşirmek ve dünyayı şeytana teslim etmeye yarayacak büyüleri öğrenmek için düşlere geziye çıkanları cezalandırma görevini meleklerin güzel kokulu ağızlarından aldım. Tanrı adına melekler beni uyku piskoposu olarak atadılar. Düş ülkesindeki Yalan Düşüncesi yok edilene değin büyük çabayla uyumaya ant içtim. Ülserin kemirdiği bedenimden ölümle değil, içinde zamanın bulunmadığı uykuyla çıkacağım. Tanrının öfkesiyle yüreklenmiş, meleklerle silâhlanmış ve Kötülüğün kutsal kiniyle yönlendirilmiş, Engizisyon Mahkemesinin sancağını düşün ovalarına dikeceğim, uykuyu büyücülerinden, şehvetperest düşçülerinden, göz bağcılarından arındıracağım. Tanrı adına Kıyamet Gününe değin coşkuyla uyuyacağım. O zaman, kan dökmekten doymuş, hiddeti yatışmış ve kini giderilmiş ruhum gökyüzünün tepesindeki Tanrıya kavuşacaktır ve payıma düşen utkunun ortasında sonsuzluk boyunca kendimle doyum sağlayacağım</span>.”</p>
<br/>
  <p>Sokakta, temizlik işçilerinin çığrışmaları arasında Joseph, doruklardaki esrikliği teninde duydu.</p>

  <p>Evine vardığında, en güzel pijamasını sırtına geçirdi (Bir Tibet tören pijaması) ve terlikleri ayağında, küçük coşku çığlıkları atarak düşlüğünde dört dönmeye koyuldu. Kafası ışık saçıyormuş gibi geliyordu ona. En küçük bir devinimi üstün yeteneğin katıksız bir anlatımıydı. Gözleri her nesnenin gizli yüceliğini algılıyordu. Beyninin gücü kendisine dağları un ufak edecek, insanlığı boyunduruğu altına alacak kadar sınırsız görünüyordu. Kendisini evrensel üne aday bir düşünce devi olarak duyumsuyordu. Görkemine tanık olması için Sonia’nın orada olmasını isterdi. Aynada kendisine baktı. Gözleri parıldıyordu, bir deliyi andırıyordu. <span style="font-style:italic;">İnsanlık Komedyası</span> ’nın yirmi beş ciltlik bir basısı üzerinde yerleşmiş olan kedi, ona üzünçle bakıyordu.</p>

  <p>Joseph coşkunluğunu onunla paylaşmak istedi ve ona bir kutu sardalya açmak üzere mutfağa seyirtti. Kedi nazlanmadı, anlamaya çalışmadan sardalyalara saldırdı. Ansızın bir sevecenlik nöbetine tutulan Joseph onu usulca okşadı.</p>

  <p>“Göreceksin,” dedi, “günün birinde <span style="font-style:italic;">oraya</span> gideceğiz. Sen Pöre Lachaise’de<a id="footnote9"></a><sup><a href="#bookmark9">9</a></sup><sup></sup> doğdun, gerçek bir Paris’li kedisin, ama eminim <span style="font-style:italic;">oradan</span> hoşlanacaksın… Hiç keçi görmedin, değil mi? Keçiler sevimlidirler… Hem biliyor musun, oradaki fareler, usul usul, <span style="font-style:italic;">pianu pianu</span> yürürler, burada olduğundan yavaş koşarlar…”</p>

  <p>Sardalyalarının okşamalarla elinden gideceğini duyumsayan kedi, homurdanmaya başladı.</p>

  <p>Joseph, “Hay alçak!” dedi. “Sütlü pirinç verildiğinde homurdanmazsın! Sardalyalar çok hoş, bu da seni huysuzlaştırıyor!”</p>

  <p>Joseph, düşlüğe döndü, avluya bakan pencereyi açtı ve derin bir soluk aldı. Karşısındaki pencerenin ardındaki taşsıl daire gizlerini hep içinde saklıyordu. Ay ışığında, Joseph sandığa benzer bir şeyi seçer gibi oldu… İçinde ne olabilirdi?</p>

  <p>Bir sigara yakıp, olduğu yerde zıplamaya başladı. Kafasında pek çok şey koşuyordu. İçinde kıpırdama isteği vardı. “Hasta olmasam bari,” dedi.</p>

  <p>Çözmeyi başaramadığı bir gömü planı bulmuşçasına coşkuluydu. Yatışmak için biraz müzik dinlemeye karar verdi. Ne var ki, plaklarının tümü ona bunalma ve umutsuzluk anlarını anımsatıyordu. Henüz dinlemediği caz plağını o sırada düşündü.</p>

  <p>Cep lambasını aldı ve bodruma eski pikabını aramaya indi.</p>

  <p>Birkaç dakika sonra yetmiş sekiz devirli antika, tozlu pikabın üzerinde cızırdıyordu. <span style="font-style:italic;">Sleep Party</span> adından ötürü Joseph, ninni türünde çok ağır bir parça bekliyordu.</p>

  <p>Parça gerçekten çok yavaş başlıyordu.</p>

  <p>Ama, giderek orkestra coşuyordu. İstasyondan uzaklaşan bir tren gibi hızlandıkça hızlanıyordu.</p>

  <p>Başlangıçta düzenli olan hızlanma, iyice coştu ve karmaşaya dönüştü. Sanki çalgılar birbirlerini kovalamaya başlamıştı. Bu tam yol kovalama sanki çalgıları yavaş yavaş zıvanadan çıkartıyor, çalgılar coşuyor, gemi azıya alıyor, yerçekiminden kurtuluyor, arkalarından şeytan kovalıyormuş gibi birden çılgın ve sanrılı bir ses karışımı içinde birbirlerinin içine giriyor, birbirlerini eziyor, perişan ediyor, yok ediyor, yutuyor gibi oldular. Orkestra zamanın karnını deşmek, onu kirişlerle boğmak, şiddetli zil vuruşlarıyla ezmek, trombon ve trompetler arasında soluksuz bırakmak istiyor gibiydi. Sanki kaçık çocuklar orkestrasının yorumladığı bir dinletiydi. İnsan bir kaydırakla hiçliğe kayıyormuş izlenimine kapılıyordu. Bu temel bir müzikti, ilk hayhuyun müziğiydi, insanın anasının karnında ya da güneşin ortasında duyduğu müzikti, yıldız çarpışmalarının, patlamalarının ve kara deliklerin müziğiydi. Bu, zamanın atlıkarıncasının müziğiydi, kozmik dönme dolabın müziğiydi, evrenin geçit töreninin müziğiydi. Bu, maddenin gülüşüydü.</p>

  <p>Birkaç dinleyişten sonra Joseph, kabul etmek zorunda kaldı: Bu müzik kudurgan ritmine karşın -ya da belki onun sayesinde- yadsınmaz bir uyutucu güce sahipti. Kafa karışıyor, baş dönmesi ortaya çıkıyordu, insan kendini koyuvermek, bu ses seline kapılmak, bu müzik karalamasında, bu doğaüstü gürültüde yok olmak istiyordu.</p>

  <p>Joseph sesi yavaş yavaş azaltarak parçayı yeniden dinlemeyi düşündü. Uyutucu etkinin arttığını sandı. Gözleri Livingstone’u aradı. Montaigne’nin <span style="font-style:italic;">Denemeler</span>’i üzerinde top biçiminde kıvrılmış, kütük gibi uyuyordu.</p>

  <p>Joseph yaklaştı ve karnını kaşıdı. Kedi mırıldanmaya koyuldu.</p>

  <p>Joseph, “Sen, aldırmıyorsun,” dedi, “güzel güzel yaşayıp gidiyorsun. Ah! Tatlı canımı üzeceğime ben de mırıldanabilseydim, bu beni yatıştırırdı…”</p>

  <p>Az önce söylediğinin şaşkınlığı içinde donup kaldı. Daha sonra avucuyla alnına vurarak bağırdı:</p>

  <p>“Vay canına, öyle ya! Mırıldanma uykuya hazırlıktır! Her ritim yatıştırıcıdır, yalnızca ses yoğunluğu sinirsel uyarı yaratır! Kulağıyla değil vücuduyla işittiği için kediye kendi mırıldanması ninni gibi gelir… Ya insanları ses çıkarmayan bir flütle uyutan keşiş! Tamam, işte bu, Allahın cezası! Uyutucu bir etki yaratmak için, ritim kulağa yönelmeden beyin tarafından algılanmalıdır. Bunun için tek bir olasılık vardır: Onu ses ötesine dönüştürmek!…”</p>

  <p>Buluşunun yarattığı büyük sarsıntıyla yatağın üzerine yığıldı. Ağzı bir karış açık çalar saate görmeden bakıyordu. Ama birdenbire dikkati kadranın üzerinde yoğunlaştı. Düşünü anımsadı. <span style="font-style:italic;">Bu çalar saat değildir, uyutma makinesidir…</span></p>

  <p>Bir sıçrayışta ayağa kalktı. Tibet tören pijaması içinde, ellerini başının üzerinde birleştirdi ve Tahiti göbek dansı yapmaya başladı.</p>

  <p>Bu bir utku dansıydı.</p>

  <p>Kedi, en ufak bir şaşkınlık göstermeden ona bakıyordu.</p>

  <p>Birkaç dakikalık görkemli kıvırmadan sonra Joseph yatağın önünde dikilip yastığa şunları söyledi:</p>

  <p>“İnsanlık adına, ben Joseph Cavalcanti, Uyku İmparatorluğu’nu ele geçiriyorum ve düş illeriyle ona bitişik topraklar üzerinde hükümetimi, egemenliğimi ve yargılama yetkimi kuruyorum.”</p>

  <br/>

  <br/>

  <br/>

  <p>__________</p>

  <p>
</p>

  <p><a id="bookmark1"><sup></sup></a><a href="#footnote1">1</a></p>

  <p><sup> Olimpos tanrılarının yemeği. (Çev.)</sup></p>

  <p><a id="bookmark2"><sup></sup></a><a href="#footnote2">2</a></p>

  <p> <sup>Korsika dilinde: Çok teşekkürler. (Çev.)</sup></p>

  <p><a id="bookmark3"><sup></sup></a><a href="#footnote3">3</a></p>

  <p> <sup>2. Dünya Savaşındaki Nazi toplama kamplarından biri. (Çev.)</sup></p>

  <p><a id="bookmark4"><sup></sup></a><a href="#footnote4">4</a></p>

  <p> <sup>Kızıl Yıldız. (Çev.)</sup></p>

  <p><a id="bookmark5"><sup></sup></a><a href="#footnote5">5</a></p>

  <p> <sup>Orkestranın adı. (Çev.)</sup></p>

  <p><a id="bookmark6"><sup></sup></a><a href="#footnote6">6</a></p>

  <p> <sup>Uyku Partisi. (Çev.)</sup></p>

  <p><a id="bookmark7"><sup></sup></a><a href="#footnote7">7</a></p>

  <p> <sup>“Ne biliyorum?”: Konuları özlü anlatan bir cep kitabı dizisi. (Çev.)</sup></p>

  <p><a id="bookmark8"><sup></sup></a><a href="#footnote8">8</a></p>

  <p> <sup>Ağzı dolu iken ‘Çok sık geldi’ dediği belirtilmek istenmiştir. (Çev.)</sup></p>

  <p><a id="bookmark9"><sup></sup></a><a href="#footnote9">9</a></p>

  <p> <sup>Paris’teki büyük gömütlerden biri. (Çev.)</sup></p>



</body></html>