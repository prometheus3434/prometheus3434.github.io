<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
  <title></title>
  <link rel="stylesheet" href="../Styles/main.css" type="text/css"/>
</head>

<body>

  <p>Kurultaya katılanlarda, kaygı, yerini can sıkıntısına bırakmıştı. Binard, şeytanca gülümsedi. Sonia, buz gibiydi. Joseph acıma dolu bakışları yakaladı.</p>

  <p>Sonunda bir fil bezginliğiyle şunları söyledi:</p>

  <p>- Size ne diyeyim ki? Siz uykuyu inceliyorsunuz, bense uyuyorum. Bir hokkabazın çantasından ak bir tavşan çıkarması gibi, size uyku üzerine yeni bir kuram çıkarmamdan belki hoşlanırsınız. Ancak, en iyi kuramlar en kötü karabasanları doğururlar. Uyku üzerine söylenecek hiçbir şey yoktur, o tek başına çok iyi konuşur. Uyku bizi yargılar, beyler, biz uykuyu değil. Uyuyun, sonra tartışın. Uyku yatakta anlaşılır, kurultaylarda değil. Uykunun niçini ve nasılı konusunda bitip tükenmez tartışmalar yaparak, kendinize kötü geceler hazırlıyorsunuz. Uyku büyük bir gizdir. Onun peşinden koşacağınıza, bu gizden yararlanmaya bakın. Her gece uyku gözlerinizi açar, siz de tutar onun ıcığını cıcığını çıkarmaya ve onu parçalara ayırmaya can atarsınız! Ancak, uykunun sizin kendini beğenmişliğinizden öç alacağı gece gelecek. Gözleriniz umutsuz bir biçimde açık kalacaklar ve işte o zaman havanızı alacaksınız!… Yapıp ettiklerinize dikkat ediniz! Aşırı açıklamalar, aptalların sayısını arttırıyor. Düşlerin yorumunu yapmayı öğrendiklerinden bu yana, insanların bir uzmanla buluşması, dünyanın parasını harcaması ve Yeni Gineli bir Papu’nun göz açıp kapayıncaya dek anladığı şeyi öğrenmesi için yıllar boyu beklemesi gerekir. Papu’nun kafası henüz tersine işlemediği için, yorum kuramlarına gereksinme duymaz. Çünkü hâlâ duyumsamayı bilir. Düşler, sanat yapıtlarında olduğu gibi açıklanmaya, yorumlanmaya gelmez, yalnızca duyumsanırlar. Işıltılar bizi rahatsız ettiği, önyargılarımıza aykırı düştükleri için, gözlerimizi kapatır ve onları etiketlemek, onlara çok yüklü kafamızda küçük bir yer ayırmak için usumuzu korkakça işe koşarız. Ama us, kendi çabasıyla zehirlenir. Biz onu yordukça, önsezimiz de bizden uzaklaşır. Öyleyse lütfen: Uykuyu rahat bırakın. Usunuzu, kulübesine kapatın. Dişlerini sivriltmesi gerekiyorsa, kemirmesi için ona bir kemik atın, ama uykunun sonsuz bozkırlarına onsuz gidin…”</p>

  <p>Joseph pijamasının yakasını düzeltti, Kristof Kolomb’un gemisinin ön tarafına tutunduğu gibi kürsünün kenarına tutundu ve burnu havada (yani havalandırmanın esintisine doğru) şöyle sürdürdü:</p>

  <p>- Tavukların, trombonun kullanılışını tartışabilmeleri gibi, siz uykunun anlamını bulmaya çabalıyorsunuz. Uykunun hiçbir anlamı yoktur. Dinlenmek için uyunmaz, uyumak için uyunur. Dinlenmek, uykunun vazgeçilmez tamamlayıcısından başka bir şey değildir. Uyku hiçbir şeye yaramaz, ancak, her şey uyumak içindir. Yaşamak için uyumaya gereksinme duyduğumuz ileri sürülür. Ancak, uyku yaşamın içinde açılan bir ayraç değildir, uyku yaşamdır, dahası yaşamın özüdür de. Uyku, her şeyi içine çeken ve hiçbir ışığın dışarı çıkmasına izin vermeyen bir kara deliktir. O, hiçbir yere gitmez, ancak her şey ona gelir. Anlamı yoksa da her şeye anlam katar… Uykunun gerçek yaşam olup olmadığını kim bilebilir ki? Çünkü o, bütün davranışlarımızın görülmeyen hedefidir. İnsan iyi olunca, uyku gelir. Hepimiz zevkle yöneliriz ve zevk, uykunun büyülü şatosuna götüren pırıl pırıl çeşmelerin iki sıra dizildiği, serin, ağaçlıklı bir yoldur. Belki uyumak için yaşıyoruz, belki de uyanık yaşam uykunun sadece bahanesidir… Ne olursa olsun, bütün mutsuzluklarımız yataklarımızda kalmayı bilememekten ileri gelmektedirler. Uykuya gerçek değerini verebilseydik daha az açgözlü ve daha az kötü yürekli olurduk. İyi bir uykucu, kötü bir herif olamaz. Uyumayı bilen insanlar, havaalanı yapmak için bir ormanın kökünü kazıyacak, atların kıçına elektronik yongalar takacak, gölleri asit depolarına çevirecek, gitgide gelişmiş ölüm makineleri bulacak, çocuklara kıyım ve yıkım zevki verecek oyuncaklar yapacak yaratılışta olamazlar. Ama ne oluyor? Toplumumuz tam gaz uyku özürlüler üretiyor. Benlikleriyle kafalarını bozmuş ve iç yaşamları küçük çıkar hesaplarına indirgenmiş hortlaklar. Kendi çıkarlarını düşünmemeyi ve dolayısıyla sevmeyi kıvıramadan yaşayan ölüler. Sevmeyi de sevilmeyi de beceremedikleri için artık yaşamıyor, kendi kendilerini yönetiyorlar yalnızca… Artık hiçbir şeye inanmıyor, ancak kendilerini taparcasına sevmekten geri durmuyorlar. Ne olursa olsun satın alarak içlerindeki hiçliği doldurmaya çalışıyorlar. Dante’nin cehenneminde yananlar gibi, çılgınca ve amaçsız bir etkinlikte kaygılarını dindirmeye çabalıyorlar. Balıkçının ağındaki balıklar gibi kımıl kımıl oynaşıp duruyorlar!… Bu fırtınadan yakasını kurtaranlar yalnızca, yalnızca… uyurgezerler. Sinir yatıştırıcı ilaçları bolca tüketen uyuşuklar, köstebeklerin yanına indirildiklerinde, fazla rahatsız olmamak için boyun eğmeye hazır ve yaşamlarını yarı uykuya adamaya gönüllü kişiliksizler.</p>

  <p>“Bunlar olup biterken, siz bilimadamları, neyle uğraşıyorsunuz? Gizi öldürmekle, bilgi kurdunu uyku meyvesine sokmakla, yaşamı hesap kitap içine almakla, <span style="font-style:italic;">yararlanılabilir</span> kılmak amacıyla gerçeği kutuya ve evreni sayılara sığdırmakla ve böylece gücün anahtarını gümüş bir tepsi içinde bezirgânlara sunmakla… uğraşıyorsunuz. Yeryüzü kare biçimini alınca, insanlar çiş yapmaya aya gidebilince, gerçeğin her parçası gerektiği gibi etiketlenip numaralanınca, her şey kesin adını ve gerçek fiyatını bulunca, sonunda hoşnut olacak mısınız?… Yanılgım size ders olsun! Bugün savaş durumunda uyuyan ben, yatağı bir ring ve her gecesi ölümüne bir savaş olan ben, uykuyu, saf uykuyu, işadamlarına teslim etmemeniz için size yalvarıyorum! Uykuyu kurtarın. Onu grafiklerin, istatistiklerin, hapların ve elektrotların elinden kurtarın! Uykuyu bilginin konusu yaparak, nasıl işlediklerini öğrenmek için oyuncaklarını kıran çocuklar gibi davranıyorsunuz. Uyku altın yumurtlayan tavuktur. Onu havalandırmalı, mikroptan arındırılmış ve neonla aydınlatılmış bir kümese tıkmayınız, ölür orada! Sizi yetiştiren uykuya saygılı olun! Belleğin görülmeyen yüzüne saygı duyun! Geceden payına düşeni insana bırakın! Doğayı daha iyi yapmak için onu ayaklar altına almaktan vazgeçiniz! Doğayı bu karşısına alma davranışı, usdışı ve bilimselliğe aykırı değil mi? İnsan elinin değiştirmediği ne kadar şey varsa kötü olduğu düşüncesi, bilime yakışmayan, ilkel bir büyülü düşünceden kaynaklanmıyor mu? En iyi, iyinin düşmanıdır. Ne pahasına olursa olsun daha iyisini yapmak istemek, nereye gidileceğini bilmeden her şeye karşın ilerlemek, katıksız nevroz değil de nedir? Uyanık olalım! Her şeyi ussallaştırarak, çılgınlığa yol açıyoruz! Her şeyi numaralayarak, yabanlık üretiyoruz! Bunu bir düşünün. İlerleme insan için ve insan ilerleme için değilse, bir televizyonun Peru’lu bir çocuktan daha değerli olmasını nasıl açıklayabilirsiniz? Oh! Biliyorum, doğaya tapma yoluna sapmak gerekmez. Doğa kimi zaman acımasızdır. Ancak onun acımasızlığı rastlantısaldır, düzenli olarak görülmez. Ender haksızlıkları nedeniyle doğayı suçlamak, karabasanları yüzünden uykuyu suçlamakla birdir. Doğa her zaman elverişli değildir, ancak onu ne pahasına olursa olsun iyileştirmeyi istemek, her zaman kötüdür. Gözlerinizi açın, bilimsel araştırmanın özünün, doğanın kötülüklerine karşı değil ama sözde ilerlememizin doğurduğu kötülüklere karşı savaşmak olduğunu göreceksiniz.</p>

  <p>“Bakın, doğa elverişli değildir, ama kesinlikle ondan daha iyisi de yapılamaz. Uykudan daha yetkin hiçbir şeyin yapılamayacağı konusunda size güvence veririm. Hiçbir buluş, hiçbir uygulayım, insanı deliksiz bir uykuya daldığı kadar mutlu kılamayacaktır. Öyleyse yalnızca burnumuza yellenecek bir bilgiyi yığma amacıyla doğamızı ayaklar altına almayalım. Sağduyu ve gerçeğin dev üniversitelere, bilgisayarlı kitaplıklara ve uluslararası kurultaylara gereksinmeleri yoktur. Kendimizi bilgiçlikten sakınalım, bu bizi ne seviye, ne de özgürlüğe götürür. Atalarımız uykudan hiç mi hiç anlamasalar da başlarını koydular mı uyuyorlardı. Kentlerimizin gecelerinde milyonlarca erkek ve kadın ıslak ve şaşkın, uykunun tansıklığını kaygıyla beklerken buruşmuş çarşafların içinde bir o yana bir bu yana dönüp dururlar. Ah, bu insanlar yalnızca yedi uyuklayanlar,<a id="footnote1"></a><sup><a href="#bookmark0">1</a></sup><sup></sup> deliklerinde sımsıcak; kürklü ve deliksiz bir uyku çeken küçük yedi uyuklayanlar olmak için arabalarını, televizyonlarını ve bütün ıvır zıvırlarını seve seve verirlerdi. Kürklü, küçük yedi uyuklayanların yaşama nedenleri yoktur; biz zekâmız sayesinde nedenini bilerek geberip gideceğiz…</p>

  <p>Oo! Niyetinizi anlıyorum, beni aydınlık düşmanlığını öğütlemekle suçlayacaksınız… Ancak, yüzyılımızın en kötü felaketlerinin birazcık yabanlıktan değil, us fazlalığından kaynaklandığını anlamıyor musunuz? Kitleleri yönlendirme yöntemlerini yaratan, silâhların yıkım gücünü çoğaltan ve dal budak salan bürokrasiyi yerleştiren bu doruk noktasına ulaşmış olan usçuluktur! Usçuluk kendiliğinden zorbalığa yönelir. Söz konusu ideolojik, yönetsel, bilimsel ya da tecimsel usçuluk olsun, onun gözü doymaz, kendisini sınırlayacak güçten yoksundur, büyüyüp gelişir, çoğalır, ezer ve her şeyi yiyip yutar… Yabanlık onun gölgesinde büyür. Yabanlık, baylar, yaktıkları ateşin çevresinde zıplayan ilkellerin çığlıkları değildir, yabanlık sayılardır. Sayılar ölümün temsilcileridirler.”</p>

  <p>Joseph yeniden soluklandı. Şimdi sözcüklerden yana sıkıntısı yoktu, dahası onları izlemekte güçlük çekiyordu. Esin onu almış açıklara, bilinmeyen bir ufka doğru sürüklüyordu. Nereye gittiğini bilmiyorsa da gittiği yere sevinçle, yeli arkadan alarak ve pupa-yelken gidiyordu.</p>

  <p>Kurultaya katılanlar çayırda uyuklayan eşekler gibi, boş bakışlarla ona bakıyordular.</p>

  <p>Joseph parmağı havada, gözbebekleri parlayarak, sürdürdü konuşmasını:</p>

  <p>-Baylar uyku çözülmez, uyunur. Uyku tanımlanmaz, tanımlayan odur. Uyku tartılmaz, terazi odur. Toplumumuz, etkililik, verimlilik ve uzmanlaşma tanrılarına feda ederek uykuyu sıradan fizyolojik işleve, dinlenme aracına dönüştürür. Böylece uyku artık zevk değil, angarya olup çıkar. İnsan artık uyumak için <span style="font-style:italic;">can atmaz,</span> insan uyumak <span style="font-style:italic;">ister.</span> Oysa, uyumak baylar, istemenin karşıtıdır. Artık hiçbir şey aramadığı için insan uykuya kavuşur. İnsan ne kadar çok uyumak isterse ona ulaşma şansı o kadar azalır. Uykunun en büyük düşmanı yatağımızın üzerinde Demokles’in kılıcı gibi asılı duran uyuyamama korkusudur. Ertesi günün çılgınca yarışına dayanabilmek için ne pahasına olursa olsun uyumak <span style="font-style:italic;">zorundayız.</span> O zaman bir türlü uyuyamıyoruz. Çünkü uyku buyruklarımıza boyun eğmez. Uyku kendisine ıslık çalıp ayağımıza getirdiğimiz bir köpek değildir. Belirli bir saatte kalkmak zorunluluğu uykuyla arkadaş olabilmek için temel koşul olan her türlü özgür ilişkilere engel olur. (Akşamlarımızı adadığımız ve martı tüyleri için petrol neyse, uyku için de o olan televizyonla kafalarımızın şişirilmesinden söz etmeyeceğim.) Uykuyu bir zaman dilimiyle sınırlamak, sonsuzluğu kutuya sokmak demektir. Uyku sonsuzluğa açılmalıdır, bir çalar saatin kulak tırmalayan zili üzerinde kırılmamalıdır…</p>

  <p>“Ama insan artık kendisini uykuya adamıyor, onu tüketiyor. Yatağa zevkle girecek yerde, uyuyamama korkusuyla yatıyoruz. Bizi içimizdeki derinliklere, kendi krallığımıza tepe taklak gönderecek uykuya kanatlarımızı açacak yerde, gözlerimizi bir karış suratla kapatıyoruz. Uykuyu mekanizmamızın sıradan bir çarkına dönüştürerek, onu bir iç sıkıntısı nedeni yapıyoruz. Alınacak ders: Olayları aşırı denetlemek isteyince, insan sonunda onların tutsağı olur. Alınacak bir başka ders: Önceden kestirilemeyenden, rastlantıdan, şaşırtıcıdan, çılgınlıktan, bilinmeyenden, örgütlenmemiş olandan, esriklikten, karşılık beklememeden, şiirden, aşktan korku; toplumumuzu düğmeye basınca çalışmaya başlayan bir mezbahası olan ultra-modern bir hormonlu dana yetiştirme merkezine dönüştürmektedir.</p>

  <p>“Bizi öldüren yaşam korkusudur.</p>

  <p>“En azından özgürüz denecektir bana, istediğini satın almakta, istediğin yere gitmekte, istediğini söylemekte özgür. Ancak herkesin katlanıyor göründüğü bu özgürlük neyin nesidir? Kıtlıklar, savaşlar, doğanın yok edilmesi, yaygınlaşan çıkarcılık karşısında herkese ‘Elimizden bir şey gelmez…’ dedirten bu özgürlük neyin nesidir? Aa! bizimkisi de tuhaf bir özgürlük! İnsan okların gösterdiği yönde az çok hızlı gitmekte özgür. İnsan hangi salçayla yenileceğine karar vermekte özgür! İnsan döşeğinin markasını ve çarşaflarının rengini seçmekte özgür, ancak otomobillerin, uçakların ve canavar düdüklerinin gürültüsüne her gece katlanmak zorundadır. İnsan yirmi bin kilometre uzaklıktaki palmiyeler altında on beş gün dinlenebilmek için bir yıl boyunca, iğrenç bir fabrikada çalışmakta özgürdür, çünkü kendi ülkesinde orman sarıdır, ırmaklar çürük yumurta kokmaktadır ve kuşlar çekip gitmiştirler! İnsan, uyku haplarıyla kendisini zehirlemekte özgürdür, ancak, koşuşturmalı kentlerimizden vebadan kaçar gibi kaçan uykudur, kadife gibi yumuşak ayaklı ve soru imi gibi kuyruğu olan tatlı uyku!…</p>

  <p>“Gerçekte, sessizlik, temiz hava, kuşların cıvıltıları ve oltayla balık avı gibi, uyku bir insan hakkıdır. Ama deliksiz uyumak yetmez. Bununla birlikte acele etmeden uyumak, uykunun bizi götürmek istediği yere gitmeyi kabul etmek gerekir. Kötü niyetle, uykularını hor görerek uyuyanlar, uzun boylu uyuyamazlar. Sırtlan gözlü karabasan, pis kokan burnunu ıslak çarşafların altından gösterecektir. Çünkü uyku aldatılmaz. Bizimle ilgili hiçbir şey onun gözünden kaçmaz. O maskemizi indirir. Bizi baklayı ağzımızdan çıkarmaya zorlar. Küçük varlığımızı başımızın tepesinden pek bir ustaca yöneten biz, bizi yönetenin uyku olduğunu, ağzımızın payını verenin o olduğunu, gündüzleri yüreğimizin sesini susturduğumuzda, gecelerimizi boğanın o olduğunu hiçbir zaman unutmayalım. İkiyüzlülüklerimizin her biri geceleri yüzümüze salyasını akıtan edebe aykırı hayvana dönüşür. Uyku seven insanı sever, duygusuz olanın kanını dondurur. Uyuşuklardan tiksinir. Yoo, uykuyla oyun oynanmaz. Tıpkı ölümle oynanmayacağı gibi.</p>

  <p>“Ama uygarlığımız uykunun ve ölümün yadsınması üzerine kuruludur. Sırtımızı nasıl düşler dünyasına çeviriyorsak, kendi ölümümüze de yan çiziyoruz. İşte bu yüzden ilerlemeyi ve geleceği baş tacı edip karıncalar gibi çalışıyoruz. Önüne geçilmez çöküşümüzün tanığı olan bir ilerleme ve iki kere ikinin dört ettiği kadar kesin, bizi toprağa gömecek bir gelecek. İnsan öbür dünyayı boylamaya hazır olmanın tam bilincindeyken, işyerindeki odasına kapanmış, bir klavyeye, bir telefona ya da bir ekrana sımsıkı bağlı, kafası unutulmaması gereken sayılar ve bilmem nelerle tıka basa dolu ve akşam trafiğinin sıkıntısı önceden içine çökmüş olarak günlerini geçirmeyi kabul edebilir mi? Hayır, baylar! İnsan ölüme karşıdan bakabildiği zaman bahçesini zindelikle dinginlik içinde işler. Bir ağaç dikmenin, ölüm karşısında bir anlamı vardır. Bir fabrikada ya da işyerinde bir makinenin uşağı olmanınsa hiçbir anlamı yoktur. Ölümü hesaba katmamak, kendi yaşamını bozmaktır. Ölüm düşüncesi her şeyi yerli yerine koyar, iyiyi avundurur, kötü yüreklininse yakasını bırakmaz, her şeye kendi gerçek tadını verir ve yaşamdaki en güzel şeyleri bize sevdirir: Sessizlik, dinlenme, unutma, dağların sonsuzluğu, iyi şarap, gerçek kitaplar… ve uyku. Edilgenliğe götürmek şöyle dursun, ölüm bilinci insanı yüreklendirir. İnsan en kötüden sakınamayacağını bilirse neden korkacakmış? Ölümü, öyleyse masamıza buyur edelim, yiyip içip eğlenelim onunla birlikte ve ormanın derinliğindeki konağına giderken ona eşlik etmek gerektiği zaman, iyice kafayı bulmuş ve davul gibi bir karınla, nerede buluşacağımızı merak ederek, onun elinden biz tutacağız. Gelecekteki inanılmaz yolculuk! Bilinmeyen bir yöne yol alan gökadalar ötesi ekspres… Öyleyse, sevinelim, baylar! Yaşamda en iyi şey uykudur ve uykuda en iyi şeyse ölümdür.</p>

  <p>“İnsanın bencil bir fare gibi yaşayamayacağı ve ölümü serinkanlılıkla kabul edemeyeceği doğrudur. İnsanın yüksek gerilimli ve çok aptalca bir yaşamı sürdüremeyeceği ve uyumayı sevemeyeceği gibi. Zamanın peşinden koşanlar uykuyu hiç mi hiç bulamayacaklar. Hazır olda ve koşar adım asla uyunamayacaktır. Zamana karşı asla uyunamayacaktır. Uyku elini çabuk tutmayı bilmez. Hızı, hesap makinelerimizin, zillerimizin ve trafik ışıklarının hızı değildir, hızı evrenin hızıdır, kapkara sonsuzluklarda yol alan kuyrukluyıldızların hızıdır, içimizde ve çevremizde çarpan büyük Bütün’ün hızı. Baylar, uykuyu denetim altına aldığınızda elinize uykusuzluğun geçeceğini bildiririm. Bilimin bayrağını çok eski düş imparatorluğu üzerine dikmek, onu buzlu tundraya dönüştürmektir. Ya da uykusuzluğun yok edici çekirgelerinin dolaştığı kavurucu çöle.</p>

  <p>“Burada bir ozan olarak konuşmuyorum. Hiçe sayılan uykunun misillemeleri, imgelemi aşabilir. Uyuyamayan, düşünmez de. Uykusuzluk bir felakettir. Her türden saldırının çoğaldığı günümüzde, uykusuzluk organizmanın savunmalarını yerle bir eder. Virüsler de ilerlemeden yararlanırlar. Gitgide düzelerek, hep daha ötelere, hep daha hızlı yayılırlar. Gittikçe daha etken, daha güçlü olurlar. Uykunun siperi çatlayınca, korku aralıktan girecektir! Tehlikeyi küçümsemeyelim! Bize gözdağı veren şeye gözlerimizi açalım, yoksa bir daha gözlerimizi kapayamayız! Bağalarını saymadan canavarla ilgili olumsuz karar vermekten vazgeçmişçesine, dünyadaki kötülükler karşısında sessizliğimizi çok kolayca haklı çıkarmamızı sağlayan sözde bilimsel kesinliğimizle yüzümüzü gizlemeyelim! Kararsızlıktan yana olma her zaman güçlülerin işine yarar. Canavarın karşısında susan, ya da onu görmemiş gibi davranan, ciddiyetlerine bürünmüş sakınımlılar, bilgeler, ağırbaşlılar, onu okşayanlar kadar suçludurlar! Canavar onları da yiyecektir! Öyleyse uykuyu kurtarmak için uyanalım! İnsanlar, ayağa kalkın! Biraz daha az bilgin, biraz daha az insan olalım! Uyku yıkıcılarıyla, uyku hapı satıcılarıyla, düş tecimenleriyle ve halkı uyutanlarla savaşalım! Hamburger, ninelerimizin sebzeli sığır haşlaması yanında neyse, geleceğin uykusunun, hâlâ varsa, gerçek uyku yanında öyle olmaması için kılıcı çekelim! Uykusuzluğu hazırlamayalım! Doğru dürüst uyuyamamak, yarım yaşamaktır! Uyuma zevki olmayınca yaşama zevki de olmaz!”</p>

  <p>Joseph içinden taşan bir selle sürüklenircesine konuşuyordu. Sözlerin, üzerinde o kadar çalıştığı söyleviyle hiç mi hiç ilgisi yoktu, ama şimdi söylediğinden başka bir şey söylenmeyeceğini duyumsuyordu. Kendi sözlerinden hoşlanmadan konuşuyordu, amaçsız, art düşüncesiz, yapmacıksız, süssüz, lafı ağzında gevelemeden ve kimseyi kollamadan, içinden geldiği gibi konuşuyordu. Ağzına ne gelirse söyleme tehlikesini neşeyle göze aldığından, artık kendisini tutamıyordu. Bülbülün şarkısını doğaçtan söylemesi, göğün şimşeği doğaçtan yapması, düşçünün düşü doğaçtan görmesi gibi o da doğaçtan konuşuyordu. Pijaması ona kanat takmış gibiydi; insan, gülünçlüğün son kertesindeyse artık hiçbir şeyden korkusu olmaz. Dinleyenlerin hepsi onun sözlerinden çok duygulanmıştı, buna inancı tamdı. Kuşkusuz, kurultaya katılanların çoğu, ağızları bir karış esneyerek belgeleri karıştırmaya ya da gevezelik etmeye başlamıştı, ancak gerçek heyecan her zaman ilgisizlik maskesi altına gizlenmez mi?</p>

  <p>Doldurduğu şaraptan sarhoşlamış Joseph, kendi sözlerinden kanatlanarak, şöyle sürdürdü:</p>

  <p>- Uyumak ayağının birini öbür dünyaya atmak, sonsuzlukta piknik yapmak, cennette beyaz papatya toplamaktır… Sabahtan akşama kadar örgü örüyoruz ve geceleri kediler gibi yün yumağıyla oynuyoruz… Geceleyin makaramızı çözüyoruz, evreni çözüyoruz… Tüy dağlarında doğru yoldan sapıyoruz… Uyku haklıdır! Bize en küçük bir şey vermez ama, bizden aldıkları için uykuya şükürler olsun! Bizi kendimize yeniden kavuşturur. Bizim yapma <span style="font-weight:bold;font-style:italic;">ben</span>’imizi geçersiz kılıp, içimizdeki gerçek <span style="font-weight:bold;font-style:italic;">biz</span>’i bize geri verir. Çünkü bizim gerçek <span style="font-weight:bold;font-style:italic;">ben</span>’imiz bir <span style="font-weight:bold;font-style:italic;">biz’</span>dir. Uykuyu anlamaya çabalamayalım, onu dinleyelim!… Uyku, ey her şeyin Büyük İçi! Başka yerlerdeki iç! Yaşamın balı! Gecenin güneşi! Ruhun dansı! Herkese komuta eden, her şeyi oltaya çıkaran ve her şeyi silen kral, büyük önder uyku! Bize aynı zamanda işin özünü ve olanaksızı veren maskeli büyücü! Bizi olağanüstü balık avına götüren dede! Kolları armağanlarla dolu dönen Amerikalı Amca! Fizikötesi soytarı! Bizi kendimizi tanıdığımızdan daha iyi tanıyan, bizi kendimizi sevdiğimizden daha çok seven sivri külâhlı yaşlı büyücü! Uyku, büyük Sfenks! Gizime saygı duyan senin gizeminin önünde eğilirim! Sen kötülüklerin en kötüsü ve en yüce erdemsin, şarap fıçısı ve saf su selisin, genelev ve tapınaksın! Uyku, sen ruhun kıçı, yaşamın görünmeyen yüzüsün! Sen, meleklerin genelevi ve Drakula’nın mutfağısın, pastalarla dolu bir haremsin! Uyku! Mafya İmparatorluğu! Eşsiz Çin! Saba Melikesi’nin Sarayı! İskenderiye Kitaplığı! Ali Baha’nın mağarası! Kaçıklar bayramı! Gizli bahçe! Adanmış toprak! Tanrısal Kudüs! Babil! Zaman ırmağının döküldüğü okyanus! Sonsuz karnaval! Sürekli Noel! Tükenmeyen şaşırtı paketi! Kafa yaylandırıcısı! Çocukların uysallığı ve yaşlıların oyuncak kutusu! Unutulmuşlukların konağı ve anılar madeni! İran’ın büyük çarşısı! Doğaüstü bitpazarı! Yıldızlar arası sirk! Hiç boş çıkmayan büyülü piyango! Cep sonsuzluğu! Bedava lunapark! Yasaklanmış tavan arası! Hazine adası! Kaptan Nemo! Hiçlik!..</p>

  <p>Joseph, kolları yana açılmış, gözleri havada, bedenini kutsal ışığa sunarak ve alkışları bekleyerek öylece donup kaldı. Ama salona giren iki ruh hekimiyle bıyıklı jandarmayı gördükleri andaki rahatlama mırıltılarının dışında hiçbir şey olmadı.</p>

  <p>Joseph bakışlarını toplantıyı düzenleyenlere indirdi. Tedirginlik ve acıma izleri taşıyan yüzlerinden her şeyi anladı.</p>

  <p>Hiç kimse, hiçbir şey işitmemişti. Mikrofon, Joseph daha ağzını açıp tek bir söz söylemeden kapatılmıştı.</p>

  <p>Konuşmak için kayıtlı olmayınca, konuşulmaz, hepsi bu kadar.</p>

  <p>Ruh hekimleri peşlerinde, böyle bir yerde, kuşkusuz çok tanınmış, bunca büyük bilginin arasında bulunmaktan çok korkmuş görünen bıyıklı jandarma, soğukkanlılıkla ilerlediler.</p>

  <p>Joseph’in benzi atmıştı.</p>

  <p>Birden bas bas bağırmaya başladı ve (bu kez onu herkes işitti):</p>

  <p>- SOYSUZLAR! SOYSUZLAR! SOYSUZLAR!</p>

  <br/>

  <h3 style="text-align: center;" id="u6wWp9BHc37SskVHJBp7RU9"><span style="font-weight:bold;">9</span></h3>

  <p>Joseph uyuşturucu verilerek uçakla ülkesine gönderildi. Sainte-Anne’da<a id="footnote2"></a><sup><a href="#bookmark1">2</a></sup><sup></sup> kısa bir süre kaldıktan sonra evine gitmesine izin verildi. Livingstone’u kapıcıya aldırıp düşlüğüne kapandı.</p>

  <p>On yıl yaşlanmış görünüyordu. Kedisi dizlerinin üzerinde, saatlerce bitkin oturuyordu. Gündüzleri sinir bunalımını giderici haplar, geceleri ise uyku hapları yutuyordu. Uyumak için değil, düş görmemek için.</p>

  <p>Birkaç kez Rapion’u bulmaya kalkıştıysa da o her seferinde ya toplantıda, ya golf oynuyor, ya Pompeluna’da, ya da cehennemin dibindeydi. Ne olursa olsun, sözleşme, Rapion’a uyutucuya dilediği her türlü değişikliği yapma hakkı tanıdığından, Joseph’in eli kolu bağlıydı. Joseph’in anlayabildiği kadarıyla, Rapion uyutucuya bir radyo alıcısı bağlamayı tasarlıyordu. Özel bir frekansa ayarlı bu radyo, geceleyin tatlı düşlere daldırmak için tasarlanmış reklam spotları yayınlayacaktı. Plajdan gelen ve tatil çağrışımı yapan seslerle herhangi bir ürünün birkaç kez yinelenen adı bir araya getirilebilecekti sözgelimi. Bu, çok basit ve kuşkusuz çok etkiliydi. Sıkıntı giderici ilaçlarla yarı sersemlemiş Joseph, para babalarının uykuya el koyduklarını görüyordu, buldozerlerin düşlerin balta girmemiş ormanlarını açtıklarını görüyordu, silindirlerin düş ülkesinin her yanına usun ve çıkarın asfaltını döşediklerini görüyordu, uykunun eski kentinin beton gökdelenlerle, yeraltı otoparklarıyla ve dev alışveriş merkezleriyle dolduğunu görüyordu…</p>

  <p>Buluş yapmanın, bulunan şeyi buyruğu altında tutmaktan daha kolay olduğunu bilmeden büyücü çıraklığı yapmıştı. İnsanlara ve denize meydan okuduktan sonra Amerika’yı dünyaya armağan eden Kristof Kolomb’u yeniden düşünüyordu. Sonra, yerlileri Tanrı adına soymaya, onları yük hayvanları gibi çalıştırmaya, köleliği örgütlemeye, yaldızlı arabalarda gidebilmek ve cepleri dolu gebermekten başka bir amaç gütmeden doğayı kirletmeye ve yağmalamaya koyulan İspanyol serüvenciler geldiler aklına. Kristof Kolomb, yeryüzü cennetini bulduğunu sandı… Aldanmıyordu, orası bal gibi yeryüzü cennetiydi, ancak oraya şeytanın elçisi olarak çıktığını bilmiyordu.</p>

  <p>Joseph o zaman yüzünü kedinin tüylerine gömüyor ve hıçkınklarını tutamıyordu. Evet, cennetti uyku ve cennete kötü aşçıları sokmuştu.</p>
<br/>
  <p>Gitgide aşağıya düşüyordu. Artık yaşamıyor, yerlerde sürünüyordu.</p>

  <p>Bir şey yapma düşüncesi bile onu bunaltıyordu. Bir çorap yıkamak Homeros’a özgü bir kahramanlıktı. Sanki sırtında taş dolu bir çantayla yaşıyordu.</p>

  <p>Elini sıcak sudan soğuk suya sokmamak belki de onun yaratılışından geliyordu… Otun büyüyüşünü izlemek… Olup bitenin anlamı üstünde kafa yormak üzere uzanıp yatmak… Başkaları gibi değildi, gövdesinin bir yerinde oynamayan bir kas olmalıydı… Bir şey yapmak onu hep ürkütmüştü… Ama belki de üstün yetenek denilen şey buydu. Kristof Kolomb’un ticaret yapmak için yeni dünyayı ele geçirip geçirmediğini kim bilebilir? Jeanne d’Arc’ın koyunlarının sesini bastırmak için göksel sese uyup uymadığını kim bilebilir? Napoleon’un kışla yaşamından kurtulmak için imparator olup olmadığını kim bilebilir? Üstün yeteneğin tembelliğin çocuğu olup olmadığını kim bilebilir? Kıçını kımıldatma sıkıntısından kendisini kurtarmak için insanın düşüncenin doruklarına ulaşıp ulaşmadığını kim bilebilir?</p>

  <p>Paris’i dolduran bütün bu yerinde duramayan insanlar doğrusu ne yaparlar? Yaşamlarını, iyi bir gelir sağlamak için sirk atları gibi dönerek geçirirler!</p>

  <p>Hiçbir şey yapmamak boşu boşuna koşuşturmaktan yeğdir!</p>
<br/>
  <p>Her şeye karşın, Joseph, her sabah, penceresinin önünde, yaşamın acıklı olduğunu bilmiyormuşçasına yakası açılmamış küfürler savurarak şakalaşan yük taşıyıcılarının oyunlarına hayran kalıyordu. Postacının kapıları tasasız ve patavatsız bir biçimde çalışını gördükçe gözleri yaşarıyordu. Her gün, hava nasıl olursa olsun pastayı dağıtmak, insanlara günaydın demek ve başına bir şapka giymek için büyük bir yüreklilik gerekirdi!… Joseph, yaşamak için ne yapılması gerektiğini artık bilmiyordu. Davranışlarında artık bir bütünlük görülmüyordu, şaşkınlık nöbetleri geçiriyordu. Hiçbir şeyin artık ilgisini çekmediğini duyumsuyordu. İçinden her ne pahasına olursa olsun, bir şeye inanmaya başlaması, yeni bir yaşam nedeni bulması gerektiğini geçiriyordu. Kendisinin dışında bir neden. Çünkü kendinin ağırlık merkezi olmak, yok olmak demektir. Çıkarına uygun düşecek en iyi biçimde yaşamını yönetmek istemek, ruhsal bir intihar, kaçınılmaz olarak kurtçuk durumuna düşüren bir kafa geriliğidir. Çünkü kendisi için yaşamak, gelecekteki bir ceset için yaşamaktır.</p>

  <p>Yalnız her şeyin sizi her şeyden tiksindirmek için özellikle yapılmış göründüğünde, sizi kabuğunuzda büzülüp yaşamaya ittiklerinde, her koyun kendi bacağından asılır düşüncesine her yerde dogma payesi verildiğinde tutup neye inanabilirsiniz ki? İnanmak için, önce çok sayıda inanacak kişi olması gerekir…</p>

  <p>Bir akşam, Joseph tabancasını aldı. İnsanın dilediği şeyi elde edememesine bir diyeceğim yok, ancak hiç kimseye, hiçbir şey vermemeye nasıl boyun eğebilirsiniz? Olacak şey değil. Öyleyse bu işi bitirmekten başka bir umar yoktu. Tetiğe dokun ve güm. Sonra her şey kendiliğinden olup bitecek. Artık yapacak bir şey yok. Artık karar vermek, seçmek, düşünmek yok. Özgürlük, kırların anahtarı… Ölmek yalnızca gerçekten düş görmeye başlamaktır. Taşların, suyun, bulutların düşlediği gibi düş görmektir. Uyumaktır. Biraz daha iyi, biraz daha derin, biraz daha uzun zaman uyumak. Biz yalnız kendi yaşamımız değiliz, aynı zamanda kendi hiçliğimiziz, yıldızların kardeşiyiz, atomlarımız en uzak dünyalarınkinin benzeridirler. Ölüm düşmanımız değil, süt kardeşimizdir. O, bizim gibi doğadır. Yalnızca, hile, ikiyüzlülük ve gözbağcılıkta yaşayanlar doğadan korkmalıdırlar. Ama senin korkacak bir şeyin yok, doğa seni seviyor, ona karşı koymazsan sana hiçbir kötülüğü dokunmayacaktır. Eskiden, beşiğinde, senin göz kapaklarını nasıl yaşama açtıysa, şimdi, yorgun gözlerini kapatacaktır. Aslında her şey öylesine yalın ki. Ölmek, can attığınız şu doğaya sonunda kavuşmaktır, içimizdeki özü, toprak, çiçekler, hayvanlar ve yıldızlarla paylaştığımız her şeyi yeniden bulmaktır. Ruhumuzu.</p>

  <p>Joseph kendi yöresinin bir atasözünü anımsadı. “Ayakta durmaktansa oturmak, oturmaktansa yatmak, yatmaktansa ölmek yeğdir.” Tabancasını doldurup sokağa son bir kez baktı. Bir çöp kamyonu geçiyordu. Kara bir çöpçü, torbaları incelikle ve bir kaplan çevikliğiyle toplayarak ardından koşuyordu. Joseph, “O da doğadır,” diye düşündü. “ O yaşıyor… Bununla birlikte gücünü ve çevikliğini ne işte kullanıyor? Çöp toplamakta. Benim için ne düşünürdü? Çöp toplamak benim işim değil. Aylak aylak oturuyorum ve yaşamı fazlasıyla ezici buluyorum… Ahh! Ben bir zavallının tekiyim, soluduğum havayı hak etmiyorum!”</p>

  <p>Tabancayı şakağına dayadı. “Haydi, Joseph, gel gidiyoruz. Küçücük bir parmak devinimi ve bu iş tamam! Dolu dolu bir yaşam sürmüş olacağım. Özellikle düşüncelerle dolu. İyice düşlemiş olacağım.” dedi. Bir gömüt yazısı düşündü:</p>
<br/>
  <p><span style="font-style:italic;">Ey aylak yolcu, burada yatan fani</span></p>

  <p><span style="font-style:italic;">Yatağından başka bir yerde yaşamayan</span></p>

  <p><span style="font-style:italic;">Joseph Cavalcanti adında biri,</span></p>

  <p><span style="font-style:italic;">Anmak istersen onu esne ağız dolusu.</span></p>
<br/>
  <p>Fena değil Ama bir de vasiyet yazmak ve kediyi birisine bırakmak gerekecek.</p>

  <p>Joseph içini çekti ve cesareti kırılmış, kolunu indirdi. Ölmek bile bir işti! Bugün bunun için kendisini yeterince güçlü hissetmiyordu.</p>

  <p>Terliklerini sürükleyerek, tabancayı çekmeceye koymaya gitti</p>
<br/>
  <p>Sabahları, yatağından kalkmak için geçerli bir neden arıyordu. Onun en ufak kırıntısını bile bulamıyordu. Kedinin titizlikle paramparça ettiği duvar kâğıdını kurtarmak mı? Duvar kâğıdını, şimdi, Joseph hiç umursamıyordu. Öyleyse, kalkmak için bir neden aramaktansa, kalkmak yeğdir diyordu kendi kendine. Kalkma nedenleri insan kalkınca gelirler. Evet, ama her zaman kalkmıyordu. İçinde kıvılcım yoktu. Kafasında harekete geçme nedeni olmaksızın insanı harekete geçiren kutsal kıvılcım.</p>

  <p>Kedi, öfkeden gözbebekleri iyice büyümüş, duvar kâğıdına saldırırken, “Sonia’ya bir mektup yazsam mı acaba?” diye içinden geçiriyordu.</p>

  <p>Pijamayla yaptığı o çok kötü söylevden bu yana, genç kadını yeniden görmeye girişemeyecek kadar utanıyordu. Sık sık ona yazmaya çalıştıysa da tümceleriyle artık bir türlü baş edemiyordu. Tümceleri, hemencecik Eyüb Peygambere yaraşır yakınmalara ya da tüm dünyaya karşı öfkeli ilenmelere dönüşüyordu. Battıkça davranışları aşırılaşıyordu. Bu da insanlara onu daha çok batırmaları için iyi bir bahane oluyordu. Bir insan şanssızlıktan delirdiğinde, başkaları onun şanssızlığını görmezler, deliliğini görürler.</p>

  <p>Joseph, kalkmak mı yatakta kalmak mı gibi seçenekleri düşünmediği zamanlar, nedenini bilmese de sonunda kalkıyor ve aşırı kızgın kedinin ardı sıra, bir ağır hapis hükümlüsü gibi mutfağa doğru sürükleniyordu.</p>
<br/>
  <p>Öğleden sonraları, kimi zaman kendisinden kaçmak için, cesaretini toplayarak dışarı çıkıyordu.</p>

  <p>Bir gün, tıklım tıklım bir otobüste, şantiyeden dönen işçilerin, kırış kırış yüzleri ve her şeye boyun eğen bakışlarıyla yorgunluktan canı çıkmış göçmenlerin arasında buldu kendini. Omuzları ona kuvvetlice dayanıyordu ve kendisini neredeyse iyi hissetti. Ona canlılık veren üzüntüleri değil, üzüntülerin gerçekliğiydi. Şık mahallelerin örnek tüketicilerinin yapmacık gönencinin ya da ütüsü bozulmamış spor giysileri içinde koştuklarını gördüğü ak dişli sporcuların ısmarlama iyimserliğinin kanını dondurmasına karşın yalan dolan bilmeyen acıları yüreğini ısıttı. Herhangi bir şeyi saklamasını ya da yalancıktan yapmasını bilmeyen, kendilerini savunmak için gözlerinden başka bir şeyleri olmayan öteki insanlarla birkaç dakika süresince insanca bir duyguyu paylaştı. Birkaç kez insan sıcaklığının bu yalın coşkusunu yeniden bulmaya çalıştı, ama bu zordu. Aslında Paris’ten çıkmak ve adı kötüye çıkmış bölgelere gitmek gerekiyordu.</p>

  <p>Bir gün, evindeyken, Joseph, öylesine büyük bir bunalma, o kadar büyük bir beyin gevşekliği duydu, öylesine kendisini bir ayağı çukurda hissetti ki, hiçbir şey düşünemez oldu ve ruhsal hiçliğinin iğrenç çekiciliğine kendini kaptırarak, bir televizyon almaya gitti.</p>

  <p>Sonraki günler, yakarı değirmenini çevirerek, gözbağcılık kutusu önünde kendini düzenli olarak alıklaştırmaya girişti.</p>

  <p>Kafasını sporla doldurdu.</p>

  <p>Spor, onun için hep herhangi bir şeyin kutsanması, devinen anlamsızlık, bütün görkemiyle modern saçmalık… Ancak, süreğen isteksizlik çeken, moda olduğu için artık ayakta durmayan, kıçı kurşun gibi ağır ve bacakları pelte gibi olan Joseph bedensel etkinlikle büyülenmişti. Devinim dünyası onun için yitik cennetin simgesiydi. Hem sonra, görünüşte daha az insan olmayan öteki varlıklar onları çılgınca alkışlarken bütün güçlerini havayla şişirilmiş bir topu iki direğin arasına göndermeye veren, görünürde insan varlıkların bu gösterisi, ona Meryem Ana’nın günahsız gebeliğinden daha büyük bir giz olarak görünüyordu.</p>
<br/>
  <p>Bu bir kısır döngüydü: Daha az kımıldadıkça, harekete geçmek onu daha çok kaygılandırıyordu; harekete geçmek onu daha çok kaygılandırdıkça, daha az kımıldıyordu. Uyuşukluğun vıcık vıcık bataklığında bata çıka yürüyor, kendi kendisine yapışıp kalıyordu. Kimi zaman yataktan kalkmaktansa ölmeyi yeğlerdi. Bununla birlikte kedisi için bir angarya yapmasının kendisi için bir angaryadan daha kolay olduğunu saptadı. Onda olmayan şey birazcık zora girmekti. Kendisinin postalla yataktan dışarı uğratıldığı kışlayı özlemle arar oldu. Kışlanın avlusunda ya da tankın başında kendisine soru soracak zamanı yoktu ve kendini hafif, kuş gibi hafif hissediyordu. Başçavuşun bağırmaları, onu düşüncelerinden kurtarıyordu. Dürüst çalışmak gerekiyordu, olup bitenlerin anlamı konusunda kendine sorular sormak gereksizdi. Arkadaşlarla birlikte izinsiz çıkmak, yaşamına <span style="font-style:italic;">Saf Usun Eleştirisi</span><sup>*</sup> üzerine tek başına düşüncelere dalmaktan daha fazla tat katıyordu.</p>
  <p>__________</p><p>
  </p><p><sup>* Emmanuel Kant'ın bir kitabı. (Çev.)</sup></p><p>
<br/>
  </p><p>O zaman yabancılar lejyonuna katılmayı kafasından geçirdi. Ama bu da bir sürü kâğıt doldurmak demekti.</p>

  <p>Kâğıt doldurma en çok tiksindiği şeydi. Sigorta kurumundan herhangi bir şeyin parasını geri almak, onun için deveyi hendekten atlatmaktı. Sıradan bir form doldurmak onu umutsuzluğa düşürüyordu. O, kendisini ancak olağanüstü düşüncelerde ve gerçekleşmeyecek düşlerde rahat hissediyordu. Form doldurmak için değil, olmayacak şeyler yapmak için yaratılmıştı.</p>
<br/>
  <p>Mutluluğun kendine özgü bir iç sıkıntısı doğurması gibi, umutsuzluğun da kendi küçük zevkleri vardır. İnsan, sessizliğin ve karanlığın, yağmur sesinin, akşamın çöküşünün tadını çıkarmayı öğrenir… Gerçek yaşamın küçük şeylerde yattığının ve kahvaltımızın tadını kaçırabilecek her düşüncenin ister istemez boş bir düşünce olduğunun farkına varılır. Yaşam hep buradadır ve şimdidir. An bir güneştir ve bütün gelecekteki mutluluk umutları onun yanında ancak birer cılız mum ışığıdırlar. Çünkü insan bir umuttan ötekine, derken mezarlığı boylar, ancak anın derinliğinde insan sonsuzluğu bulur.</p>

  <p>Evet, umutsuzluğun iyi bir kullanımı vardır. Dışarıda yağmur yağarken ve ceplerine girecek bir şeyler için insanlar birbirlerini yemeyi sürdürürlerken, sıcacık bir yerde, yaralarını sarmak ne güzeldir. Acı, zevke ulaşmanın en iyi yoludur. Bir tek o, bize ölümü sıcak karşılama olanağı verir.</p>

  <p>Joseph, hastalığıyla savaşmaması gerektiğini ancak onun içine olabildiğince rahat yerleşmesi gerektiğini anlıyordu. Acısı gerçekti, çok heyecan vericiydi, varsıldı, yaratıcıydı ne olursa olsun, derinlemesine yayılmasına engel olmayan kötü bir cilayla acısını neden kaplasındı? Çünkü, bir siğilin kolonyayla yok edilememesi gibi, insan, kendisini neşeye zorlayarak acısını yenemez. Acı bir enerjidir. Ruhun enerjisi. Verimli bir humustur bu.</p>

  <p>Böylece Joseph, acısında tortop olmuş, üzüntüsünün derinliğinde sıcak tutacak biçimde büzülmüş, yaşamayı yeniden öğreniyordu. Yalanı dolanı olmayan eski kitaplarıyla dolu kapalı bir evrene çekiliyordu. Soytarılar, yaygaracılar ve şarlatanlar bir daha baştan çıkarmasınlar diye, televizyonunu yakarı değirmeniyle bozguna uğratmaya dikkat ettiği için, daha iyi yaşam peşinde koşmamaları, nişan alma oyunları ve canavar gösterileriyle evrensel çıkar çatışmalarından olabildiğince uzak durmaya kararlı, evinde oturuyordu.</p>

  <p>Yatağını sıcak su torbasıyla ısıtıyor, kedisi dizinde, iyi cins bir şişe şarapla baş başa tadını çıkara çıkara yediği lezzetli yemekler pişiriyordu. Yalnızlığında artık, “Zavallı ben,” demiyor, “onlara oh olsun” diyordu.</p>

  <p>Yemek pişirme ve yeme sanatıyla ilgilenmeye başladı, kendinde aşçılık yeteneği olduğunu öğrendi, dahası birkaç kilo aldı. Yağmurlu bir eylül akşamında, gözünü ayırmadan bakan kedinin yanında krep yaparken bir esin geldi.</p>

  <p>Krepin altı ne denli az tutarsa o denli iyi olduğunu kavradı. Krep yaşamdı, kendisi de tava. Olup bitenlere öyle aşırı titizlenmemek, onların tadını çıkarmanın tek koşuludur. Dünya malına gönül bağlamamak bir erdem değilse de bir zevk ilkesidir. Bir ülkeyi boydan boya geçen bir yabancı, ülkenin güzelliğinin tadını daha iyi çıkarır, çünkü orada geçici olarak bulunduğunu bilir. Bir şey kazanmak için gelmez, düşündüğünü söyleyebilir. Böylece, davranışlarında serbest ve çıkar gütmeyen, yel gibi özgür, insanların ve nesnelerin kendisine açıldıklarını görür.</p>

  <p>Yaşamı, dinginliğe kavuşmuş ruhun basit bir düşü olarak düşünmek, yaşamın özüne erişmenin tek yoludur. Düşçü, her şeye tasalanarak yapışan ‘kazanan’dan daha özgür, daha canlı değil midir? Yaşamını ciddiye almak, onu karabasana dönüştürmek değil de nedir?</p>

  <p>Çayüzümü reçeli sürülü kreplerini yerken, Joseph düşünceye dalmasını sürdürüyordu. Yaşama ne kadar çok sarılırsak, onun o kadar bizden kaçtığını anlıyordu. İnsan ne kadar kendi üzerine titrerse, o kadar yolunu şaşırır. Ksenefon, en yürekli savaşçıların savaşlar kargaşasından yara bere almadan çıktıklarını, oysa korkunun düşman mızraklarını kaçınılmaz olarak üzerimize çektiğini söylemiyor muydu? Evet, yaşamını eksiksiz denetleme, her şeyi hesap etme, her şeyi öngörme, herhangi bir şey yitirme tehlikesiyle karşı karşıya kalmamak için rastlantıyı en aza indirme isteği, yoksulluğun, kaygının ve kalleşliğin egemen olduğu bir yaşantıyı ister istemez doğurur. Bir sırtlan yaşamı.</p>

  <p>Joseph, yaşamın, felâkete dönüştürülmemesi gereken bir düşten başka bir şey olmadığına karar verdi.</p>

  <p>Yaşamın yalnızca bir düş olması, güçsüzleri elleri kolları bağlı oturmaya sürüklediği gibi, güçlü kişileri de her şeyi çekinmeden yapmaya itebilir.</p>

  <p>Joseph, kendisini her şeyi çekinmeden yapmaya hazır hissetti.</p>

  <p>Acısı o kadar derindi ki, artık hiçbir şeyden korkmuyordu ve bu mutlak cesaret duygusuna mutluluk denebilirdi.</p>

  <p>Zamandan kaçmaya karar verdi.</p>

  <p>İnsanlık onun ardından gitmek istememişti, öyleyse uykuyu ele geçirmeye tek başına çıkacaktı.</p>

  <p>Toledo’daki Official tutukevinden uyuyarak kaçan sapkın mezhepli keşiş gibi, düşlerin tehlikeli yollarından geçerek zavallı yaşamından kaçmaya çalışacak, zamanın dışında postu sermeye ve düşler imparatorluğunda sonsuza dek oturmaya çalışacaktı. Dönüşü olmadan uyuyacaktı. Var gücüyle uyuyacaktı. Kelle koltukta uyuyacaktı. Engizisyon Başyargıcıyla teke tek çarpışmaya hazırdı. Yenik düşerse, yatağında, düşünün tam ortasında kahramanca ölecekti. Kazanırsa uykunun tahtı elinin ereceği yerdeydi.</p>

  <p>Joseph uyku hapları kutularını çöpe attı. Rapion’un elinde bulunan uyutucusundan yoksun ve uyku haplanyla şimdiden yarı zehirlenmiş durumda, uyumakta zorlandıkça zorlandı.</p>

  <p>Bereket versin kafasında kırk tilki dolaşıyordu.</p>

  <p>Bir marangoza, ayakları kahve değirmeninin motoruyla çalışan büyük bir beşik yaptırdı. Bu gerçek uyku gemisinde, ses bandına aldığı ninesinin kendisine söylediği:</p>
<br/>
  <p><span style="font-style:italic;">Uyu, uyu, uyu,</span></p>

  <p><span style="font-style:italic;">Altındandır uyku…</span></p>
<br/>
  <p>gibi eski ninnileri dinliyordu.</p>

  <p>Buna karşın gözünü kırpması olanaksızdı.</p>

  <p>O zaman, hırsla koyunları saymaya başladı, ama uyku gediklisi olarak, herkes gibi koyunları teker teker sayacağına, bütün dikkatini önce tek bir koyunun, sonra yapağısındaki tek bir kılın, sonra bu kılın tek bir atomunun üzerinde topluyordu; öyle ki, sonunda atomun fır fır dönen milyonlarca yıldız saçarak patlamasıyla uyku onu kanatlarına alıp götürüyordu.</p>

  <p>Zamanın dışına kaçışı başarmak için, geçmişin yolunu izlemesi ve geçmiş zamana götüren gizli bir yol bulması gerektiğini çabucak anladı.</p>

  <p>Çocukluğa dönüşü hedef olarak saptadı. Varılacak yer, küçükken annesinin onu uyutmak için okuduğu masallar dünyasıydı. Yüreği daralarak, her akşam bir kez daha okuduğu Perrault’nun öykülerini resimleyen Gustave Dore’nin içe dokunan gravürlerinin tıpkı basımlarını düşlüğünün duvarlarına astı. Yitik cenneti orada, yolunu yitirmeden on adım atılamayan, her sözcüğün gizli bir anlam taşıdığı, Uyuyan Güzel’in büyülü köşkünün mavi bir sis içinde yükseldiği, büyüyle dolu bu ormandaydı.</p>

  <p>Ancak o kadar uzakta uyumak için ona bir ipucu gerekiyordu. Mahzene indi, köşeyi bucağı araştırdı ve sonunda aradığını buldu: Çocukluğunda ve delikanlılığında yanından ayırmadığı eski okul çantası. Çantasını açarak, gençliğinin kalıntılarını içine çekti. Mürekkep ve kuru yaprak kokuyordu…</p>

  <p>Akşam, Joseph, burnu eski okul çantasına gömülü, ölesiye uyumaya iyice kararlı yattı. Çantasının daha derin bir yerine konulmuş gibi, daha uzaklarda çocukluğunun kokusu vardı. Ancak önce usuna gelen delikanlılığıydı.</p>

  <p>Anımsadı…</p>

  <p>Lisesi, istasyona doğru çıkıntı yapan bir yarın tepesinde, hayvanat bahçesinin bitişiğindeydi. Pencerenin önünde, radyatörün yanındaki yerinden, yıllar ve yıllar boyunca trenlerin, binlerce trenin geçip gittiğini görmüştü…</p>

  <p>Gençliği ana ve babasının <span style="font-style:italic;">Daha kalkmadın mı?</span> ve öğretmenlerinin <span style="font-style:italic;">Yine uyuyor musun?</span> sürekli nakaratlarıyla uyumlanmış olan Joseph için uykunun asla geç kalmış bir tutku olmadığını, gerçek bir eğilim olduğunu söylemek gerekir.</p>

  <p>Her sınıfta bir şişman, bir kaçık ve bir uykucu vardır. Joseph sınıfın uykucusuydu. Yumuşakça, sürekli tembel, adam olmaz, beyni sulanmışların prensi unvanlarını kazanmış olan Joseph olarak kendisini görkemli bir hiç olarak tanımlayan beden eğitimi öğretmeni başta olmak üzere bütün öğretmenlerinin küçümseyici acımalarının nesnesi oluyordu. Bu kişiler, sınıfın yüz karasını, dünyadaki bütün kötülüklerin günah keçisini, gözden çıkarılacak kurbanı, kürek cezasına çarptırılacak birisini belirlemek zorunda kalmış olsalardı, Joseph Cavalcanti’yi en ufak bir duraksama olmaksızın oy birliğiyle seçerdiler. Bununla birlikte, kafaları aptalca şarkılarla dolu öteki öğrencilerin, kadınların kalçalarıyla mobiletlerden başka bir şey düşünmemelerine karşın o niçin var olduğu sorusunu kendine soruyordu. Cinsel istek onu eğlendirmiyor, cinsel istek ona işkence yapıyordu. Onun için aşk bir oyun değil, ölümüne bir savaştı. Sevgilisi yoktu. Geçip giden trenlere bakarken, hep benzer olan bir düşünce kafasından çıkmıyordu:</p>

  <p>“Bilinmeyen bir kentte tanımadığım bir kız yaşıyor. Birbirimiz için yaratılmışız, ama hiçbir zaman birbirimizi tanımayacağız. Birbirimizi sevebilirdik ancak birbirimizi hiç görmeden ölüp gideceğiz…”</p>

  <p>Eski okul çantasını göğsüne bastırarak, bu anı üzerine uyudu. Ama yalnızca daha önceden gördüğü, tutarsız, kesik kesik, amatör düşler gördü.</p>

  <p>Üç gün boyunca böylece yerinde saydı. Uykusu, geçmişin kalıntısı, kırık düşlerin kıyıya vurduğu uçsuz bucaksız bir kumsal gibiydi.</p>

  <p>Yine de ortalığı yokladığını, hızını aldığını uyurken duyumsuyordu. Yola çıkmak üzereydi.</p>

  <p>Dördüncü gece gelecekte yitip gitti</p>

  <p>Sokaklarında palmiye dizili, kaldırımları boydan boya döşeme halısıyla kaplı, göz kamaştıran bir kentteydi. Genç ve zinde insanlar, sağlık ve yaşama sevinciyle doluydular. Kadınlar çok güzeldiler, herkes gülümsüyordu. Joseph bir parka girdi. Küçük bir gölün kıyısındaki bir sıranın üzerinde, çorap örmekte olan yaşlı Çinli antikacı oturmuştu. Joseph yaklaşıp şunları söyledi:</p>

  <p>“Hep yaşlısınız, öyle değil mi?”</p>

  <p>Öteki iç çekerek “Evet öyle,” diye yanıtladı. “Ya siz, hep uyuklayıcı mısınız?”</p>

  <p>“Her zaman. Yine de uykum yok.”</p>

  <p>“Olağandır, düş görüyorsunuz.”</p>

  <p>Joseph sıraya oturdu.</p>

  <p>“Sonunda,” diye belirtti, “insanlık paçasını iyi sıyırdı.”</p>

  <p>Yaşlı Çinli, “Evet,” dedi, “o kadar iyi sıyırdı ki ortada kimse kalmadı.”</p>

  <p>Joseph bakışlarını parkta aylak aylak dolaşan ve “Her şey yolunda!” diye haykırarak birbirlerini selamlayanlara çevirerek, “Kimse kalmadı ne demek?” dedi.</p>

  <p>“Ooo! Bu yalnızca bedenleri. Beyinleri yerin dibinde kutuya konmuştur.”</p>

  <p>Joseph kusma isteği duyarak uyandı.</p>

  <p>Beşinci gece, geçmişe götüren bir sokağı sonunda düşünde gördü.</p>

  <p>Altıncı gece, sokağa girdiyse de yürüme yürekliliğini gösteremedi.</p>

  <p>Yedinci gece, sokağın başına kadar gidip, geçmişe girdi.</p>

  <p>Okul çantası elinde, gövdeleri afişlerle kaplı çınarların çevrelediği bir caddede yürüyordu. Bir bileyci, arabasını eliyle çekiyordu. Bir gezgin camcı, camların ağırlığıyla sırtı iki büklüm, avazı çıktığı kadar bağırıyordu: <span style="font-style:italic;">Camcıııı! Caaaamcıııı!</span> Topuzu tepesinde bir ev kadını fileyle bir kalıp buz taşıyordu. Bir genel çişliğin yakınında, uzun örgülü saçlı, pembe giysili ve ak çoraplı küçük kızlar, kaldırımın üzerinde kaydırak oynuyor; ötekiler anlaşılması güç gizemli sözleri ağırbaşlılıkla söyleyerek, çember çeviriyor ya da ip atlıyordu.</p>

  <p>Bunlar geçmişte olup bitmişti ve Joseph bunu biliyordu. Ancak onlar, bütün bu insanlar, geçmişin sislerine gömülecekleri, bir zamanların belli belirsiz hayaletlerinden, kendileri de toprağa karışmaya yargılı belleklerde dolaşan soluk birer anıdan başka bir şey olmayacakları zamanın gelebileceğini bilmiyor gibi görünüyorlardı. Joseph, ninelerin ninesi olacak bu küçük kızları, taş döşeli yollarda pat pat ederek giden çekişliler<sup>1</sup> ve 202’ler<sup>2</sup> gibi günün birinde yok olacak bir geçmişin yayalarını görerek, içinde bir özlem duydu.</p>

  <p>__________</p>

  <p>
</p>

  <p><sub>1. Önden çekişli Renault otomobili. (Çev.)</sub></p>

  <p><sub>2. Peugeot’nun bir ürünü. (Çev.)</sub></p>
<br/>
  <p>Joseph uyuduğunu ve her şeyi gönlünce yapabileceğini biliyordu: Bir çocuk arabasına işemek, bir pastaneden kremalı pasta yürütmek, bir eczanede birkaç kavanoz kırmak, yoldan geçen bir kadının kalçasını ellemek ya da sepetin altında iki büklüm kömür taşıyıcısına çelme takmak… Düşünü kötüye kullanabilir ve her istediğini yapabilirdi. Ne var ki, hiçbir şey yapmadı çünkü, her zaman olduğu gibi, geç kalmıştı. Koşmaya başlaması gerekti. Soluk soluğa, lisenin önüne geldi. Geçerken kapıcının küçümseyen bakışından sakınarak, merdiveni kaşla göz arasında çıktı.</p>

  <p>Sınıfa girdiğinde, herkes kahkahalarla güldü; giyinmeyi unutmuştu, pijaması hâlâ üzerindeydi. Ağzında özür sözcükleri yuvarlandı ve pek utanmış, matematik öğretmeninin, yani matematik öğretmenine dönüşmüş beyaz önlüklü Halkların Babasının sert bakışı altında yerine yöneldi. Joseph, pencerenin yanındaki sırasına oturdu. Halkların Babası söylev çekmeye başladığında, dikkat çekmemek için uyanık havası takındı.</p>

  <p>Tumturaklı bir biçimde, “Baylar,” diye söze başladı, “matematik, tıpkı kelebekler, gökadalar ve pijama pantolonları gibi saygın ve seçkin bir ailedendir, hiçbir işe yaramayan şeyler ailesindendir. Yaşamınız boyunca, hiçbir işe yaramayan bir şeyle karşılaştığınızda, asla yere tükürmeyiniz, hor görmeyle yüzünüzü buruşturarak gözlerinizi başka yana çevirmeyiniz! Dahası şapkanızı çıkarınız, çünkü bu şeyin kimseye hiçbir zaman kötülüğü dokunmadığına ve hiçbir zaman dokunmayacağına güvenebilirsiniz. Şu bir işe yaramayan olmasaydı yaşamın pek bir değeri olmazdı.</p>

  <p>Joseph pencereden baktı. Geceydi, gökyüzü yıldızlarla dolup taşıyordu. Uzaklarda Bizans kilisesiyle bir yolcu gemisinin bacası göze çarpıyordu. İnce bir ay dilimi, kopkoyu denizde yansıyordu. Bir geminin düdüğü, ardından bir kaplanın kükremesi yankılandı. Aşağıda, istasyonda, Doğu Ekspresi’nin buharlı lokomotifi bir duman kümesi püskürtüyordu. Tren kalkmak üzereydi. Joseph kendi kendine, “Elimi çabuk tutarsam, belki binebilirim,” dedi.</p>

  <p>Halkların Babası, “Düş mü görüyorsunuz, Cavalcanti?” dedi. “Gözünüzü hiç trenlerden ayırmıyorsunuz, öyle değil mi? Trenlere duyduğu ilgiyle ünlü olan ve bu kurumun bayan müdürüne olan saygımdan dolayı adını söylemeyeceğim geviş getiren adamı usuma getiriyorsunuz.”</p>

  <p>Joseph içini çekti ve dikkatli olmaya çalıştı. Halkların Babası, “Oysa,” diye sürdürdü, “hiçbir şeye yaramayan şey her zaman sevinç kaynağı olmuştur. Matematik, bu kutsal kuralın hiçbir zaman dışında değildir. İki dereceli bir denklem karşısında kahkahalarla gülmeyen kimse, matematik bilimlerinin görkemli saçmalığında soylu bir biçimde özetlenmiş olan evrenin gülünç doğasını anlamaktan yoksun kişi bir eşşoğlueşektir!”</p>

  <p>Joseph kitap yiyen bir öğrenci gördü. Düş görmekte olduğunu anımsadı. Birazdan uyanacak ve renksiz, tekdüze yaşamına yeniden kavuşacaktı. Yeniden, gerçeğe ve yaşanan âna kıskıvrak bağlanıp kalacaktı.</p>

  <p>Aşağıda ışıl ışıl Doğu Ekspresi perondan ayrılmak üzereydi.</p>

  <p>Gitmek! Çekip gitmek! Bu tren bir daha uyanmamak için bulunmaz bir fırsattı! Uzaklara, çok uzaklara, çocukluğa, uykunun ‘doğusu’na kaçmak için bir fırsat!</p>

  <p>Gizlice, her seferinde bir santimetre ilerleyerek, Joseph sırasının altına kayıverdi. Orada bir kapak vardı. Kapağı açıp içeri girdi ve kimseye görünmeden sınıftan çıktıktan sonra sarmal bir merdivenden inmeye başladı.</p>

  <p>Sallanan ve kurt yemiş tahta basamaklarıyla merdiven gitgide dikleşiyor, gitgide daralıyordu. Joseph adımlarını daha az güvenle atıyordu, tırabzan koptu kopacak gibiydi ve iniş düşüşe dönüşüyordu…</p>

  <p>Merdiven bir kaydırak oldu. Joseph karanlıkta hızlanıyordu.</p>

  <p>O zaman kamışını eliyle kavradı ve bir el freni kullanır gibi onu karnına sıkıca bastırdı.</p>

  <p>Kıl payıyla peronda durabildi.</p>

  <p>Peron boştu. Kimsecikler yoktu. Girişteki büyük camlı çatının altında bir duvar saati, olmayacak, usa sığmayan bir saati, saatlerin, sayıların ve her şeyin dışında bir saati gösteriyordu. Joseph bu saatin zamana<sup>*</sup> değil, zamanın dişisine ait olduğunu düşündü.</p>
<p>__________</p><p>
</p><p><sup>* Fransızcada zaman sözcüğünün tanımlığı erkektir. 'Le temps'. (Çev.)</sup></p><p>
<br/>
  </p><p>Tren, bütün kapıları kapalı, hareket etmek üzereydi.</p>

  <p>O sırada bir hoparlör şunu duyurdu:</p>

  <p>“<span style="font-style:italic;">Uyuyan Güzel’in konağına gidecek düş yolcuları, vagonlara</span>…”</p>

  <p>O anda Sonia bir bölmenin penceresinde göründü. Başında kürk kalpağıyla bir Rus kontesi kılığındaydı.</p>

  <p>Joseph bir kapıya doğru atıldı, ancak kapıyı açamadı. Joseph:</p>

  <p>“Kapıyı açın! Sizinle yola çıkmak istiyorum, uyanmak istemiyorum! Ta oradaki, Çin’den hemen sonraki Çocukluğa gitmek istiyorum…” diye bağırdı. Sonia onu görmüyor, onu duymuyordu. Dalgın bakışlarla gözünü kırpmadan önüne bakıyordu.</p>

  <p>Birden tren sarsıldı, peron boyunca kaymaya başladı ve genç kadının duyarlığını yitirmiş yüzünü uykunun en derin yerine sürükleyerek, istasyondan ayrıldı.</p>

  <p>Joseph, eli böğründe kalmış, son vagonu gözleriyle izliyordu. O sırada peronun başında Engizisyon Başyargıcını gördü.</p>

  <p>Yüzü kefen gibi ak, kara giysisi gömüt karanlığı gibiydi. Elinde bir tava tutuyordu.</p>

  <p>Korkudan ödü patlayan Joseph, bir yeraltı geçidine kendini dar attı.</p>

  <p><span style="font-style:italic;">A</span>rdına bakmaya cesaret edemeden, olanca hızıyla koşuyor, koşuyordu.</p>

  <p>Sonunda çok büyük bir merdivenin önüne vardı.</p>

  <p>“Kimse yok mu?” diye bağırdı.</p>

  <p>Ardından gelen ölüm sessizliği, yanıtların en korkuncundan daha kötüydü.</p>

  <p>Joseph basamakları çıkmaya başladı. Çıktıkça, merdiven sıradan bir yapı merdivenine dönüşüyordu. Joseph’in bacakları ağırlaştıkça ağırlaşıyordu. Ellerine baktı; kırış kırıştılar. Seksen yaşındaki bir adamın elleri.</p>

  <p>Yaşlanmıştı, bacakları kurşun gibi ağırdı. Ama, nedensiz çıkıyor, hep çıkıyordu.</p>

  <p>Sonunda bir kapının önüne vardı. Kapıyı açıp tozlu bir karanlığın egemen olduğu bir odaya daldı. Burnuna bir örümcek ağı dolandı. Gizemli tavan arası kokuyordu. Eski zamanların serinliği kokuyordu. Küçüklüğündeki gibi kokuyordu.</p>

  <p>Odanın orta yerinde bir sandık duruyordu. Bir oyuncak sandığı. <span style="font-style:italic;">Kendi</span> oyuncak sandığı.</p>

  <p>Heyecan duyarak yaklaşıp sandığı açtı. Oyuncaklarının hepsi oradaydılar. Minik otomobiller, birbirine geçen parçalarla yapılan bir biçim çıkarma oyunu, Zorro’nun giysileri, itfaiye kamyonu, madenden yapılma kuş, su tabancası… Bütün oyuncakları… Onlar, yaşlanmamıştılar…</p>

  <p>Gözlerinde yaşlar, Joseph tüylü ayıcığını bir yaşlının titreyen elleriyle alıp yüzüne yapıştırarak, öptü onu. Sonra birazcık ışık sızan bir pencereye yaklaştı. Burnu cama dayalı, dışarı baktı. Karşıda, bir avlunun öte yanında düşlüğünün penceresini taradı ve yatağında yatmış, uyumakta olan kendisini gördü.</p>

  <p>O sırada merdivenden çıkan ayak seslerini duydu. Engizisyon Başyargıcının ayak seslerini.</p>

  <p>Joseph uyanmak, kendisini yatağında güvenlik içinde bulmak için uykunun tüm altınını verebilirdi. Ancak, istendiği zaman uyunmayacağı gibi, siparişle de uyanılmaz.</p>

  <p>Ayak sesleri merdivenin başına erişti. Kapı gıcırdadı. Tavşanın deliğine girmesi gibi, Joseph, dişleri takırdayarak oyuncak sandığına atladı ve eline geçen her şeyle başını örttü. Sonra, kolları ayrık ve dudaklarında kasılmış bir gülümseme, oyuncak bebek duruşuyla öylece donup kaldı. Bir oyuncakmış gibi görünmeliydi, böylece kimse ona kötülük yapamazdı.</p>

  <p>Üstünde, kocaman eller sandığı karıştırmaya koyuldular. Gülüşü donup kalmış, yüreği korkudan buz kesmiş Joseph, yavan bir ses duydu:</p>

  <p>“Burnuma taze et kokusu geliyor…”</p>

  <p>Joseph, kötü yürekli kocaman kurtla ölümcül bir saklambaç oyununa giriştiğini anladı. “Sayım suyum yok! Başka şey oynayalım!…” diye bağırmak istiyordu, ancak o, kocaman kötü kurt, oyun oynamıyordu.</p>

  <p>Joseph artık soluk alamıyordu. Korkudan kıvranıyordu. Birden törpü gibi bir el yüzüne dokundu ve şunu işitti:</p>

  <p>“Oyuncakların burunlarının olmadığını biliyorum… Oyuncakların kulaklarının olmadığını biliyorum…”</p>

  <p>Joseph, “Ama ben bir oyuncak bebeğim, burnumun ve kulaklarımın olmasından daha doğal ne olabilir?…” diye inledi.</p>

  <p>Engizisyon Başyargıcı, “Oyuncak bebeklerin ağzı ıslak değildir,” dedi, “oyuncak bebeklerin çarpan yürekleri yoktur…”</p>

  <p>Joseph, “Orada olan ben değilim…” diye yakardı.</p>

  <p>“Tüh! Orada olmadığını söyleyen yaramaz ufaklık!”</p>

  <p>Korkudan ne yapacağını şaşıran Joseph, “N’olur canımı acıtmayın,” diye inledi.</p>

  <p>Engizisyon Başyargıcını görmüyordu, ancak oyuncaklar arasından bedenini yoklayan iri, nasırlı elini duyumsuyordu.</p>

  <p>Engizisyon Mahkemesinin temsilcisi yapmacıktan tatlı bir sesle, “Tüh! Koca yaramaz seni,” diye sürdürdü. “Düşünüp taşınmadan uykuda fazla ileriye gitti, bir düşte yitip gitti ve şimdi de saklanıyor… Bunun iyi olmadığını biliyor… Cezalandırılacağını biliyor… Büyük bir makasım olduğunu biliyor…”</p>

  <p>O anda Joseph bir makasın çıkardığı soğuk şakırtıyı işitti. Engizisyon Başyargıcı o sırada bir papazın mayasız ekmek dağıtırkenki ses tonuyla okumaya başladı:</p>
<br/>
  <p><span style="font-style:italic;">“Her şeyi ama her şeyi keserim ben</span></p>

  <p><span style="font-style:italic;">En küçük çıkıntıları bile…</span></p>

  <p><span style="font-style:italic;">Aaaaa min..”</span></p>
<br/>
  <p>Joseph ürküye kapılmış, altını, oyuncakların arasını eşmeye koyuldu. Çılgın bir köstebek gibi kazdıkça kazıyor, kazıyordu…</p>

  <p>Kendisini dev oyuncaklarla dolu büyük bir mahzende buldu. Kurşun askerler onunla aynı büyüklükteydiler ve tahta at ise gerçek bir atın boyundaydı. Joseph kırmızı ya da sarı, büyük, küp biçiminde oyuncaklarla top kadar iri cam bilyeler arasında kendisine bir yol açtı. Artık yaşlı olmadığını aldırmazlıkla saptadı.</p>

  <p>Zorro’nun maskesini taktı. Kurşun asker ya da oyuncak tavşan kılığında bir yere sinip gizlenmiş Engizisyon Başyargıcı, oradaydı. Engizisyon Başyargıcı herhangi bir oyuncak olabilirdi. Joseph, cezanın ağırlığını belki de azaltabilecek olan kendisini göstermek ya da koşarak kaçıp kurtulmak arasında duraksadı.</p>

  <p>Görünmez adam oyunu oynamaya karar verdi ve insan görünmez adam olduğunda nasıl yürürse öyle yürümeye başladı.</p>

  <p>Birden eski okul defterlerinden birinin üzerine bastı. Defteri yerden aldı. Beyaz bir etiketin üzerinde eciş bücüş yazıyla:</p>

  <p style="text-align: center;">CAVALCANTI JOSEPH <span style="font-style:italic;"></span></p>

  <p style="text-align: center;"><i>Düş Defteri</i></p>

  <p>yazısı okunuyordu.</p>

  <p>Defteri açıp okudu:</p>

  <p>İZ BIRAKMADAN GÖRÜNMEZ OLMANIN VE KABARCIK YAPMADAN YENİDEN ORTAYA ÇIKMANIN YOLU</p>

  <p><span style="font-style:italic;">Sağlam bir kafa ve iyi gösteren bir ayna bulunuz.</span></p>

  <p><span style="font-style:italic;">Aynada başınıza bakınız.</span></p>

  <p><span style="font-style:italic;">Gördüğünüz şeyi yoğun bir biçimde düşünerek gözlerinizi kapatınız.</span></p>

  <p><span style="font-style:italic;">Başınız kafanızda iyice yer edince, birden düşünmeyi bırakınız.</span></p>

  <p><span style="font-style:italic;">Her şey yolunda gittiyse, siz görünmez oldunuz demektir.</span></p>

  <p><span style="font-style:italic;">Yeniden ortaya çıkmak için gözlerinizi yavaş yavaş açınız.</span></p>

  <p>Joseph ayna aramaya koyuldu, ama boşuna.</p>

  <p>Defterin sayfalarını çevirdi ve şunları okudu:</p>

  <p style="text-align: center;">ÇALIŞAN BİR AYNA BULMANIN YOLU</p>

  <p><span style="font-style:italic;">Bir çift örgü şişi bulunuz…</span></p>

  <p>Tüh! Onun örgü şişi yoktu. Aa! Bakın:</p>

  <p style="text-align: center;">ÖRGÜ ŞİŞİ BULMANIN YOLU</p>

  <p>Bu sırada, Engizisyon Başyargıcının sesi eşliğinde, korkunç bir örgü şişi takırtısı işitti:</p>

  <p><span style="font-style:italic;">“Batan bir şişten</span></p>

  <p><span style="font-style:italic;">Daha kullanışlı hiçbir şey yoktur.</span></p>

  <p><span style="font-style:italic;">Aaaaamin”</span></p>

  <p>Korkuya kapılan Joseph, son hızla tabanları yağladı.</p>
<br/>
  <p>Su sızdıran yeraltı geçitleri, borular ve örümcek ağlarıyla kaplı mahzenler arasında uzun bir yolculuktan sonra Joseph kendisini Doğa Bilimleri müzesinin bodrum katında buldu. Gelişigüzel atılmış yaşlı kemiklerle kaplı bir merdiveni tırmandı ve tiranozor salonuna çıktı. Dipte dev bir org yükseliyordu. Üçgen biçiminde bir duvar saati gecenin tüyler ürpertici bir saatini gösteriyordu.</p>

  <p>Joseph, “Saat, sakat, sakatat,” diye kafasından geçirdi.</p>

  <p>Pencerenin ardında, Uyuyan Güzel’in köşkünü çevreleyen ormanı, Parmak Çocuk’un yittiği karanlık ormanı tanıdı. Barok, tozlu ve eğri büğrü çerçeveli eski bir aynada kendisini, yüzü kırış kırış bir düş kurdu olarak geçerken gördü. Çubuklu bir pijama giymişti ve boynunda çiçeklerden bir gerdanlık vardı.</p>

  <p>Redingotları ve silindir şapkalarıyla, ünlü taşılbilimci iskeletlerinin sergilendiği sergenleri dolaştı. Salonun bir köşesinde içi saman doldurulmuş bir müze müdürü duruyordu.</p>

  <p>Joseph, tiranozora yaklaştı. Buraya sık sık geldiğine ve hiçbir tehlikeyle karşı karşıya bulunmadığına kendini inandırmak istercesine, bir uzman havasıyla sürüngenin kuyruğunu eliyle yokladı.</p>

  <p>Arkasından bir sesin, “Bak hele, uykuda hâlâ aylaklık mı ediyorsun?” dediğini duydu.</p>

  <p>Joseph çevikçe arkasına döndü. Buz gibi bir titreme benliğini sardı. Karşısındaki Engizisyon Başyargıcıydı.</p>

  <p>Fernandel’e<a id="footnote3"></a><sup><a href="#bookmark2">3</a></sup><sup></sup> benziyordu.</p>

  <p>Başında yaldızlı bir piskopos başlığı vardı ve ak bir kasap önlüğü giymişti. Ağzı geniş bir at gülüşüyle aralanmıştı. Elinde bir oduncu baltası tutuyordu.</p>

  <p>Yüzünde gülümsemesini eksik etmeden Güney ağzıyla sürdürdü:</p>

  <p>“İşte şimdi çarşafa dolaştın! Öyle değil mi haylaz herif? Püfür püfür çam kokan çarşaflar! Değil mi seni arlanmaz?”</p>

  <p>Engizisyon Başyargıcı o sırada cebinden Joseph’in düş defterini çıkarıp açtı ve dudak bükerek şöyle dedi:</p>

  <p>“Bütün bunlar, pek parlak değil… De bakalım, bana ‘ir’<a id="footnote4"></a><sup><a href="#bookmark3">4</a></sup><sup></sup> ile biten üç eylem söyle…”</p>

  <p>Joseph, korkudan dili tutulmuş, bir türlü konuşamıyordu.</p>

  <p>Engizisyon Başyargıcı, “Uyumak…” diye sürdürdü. “Ölmek… Çürümek… Sana bir sıfir vermek zorundayım… Kocaman yusyuvarlak bir sıfir…”</p>

  <p>Yüreği sıkışmış Joseph’in ağzından şu sözler çıktı:</p>

  <p>“Düş gördüğüm için, bana hiçbir şey yapamazsınız…”</p>

  <p>Engizisyon Başyargıcı buz gibi bir ses tonuyla yanıtladı:</p>

  <p>“Bende hiç düşe benzer bir yan var mı?”</p>

  <p>“Elbette, hayır. Bunu sizi aşağılamak için söylemiyordum. Ama karşınızda sadece uykucu sıfatıyla bulunduğumu göz önünde bulundurmanızı rica ediyorum. Yine de, şu anda yatağımdayım ve uyuyorum. Hem çok da iyi uyuyorum. Herkesin başına gelen küçük bir karabasan görmekteyim, ama uyanmam bir an sorunudur.”</p>

  <p>Engizisyon Başyargıcı bıyık altından güldü:</p>

  <p>“Burada, zamana fazla güvenmesen daha iyi edersin…”</p>

  <p>“Biliyorum, biliyorum, bununla birlikte er ya da geç en kötü şeylerin bir sonu vardır. Değil mi?”</p>

  <p>Yanıt vermeksizin, Engizisyon Başyargıcı baltasının ağzını özensizce silerek bir şarkı mırıldanmaya başladı:</p>
<br/>
  <p><span style="font-style:italic;">“Oyalanmak yatağında</span></p><p>
  </p><p> <i>Pek hoş değildir ya</i></p><p>
  </p><p> <i>Bütün kötü öğrenciler</i></p><p>
  </p><p> <i>Düşlerinin cezasını çekerler…”</i></p>
<br/>
  <p>Joseph başı omuzlarında ve ayakları yere basarak iyice uyanmak, nesnelere dört elle sarılmak, gerçeğe iyice kenetlenmek için nesi varsa verebilirdi. Ama bir karabasandan geriye dönülerek çıkılmaz. Sonuna kadar gitmek gerekiyordu.</p>

  <p>Bununla birlikte, uykunun gedikli tilkisi olan Joseph hiçbir şeyin korkudan daha tehlikeli olmadığını biliyordu. Bir şey tehlikesiyle karşı karşıya olduğunu sanmak, büyük bir tehlikeyle karşı karşıya kalmaktır. Aslında her konuda olduğu gibi uyku konusunda da sakınım, yürekli olmayı ve oduncu baltası gibi nesnelerden hiçbir zaman yılmamayı salık verir… Belirgin bir tonla ve diplomatça şöyle sürdürdü sözlerini:</p>

  <p>“Uykunun alışılmış yollarının birazcık dışına çıktığımı açıkça söyleyebilirim. Ölçüsüz bir coşkuyla uyudum. Aşırı bir merakla düş gördüm. Ama bunda kötü bir niyet yoktu. Siz ister istemez uyanmaya hazırım.”</p>

  <p>Engizisyon Başyargıcı, “Burada artık uyanılmaz,” dedi.</p>

  <p>“Beni dinleyin, uyku ikimize yetecek kadar büyüktür… Anlaşabiliriz, krep yapmasını bilirim…”</p>

  <p>Engizisyon Başyargıcı, “Uykuna yaraşmıyorsun,” diye karşılık verdi. “Düşün içine ettin, meleklerin kanatlarıyla çokça para kazanmaya çalıştın, düşleri maddenin zavallı arabasına zincirlemeye uğraştın durdun!”</p>

  <p>“Benim bunu istemediğime Tanrı tanıktır! Uyutucum herkese yararlı olabilirdi…”</p>

  <p>“Herkese yarayan şey daha çok çıkarcıların işine yarar. Uykunun fildişi kapısını halı tüccarına açtın ve şimdi suçunu unutmak için bir domuz gibi uyumak istiyorsun! Yatağında kök salmak istiyorsun, yuvanı uykuda kurmak istiyorsun!… Ama zamandan kaçılmaz. Uyku yaşamın bir armağanıdır, gerçekten kaçış yolu değildir. Uykuyla kaçan uykuyla yok olup gidecektir. Düşüncesizliğin verdiği erinç, erinç değildir. Unutmanın sağladığı özgürlük, özgürlük değildir. Tanrı cezanı versin, şeytana uyan uykucu! Bir kudurmuş gibi iki şilte arasında boğulmayı hak ediyorsun! Bir tembellik kudurganı gibi! Sen ayaklarını sürümekten başka bir şey yapmayan uyuşuğun tekisin! Asa yerine yastığıyla yatağına egemen olan bir sümüklüböcek gibi yumuşak bir miskinsin! Ah! Düş zevkini sana unutturacağım, ev kedisi! Yastığın Napolyon’u! (Sonra, tiranozoru göstererek, şöyle sürdürdü:) O, kuyruğuna basıldığında uyumuyordu!”</p>

  <p>O sırada Joseph baltanın başının üzerinde parıldadığını gördü. Çabucak kenara çekildi, baltanın ağzı kulağının iki santimetre yakınından havayı yardı. Şaşkınlıkla, bir tezgâhın üzerinde sergilenen tarih öncesine ait bir şemsiyeyi yakaladı.</p>

  <p>Orgun başına, Halkların Babası, 15. Louis döneminin takma saçı ve giysileriyle oturmuştu. Engizisyon Başyargıcı baltasını havada çevirerek bir tenor sesiyle şarkı söylerken o halkların babası üzüntü verici bir tokata<sup>*</sup> çalmaya koyuldu:</p>
<p>__________</p><p>
</p><p><sup>* Klasik Batı Müziği türü. (Çev.)</sup></p><p>
<br/>
  </p><p><span style="font-style:italic;">Sevgili çocuğum</span>, <span style="font-style:italic;">başsız daha iyi olacaksın</span>,</p>

  <p><span style="font-style:italic;">Bir yol sebze değirmeninden geçersen</span>,</p>

  <p><span style="font-style:italic;">Ve kıyım kıyım doğranırsan</span>,</p>

  <p><span style="font-style:italic;">Daha da rahatlamış olacaksın</span>…</p>
<br/>
  <p>Vuruşları şemsiyesiyle iyi kötü savuşturan Joseph’in önünde fırıl fırıl dönüp duruyordu balta.</p>

  <p>Düşmanının öfkeli çark edişleri karşısında geri çekilerek, “Yatağındayım, yatağındayım,” diye yineliyordu. Ama uyumakta olduğu bu yatak onun için İnka’ların hâzinesi kadar erişilmezdi ve Halkların Babası, dev orgun başında, sanrılı doğaçlama parçalarla kendinden geçerken, teke tek çarpışma tiranozorun çevresinde sürüp gidiyordu.</p>

  <p>Bu sırada, saldırıp hamle yapan, şemsiyenin ucuyla ve gövdesiyle yılmadan vuran, baltası kulağının dibinde vızıldayan düşmanını tehdit etmekten geri kalmayan Joseph, kılıca kahramanca karşı koymaya başlıyordu.</p>

  <p>Joseph’in yitirecek hiçbir şeyi yoktu artık. Sırtını duvara dayamıştı ve tuhaf bir biçimde kendisini iyi hissediyordu. İlk kez kendini koyuveriyordu. Başkalarının her istediklerini yapmalarına bir daha göz yummayacağı için kendini koyuveriyordu. Sonunda, karşısında gerçek bir düşman, ona diş bileyen biri, kendisini adamdan sayan biri vardı; yoksa, kaçamak uzmanı, uyanıklık dünyasını dolduran ve kendilerine sözünü geçiremediği kötü niyetlilik uzmanı olan insan kılığındaki bukalemunlardan biri değil.</p>

  <p>Ama ansızın, korkunç bir balta vuruşuyla, Engizisyon Başyargıcı, Joseph’in şemsiyesini ikiye biçti.</p>

  <p>Balta havada bir yuvarlak daha çizip ona çullandı. Geriye sıçradı. Olacak olan oldu, baltanın ağzı göğsünde yara açtı.</p>

  <p>Acıdan bağırarak, üçüncü vuruştan sakınmak için kendini yere attı. Ama şimdi yazgısı, ayağını hoyratça karnının üstüne koyan düşmanının elindeydi.</p>

  <p>O sırada, baltayı piskoposluk asası gibi törenle kaldıran Engizisyon Başyargıcı bir ilahi okudu:</p>
<br/>
  <p><span style="font-style:italic;">Kütük gibi uyuyarak,</span></p>

  <p><span style="font-style:italic;">Görkemi aradı o hep.</span></p>

  <p><span style="font-style:italic;">Gözlerini açmak için,</span></p>

  <p><span style="font-style:italic;">Şimdi neler verir acep…</span></p>
<br/>
  <p>Joseph’in eli ayağı titriyordu. Fernandel’e özgü bir gülüşle, Engizisyon Mahkemesinin temsilcisi ilahi okur gibi yaparak gözlerinin içine baktı:</p>

  <p>“İri baltalı büyük adam, yaramaz küçük çocuğun kafacığını koparacak…”</p>

  <p>Nişan almak için bir gözünü kapadı.</p>

  <p>Joseph yakardı:</p>

  <p>“Giydiğim pijamaya saygı duyunuz! Bana bir süre tanıyınız! Ruhumu bağışlatacağım, bütün uyku ermişlerinin başı üzerine yemin ederim!”</p>

  <p><span style="font-style:italic;">“‘Derslerine hiç çalışmayan küçük bir sümüklüböceğim</span>’i yüz kez yazacaksın…”</p>

  <p>“Evet, evet, evet, söz!”</p>

  <p>“Peki, bu seferlik seni baltayla öldürmüyorum. Ama onun yerine… Onun yerine…”</p>

  <p>Joseph, “Yo! Acıyın bana, bunu yapmayın! Gıdıklamayın! N’olur gıdıklamayın!…” diye haykırdı.</p>

  <p>Gülmeden katılarak uyandı.</p>

  <br/>

  <h3 style="text-align: center;" id="uygiJmmwALrTScDiEH5KxaB"><span style="font-weight:bold;">10</span></h3>

  <p>Joseph gözleri dürbüne dayalı, “Aa! İşte sonunda tek başına dolaşan biri!” diye haykırdı.</p>

  <p>Dallarla özenle üstünü örttüğü kiralık 2CV’ya<a id="footnote5"></a><sup><a href="#bookmark4">5</a></sup><sup></sup> bindi, arabayı çalıştırdı ve tanka doğru askeri alanın pisti üzerinde ilerledi.</p>

  <p>Çok kızışmıştı. İçine kanyak kattığı yarım litre kahve içmişti.</p>

  <p>Elleri direksiyona kenetli, dişlerini sıkmış, gözleri kan çanağına dönmüş, kıçı ikide bir hoplayarak gaz pedalına yükleniyordu.</p>

  <p>Birkaç dakika sonra, kamufle edilmiş 2CV, bir koruluğun önünde durarak pusuya yattı. Tank büyük bir toz bulutu kaldırarak geliyordu. Zırhının durumuna bakılırsa hedef-araç olarak kullanılmış olması gereken, gıcırdayan, paslanmış ve üzerinde çarpma izleri bulunan eski bir Sherman idi. Joseph gülümsedi. Bu araç gerçekten devingen hedef olarak iş görüyorsa, içinde gerzekler ve daha önce kendisinin başına geldiği gibi alayın uykucuları görevlendirilmiş olmalıydı. Elli derecelik bir sıcaklık altında aşırı kızgın çeliğin ve tozun içinde alçıdan mermileri sineye çekmek için katlandığı angarya saatlerini anımsadı. Üşütükleşmek için birebir.</p>

  <p>Zırhlı kaygısızca yaklaşıyordu. Joseph gaz pedalına bastı. 2CV tankın yolunu kesmek için sarsılarak korudan çıktı. Tırtılları kilitlenmiş tank, araca kılpayı kala korkunç bir gıcırtıyla durdu.</p>

  <p>Tombul ve son derece kızmış bir yüz, tankın kulesinden dışarı çıktı.</p>

  <p>Joseph 2CV’sundan çıkarken asker, “Hey, bir zorun mu var?” diye bağırdı. “Az kalsın ezilecektiniz. Yufka gibi dümdüz olacaktınız. Kaçık mısınız yoksa? Bu yoldan başı bozuklar geçemez, askerlere aittir, yasaktır! Yazıları görmediniz mi? Kör müsünüz?”</p>

  <p>Joseph, “Üzgünüm,” dedi, “ama aracınızdan inmenizi istemek zorundayım.”</p>

  <p>“Ne? Saçmalıyorsunuz! Burada dolaşmak için belgeniz var mı?”</p>

  <p>“Hayır, bende sadece şu var.”</p>

  <p>Tabancasını çıkardı.</p>

  <p>“Haydi, yallah!” diye sürdürdü, “Dışarı!”</p>

  <p>Bu anda tankın içinden gelen bir gıdaklama duydu. Tombul yanaklı, pancar gibi kızarmış er, tankın kulesinden indi. Ardından, her elinde bir tane tavuğu ayaklarından aptal aptal tutan başka bir er dışarı çıktı.</p>

  <p>Joseph, “İçinde sadece ikiniz mi varsınız?” diye sordu.</p>

  <p>Tombul yanaklı olanı, “Ee evet,” dedi.”İkimiz ve iki tavuk işte… Tavuklarımız var da. (Sanki tavukları görmemiş gibi Joseph’e onları gösterdi.) Bir kötülük düşünmüyorduk… Çiftliğinizin yakınında hava alıyorduk, kendiliklerinden bize doğru geldiler. Öyle değil mi Marcel?”</p>

  <p>Kendinden geçmiş bir biçimde gıdaklayan tavukları tutmayı sürdürürken, öteki, “Gerçeğin ta kendisi,” diye doğruladı.</p>

  <p>“Bakın, görüyorsunuz, size yalan söylemiyorum! Sanki bize yıldırım aşkıyla vuruldular. Garipleri öyle yüzüstü bırakıp gidemezdik. Hem biz vatanı savunuyoruz, taze yumurtaya hakkımız olsun artık!… Sizin olduklarına göre, alın sizin olsun. Marcel, tavukları beye geri ver. Tavukları arabanıza koyalım mı?”</p>

  <p>Hiç bu kadar eğlenmemiş olan Joseph, “Tavuklar umurumdaydı sanki,” dedi, “ben tankı istiyorum.”</p>

  <p>“Ne? Tan., ama…. Bu rezil araç dökülüyor. Bundan pek bir şey kazanamazsınız! Nedenini bilmeden hâlâ gidiyor! Bu … gerçek bir hurdadır! Hem biz kışlada ne diyeceğiz? Kaçamak yaptık, bir de aracımızı yitirirsek, yandık demektir!”</p>

  <p>Joseph şöyle karşılık verdi:</p>

  <p>“Kuşkulu bir gıdaklama sesi duyunca keşfe çıkmaya kalkıştığınızı ve bu sırada bir 2CV’nun saldırısına uğradığınızı söyleyeceksiniz.”</p>

  <p>“Hay!… Kafamı dinlemek için asker oldum, işe bakın ki kırın ortasında saldırıya uğruyorum!”</p>

  <p>Joseph, “Arabamı size bırakıyorum,” dedi. “İçinde konyak var.”</p>

  <p>Yüzü ışıl ışıl olan tombul yanaklı, “Konyak mı?” dedi.</p>

  <p>Joseph iki askeri orada ekerek kaşla göz arasında tanka çıktı. Uçuşan tavuk tüyleri arasında, sürücü koltuğuna oturdu ve kemerini sıkıca bağladı. Eski alışkanlığını yeniden kazanarak, birinci vitese taktı, sol tırtılı kilitledi ve tankı kendi ekseninde döndürerek gazladı. Daha sonra asker bölgesinin dışına çıkan yola saptı.</p>

  <p>Yakıt göstergesini denetlerken yüzünü buruşturdu. Bir benzinciden iki yüz, üç yüz litre mazota el koymak zorundaydı. Benzincinin yüzünü gözünde canlandırdı. Üstelik cumartesi sabahıydı, güneş parıldıyordu, insanlar akın akın kırlara gidiyordu; yolda göze batabilirdi. Öyle de olsa, en azından onu golfta bulacağından emindi. Ama önce duvarların sağlamlığını denetlemek için, uyku hapları fabrikasına şöyle bir uğramak istiyordu.</p>

  <br/>

  <h3 style="text-align: center;" id="uhFZNgUhNIP42e3wrP8IOi9"><span style="font-weight:bold;">11</span></h3>

  <p>Top, deliğin kenarında bir an duraksadı. Sonra, bu umutsuz yaşamdan, kötü niyetlerini olabildiğince uzağa yollamak istermişçesine sopalarını kendisine vurarak dinlenmek için buraya gelen, kareli pantolon giymiş bu soğuk ve suratsız heriflerden tiksinirmişçesine deliğe devrilmeye karar verdi.</p>

  <p>Félix Rapion’un koruma görevlisi şoförü Adolph, “Görkemli bir <span style="font-style:italic;">putting<a id="footnote6"></a><sup><a href="#bookmark5">6</a></sup><sup></sup></span> beyefendi!” diye bağırdı.</p>

  <p>Sevinçten haykırarak zıplamamak için, insanüstü bir çaba gösterdikten sonra, İngiliz soğukluğuyla, “İlerletiyorum, ilerletiyorum,” diye yanıtladı Rapion. “Düşünüp taşınınca,” diye ekledi, “en iyi sopaları almakta haklı olduğumu sanıyorum…”</p>

  <p>“Kuşkusuz, beyefendi”, dedi adamını iyi tanıyan, sürücü-koruma görevlisi, “Bu sokağa atılmış para değil. Bu sopalar çok gösterişliler. Yüzyıl dayanacak biçimde yapılmışlar…”</p>

  <p>Félix Rapion, elinde tuttuğu golf sopasının kendisinden daha uzun süre yaşayabileceği düşüncesinden birden tedirgin oldu.</p>

  <p>Kendisi yerin iki metre altında köstebeklere uyku hapı satmaya çalışırken, bu sopa herhangi bir aptalın bacakları arasında varlığını sürdürecekti… Yine de yaşamı bir golf sopasından daha değerliydi… Telefonu, ivedi buluşmaları, dosyaları, vergileri, sendikaları, kendisini kaşındıran takım elbiseleriyle bir sürü çaba ve terslikle dolu bir yaşam… ve bütün bunlar en kötü şeyin başına gelmesini engelleyemezdi: Golf topu gibi deliğe girmek… Bütün bunlar neye yarar?… Bu sıkıntılı yaşamın, bu hiçliğe doğru zamanla yarışın ne anlamı var sanki? Ailesini geçindirmek mi?… Ailesi… Yararsız olma duygusuyla yıkılmış bir kadınla, televizyonun aptallaştırdığı çocuklar… Şimdiden bir ..... gibi giyinen on üç yaşındaki kızı. Yoo, bunu düşünmenin sırası değildi. Yatışmak için bir hayli para ödüyordu. Ama ne zaman kendisini rahatlatsa, hep aynı şey oluyordu, usuna kötü düşünceler geliyordu. Kuşlar ve ağaçlar uyanyorlarmışçasına, ona bir ağızdan günün birinde güneşin onsuz doğacağını ve onu dört tahta parçası arasında çimlerin altına indireceklerini yineleyip duruyordular.</p>

  <p>“Yeni bir <span style="font-style:italic;">drive<a id="footnote7"></a><sup><a href="#bookmark6">7</a></sup><sup></sup></span> yapmak için ağaç uçlu bir sopa ister misiniz, beyefendi?”</p>

  <p>Fazla para harcamamak için golf sopalarını taşıttığı sürücü-koruma görevlisini, “Ağaç mı? Şey… hayır, Adolphe, şimdi istemem, dikkatimi yeniden toplamak zorundayım,” diye yanıtladı.</p>

  <p>Oysa, yeni bir oyuna başlamadan utkusunun tadını çıkarmak isterdi. Ama, Adolphe’un golf sopası konusundaki aptalca sözü moralini bozmuştu. Ne olursa olsun kendini iyi hissetmeye kararlı, derin derin soluk aldı. Üstelik iyi olmaması için hiçbir neden yoktu. İşleri tıkırındaydı. O kadar çok para kazanacak işi vardı ki, ne yapacağını bilemiyordu. Hiçbir şeyi kaçırmamak için çırpınıp duruyordu, kendisine ayıracak bir dakikacığı bile yoktu. Dahası, az kalsın golfu feda edecekti. Ama bu stratejik bir hata olurdu. Golf, görüşünün bir parçasıydı ve içinde reklam olan uyutucu gibi en yüce düşünceleri <span style="font-style:italic;">green<a id="footnote8"></a><sup>*</sup><sup></sup></span> üzerinde usuna gelmişti. Golf ruhsal gıdasıydı. Yeşillik ve temiz hava gücüne güç katıyordu. Burada geçirdiği zaman yitirilmiş para demek değildi, dünyada inanmazdı buna! <span style="font-style:italic;">Green</span> üzerinde, ruhu yükseliyordu, incelikle ve güçle vurduğu top gibi, dünyayı ayaklarının altında görüyordu. Yalnız süzülen bir kartal gibi, bu yabanıl dünyaya tepeden bakıyor, insan sürüsünün üzerinde uçuyordu, alabildiğine özgür bir insandı…</p>
<p>__________</p><p>
</p><p><sup>* Golfün oynandığı yeşil alan, çimenlik. (Çev.)</sup></p><p>
<br/>
  </p><p>Televizyonda şu <span style="font-style:italic;">reblochon<a href="#bookmark7"><sup>8</sup></a></span> reklamında gördüğü köylü kadar özgür bir insan.</p>
 
  <p>İçinden, “Elbette” dedi, “eşek gibi çalışıyorum, aynı anda her yerde olmak ve herkesi gözetlemek zorundayım, ama para kazanıyorum ve para özgürlük demektir. İnsan artık hiçbir şey yapmamanın yollarını elde edebilince, kendini paralamaya iyice değer bir şey!.. Ah!., yaşam güzeldir! O kadar çok satın alınacak şey var ki! Satılacak şey de bir o kadar çok!”</p>

  <p>Sırdaşı olarak da gördüğü sürücüsü-koruma görevlisi-golf sopaları taşıyıcısına doğru döndü ve neşeli bir havada:</p>

  <p>“Biraz açık hava iyi geliyor, öyle değil mi, Adolphe?” dedi.</p>

  <p>“Elbette, beyefendi. İnsan burada kirli havayı neredeyse duyumsamıyor, uçakları da, fabrikanızda olduğundan daha az işitiyor.”</p>

  <p>“Bizim fabrikamız deyin, Adolphe. Evet evet, böyle demenizi çok isterim. Hepimiz uykunun soylu davasına gönül vermiş büyük bir aileyiz.”</p>

  <p>Bu sözleri söylerken, havaalanı ile Mavi Orman adlı bir yatakhane-kent arasında, iki üç kilometre öteden seçilen fabrikasına yüzünü çevirmişti. (Hatta fabrikada çalışanların oturdukları yerleri, fabrikaya yakın işçi bloklarını ve fabrikanın yaydığı kokmuş balık kokusundan kurtulmak için biraz daha uzakta yapılmış olan mühendis evlerini de görebiliyordu.) Beceriksiz bir uçağın üzerine çakılması korkusuyla aldığı zevk hep birazcık bozulsa da golf oynarken işletmesini seyretmekten hoşlanıyordu. Ama bugün onu başka şey kaygılandırdı.</p>

  <p>“Söylesene, Adolph…”</p>

  <p>“Buyurun, beyefendi?”</p>

  <p>“Aptalca olsa da, ben … şey … fabrikam… fabrikamızın biçiminin her zamankinden farklı olduğunu sanıyorum… Bana… nasıl demeli… daha basık gibi görünüyor…”</p>

  <p>“Güneştendir, beyefendi, biçimleri bozuyor. Ressamların iyi bildiği bir ışık oyunu bu.”</p>

  <p>“Ya, öyle mi? Işık oyunu ha? Yine de hiç kuşkum kalmasın isterim. Dürbününüz yanınızda mı?”</p>

  <p>“Arabada, beyefendi.”</p>

  <p>“Pekâlâ, onu almaya… ama… Adolphe, arabam…”</p>

  <p>“Ne olmuş, beyefendi? İşte orada, golf sahasının park yerinde duruyor…”</p>

  <p>“O… o size biraz… yassılmış gibi görünmüyor mu?”</p>

  <p>“Mercedesiniz, yassılmış, öyle mi? Sandığınız gibi değil beyefendi. Bu çökme etkisini yapan ışığın yansımasıdır.”</p>

  <p>“Ya?”</p>

  <p>“Beyefendinin tasalanması yersiz. Ama beyefendinin eve dönmesi kendisi için belki daha iyi olacaktır. Beyefendi kasketini giymemiş, hem eylül güneşinin ne yapacağı belli olmaz.”</p>

  <p>“Evet, haklısınız, Adolphe.”</p>

  <p>Ne aptaldı! Basit bir ışık oyununu kendine dert edinmişti! Ama çok duyarlı ve çok çabuk heyecanlanan biriydi… Birden yüzünü buruşturdu: Ağrısı yeniden tutmuştu. Tamam, bu sefer kararını vermişti, bir doktora gidecekti. Biraz pahalıya patlasa da, mesleğinde iyi, ciddi ve kendisini yetiştirmiş, içini rahatlatacak bir uzmana.</p>

  <p>Bir motor sesi başının üstündeki havayı yarıp geçti. Bir uçak kirli mavi gökte dönüp duruyordu.</p>

  <p>“Adolphe, baksanıza!” diye bağırdı, “bu işadamlarının satın aldıkları iki motorlu tepkili uçaklardan! Aynısından sipariş verdim, haftaya teslim edecekler!… Güzel uçak değil mi?”</p>

  <p>“Görkemli bir araç, beyefendi.”</p>

  <p>“Bu belki de benimkidir, birkaç deneme yapacaklarını söylediler…”</p>

  <p>Cinsel ilişkide bulunmamış bir genç kızın kendinden geçmesine benzer bir biçimde uçağa bakıyordu. Ama birden yüzü karardı.</p>

  <p>“Adolphe, bu uçağın garip bir gürültü çıkardığını düşünüyor musunuz?… Kaynana zırıltısını andırır bir gürültü…”</p>

  <p>“Bu gürültü uçaktan gelmiyor, beyefendi, bayırın arkasından geliyor…”</p>

  <p>“Ya?”</p>

  <p>Kulak kabarttı ve gerçekten, demir gıcırtısı gibi bir şey duydu. Ayaklarının altındaki çimen titremeye başlamıştı. Bayırın arkasından ansızın madenden uzun bir borunun ve ardından bir şey… kulesine benzeyen bir kütlenin çıktığını gördü.</p>

  <p>Gözlerini faltaşı gibi açarak, “Vay canına!” dedi, “bir tank! Golf sahasında! Ama, bu olacak şey değil! Adolphe, bir şeyler yapın, öyle dikilip durmayın.”</p>

  <p>Ama Adolphe’un yerinde yeller esiyordu. Otların üzerinde oraya buraya dağılan golf sopalarından başka bir şey yoktu. Adolphe tavşan gibi büyük bir hızla kaçarak çoktan uzaklaşmıştı.</p>

  <p>Sürücüsü -güvenlik görevlisi- golf sopaları taşıyıcısı ve gizdeşinin kıçının ufukta küçüldüğünü görerek, daha yumuşak ve boğuk bir sesle, “Olacak şey değil,” diye yineledi.</p>

  <p>Tanka doğru döndü. Çelikten dev gıcırdayarak, patırdayarak ve uğuldayarak ağır ağır ama güvenle üstüne geliyordu. Bir an, Félix Rapion bunun karabasan olduğunu sandı. Çünkü bu bir karabasanı andırdığı gibi bir karabasan tadındaydı da.</p>

  <p>Ama bu bir karabasan değildi.</p>

  <p>Kötülemiş bir yüzle, Félix Rapion vergi görevlisini düşündü. Tanıdığı tek düşmanı oydu. Bütün golf gereçlerini işyerinin hesabına yazmış olduğunu anımsadı.</p>

  <p>Tırtıllar yaklaşıyordu. Bir sümüklüböcek gibi ezilecekti. Çılgına dönmüş, golf sopası elinde, üstüne çıkacağı bir ağacı, içine gireceği bir çukuru gözleriyle aradı. Ortalıkta ne yeterince yüksek bir ağaç, ne de yeterince büyük bir çukur vardı.</p>

  <p>Tabanları yağlarken “Anne!” diye bağırdı.</p>

  <p>Peşinden gelen tank uğuldayarak hızını artırdı.</p>

  <br/>

  <br/>

  <br/>

  <br/>

  <p>__________</p>

  <p>
</p>

  <p><a id="bookmark0"><sup></sup></a><a href="#footnote1">1</a></p>

  <p> <sup>Kış uykusu uyuyan bir hayvan türü. (Çev.)</sup></p>

  <p><a id="bookmark1"><sup></sup></a><a href="#footnote2">2</a></p>

  <p> <sup>Paris’teki akıl hastalıkları hastanesi (Çev.)</sup></p>

  <p><a id="bookmark2"><sup></sup></a><a href="#footnote3">3</a></p>

  <p> <sup>Ünlü bir Fransız film oyuncusu. (Çev.)</sup></p>

  <p><a id="bookmark3"><sup></sup></a><a href="#footnote4">4</a></p>

  <p> <sup>Fransızca’da eylemler son eklerine göre kümelenirler. (Çev.)</sup></p>

  <p><a id="bookmark4"><sup></sup></a><a href="#footnote5">5</a></p>

  <p> <sup>Citroen otomobillerin en küçügü. 2CV, <span style="font-style:italic;">*dö §öuo’(döşuo)</span> şeklinde söylenir. (Çev.)</sup></p>

  <p><a id="bookmark5"><sup></sup></a><a href="#footnote6">6</a></p>

  <p> <sup>Deliğe sokma. (Çev.)</sup></p>

  <p><a id="bookmark6"><sup></sup></a><a href="#footnote7">7</a></p>

  <p> <sup>Golfte bir vuruş biçimi. (Çev.)</sup></p>

  <p><a id="bookmark7"><sup></sup></a><a href="#footnote8">8</a></p>

  <p> <sup>Fransa’nın Savoie bölgesinde üretilen bir peynir türü. (Çev.)</sup></p>



</body></html>