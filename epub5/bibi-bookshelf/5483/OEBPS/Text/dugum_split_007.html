<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dugum</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_5">İlişkinin Monolog-Öyküsü</h1>

  <p class="indentmetin">• Olmayan, olmamıştır... (<span class="ideitalik">Lost</span> dizisinde fizikçi dostumuz Farraday de böyle dedi. İzleyenler bilir.) Olmayanı olduramaz mısın gerçekten? (Niyet varsa bir yol bulunur mu mutlaka? Ama NİYET VARSA!)</p>

  <div class="clrb"></div>

  <p class="normal">Gece büyüyordu gitgide ve büyüdükçe beni içine almış, yutuyordu. Gece büyüyordu ve ben gitgide küçülüyordum. Kadın ve adam, beni önce severek, okşayarak belki günlerdir, belki haftalardır, belki yıllardır (Ben ‘ilişki’yim, ben bilemem ne kadar zamandır sürdüğümü. Beni yaşayanlar bilirler süremi, onlar karar verirler ne kadar süreceğime, ne zaman biteceğime, belki de ne zaman yeniden başlayacağıma...) büyütmüşler ve hatta şımartmışlardı. Benim sayemde çok mutlu olduklarını birbirlerine söyleyip dururlardı. “İyi ki varsın” derlerdi birbirlerine, “Ben sensiz yaşayamam” derlerdi, “Sensiz ben yok olurum” (Yanlış! Ben çeşit çeşit türlerimde hep gördüm ki bu yanlış! Kimse kimseye endeksli yaşamak zorunda değil. Biri olmayınca öteki, ne kadar üzülse de yine de var olabiliyor.), sen benim her şeyimsin derlerdi ve ben ‘ilişki’ olarak gündüzlerde de gecelerde de hep büyür, hep büyür, hep büyürdüm... Erkek de, kadın da sabah gözlerini açar, beni anımsar, birbirlerini arar, günlerini günaydınlarla başlatır, birbirlerinin günlerini apaydınlık kılabilme yarışına girerlerdi sanki... Eh, ben de ‘ilişki’ olarak, “Tamam, bu seferki bambaşka, hiç bitmeyeceğim, ben hep var olacağım, bensiz bu kadınla bu adam yaşayamazlar,” diye kanardım yine. Hadi, insan evladı kanar da, ben nasıl her defasında kanarım, işte bunu hiç bilmiyorum. Belki de kanmak, kandırılmak hoşuma gidiyor. Ya da o kadınla adam beni kandırmaya çalışmıyorlar ki, diyorum, onlar da öyle hissediyorlar <span class="ideitalik">gerçekten</span> (<span class="ideitalik">gerçek</span> neyse artık), öyle istiyorlar, öyle olacağını sanıyorlar, ben de güle oynaya, “Eh peki, benim için hava hoş, bana düğün bayram, bu sizin konunuz,” deyip onlara bırakıyorum kararı.</p>

  <p class="normal">Her neyse, şimdi dönelim bu öyküdeki ‘bana’... ‘İlişki’ olarak başta ben vazgeçilmezim, bensiz yaşayamazlar, ben varsam onlar varlar, diye diye aman nasıl şımarıyordum bir bilseniz. Sonra bir şeyler olmaya başladı. Hiç ummazsınız, kadın, “Bir şeyler eksik bu ‘ilişkide’” demeye başladı. Nasıl bozuldum! Bende ne eksikti? Benim ne suçum, ne sorumluluğum vardı? Beni siz -kadın ve erkek- kendi istediğiniz gibi, kendi arzuladığınız boyutlarda ve koşullarda oluşturmuştunuz. Şimdi de kalkmış, bu ilişkide bir şey eksik, diyordu kadın? Adama “Sen benim âşık olduğum kişi değilsin, çok değiştin,” demeye başladı. E ama, adamı, “Değişmelisin, şunu şöyle, bunu böyle yapmamalısın” diye, “Doğrusu şudur” diye defalarca uyarıp değişmesini o sağlamamış mıydı? Defalarca aynı olayı yaşamış olmama rağmen yine de inanın ben bu konuda her defasında kafa karışıklığı yaşıyorum. İnsanlar, birbirlerini değiştirmeye çalışıp sonra da “Sen çok değiştin, benim o tanıdığım kişi gitti bir yerlere,” dediklerinde neye uğradığımı şaşırıyorum. E tamam, çok zarar veren huyları konusunda uyarsınlar birbirlerini, ama bazı yönlerini de oldukları gibi, her şeye rağmen kabul etmek bu kadar mı zor Allah aşkına? Bunu yapamadıklarında hemen faturayı bana, yani <span class="ideitalik">ilişki</span>ye keserler; “İlişki yolunda gitmiyordu, bana çok zarar veriyordu,” derler. Bunu duymak gerçekten gücüme gidiyor.</p>

  <p class="normal">İşte bu öyküdeki ‘ben’de de kadın, bu sözleri söylemeye başladı ve ben yine “Yok artık, yine mi?” dedim! Adam üzüldü. Daha da değişmeye çalıştı, ama olmuyordu. Yürümeyen bir şeyler vardı. Ne mi? Ben tabii! Adam, “Söyle,” diyordu, “Nasıl olmamı, ne yapmamı istiyorsan söyle, öyle olayım, onu yapayım.” Kadın aslında için için benim (ilişkinin) sürmemi artık istemiyordu ki ona, şöyle yap veya böyle yap diye söylesin. (Bunu bana deneyimlerim söylüyordu, kadın değil; o yüzden için için istemiyordu kadın diyorum...) Kadın, şu veya bu nedenle (belki bir başkası girmeye çalışıyordu yaşamına ve o da buna izin vermek istiyordu) elma şekerinin şekerini ve elmasını yiyince elinde kalan sopasını atmak istiyor, çöp kutusu bulmaya çalışıyordu. Bilmiyorum ve kadını suçlamıyorum. Aslında suç yok ortada farkındaysanız. Doğallığı içinde yaşanan olaylar, konular var ve öğrenilmesi gereken dersler var yalnızca. Üretilebilecek çözümler var (örneğin; elma şekerinin geride kalmış olan sopasını, yaratıcı olup boyayıp güzelleştirip bir takım objelerle birleştirip salonun güzel bir köşesine koyabilirsiniz), ama ancak niyet varsa, istek varsa. Tek taraflı niyet, tek taraflı istek yeter mi sizce?</p>

  <p class="normal">Çok uğraştı adam, didindi durdu olmayanı, olamayacağı oldurabilmek için, beni yani <span class="ideitalik">ilişki</span>yi yaşatabilmek için, ama olmadı.</p>

  <p class="normal">Evet, olmayan olmuyor. Tek tarafın niyetiyle ve gayretiyle olamıyor. “Ben istiyorum, olsun!” diye bir şey ancak ve ancak karşı taraf da eşit derecede <span class="ideitalik">özgür iradeye sahip bir insan evladı</span> olmadığı durumlarda olası. Söz konusu ben olduğumda (yani <span class="ideitalik">ilişki</span>), iki taraf da eşit derecede <span class="ideitalik">özgür iradeye sahip insan evladı</span> olduğu için “Ben istiyorum, ilişki yürümeli. Sana emrediyorum, ilişki yürümeli. Sana yalvarıyorum, ilişkimiz sürsün...” Bunların hiçbirisi işlemiyor. Yalnızca belki uzatmaları oynamak gibi bir sürünceme durumu oluşturuyor, o kadar. Bu da beni daha da yıpratıyor, olan bana oluyor. Yapmayın n’olur! “Senin için saçımı süpürge ettim, yazıklar olsun, bak karşılığına,” sendromuna ise hiç gerek yok. Bunun adına yalnızca ‘kurban psikolojisi’ deniyor ve yine olan bana oluyor!</p>

  <p class="normal">Evet, ilişkinin sonu geldiğinde ben kadına da, adama da “Hadi artık birbirinizi özgür bırakın, faturayı bana kesmekten de artık vazgeçin,” demek istiyorum. Artık birbirinizi özgür bırakıp, BİLİNENE MEYDAN OKUYUP BİLİNMEYENE KUCAK AÇMA ZAMANI GELMİŞTİR. Ne dersiniz?</p>

  <p class="normal">Ve yineliyorum:</p>

  <p class="normal">“Özgür bırakmakla çok şey hallolur, dünya bunu yapanlar tarafından kazanılmıştır,” diyor Tao Te Ching.</p>

  <p class="normal">Yazardan dipnot:</p>

  <p class="normal">Bence (Belgin’ce), kadınla adamın rollerini değiştirmek için yine ilişkinin monoloğu şeklinde yeni bir öyküye gerek yok. Ne dersiniz? Yukarıdaki monolog-öyküdeki kadını adama, adamı kadına çevirin, olsun bitsin. İ<span class="ideitalik">lişkinin Monolog Öyküsü</span>’nde kadını isteksiz, kaçak, niyetsiz, huysuz rolüne koydum; çünkü kimse bana, “Kadınsın, o yüzden kadının tarafını tutuyorsun” etiketini yapıştırsın istemedim. Lütfen şunu bil sevgili okuyucu: Ben hümanistim, başka herhangi bir “-ist” ile ilişkim yok. Benim kitabımda suçlu yok, ceza yok. Yaşananlar var, yaşanması gerekenler var, öğrenilenler var, öğrenil(e)meyenler var, roller var, konular var, mümkünse çözümler var, mümkün değilse/kişiler daha hazır değilse çözüme, çözümsüzlükler var. Ne adamın tarafını tutuyorum ne de kadının, haklının veya haksızın yanındayım diye bir iddiam yok. Ne haddime, “Bu haklı, öteki haksız,” diye yargılamak? Ben ancak gördüklerimi, gözlemlediklerimi tanımaya, tanımlamaya, Belgin’ce aktarmaya çalışırım, o kadar... Ben ancak bana aktarılanları yargısızca, yürekten, yüreğimin en derinliklerinden dinlemeye, anlamaya ve aktarmaya gayret ederim, o kadar... Bir ağaç, altına oturana, “Sen benim gölgemi veya korumamı veya yakınlığımı hak etmiyorsun!” der mi? İşte ben de yargısız bir ağaç gibi burada, huzurunuzdayım. Bu böyle biline...</p>
</body>
</html>
