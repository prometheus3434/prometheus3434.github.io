<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dugum</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_9">İntikam Duygusuyla Yanıp Tutuşan Kadının Monolog-Öyküsü</h1>

  <p class="normal">“Bir büyüğüm, ‘Bir kadını kızdırmayacaksın! Pandora’nın kutusu bir açılır da içindekiler saçılırsa toparlaması öyle zordur ki akla hayale sığmaz...’ demişti bana bir zamanlar,” diye başlamıştı üçüncü monolog-öykümüz. MAZLUM AMA ARTIK MAZLUM STATÜSÜNDEN KURTULMAYA KARAR VERMİŞ VE BU KARARINI UYGULAYAN ERKEĞİN MONOLOG-ÖYKÜSÜ... İntikam duygusuyla yanıp tutuşan bir kadın olarak hak veriyorum o erkeğe ben! Benim içimdeki Pandora’nın kutusunu sen bir açtın ki ex-aşkım (hâlâ aşkım mısın, yoksa egomun katili mi, tam kestiremiyorum), nereye kaçacağını bilemeyeceksin! Aşkım olsan herhalde sana bu kadar zarar verme arzusuyla yanıp tutuşmazdım, diye hissediyorum. Aşkım olsan, seni sevsem, seni yaşamımda ‘sahici’ bir şekilde istesem, kılına zarar gelmesini istemezdim. Aşkım olsan, seni koşulsuzca seviyor olsam, yalnızca iyi olduğunu bilmek yetmeliydi bana, diye hissediyorum. Ben aslında çoook karışık duygular içindeyim. Seni yanımda istiyorum, ama aslında <span class="ideitalik">seni</span> değil, seninle olan o eski birlikteliğimi, senin bana olan ilgini, şefkatini, yakınlığını istiyorum. Benden başkasına, hatta belki de başkaLARına da vermiş olduğunu ilgini, şefkatini, yakınlığını değil. Ex-aşkım diyorum, çünkü sen sadece bana ait olmasını istediğim, öyle olmasına alışık olduğum ilgini, şefkatini, yakınlığını başkasıyla/başkalarıyla paylaşmama neden oldun; beni buna mecbur ettin... Egomu yerle bir ettin; üstüne çıkıp ezdin, yok etmek için uğraştın! Ama sana korkunç bir haberim var ex-aşkım! Onun katili olamadın! Onu yok edemedin! O var ve ağzından ateşler çıkaran bir ejderha gibi, ormanın içinde yuvasına çekilmiş, seni hangi kuytuda nasıl sıkıştıracağını ve yakarak yok edeceğini planlıyor! Bak, şimdiden söylüyorum; sana zarar verme niyetiyle yanıp tutuşan aslında <span class="ideitalik">ben</span> değilim, <span class="ideitalik">benim özüm</span> değil, <span class="ideitalik">benim ruhum</span> değil; yalnızca benim durmak, durdurulmak istemeyen <span class="ideitalik">egom</span>... O ejderha, asla hiç kimsenin ruhu veya özü olamaz. Ruhum, özüm zaman zaman diyor ki, “Bi’ dur yaaaa, sen nasıl böyle içten içe kavrulup bu yakıcılığı çevrene taşırsın? Sen nasıl böyle şeyler düşünebilir, hayal edebilirsin? Sen ki barış içinde yaşayan, karıncaya basmaktan kaçınan birisin, sen nasıl ve neden bu intikam duygularına böylesine kapılabilirsin?” Öyle anlarda biraz durulur, oturur, tolerans gösterebilir ve “Olur canım, insanlık hali bu... Kendi ruh ve akıl sağlığımı koruyabilmek için ‘Bunu bana nasıl yaptı?’ yerine, ‘Bunu nasıl yaptı?’ diye düşünebilmem ve en azından biraz olsun rahatlayabilmem gerek...” diyen hale gelebiliyorum. Amma velakiiiin... bu üzerine basılmış, ezilmiş <span class="ideitalik">ego sendromu</span>, insanda öyle bir itilmişlik ve kakılmışlık duygusuyla oluşmuş bir intikam arzusu yaratıyor ki tanımı, tarifi olanaksız. Bir anda kendimi o intikam otobüsüne binmiş, en tehlikeli yollarda, en sert virajlarda son sürat gidiyor buluyorum ve ne yazık ki otobüsün direksiyonu özümde, ruhumda değil; kıskançlık arzusuyla kavrulan <span class="ideitalik">egomda</span>...</p>

  <p class="normal">O yollarda son sürat ilerlerken bazen ninelerimizin, dedelerimizin belki de bizlerden daha şanslı olduklarını düşünüyorum. Onların yaşamlarında ileri teknolojiler yoktu çünkü. Cep telefonları, internet... Onlar, “SMS’ime yanıt vermedi,” diye bin tane kötümser senaryo yazmazlardı ya da “Aman Tanrım! Beni nasıl <span class="ideitalik">YÜZ KİTABINDAN</span> (FACEBOOK!) siler? Hadiiiiii, yoksa bir de engellemiş mi? MSN’inden de silmiş bak üstelik! Ben ona gösteririm gününü!” demezlerdi. Yoktu böyle bir ş<span class="ideitalik">ansları</span> veya ş<span class="ideitalik">anssızlıkları</span>... Siz karar verin artık şans mı şanssızlık mı... Hangi pencereden baktığımızla ilgili bir karar bu sanırım...</p>

  <p class="normal">Size biraz o otobüsün geçtiği yollarda, yol kenarlarında neler olduğunu, neler gördüğümü anlatmaya çalışayım diyorum, ama ruhum, özüm bir anda yüzeye çıkıp sanki bana “Utan! Utan!” diyor. Ne yapacağımı şaşırıyorum, ne diyeceğimi bilemiyorum. Hani dedim ya az önce; çooook karışık duygular içindeyim, diye. Kavruk egomun bana yaptırmaya çalıştıklarını, ruhuma, özüme yakıştıramıyorum. Utanıyorum, girdapların içine düşüyorum, otobüsün yolu üzerindeki uçurum kenarlarından sıyırtarak, düşmeye ramak kala geçiyorum.</p>

  <p class="normal">Bir “O pisliğin (namıdiğer ex-aşkımın) yolunu gözleyeyim. Öteki kadının önüne çıkayım. Her ikisine de içimi dökeyim, hakaret edeyim. Şöyle iyice bir rahat edeyim...” diyorum. “Eh peki, tamam,yaptın diyelim. Eline ne geçecek o zaman? Ya kötü sözler duyarsan (ki saldırdığın için muhakkak duyacaksındır), ya egon daha da yerin dibine inerse? Ya yaptığından daha sonra utanırsan (ki bu dediklerini ruhun, özün kendine yakıştıramadığı için utanacaksındır)? Onun için, dur. Otur, kendine gel, sayıyla kendine gel,” duyguları yaşıyorum. Zaman zaman da üçüncü sayfa haberleri geliyor aklıma ve aman diyorum, beni onlara konu etme, güzel egom. (Tabii neden olmasın? Hayatta her şey biz insanlar için değil mi? O haberlere konu olanlar da etten kemikten oluşmuş, senin gibi, benim gibi insan evlatları değiller mi? Duyguları kontrol etmeyi bilmeyince, eğitimli veya eğitimsiz olmak sonuçta çok fark etmiyor... Duyguları bastırıp düdüklü tencereye dönmekten söz etmiyorum. Onları kontrol edebilmekten; olaylara, kişilere veya konulara karşı tavır ve tutumuzu kontrol edebilmekten söz ediyorum. Bunu yapamadığımız zaman bir üçüncü sayfa haberine konu olmak an meselesidir!)</p>

  <p class="normal">Daha da keskin virajlarda, daha derin uçurum kenarlarında, sanki en en derinlerden bir ses geliyor: “Kendin yapmak zorunda değilsin! Bul birilerini, ver paralarını, sıktır topuğuna!” İşte o zaman, nasıl bir dehşete kapılıyorum; o otobüsten kendimi nasıl canhıraş bir şekilde atıyorum ve nasıl koşa koşa ilk bindiğim durağa dönüyorum ve kendimi oradaki banka zincirliyorum, size anlatamam! “Bu ben miyim? Bu ben olamam!” diye haykırıyorum nefes nefese. Böyle anlarda anlıyorum bazen insanların neler hissedebildiğini, duygularına nasıl yenik düşebildiğini, kontrollerini nasıl kaybedebildiklerini ve nasıl en olmadık şeyleri yapabildiklerini veya en azından yapmayı düşünebildiklerini. Empati denilen şeyi en derin biçimiyle ne yazık ki böyle anlarda yaşayabiliyorum... Empatinin anlamını en iyi şekilde anlayabiliyorum maalesef böyle anlarda.</p>

  <p class="normal">İnsan evladı hırslarına yenik düştüğü, egosu paramparça olduğu, ezildiğini hissettiği, çaresizlik duygularına kapılıp gittiğinde inanılması son derece güç eylemlere karar verebildiği gibi bunları uygulamaya bile koyabiliyor! İşte bunu fark ettiğim anda (şükürler olsun ki henüz farkındalığımı yitirmemişim) önce BURNUMDAN DERİN BİR NEFES ALIYORUM, ALTIYA KADAR YAVAŞ YAVAŞ SAYIYORUM (Yazarın notu: DUYGUSAL ZEKÂNIN DEVREYE GİRMESİ İÇİN ÖNEMLİ OLAN ALTI SANİYE KURALIDIR BU), BU ARADA ALDIĞIM NEFESİ AĞZIMDAN YAVAŞ YAVAŞ BIRAKIYORUM. Biraz rahatlıyorum. Beynime bir miktar oksijen gidiyor. O yakıcı duygudan biraz olsun sıyrılıyorum. Zamanım varsa ve uygun bir ortamdaysam bir doz OTOJENİK EĞİTİM (Yazarın notu: Otojenik eğitim özeti için bkz: 13. bölüm) uyguluyorum. Böyle anlarda odak noktamı değiştirmek çok önemli. Yakıcı intikam duygusunun elinde kalırsam vay bana, vaylar bana! Gözüm döner, kendimi kaybederim ve İNTİKAM bana ne yap diyorsa yapıveririm!</p>

  <p class="normal">Bildiğim bir şey var... İntikam duygusuyla yanıp kavrulurken; ezilmiş, yıpranmış olan egomu bir su bardağına dönüştürebilmeliyim. O bardak, benim dış dünyayla sınırlarımı çizsin, benim alanımı dışarıya karşı göstersin, ama o bardağın içini de sert bir cisim olan camla doldurursam, cam bardağın içi, dışı, her yanı ego olursa ben hep kırılma tehlikesiyle iç içe yaşarım. Oysaki, bardağın içine esnek ve yumuşak bir madde olan suyu (ruh, öz) koyarsam, ne olabilir? Bardak kırılsa bile, su dökülüp olsa olsa etrafa yayılır. Belki bir dahaki sefere bardağı biraz daha iyi koruyabilmeyi öğrenirim bakarsın sevgili okuyucu...</p>

  <p class="normal">Söylemesi kolay, yapması zor, diyorsun. Doğrudur... Zor, ama olanaksız değil. Ben, bunca zor ve karmaşık duygular yaşarken, intikam arzusuna yenik düşmemek için zor da olsa bir uğraş veriyorum ve bugüne kadar bunu başarabildim. Biraz daha zamana ihtiyacım var. Çok zorlandığımda, “Aklımdan geçenleri uygulamanın zararı en çok kime?” diye soruyorum. Bana! Kendime! Topuğuna sıktırsam da rahat edecek miyim? Egom beni rahat bırakacak mı? Yoksa geçici bir <span class="ideitalik">hak yerini buldu</span> duygusuyla avunacak mıyım? Peki ya vicdanım, ya ruhum, ya özüm? Onlar hangi duygularla boğuşmak zorunda kalacaklar? İnsanlık hali olarak intikam almaya bakacağım belki, ama özüm, esasım, ruhum yıpranacak ve acı çekecek. İşte ben bunu bildiğim için, egoma dur diyebiliyorum...</p>

  <p class="normal">Ben aslında hiç de böyle bir insan değilim. Bana haksızlık edildi diye intikam arzusunun pençesine düştüm ve işte böyle zaman zaman çok kıvranıyorum. Çoğu zaman da ruhum ve özüm devreye giriyor, gerçeği bana hatırlatıyor. Sonuçta, biliyorum ki çiftler, birbirlerini bir ömür sevmek zorunda değil. Birisi, bir başkasını sevip gidebilir; bu aslında diğerine yapılmış bir haksızlık da değil. Bunların hepsi insanlık halleri. İnsanı esas acıtan şey, ihanet! Benim ex-aşkım da, bana ihanet etmeden, bana karşı dürüst davranıp gideceğini söyleseydi; evet, yine çoooook üzülürdüm, ama bunu beni acıtmak için kötü niyetle yapmadığının bir gün bir şekilde farkına varıp daha kolay bağışlayabilirdim onu. Anlıyorsun beni, değil mi? Aslında biliyorum ki her şeyin en güzel ve aslında tek ilacı ZAMAN! Gelip benden özür dilemesini, “Ben ettim, sen etme!” demesini istemem bile zaman içerisinde önemini yitiriyor. Deneyimlerimden ve gözlemlerimden çok iyi biliyorum bunu. Ama ne var ki, şu anda onunla ilgili her şey çok ama çok acıtıyor egomu... Şu andaki tek gerçek bu! Çünkü bana karşı dürüst davranmadı; çünkü bana ihanet etti; çünkü arkamdan iş çevirdi! Üstelik de ben ona karşı en saf halimle, en temiz şekilde içten, dürüst ve sevgi doluyken...</p>

  <p class="normal">Ve sevgili okuyucu, farkındasındır şimdi bu noktadan sonraki güzergâhımız İHANET üzerinden geçecek.</p>
</body>
</html>
