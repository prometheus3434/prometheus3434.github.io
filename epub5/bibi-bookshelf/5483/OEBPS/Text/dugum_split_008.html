<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dugum</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_6">Sevginin Monolog-Öyküsü</h1>

  <p class="indentmetin">• Sevgi insanı öldürür mü? Sevgisiyle kimse kimseyi öldürür mü?</p>

  <div class="clrb"></div>

  <p class="normal">Ben olmazsa olmaz <span class="ideitalik">sevgi</span>yim. Bensiz yaşayamazsın, desem çok mu iddialı konuşmuş olurum? Veya bensiz olamazsın, desem? Benim olmadığım yerde nefret vardır, desem çok abartmış olurum. Ben yoksam, yalnızca ben yokumdur... Yok, bu da çok önemsizleştirdi beni. Ben önemliyim, ben var olmalıyım; çünkü benim olmadığım yerde KORKU vardır. Sevilmeme, sevememe, istenmeme, yalnız kalma, duygusuzlaşma, duyarsızlaşma ve daha da ileri gidiyorum, ölüm korkusu vardır.</p>

  <p class="normal">Aslında biliyor musun; ben, VARLIĞIN BAŞLICA NEDENİYİM! Alçak gönüllülük yapmıyorum bu konuda, çünkü yaparsam sahi zannederler. Derler ya, mütevazı olma, sahi zannederler diye... Ben varlığın başlıca nedeniyim!</p>

  <p class="normal">Şöyle bir bak etrafına; sevilmiyorum diye, bir <span class="ideitalik">özel</span> sevenim yok diye veya özel sevenim artık beni sevmiyor, diye suratı asık, kırılmış, incinmiş, mutsuz dolaşan az kişi mi var? Sevebilme yeteneğini yitirmiş (örneğin; artık bir kez daha kırılmaktan korktuğu için), sevmediği, kendisine sevme izni vermediği için yaşamdan tat alma duygusunu yitirmiş kişi sayısı az mıdır sence? Otur bir kafeye, geleni gideni, oturanı kalkanı, tek olsun, çift olsun, grup halinde olsun, genç olsun, yaşlı olsun, izle bir saat. Yoldan geçenlere bak. Yüzlerinde sevginin (yani benim) izi olanlarla olmayanlar arasındaki farkı görebiliyor musun?</p>

  <p class="normal">Ancak burada çok önemli bir saptama yapmak ve seninle bunu mutlaka paylaşmak istiyorum. Ben, önce sende (var) olmalıyım! Sende (var) değilsem, sen sınırsızca ve karşılıksızca sevme iznini kendine ver(e)mezsen, sen koşullar koyarak seversen, beni kendine çekemezsin. Küserim, giderim, gelmem sana kolay kolay. (Hani şu şarkıdaki gibi: <span class="ideitalik">Hem karnım doysun, hem pastam dursun...</span>) Yok öyle... (Bizde böyle...) Bu, bir kapris değil; bu, doğamın gereği bir durum; bu, insan evlatlarının dünyevi varlık durumuna kavuştukları andan itibaren benimle ilgili olarak yaptıkları ve yürüttükleri bir <span class="ideitalik">kontrat</span>!</p>

  <p class="normal">Beni ta içinde hissedeceksin; insan evladına karşı, çiçeğe karşı, böceğe karşı, yaradılan her şeye karşı. (‘Yaradılanı severim, yaradandan ötürü’ anlayışına bir gönderme yapmak isterim bu noktada.) Sen sevebildikçe, o sevgi (yani ben) <span class="ideitalik">ayna</span>lardan sana yansıyacaktır, inan bana. Çevrendekilerden ne görmek istiyorsan, onların ne olmasını istiyorsan, sen o olacaksın önce. Sen, beni özümsersen, sen beni içselleştirirsen, ister istemez çevrendeki aynalardan da sana o yansıyacaktır.</p>

  <p class="normal">Ancaaaak, bu noktada unutmaman gereken, kesinlikle sana hatırlatmam gereken bir şey var: Karşındaki insan evladının özgür iradesi! Ne demiş şair? <span class="ideitalik">Sen elmayı seviyorsun diye, elmanın da seni sevmesi şart mı?</span> Şimdi, elmanın yerine koy delicesine sevdiğini; ‘ben’i sınırsızca, ama karşılık bekleyerek verdiğin kişiyi; sana aynı dozda ‘ben’i geri veremeyeni veya vermekten kaçınanı (Unutma! Özgür irade diye bir şey var!) aynı dozda ‘ben’i sana geri ver(e)mediği için seni mutsuz ettiğini, yaraladığını düşündüğün, suçladığın, dırdır edip başının etini yediğini; hah evet, işte onu; sevdiceğini koy elmanın yerine ve şimdi sor bakalım soruyu:</p>

  <p class="normal">Sevgi insanı öldürür mü? Sevgisiyle kimse kimseyi öldürür mü?</p>

  <p class="normal">Evet sevgili okuyucu, az önce sözünü ettiğim gibi kullanırsan ‘sevgi’yi, öldürürsün ya da en azından sakat bırakırsın beni verdiğin için canına okumaya çalıştığın ‘sevdiceğini’! Ben, koşulsuz sunulacak bir varlığım/duyguyum. Beni hangi sınıfa koyarsan koy, koşulsuz olarak sunman gereken bir şeyim ben. Seversin birini, istersen sevdiğini söylersin, istemezsen söylemezsin; onu sen bilirsin. Ama sana sevgimi (yani ‘içselleştirdiğin ben’i) verdim diye onu hapsedemezsin hiçbir yere. Böyle yapmaya kalktığında, avucuna koyduğun ve avucunu kapadığında parmaklarının arasından akıp giden kum misali yollarsın onu diğer kum zerreciklerinin arasına. Benden yarım kilo verdin, karşılığında şu kadar alacaksın, diye bir kural yok sevgili okuyucu. Ben, hiç kimseye ‘layık olduğu için’ verilen bir duygu değilim. Ben kimseye ‘onda karşılığı olduğu için’ verilen bir obje değilim. Ben, yani <span class="ideitalik">sevgi</span>, her şeye rağmen verilebilirim ve karşılığım da karşındaki <span class="ideitalik">özgür irade ve seçim sahibi</span> kişinin takdirine, isteğine ve niyetine bağlıdır.</p>

  <p class="normal">Aksi takdirde, evet, sevgi, yani ben, mecazi veya gerçek anlamda öldürürüm insanı; hem seni hem de sevdiceğini... ‘İçselleştirdiğin ben’le, yani <span class="ideitalik">sevgin</span>le, öldüremezsen bile hem onu hem de kendini sakat bırakabilirsin, çok dikkat et!</p>

  <p class="normal">Ben, olmazsa olmazım, ben sevgiyim, ben varlığın başlıca nedeniyim, benim olmadığım yerde boşluk duygusu vardır; korku vardır! Ama beni silah olarak kullanma sevgili okuyucu. Beni alışverişte de kullanmaya kalkma sakın! Beni en doğal halimle, saf sevgi olarak yaşamına katıp içselleştirdiğinde, yaşamını cennete çeviririm. Buna bütün kalbimle söz veriyorum!</p>

  <p class="normal">Böyle yapmasan da canın sağ olsun diyeceğim, ama canın sağ olmasına olur da, bir damla huzurun kalmaz yaşamında bilesin. Bu bir tehdit değil, yalnızca bir saptama ve en basitinden bir uyarı. Biliyorum, “Söylemesi kolay, yapması zor bu dediklerini,” diyorsun içinden. Sen de haklısın sevgili okuyucu. Sen yaşadıkça; yaşamdan öğrendiklerinle beni daha güzel, daha doğallığım içinde yaşamayı seçtikçe, ben de sana günden güne daha da güzelleşen bir yaşam vadedebilirim.</p>

  <p class="normal">Monolog-öykümün başlarında ne demiştim?</p>

  <p class="normal">Ben önemliyim, ben var olmalıyım, çünkü benim olmadığım yerde KORKU vardır. Sevilmeme, istenmeme, yalnız kalma, sevememe, duygusuzlaşma, duyarsızlaşma ve daha da ileri gidiyorum, ölüm korkusu vardır...</p>

  <p class="normal">Ve işte geldik <span class="ideitalik">korku</span>ya. Benim olmadığım yerde, boşluğu derhal dolduran <span class="ideitalik">korku</span>ya...</p>

  <p class="normal">Sevginin olmadığı yerde, onun boşluğunda ben varım! Sevgili dostum sevgi, kendisini bir monologla anlattı yukarıda. (Evet, biz düşman değiliz sevgiyle, dostuz. Birbirimizi insan evladının yaşamını bütünlemesi sürecinde tamamlayan varlıklarız/duygularız; adımıza ne derseniz onlarız işte. İnsan evladı hangimizi seçerse, “Emret sahip,” der, orada oluruz. Bu kadar net ve basittir durum!) Her neyse, sevgili dostum sevgi, kendisini bir monologla ifade etti. Bense bir monolog-öyküyle kendimi daha rahat ve daha net ifade edebileceğime karar verdim.</p>

  <p class="normal">Ama korku derken, nedir kastedilen sevgili okur? Ben neyim aslında? Bu soruları kafanda güzelce bir evir, çevir. Sonra benim monolog-öykümü oku lütfen. Stephen King, bir makalesinde “İnsanlar için korku filmleri kesinlikle gereklidir,” der ve nedenini şöyle açıklar: “İçimizde, derinlerde bir yerde illaki var olan, ama uyuyan, uyursa çok iyi olan timsahlara acıktıkları zaman yem atmak gerekir ki o timsahlar, o kötülükler, yüzeye çıkma ihtiyacı duymasınlar. İşte korku filmleri de o timsahların yemleridir, etleridir, onları orada, o derinlikte tutmaya yararlar.” Bu da korkuyla ilgili, korkuya duyulan ihtiyaçla ilgili bir tanımlamadır ve ben <span class="ideitalik">korku</span> olarak buna da saygı duyarım.</p>

  <p class="normal">Ben, çoğu zaman ‘aslında var olmayan, aslında gerçek olmayan, ama insan evladına varmışım ve gerçekmişim gibi görünen yanlış kanıt’ımdır. Bu ne mi demek? Beni hissetmene hiç gerek olmayan bir durumda bile, “Eyvah, ya şimdi şu ya da bu olursa ne yaparım?” demeye başlamaz mısın? Benim otobüsüme binmez misin? Benim götürdüğüm yerlere, <span class="ideitalik">sanki</span> istemin dışında gitmeye ve benim katlanarak arttığımı, çeşitli şekillere büründüğümü ve dozumun gitgide fazlalaştığını ve sonunda benim içimde boğulduğunu ve tüm düşündüklerin (yani bindiğin otobüs) gerçekmiş ve sen çaresizmişsin gibi bir köşede kavruk ve umarsız kalmaz mısın? Hah işte, o zaman benim için derler ki, ‘çoğu zaman, aslında var olmayan, aslında gerçek olmayan, ama insan evladına varmış ve gerçekmiş gibi görünen, onun kendi kurgularından oluşan yanlış kanıt’tır.</p>

  <p class="normal">Benimle ilgili, Hindistan’da (belki) yaşanmış (belki de yaşanmamış) bir öykü anlatılır. Bir küçük çocuk varmış, anne babası olmayan, küçücük bir evde büyükannesiyle yaşayan. Bu çocuk, öyle saf, öyle temiz, öyle masum, öyle her şeye ve herkese karşı sevgiyle doluymuş ki korku (yani ben) nedir, hiç bilmezmiş. Mihracenin filleri arasında bir tanesi varmış ki Mihrace dâhil herkes ona karşı korkuyla doluymuş. Bu fil, hiç kimseyi yanına yaklaştırmazmış. Günlerden bir gün, yine bu fil ortaya dehşet salarken, çocuk çıkagelmiş ve bensizce (korkusuzca) karşısına geçip ona, “Otur!” demiş. Bu korkusuzluk, doğallık, içtenlik karşısında fil ne yapsın? Mihracenin ve karşısında <span class="ideitalik">korku</span>dan tir tir titreyen bir sürü heybetli adamın sözünü dinlemezken, çocuğun karşısında oturuvermiş! Herkesin nutku tutulmuş; inanamamışlar olana. Çocuğa tekrar tekrar denetmişler ve her defasında aynı şey olmuş: Fil çocuğu dinlemiş. Mihrace, adamlarına emir vermiş, araştırın bu konuyu, nedenini mutlaka bulun; bu işin sırrını mutlaka öğrenin demiş. Mihracenin adamlarından biri, “Bu, olsa olsa, çocuğun KORKU nedir bilmemesinden kaynaklandı,” diye düşünmüş ve bir deney yapmış. Çocuğun büyükannesinden, yaptığı yemeğe hiç tuz koymamasını istemiş. Tuzsuz yemeği yiyen çocuk, neden yemeğin bu kadar lezzetsiz olduğunu sormuş. Büyükanne de (Mihrace’nin adamının ona öğrettiği gibi) paraları kalmadığı için tuz alamadığını anlatmış çocuğa. Çocuk gülmüş, “Hiç sorun değil. Ben şimdi bakkala gider, tuz alır, gelirim,” demiş. Bakkala gittiğinde, bakkal ona (yine Mihrace’nin adamının sözüne uyarak), “Paran yoksa, ne tuz ne de başka bir şey alabilirsin,” demiş. Çocukta hayatında ilk defa, korku (yani ben) oluşmaya başlamış. Param yoksa her şeyden yoksun kalırım korkusu; param yoksa aç bile kalabilirim korkusu... O saf, sevgi dolu, yaşama güvenen çocuğun yerini endişe, kuşku ve kaygı duyan, yani yaşamdan KORKAN bir çocuk almaya başlamış. Mihrace’nin adamı da böylece haklı çıkmış. Bu kez fili çocuğun önüne çıkardıklarında, fil onun da sözünü dinlememiş ve saldırganlığını sürdürmüş! Evet, bu bir öykü, ama satırları kadar satır araları da dolu bir öykü, sevgili okuyucu. Alt tarafı bir öykü deyip geçmemek gerek.</p>

  <p class="normal">Derler ki köpekten korktuğunu belli edersen, köpeğin sana saldırma olasılığı artar. Doğrudur! Siz beni içselleştirdiğinize, yani gerçekten <span class="ideitalik">korku</span>yla dolduğunuzda, ben böbreküstü bezlerinizden fışkırırım ve köpek de bu kokuyu algılar. Sanki sadece köpek mi bu kokuyu algılayan? Bana sorarsanız, sizler de birbirinizin KORKU KOKUSUNU algılıyorsunuz. Karşınızdaki ‘tırstığı’ zaman daha bir cesur olmuyor musunuz? “En iyi savunma, saldırıdır,” dediğinizi bile biliyorum ben sizin!</p>

  <p class="normal">Yine derler ki, korkunla yüzleştiğinde, onu olduğu gibi tanıyıp, tanımlayıp etiketlediğinde artık onun sahibi sen olursun; onu sen yönetirsin. Aksi takdirde o seni yönetir. Evet, katılıyorum, ben böyle bir duyguyum işte! Sen, sevgili insan evladı, bana çok fazla önem ve yer verirsen, beni içselleştirirsen, ben sana hükmederim; ben öylesine güçlüyüm ki, sen bana izin verirsen, tüm yaşamını kontrolüm altına alırım, ben olmadan tek adım atamazsın! Hatta ben baskın ve yoğun olduğum için ADIM ATAMAZSIN!</p>

  <p class="normal">Amma velakin, yiğidi öldür, hakkını yeme, demişler. Bugünün modern dünyasında ne yazık ki benim zaman zaman gerekli olduğum durum ve ortamlar da elbette var. Yoksa benim hiç olmadığım yerlerde, ‘cahil cesareti’ devreye girer, ki o da seni perişan edebilir, uyarayım! Bana meydan okur, “Ben seni duygu olarak bile tanımıyorum, sen kimsin?” deyip tek başına gecenin çok ilerlemiş saatlerinde büyük bir şehrin arka, ıssız ve karanlık sokaklarında sırf bana ‘var olmadığımı’ ispat edebilmek için dolaşırsan belki başına hiçbir şey gelmez, ama gelebilir de.</p>

  <p class="normal">Ben sana diyorum ki sevgili insan evladı, durduk yerde bana kapılma, ama ortada bir gerekçe varsa da aklını kullan, benim içimde yitip gideceğine, beni azıcık (yan etkisi en az olabilecek dozda) hissedip, “Tamam, peki şimdi ben bu durumda ne yapabilirim?” diye işe giriş.</p>

  <p class="normal">Evet, benim dozlarım ve cinslerim vardır elbette, ama şimdi monolog-öykümde ilişki/ilişkisizlik denkleminde benim yerim nedir, dozu nasıl sağlıklıdır, nasıl en az yan etkilidir, ya da bana gerek var mıdır, bana ne zaman hiç gerek yoktur, ben olmadığım zaman hangi duygular gelişebilir, onu göstermeye çalışacağım sana sevgili okur.</p>

  <p class="normal">Evet, şimdi buyurun, okuyun monolog-öykümü:</p>
</body>
</html>
