<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dugum</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_2">Önsözün Ardından Gelen Belgin’ce Bir Monolog-Öykü</h1>

  <p class="indentmetin">• Bilmek, bulmak, bildiklerimi hatırlamak istiyorum.</p>

  <div class="clrb"></div>

  <p class="indentmetin">• Her neysen gel artık; sen bul beni, sen bil beni...</p>

  <div class="clrb"></div>

  <p class="normal">Bilmek istiyorum, bulmak istiyorum; bildiklerimin hepsini ama hepsini hatırlamak istiyorum. Çok şey istediğimi biliyorum, ama hiçbir şey yok olmamalı. Nedir herkesin bildiği gerçek? (Gerçek dediğimiz şey de her neyse işte...) Hiçbir şey yoktan var olmaz, varken yok olmaz. E, o zaman, bildiklerimi unutmuşsam, onları yok etmiş değilim demek ki. Yalnızca “Sen bunları bi’ tut, ben sonra gelip senden alırım geri” diyerek zamana ödünç vermişimdir olsa olsa... Ne diyorum mesela bilgisayarıma? “Sen bunları bi’ kaydet; ben canım isteyince, ihtiyacım olunca gelip senden geri isterim...” Beyinde de böyle bir bölüm illaki olmalı; var biliyorum. Evet, biliyorum, bilgisayar bazen çöküyor, ona “Kaydet,” dediğim bilgileri yutuyor; bilgisayar hastanesi ameliyata alıyor onu, çıkarabildiği kadar bilgiyi çıkarmaya, kurtarmaya çalışıyor. Beyin de böyle belki; çöküyor bazen, ameliyat gerekmese de, “Eeh, yetti be sahip! Hatırlamıyorum, bırak artık peşimi” diyor.</p>

  <p class="normal">Ama ben biliyorum, beynin ötesinde bir raf sistemi kesinlikle var! Nereden bildiğimi sormayın, anlatmayacağım; ama var işte! Bir databank (bilgi bankası) var, rafları var onun, sıra sıra, son-suuuuuzzzz... Ya da belki bir sonu var, ama sanmıyorum, benim gözümün önünde beliren görüntü bu, sonsuuuuuuuzzzzz... (Ne tuhaf bir duygu veriyor ‘sonsuz’ demek; en azından bana öyle...)</p>

  <p class="normal">Rafların çoğu, uzun zamandır ellenmemiş, tozlu. Her şey, ama her şey orada kayıtlı! Kaybolmuyor, kaybolması müm-kün de-ğil! Hepsi yaşanmış, hepsi bir zamanlar söylenmiş, hepsi bilinmiş, hepsi öğrenilmiş, hepsi kaydedilmiş... Öyle bir kütüphanecilik sistemi ki bu, ucu bucağı yok. Bilgilerin bazıları zamana teslim edilmiş, öylesine bırakılmış, öksüz, yetim duruyorlar raflarında. Yeniden istenilmeyi, hatırlanılmayı bekliyorlar. Yok, aslında öksüz, yetim derken zavallı demek istemiyorum. Zavallı olan bizleriz, o bilgileri hatırlayamayanlar, belki hatırlamaya çalışmamıza rağmen “Yahu, ben bunu bir yerden tanıyacağım, ama çıkaramıyorum” diyenler... Hani “Dur yaa, dilimin ucunda, ama sözcüğü bulamıyorum! Off, çok iyi biliyorum sanki ama çıkmıyor işte! Kafayı yedirecek şimdi bana” diye hissettiren durumlar olur ya, işte öyle bir şey bu sözünü ettiğim zavallılık da. Ya da birini dinliyorsunuzdur, bir şey okuyorsunuzdur; birdenbire, “Hah, işte bu!” dersiniz. “Ben bunu biliyordum da unutmuşum, şimdi hatırladım seni dinlerken/bunu okurken.” Nereden biliyordum? Öğrenmiş miydim, öğretilmiş miydi bu bana? Var mı böyle bir anım? İyice düşünürüm; hayır, yoktur öyle bir anım, ama ‘bildiğimi hatırladım’ duygusu tüm benliğimi öylesine sarmıştır ki ürperirim o duygunun yoğunluğundan. Peki, yaşamadığımı, sanki yaşamışım gibi nasıl ‘biliyorumdur’, nasıl ’hatırlıyorumdur‘, daha önceden hiç kullanmadığım sözcükleri nereden bulup çıkarıyorumdur birdenbire? Haydi bakalım, açıkla, diyorum kendi kendime, açıklayamıyorum. Kaynağımı bilmek, bulmak, hatırlamak isteğiyle yanıp yanıp tutuşuyorum. Nasıl bir ateştir bu, bir bilebilsem. Ama o zaman ben “Belgin” değil, başka bir şey oluveririm herhalde, değil mi?</p>

  <p class="normal">İşte bu bilince erdiğimde, “Tamam o zaman” diyorum, “artık irdelemeyeceğim ve bildiğim, hatırladığım kadarıyla yetineceğim.” I-ıh, tam olarak böyle de değil aslında. Hissettiğim artık şöyle bir şey: “Her neysen gel artık; sen bul beni, sen bil beni...” Yani</p>

  <p class="normal">artık “İstiyorum, bilmeliyim, hatırlamalıyım,” diye bir diretmeden vazgeçiyorum ve sen gel, yeri ve zamanı geldiğinde beni bul, teslim oldum, gelene hoş geldin deyip mutlu olmayı, yetinmeyi bileceğim diyorum. Aman, nasıl rahatlıyorum bu bilince, bu anlayışa erince; anlatılır gibi değil...</p>

  <p class="normal">Nasıl da yorucu bir durummuş o, illaki de bilmeliyim, girip rafların altını üstüne getirmeliyim (ki raflara girmek bile başlı başına bir savaş vermek anlamına geliyor, bir düşünün), hatırlamalıyım tepinmeleri...</p>

  <p class="normal">Şimdi artık ‘zamana ödünç verilmiş veya saklasın diye teslim edilmiş bilgiler’in beni bulmuş olanlarını kullanıp –ki bu konuda, onlar gelip beni buldukları için, kendimi izin verilmiş hissedebiliyorum– (monolog) öykülerimi yazmaya başlayabilirim...</p>

  <p class="normal">Rast gele...</p>

  <p class="normal">Yaradanıma sığındım, yaratıcılığımın sınırlarını zorlamak üzere yola çıktım...</p>
</body>
</html>
