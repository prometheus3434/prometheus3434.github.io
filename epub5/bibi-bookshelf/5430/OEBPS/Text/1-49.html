<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-49.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x1-49.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabaslik">EK-II</p>

      <p class="resim"><img alt="c.png" class="image" height="12" src="../Images/c_fmt78.jpeg" width="138" /></p>

      <p class="anabaslik">ELEŞTİRİLERE VERDİĞİM<br />
      YANIT VE İÇSEL İLİŞKİLER<br />
      ÜZERİNE NOTLAR</p>

      <p class="resim"><img alt="c.png" class="image" height="19" src="../Images/c_fmt79.jpeg" width="207" /></p>

      <p class="resim"><span class="char-style-override-4"><img alt="3.png" class="image" height="23" src="../Images/3_fmt40.jpeg" width="21" /></span></p>

      <p class="paragraf para-style-override-14"><span class="char-style-override-5">I</span></p>

      <p class="paragraf"><span class="char-style-override-2">Yabancılaşma</span>’nın birinci basımına yöneltilen eleştirilerin çoğu, Marx’ın içsel ilişkiler felsefesi yorumumu hedef alıyor. İkinci basımın çıkmasından yararlanarak, bu felsefenin savunusunu Ek 1’de yer alan özet fikirlerin ötesinde geliştirmeye çalışacağım.</p>

      <p class="paragraf">Marx’a içsel ilişkiler felsefesi atfetmekteki amacım, okuyucuların dikkatini Marx’ın kapitalist toplumun farklı süreçlerini ve kurumlarını analiz ederken temel aldığı özdeşlik varsayımına çekmekti. Bu süreçler İlişki oldukları için, hem birbirlerinin ve hem de bir araya gelerek oluşturdukları bütünün bir yönü olarak anlaşılmıştır. Öte yandan karşılıklı bağımlılıkları ya da etkileşimleri, her bir İlişki içerisinde de görülebilmektedir. Bu iki bakış arasındaki temel fark, bütün üzerindeki vurgu ve odaklanmadadır. Kitapta ilk olarak bu yaklaşımın doğurduğu dil ile ilgili kimi sorunları inceledim; ardından bu yaklaşımı, Marx’ın insan doğası anlayışını ve yabancılaşma kuramını açıklamama yardımcı olması için kullandım.</p>

      <p class="paragraf">Beni eleştirenlere göre bu özdeşlik varsayımı gerçek farklılıkları bırakın yorumlamayı, onları belirlemeyi bile imkânsız hale getirir. “Eğer Marx içsel ilişkiler felsefesini benimsediyse” deniyor, “süreçler arasından birbirleriyle yakından ilişkili olanları, birbirleriyle az ilişkili olanları ve hiç ilişkili olmayanları nasıl ayrıştırabildi? Eğer ilişkiler değiştikçe şeyin kendisi de değişiyorsa, bir şeyin farklı zamanlarda farklı ilişkilere sahip olduğunu nasıl söyleyebildi? Eğer kapitalizmdeki tüm uygulama ve kurumlar aynı yabancılaşmış bütünü yansıtıyorsa, nasıl oluyor da Marx yabancılaşmanın derece ve aşamalarını ayrıştırabiliyor? Her şey zorunlu olarak ilişkiliyse, nasıl oluyor da yabancılaşma ilişkilerdeki bir kopma olabiliyor? Eğer içsel ilişkiler felsefesinde bütün toplumlar bir bütün oluşturuyorlarsa, neden Marx kapitalizmi gelişen bir bütün ve kendisinden önce gelen diğer toplumlardan çok daha etraflıca bütünleşmiş bir toplumsal sistem olarak ele alıyor? Yine, eğer parçalarının işlevsel bağımlılığı veri olarak alınıyor ve zorunlu görülüyorsa, Marx kapitalist sistemdeki çarpıklıkları ve çelişkileri göstermeyi nasıl başarabiliyor?”</p>

      <p class="paragraf">Son olarak, (dile getirilme sıklığına bakarsak) en çok sorun oluşturan eleştiri şudur: Nasıl oluyor da içsel ilişkiler felsefesine dayanan bir sistem, herhangi bir süreci ya da bir süreçler topluluğunu “öncelikli” ya da “son kertede belirleyici olarak” seçip ayırabiliyor? Eğer Marx’ın analizindeki bütün değişkenler eşit ise (yani, bütünün ifadeleri olmaları açısından özdeşseler) bazılarının diğerlerinden “daha eşit” olmaları nasıl mümkün olabilir? Eğer durum buysa, o zaman benim bu kitaptaki yorumum sadece, Marx’ın üretim tarzına ve genel olarak ekonomik süreçlere öncelik atfetmesi karşısında yerle bir olmakla kalmaz; aynı zamanda toplumsal olgulara anlamlı bir açıklama getirmeyi de imkânsız hale getirir.<span class="dipp"><a class="footnote-link" href="#footnote-225-673" id="footnote-225-673-backlink">673</a></span></p>

      <p class="paragraf">Eleştirilerin hepsi benzer bir forma sahiptir ve Marx’ın yazılarında kimi ayrımlar ortaya çıktığını, ancak içsel ilişkiler felsefesinin Marx’ın bu ayrımları yapmasına ya da bu ayrımlara yeterli ağırlığı vermesine engel olduğunu iddia eder. Bu eleştirileri cevaplamaya başlamadan önce şu noktanın altını çizmek istiyorum: Eleştirmenlerin çoğu, kitabımın Marx’ın kuramlardan bazılarının yararlı açıklamalarını içerdiğine (hangileri olduğu konusunda ayrışsalar da) inanıyorlar. Elbette, ayrım yapmaya izin vermeyen, salt yoruma dayanan bir çerçeve, açıklama yapmaya da izin vermez. Ama eğer Marx’ın kuramlarından bazılarını açıklayabildiğim kabul ediliyorsa, kimi ayrımları yapma ve bu ayrımları kullanma konusunda başarılı olduğum da kabul ediliyor demektir. O halde nasıl oluyor da <span class="char-style-override-2">ilkesel olarak</span> başka ayrımlar yapmamın imkânsız olduğu iddia edilebiliyor? Gereken bütün ayrımları gerçekte yapıp yapmadığım ise yine başka bir konudur. Bu soruya, içsel ilişkiler felsefesini uygulama konusunda tutarlı olmadığım ve ayrımları ortaya çıkarabilmek için el altından dışsal ilişkiler ithal ettiğim biçiminde yanıt verilebilir. Tartışmaların bu noktada kesilmesine engel olan da işte bu yanıtın kendisidir; yani tutarsız olma ve tutarsız olmak zorunda olma olasılığımdır.</p>

      <p class="paragraf">Kısaca değinecek olursam, yukarıdaki eleştirilere yanıtım şu: Birincisi, belirtilen ayrımlar Marx’ın yazılarında vardır (Ben bu ayrımlardan sadece hemfikir olduğum birkaç tanesini kullandım). İkincisi, içsel ilişkiler felsefesi Marx’ın bu ayrımları yapmasını (ve Marx’ı yorumlarken benim bu ayrımları yapmamı) engellemez. Üçüncüsü, bu ayrımlara <span class="char-style-override-2">Yabancılaşma</span> içerisinde sadece seçtiğim konunun gerektirdiği ölçüde yer verdim.</p>

      <p class="paragraf">Marx’ın dünyasındaki her şey içsel ilişkili olmasına rağmen yaptığı araştırmalar, bazı şeylerin diğerlerine nazaran çok daha yakından ilişkili olduğunu ortaya koyar (“ilişki” kavramının her iki anlamı da burada mevcuttur). Eğer Marx, üzerinde çalıştığı sorunla daha yakından ilgilenebilmek için, şeye dair geliştirdiği anlayıştan bu gibi ayrımları soyutlamaya karar verirse, bu şey farklı zamanlarda farklı ilişkilere sahipmiş gibi ele alınabilir. Örneğin her bir kapitalist pratik ve kurum, bütün sistemin yabancılaşmış ilişkilerini yansıtır; ancak yabancılaşmanın daha ayırt edici nitelikleri (birinin yakın çevresinden kopuşu ve bu çevre üzerindeki kontrolü kaybedişi, insani aracıların insani olmayanlarla karıştırılması, düşman ve/veya kayıtsız güçler tarafından manipüle edilmek) sınıflar arasında ve kapitalist toplumun gelişiminin farklı aşamalarında derece ve form farklılıkları gösterir. Bunlardan birini kabul etmek Marx’ın somut araştırmalar ışığında diğerini kabul etmeyeceği (ve benim etmeyeceğim) anlamına gelmez. Yabancılaşmanın bütün ifadeleri içsel ilişkilidir ve hepsinin kaynağında bireyin etkinliğiyle, ürünüyle, diğer insanlarla ve türüyle arasındaki ilişkilerin kopması vardır (burada da “ilişki” her iki anlamıyla kullanılmıştır). Aynı durum “bütünlük” kavramı için de geçerlidir: Bütün toplumların bir bütün olduğu söylenir ama kapitalizm gelişmiş ve diğer toplumlardan daha bütünleşmiş bir bütün olarak ele alınır. Yine, ilişkilerin dengesini bozan çelişkiler, bu ilişkilerin zorunlu işlevsel bağımlılığıyla bir arada var olabilirler, çünkü burada var olmanın iki farklı düzlemi söz konusudur. Son olarak Marksizmde üretim tarzının özel yeriyle ilgili her şeyin içsel ilişkili olduğu varsayımı Marx’ı (ve de beni) daha önemli görülen faktörleri vurgulamaktan hiçbir şekilde alıkoymaz.</p>

      <p class="arabaslik-sol">II</p>

      <p class="paragraf">Eğer düşünmemin bile imkânsız olduğu söylenen bir şeyi ileri sürebiliyorsam (ve zaman zaman geliştirebiliyorsam) neden bu kadar çok sayıda ciddi okuyucu bunun tersine inanıyor? Çok da farklı olmayan bir durum için Marx (bu örneğe denk düşen daha sert bir dille de olsa) şöyle söylüyor: “Ayrımları görmeyi başardığı yerde bütünü görememesi; bütünü görmeyi başardığı yerde de ayrımları görememesi, kaynağını “tüm hayat”tan alan ve doğal özelliklerini felsefe ya da diğer çalışmalarla zayıflatmayan “sağduyunun” hamlığının bir özelliğidir. “Sağduyuyu teme alan görüş” ayırt edici belirlemeler yaptığında, bu belirlemeler yangından mal kaçırır gibi derhal taşlaşır ve blokları alev alacak şekilde birbiriyle temas ettirmek saçmalığın daniskası olarak görülür.”<span class="dipp"><a class="footnote-link" href="#footnote-225-674" id="footnote-225-674-backlink">674</a></span> Bahsi geçen eleştirmenlerden çok azı “sağduyu”nun savunucusu olduklarını düşünür (aslında, çoğu kendisini Marksist olarak adlandırır) ama hepsi özdeşlik ve farklılık konusunda bu okulun “ya/ya da” yaklaşımını benimsiyor. Marx ise, bu ilişkilerden sadece birini ele alan bütün çalışmaların gerçekliği çarpıttığını savunur. Burada, yukarıda yaptığım alıntıyı temel alarak, Marx’ın içsel ilişkiler felsefesi hakkındaki görüşlerimi, özdeşliğin diyalektik anlayışına özel vurgu yaparak yeniden formüle etmek istiyorum.</p>

      <p class="paragraf">Marx, özdeşlik ve farklılığı eşit düzeyde ele aldığı durumda, bunların zihnindeki sıralaması önce özdeşlik, sonra farklılık şeklindedir. Dünya görüşünün bir parçası olarak Marx, özdeşliği veri olarak kabul eder. Özdeşlik, farklılıklar görülmeden önce bütünün yönleri arasındaki karşılıklı ilişkidir. Henüz açıkça belirtilmiş olmadığı için adlandırılmayan bu yönler, birbirleri ile olan içsel ilişkileri aracılığıyla aynı bütünü içerdikleri için özdeştirler. Felsefe içerisinde temel olarak üç farklı bütün anlayışı vardır: 1) Modern felsefeye egemen olan ve Descartes’ta bulunan atomist anlayış. Buna göre bütün, basit olguların toplamıdır. 2) Modern yapısalcıların çoğu ile Hegel ve Schelling’de görülen biçimci anlayış. Bu anlayış, bütüne parçalarından bağımsız bir kimlik atfeder ve bu bütünün parçaları üzerinde mutlak bir hâkimiyete sahip olduğunu ileri sürer. Bu durumda gerçek tarihsel özne, bütünün önceden var olan özerk eğilimleri ve yapılarıdır. Gözlem ve araştırmalara, sadece örnek toplamak için girişilir; bütüne “uymayan” olgular ya görmezden gelinir ya da önemsiz sayılır. 3) Marx’ın diyalektik ve maddeci anlayışı (sıklıkla biçimci anlayışla karıştırılır). Bu anlayış, herhangi bir ana parçasında gözlemlendiği haliyle bütünü, ilişkisel parçalarının (etkileşimde bulunan olaylar, süreçler ve gerçek dünyadaki koşulların) yapısal karşılıklı bağımlılığı olarak görür. Benimsenen konumlanma noktasına göre, unsurların sıralanışı ve görece önemleri değişeceği için bu bakış açısı, analizin başlangıç noktası olarak kabul edilen konumlanma noktalarının sayısı kadar bütünlük (yapısal bütünler) olduğunu kabul eder.<span class="dipp"><a class="footnote-link" href="#footnote-225-675" id="footnote-225-675-backlink">675</a></span></p>

      <p class="paragraf">Diyalektik ve materyalist bütüne sadece parçalarından yaklaşmak mümkün olsa da bütünün gözlemlendiği fiili parçalar, aslında bu bütünü bu şekilde parçalamaya karar vermenin bir sonucudur. Metinde bundan “parçaları kimliklendirme” sorunu olarak bahsettim (“içsel ilişkili parçalar en başından nasıl oluşturulur?”). Çalışmaları hem Marx’ın hem de Engels’in takdirini kazanan Dietzgen, duyumsal deneyimlerimize açık olan nitelikleri sıralama ve düzenlemenin sonsuz yolu olduğunu savunur (bunu daha önce belirttik). Burada bir “şey” olan, başka bir yerde başka bir şeyin niteliği ya da yüklemidir. Çizginin nerede çekileceğine; hangi niteliklerin içerilip hangilerinin dışarıda bırakılacağına dair karar, her bir birey tarafından deneyimleri, gereksinimleri (bireylerin mevcut üretim tarzı ile kurdukları ilişki düşünüldüğünde bu, genelde sınıfsal deneyimler ve sınıfsal gereksinimler demektir) ve de doğada bulunan benzerlikler temelinde verilir.</p>

      <p class="paragraf">Daha farklılıkları dikkate almadan ve hatta belirlemeden özdeşliği varsaymak, Marx’ın farklılıkları gördüğü yerde özdeşliği, özdeşliği gördüğü yerde de farklılığı görmesine izin verir. Oysa ki farklılıkların önce geldiğini kabul etmek ve dışsal ilişkilere ontolojik bir konum atfetmek özdeşlik anlayışını Aristocu A=A denkliğiyle kısıtlar. Burada her iki A da aynı durağan ve dar bir şekilde tanımlanmış birimi işaret eder. Bu öyle bir birimdir ki, hâlihazırda başka her şeyden farklı olduğu kabul edilmiştir. Bu anlayışa göre, özdeşlik ve farklılık birbirlerini karşılıklı olarak dışlarlar ve gerçekliğin herhangi iki birimi arasındaki ilişki ya biri ya da diğeri olmalıdır. Özdeşlik ve farklılık konusunda beni eleştirenlerin çoğu, işte bu “ya/ya da” yaklaşımını benimsiyor. Ancak <span class="char-style-override-2">Yabancılaşma</span>’da gösterildiği gibi, her ne zaman kabul görmüş sınırlar birer ontolojik veri olarak kabul edilse, tikel etkileşimleri ve gelişmeleri anlama (ve dolayısıyla analiz etme ve sunma) meselesi, böyle bir etkileşim ve gelişimin <span class="char-style-override-2">olabileceğini</span> gösterme gerekliliği nedeniyle dallanıp budaklanır. Görünen ve işleyen her şey açısından bağlamın ne kadar önemli olduğu sürekli görmezden gelinir ve küçümsenir; değişimin gerçekleşmesi de sürekli hayretle karşılanır. Çünkü bunlardan hiçbiri şeyin özsel bir niteliği olarak görülmez. Dahası, hiçbir bağ ya da değişim veri kabul edilmediği için sadece o an gözle görünenler hesaba katılır; başka herhangi bir bağın ve değişimin var olmadığı varsayılır. Bu görüş içerisinde her şey, gerçekliği görünene; açıklamaları tek yönlü nedensel yorumlara ve son olarak da bilgiyi, birbirlerini karşılıklı olarak yok sayan disiplinlerin kontrol ettiği kısmi ve çarpık gerçekliğe indirgeme yönünde baskı yapar. Gerçekliği dışsal ilişkiler açısından anlayan hiç kimse bu baskılardan bağımsız değildir; gerçi, bu baskıların etkisini geciktiren ya da azaltan kimi zıt yönlü güçler de vardır. Sadece, bütünden parçaya doğru ilerleyen bir yöntem; sadece, her bir parçanın bütün içindeki özdeşliğini önceden kabul etmek, gerçek dünyanın ana niteliklerini oluşturan çok yönlü değişim ve etkileşimleri yeterli derecede yansıtmaya izin verir.</p>

      <p class="paragraf">Marx araştırmaya ve üzerinde yazmaya başlayacağı birimleri parçalara ayırma konusunda fazla zorlanmamışa benziyor. Başlangıçta herkeste olduğu gibi Marx’ta da bu birimlerin niteliğini belirleyen temel şey, insanların ortak deneyimleridir (ki bu ortak deneyimler dilde ve kültürde bulunabilir). Ancak daha sonra Marx’ın çalışmaları, (Hegel’le tanıştığında benimsediği içsel ilişkiler felsefesi düşünüldüğünde) ortaya çıkardığı ilişkilerle uyumlu olması için, bu birimlerin sınırlarını genişletti. Örneğin genç Marx’ın “emek” kavramını “üretici etkinlik”in eş anlamlısı olarak kullanması bu duruma örnektir. Marx’ın içsel ilişkiler felsefesini benimsemesi ile birlikte “emek”, toplumsal bir İlişki olarak anlaşılmaya başlanır. Üretici etkinlik bu kavramın merkezî anlamını oluşturmasına rağmen, kapitalizmde süre giden üretimin zorunlu koşul ve sonuçlarını da içerir. Böylece emek kapitalist toplumun bütün çok yönlülüğünü görmek (ve aynı zamanda araştırmak ve sunmak) için bir konumlanma noktası haline gelir. Marx bu yapısal bütünlükten, emek teriminin görüldüğü her özel durumda bu kavramı ayrıştırır. Böylece emek, üretici etkinliğin kapitalist koşullarından ve sonuçlarından biraz azını; basit üretici etkinlikten ise biraz fazlasını ifade eder. Toplumsal bir İlişki olarak emeğe ait olan niteliklerden kaç tanesinin içerildiği ve bu niteliklerin hangi bileşimine vurgu yapıldığı, eldeki tikel sorunun bir fonksiyonudur. Bu sorunun kendisi ise büyük oranda, diğerlerine göre kimi sorunları daha acil ve/veya gözlemlemesi daha kolay yapan toplumsal koşulların bir fonksiyonudur. “Emek” kavramına atfedilen özel anlamı kavramaya çalışırken kimi ek terimler bize yardımcı olur; “genel olarak” emek, emek “gücü”, “yabancılaşmış” emek, “soyut” emek, “ücretli” emek, vs. Ancak zaman zaman bu yardımın hiç sunulmadığı da olur. Emeğin parçalarının kimliklendirilmesinde geçerli olan her şey, Marx’ın analizindeki diğer ana unsurların parçalarının kimliklendirilmesinde de aynı derecede geçerlidir.</p>

      <p class="paragraf">O halde, Marx’ın analizindeki farklı unsurlar arasındaki özdeşlik, Marx’ın ontolojisinin bir parçasıdır; bu unsurlar arasındaki gerçek farklar ise Marx’ın gözlem ve araştırmaları sonucu ortaya çıkar. Böylece hem özdeşlik hem de farklılıklar, Marx’ın o anki sorunuyla birlikte, neyin neyin parçalarının nasıl kimliklendirileceğini belirlerler. Ancak özdeşlik <span class="char-style-override-2">her zaman</span> veri kabul ediliyor olsa bile, sadece <span class="char-style-override-2">ara sıra</span> ifade edilir. Yani, Marx kimi süreçlerin “özdeş” olduğunu, diğerlerinin ise “basit yollardan özdeş olmadıklarını” ve bazılarının da “özdeş olmadıklarını” belirtir. Bu gibi durumlarda “özdeşlik” terimi, zaten ayrıştırılmış varlıklar arasındaki olası bir ilişkiyi işaret etmek için kullanılır ki; bu varlıkların başka bir düzeyde (ayrıştırılmadan önceki ve kavramlaştırılmadan önceki durumlarında) özdeş olduğu varsayılır. Önceden kavramlaştırılmış iki birimi ifade etmek karşılıklı bağımlılıklarının ve varlıklarının ortak bir bütünün yönleri olduğunu vurgulamanın bir yoludur. Bu ortak bütün, her iki yönden de görülebilir; her iki yönden de bu bütüne yaklaşılabilir ve bu bütün her iki yönden de sunulabilir. O halde bu yönler de birbirini tamamlayan bütünlüklerin parçalarıdır. Öte yandan Marx’ın üzerinde durmak istediği şey, bir İlişkinin ana anlamı ya da konumlanma noktasına özgü bir şey ise bu, söz konusu İlişkinin diğer İlişkilerle özdeşliği reddedilerek yapılabilir. Böylesi bir ret, özdeşliğin yukarıda sözü geçen ilk etaptaki kabulünü etkilemez. Marx’ın ontolojisine ait ve hiç değişmeyen, kavramsallaştırma öncesi bir özdeşliğin yanı sıra; Marx’ın incelediği konuyu ele alma stratejisinin bir parçası olan ve araştırma ve sunumun ortaya çıkardığı sorunlara göre değişen kavramsallaştırma sonrası bir özdeşliğin olduğunu da kabul etmemiz gereklidir.</p>

      <p class="paragraf">Özdeşliğin bu ikili anlamı, yazının başında değindiğim “ilişki”nin ikili anlamıyla örtüşür. Marx’ın analizindeki bütün unsurlar, birbirleri ile iki tarz ilişki içinde yer alır: Özdeşliğin varsayıldığı ontolojik ilişki ve özdeşliğin kimi gerçek bağları ortaya çıkarmanın bir aracı olduğu (fiili ya da potansiyel) ampirik ilişki. Birinci tarz ilişkinin sağladığı prizmanın yokluğunda, ikinci tarz ilişkinin ayırt edici özelliklerinin çoğunun farkına varılamayacaktır.</p>

      <p class="paragraf">Emek örneğine dönersek görürüz ki bir toplumsal İlişki olarak emek, değer ile özdeştir; kapitalizmin aynı tarzdaki ilişkilerini farklı konumlanma noktalarından yansıtırlar (değerde bu konumlanma noktası emeğin ürünüdür). Böylece biri diğerini bir uğrak ya da bir yön olarak içinde barındırır. Özdeşlik bu şekilde varsayılır; ama bir yandan da Marx kapitalist üretici etkinlik ile bu etkinliğin ürünleri arasındaki gerçek ilişkileri ortaya çıkartmak amacıyla, e<span>mek ve değeri araç olarak kullanılacak</span> <span>birer birim olarak (ki bunlar zamana ve mekâna göre bir şekilde değişen birimlerdir) ayrıştırmaktan geri durmaz. Ancak bu gerçek ilişkiler bir kez ortaya çıkarıldıklarında, çoğu zaman özdeşliğin dilinde ifade edilir, aynı, değerin farklı yönlerinin, toplumsal emeğin “formları” olduğu söylendiği gibi.</span></p>

      <p class="paragraf"><span>Emek değer kuramı, kapitalist ekonomide yer alan farklı işlevsel birimler arasındaki mübadele sonucunda kazandığı çeşitli formlar aracılığıyla değerin geçirdiği başkalaşıma Marx’ın getirdiği yorumdur. Değerin formlarının her biri (meta, sermaye, faiz, kâr, rant, ücret ve para) kendi konumlanma noktalarından ve kendi tarzlarında, yabancılaşmış emek ilişkilerini yansıtırlar. Tümü, sadece böylesi emek koşulları altında mümkündür ve böylesi bir emeğe özgü yollardan faaliyette bulunur yahut diğerlerinin bulunduğu faaliyetten etkilenir. Marx değer ve emeği birbirinden ayırmadan, bu formlar arasındaki ilişkiyi takip etmeye başlayamadı; bu doğrudur. Ancak, bunların ilk başta özdeş olduklarına dair varsayım olmadan, aralarındaki ayrımı kolayca gözden kaçıracağı da aynı derecede doğrudur. Oysa ki bu özdeşliği sıklıkla ön plana çıkararak, değer kuramının bütün unsurları arasındaki karşılıklı etkiye</span> <span>ve belli bir tarihsel dönemin (kapitalizmin) ifadesi olarak gördükleri ortak işleve dikkatimizi çeker. Tersine, doğrudan emek ve değer arasındaki farklılıkları konu alarak farklılık olgusunu veri kabul etmek (ki bu diğer emek değer kuramı iktisatçılarının kullandığı yöntemdir), emek ve değer arasındaki ilişkinin nedensel bir yorumunun benimsenmesine ve değere kapitalizmin bir ürünü değil de tarih dışı bir olgu olarak muamele edilmesine iter bizi. Bu hatanın Marksizm içinde tekrarlanması, Marx’ın ekonomi politiğinin merkezinde bulunan değerin başkalaşımının yerine, değerin pozitivist anlayışlarından birinin geçmesine yol açar. Bu yer değişikliği “ekonomi politik”ten “iktisat”a geçiş sürecinin de merkezinde yer alır.</span></p>

      <p class="paragraf"><span>Benzer şekilde, (Marx’ın yazılarında en fazla öne çıkan çiftleri sayacak olursak) üretim tarzı ve</span> <span>üretim ilişkileri, özel mülkiyet ve iş bölümü, üretim ve tüketim, altyapı ve üst yapı, sınıf ve devlet arasındaki özdeşlik, gerçek dünyadaki farklılıklarını araştırmanın ontolojik temelini oluştururlar. Her bir örnekte, farklı İlişkiler olarak etkileşimlerinin bütün yönlerinin bir taslağı, sadece başlangıç özdeşlikleri kabul edildikten ve farklı İlişkiler olarak parçaları kimliklendirildikten sonra çıkarılabilir. Emek-değer örneğinde, Marx’ın ortaya çıkardığı gerçek ilişkilerin bazılarından özdeşlik, bazılarından ise farklılık olarak söz edilir.</span></p>

      <p class="arabaslik-sol">III</p>

      <p class="paragraf">Çalışmalarına ilk başladığı yıllarda Marx, ekonomi politiği, hukuku, etiği, siyaseti, vs.’i eleştirdikten sonra “bunları birleşik; ayrı duran parçaları arasındaki ilişkiyi gösteren bir bütün olarak sunmayı ve en sonunda da (...) bu malzemenin spekülatif incelenişini eleştirmek” istediğini söylüyor.<span class="dipp"><a class="footnote-link" href="#footnote-225-676" id="footnote-225-676-backlink">676</a></span> Bildiğimiz gibi Marx, ekonomi politiği sunmanın hiçbir zaman ötesine geçemedi. Hatta kapitalist hayatın bu boyutunu ele alışında bile önemli boşluklar vardır. Bize hiçbir yerde “birleşik; ayrı duran parçaları arasındaki ilişkiyi gösteren bir bütün” olarak yetkin bir kapitalizm yorumu sunulmaz; ama bu ilişkilerden hiçbiri göz ardı edilmez de. Yukarıdaki alıntının yapıldığı <span class="char-style-override-2">1844 Elyazmaları</span> özdeşlik ilişkilerine yapılan açık vurgu aracılığıyla bu bütünlüğü ortaya çıkartma konusunda özellikle etkilidir. Sadece, <span class="char-style-override-2">Elyazmaları</span> gibi basılmamış bir eser olan <span class="char-style-override-2">Grundrisse</span> (1858) (eserin temel amacı kendi görüşlerini netleştirmekti) benzer bir etkiye sahiptir.Öyleyse, özdeşlik ilişkisinin vurgulanması, Marx’ın yayımlanmış eserlerindeki daha tamamlanmış (aynı zamanda daha kısmi) sistemi inşa ettiği düşünce sürecinde özel bir rol oynar.</p>

      <p class="paragraf">Marx’ın diyalektik yöntemi epistemolojisi ile başlar, sorunları araştırma ve bulguları sunma biçimiyle devam eder. Bu yöntem araştırma ve sunum arasında aracılık edecek yeni bir uğrağın kimliklendirilmesini gerektirir (buna şimdilik “zihinsel yeniden kurgulama” diyebiliriz).<span class="dipp"><a class="footnote-link" href="#footnote-225-677" id="footnote-225-677-backlink">677</a></span> Bu, yeni öğrenilen şeylerin eskiden bilinen şeylerle birleştirildiği uğraktır; eskiden bilinenleri genişletir ve bir o kadar da düzelterek çeşitlendirir. Marx kapitalizmi bize sunar; ama sunmadan önce onu anlamıştır; hatta sunduğundan farklı bir şekilde anlamıştır. Marx’ın epistemolojisinde içsel ilişkilerin düzenleyici ilke olarak oynadığı rol düşünüldüğünde, araştırmalar sonucu elde edilen bilgilerin Marx’ın zihinsel yeniden kurgulama sürecine özdeşlik ilişkisi olarak geçmesi oldukça doğaldır. Aynı zamanda bu durum, kendi görüşlerini netleştirme amacıyla yapılmış çalışmalarda, bu ilişkilere gösterilen öneme de yansımıştır. Kimi çalışmaların özdeşliğe vurgu yaptığı gibi, bu çalışmalarla ilişkilendirilen kuramlarda da aynı vurguyu görebiliriz. Yabancılaşma kuramı Marx’ın çalışmalarına dağılmış olmasına rağmen, bu kuramın en bütüncül ele alındığı yerler tartışmasız olarak <span class="char-style-override-2">1844 Elyazmaları</span> ve <span class="char-style-override-2">Grundrisse</span>’dir. Yabancılaşma kuramı, Marx’ın, insanları analizinin geçerliliğine ikna etmek ve onları bu temelde harekete geçirmek için seçtiği yol değildir. Onun için bu kuramın (söz konusu malzemenin bu şekilde düzenlenmesinin ve kavramsallaştırılmasının) önemi, anlayışının çeşitli unsurlarını, insan unsurunun da gözden kaçırılmayacak şekilde birbiri ile birleştirmesinde yatar. Bu kuramın Marx’ın düşünce sistemindeki ana işlevi, kendini aydınlatmadır; yöntemindeki yeri zihinsel yeniden kurgulama uğrağıdır; mantıksal iskeleti ise özdeşlik ilişkisidir.</p>

      <p class="paragraf">Daha önce, eleştirmenlerin yapmadığımı ya da yapamayacağımı söyledikleri ayrıştırmaların varlığını kabul ettim ve bu ayrıştırmaların <span class="char-style-override-2">Yabancılaşma</span> içerisinde ele aldığım konunun gerektirdiği ölçüde var olduğunu savundum. Özdeşlik ve farklılığın diyalektik olarak uyumlu olması, eleştirilerde sözü edilen bütün ayrımları yapmama izin verir; ama meşgul olduğum özel inceleme alanı, bu ayrımların hepsini her zaman yapmamı gerektirmez. <span class="char-style-override-2">Yabancılaşma</span> Marx’ın görüşlerinin dengeli bir yorumunu sunmaz. Metin içerisinde bunun, eyleme konu olan ve eylemde bulunulan bireyin konumlanma noktasından görülen Marksizm yorumu olduğunu özellikle belirttim. O halde bu, Marksizmin bir versiyonudur; içerdiği zorunlu çarpıtmalar, başlangıç noktasının ve odaklandığı meselelerin bir sonucu olan bir uyarlamadır. Herhangi bir konuda Marx’ın görüşlerinin detaylı bir yorumu, aynı nitelemelere açıktır. Dahası (bana kalırsa) bu durum, Marx’ın <span class="char-style-override-2">Kapital</span>’de ekonomi politiği ele alışı için de geçerlidir. <span class="char-style-override-2">Yabancılaşma</span>’nın içerdiği tek taraflı duruşun, Marx’ın çoğu yorumundan daha fazla olduğuna inanmıyorum, ki bu yorumlar sıklıkla tikel kuramlarını sistemden ayırma girişimleri ile doludur. Ek olarak, Marksizm üzerine yazan çoğu yazarın tersine, çapraşık bir bütünü tek bir bakış açısından sunmayı denediğimin ve bu yaklaşımın ortaya çıkardığı zorunlu yansımaların ve çarpıtmaların bilincindeyim. Son bölümün başında, yabancılaşmaya odaklanmamın ortaya çıkardığı her türlü çarpıtmayı dengelemenin bir yolu olarak Marx’ın diğer kuramlarının, özellikle de maddeci tarih anlayışının incelenmesi için çağrıda bulunuyorum. Bir o kadar önemli olan içsel ilişkiler felsefesinde, bu çarpıtmaları anlamak ve düzeltmek için gerekli olan felsefi çerçeveyi de ortaya çıkardım.</p>

      <p class="paragraf"><span class="char-style-override-2">Yabancılaşma’</span>da görülen Marksizmin çarpıklıkları nelerdir? Bunlardan biri özdeşliğe yaptığım vurgudur. Yukarıda bahsedilen eleştirilerin ışığında, özdeşliğe yaptığım bu vurgunun yabancılaşmanın içerdiği çarpıtmalardan biri olduğunu daha açık ifade etmem gerekirdi. Eğer savunduğum gibi içsel ilişkiler felsefesi, özdeşlik ve farklılığın mantıksal olarak birlikte var olması ise, Marx’ın –başlıca işlevi yeni bilgileri insan merkezli bir düşünsel yeniden kurgulamaya dahil etmek olan– yabancılaşma kuramı özdeşlik uğrağına orantısız bir vurgu yapıyor demektir. Eylemde bulunan ve eyleme konu olan bireyin konumlanma noktasından <span class="char-style-override-2">Yabancılaşma;</span> emeği, değeri, sermayeyi, sınıfı ve devleti birbirlerinin bir formu ve aynı ortak bütünün bir ifadesi olarak ele alır. Bu yaklaşımın en büyük olumsuz sonucu, (Marksist tarihin merkezî konusu olan) toplumsal dönüşümün ciddi şekilde güdük bırakılmasıdır. Ama Marx’ın kavramları hakkındaki yorumum, bu durumun bir istisnasıdır; zira kavramların anlamının değişen koşullara göre evrildiğini tekrar ve tekrar belirttim. Üretim tarzının önceliği ve özel olarak da toplumsal ve ekonomik çelişkilerin nesnel yönleri, yabancılaşmaya yapılan bu vurgudan zarar görür. Ancak Marx’ın bu unsurlara verdiği önem düşünüldüğünde onları ihmal etmek yerine eksik değerlendirdiğimi söylemek daha doğru olur. Bu nedenle, beni, gelişen bir sistem olarak kapitalizme ve sistemi, sosyalist bir çözüm yönünde zorlayan güçlere yeteri kadar ilgi göstermemekle suçlayan eleştirmenler, yanlış sebepler ileri sürmelerine rağmen yine de haklıdırlar. Kapitalizmin insana verdiği zararları, yarattığı sorunları ve yeni bir komünist düzenin yaratılması için var olan insani potansiyeli netleştirirken, yabancılaşma kuramı tarihsel değişimin çok yönlü dinamiklerini anlamak ve sonuç olarak insani özgürleşmenin gerçek olanaklarını ortaya çıkarmak için yetersiz bir perspektif sunar. Eğer (Feuerbach’ın dönüştürücü Hegel’i eleştirisini takiben) Marx’ın bireyin sorununu tüm boyutları ile kavrayabilmek için bireyi insanlık tarihinin merkezine koyması gerekseydi, hem çözümü bulmak hem de onun gerçekleştirilmesine yardım etmek, “olguların” farklı bir yoldan düzenlenmesini gerektirecekti.</p>

      <p class="paragraf"><span class="char-style-override-2">Yabancılaşma</span>’da Marksizmin en fazla çarpıtılan unsurlarına (bilhassa üretim tarzına, nesnel çelişkilere ve sınıfsal yapıya) en net odaklanan kuram, maddeci tarih anlayışıdır. Ne yazık ki bu kurama Marksistler ve Marksist olmayanların getirdiği yorumların çoğu, diyalektik içerisindeki özdeşlik uğrağını ya arka plana iter ya da tamamen göz ardı eder ve ekonomik determinizmin bir uyarlamasına dönüşürler. Eğer yabancılaşma kuramı Marx’ın tarihsel dinamiklerinin merkezinde yatan ayrımların bazılarının hakkını veremiyorsa, maddeci tarih anlayışı da birbirlerinin ve aynı ortak bütünün formları olan çeşitli unsurlar arasındaki özdeşliğin aynı derecede hakkını verememekle suçlanabilir. İçsel ilişkiler felsefesi bu iki çarpıtmayı da düzeltmemizi sağlar; zira Marx’ın farklı kuramlarını aynı sistemin tek taraflı uyarlanmaları olarak kavramamıza ve her bir kuramı diğer kuramlarla uyumlu bir biçimde yorumlamamıza imkân tanır.</p>

      <p class="paragraf">Maddeci tarih anlayışında bu, muhtemelen en belirgin olarak karşılıklı etkiler söz konusu olduğunda ortaya çıkar. İçsel ilişkiler felsefesi temelinde, dünyadaki bütün unsurların karşılıklı bağımlılığı daima, çok yönlü bir etkileşim olarak anlaşılır. Bu durum, bir unsurun, yapının ya da olayın diğerlerinin formu ya da işlevindeki bir değişimden öncelikli olarak sorumlu olduğu nedensel ilişkileri reddetmez; ancak bu nedensel ilişkileri sınırlandırır. Bir nedensellik iddia edildiğinde, karşılıklı etkileşimlerin oluşturduğu bağlam, bu iddiaya sınırlamalar getirir. Metinde Marx’ın nedensellik iddialarının, karşılıklı etkileri veri kabul edilen bir dizi süreç arasından en önemli etkiyi gösteren süreci işaret ettiğini söyledim. Sadece, burada geçerli olan mantığı açığa kavuşturmakla ilgilendiğim için bu gibi etkilerin ne derece belirleyici olduğunu tartışmadım (yabancılaşmış niteliklerin ve toplumsal ilişkilerin oluşumu dışında). Tarih içerisinde kapitalizmde üretim tarzının nedensel etkisinin gerçekte nasıl işlediği, (karşılıklı etki varsayımı veri alınarak) maddeci tarih anlayışının ana meselesidir.</p>

      <p class="paragraf">Marx’ın üretim tarzına atfettiği özel etkiyi takip ederken, içsel ilişkiler felsefesi; Marx’ın konularının birimlerini (ki bu birimlerden biri üretim tarzıdır) verili ve değişmez olarak almamamız konusunda bizi sürekli uyarır. Marx’ın çalışmalarının konusu gerçek insanlardır; insanlık tarihinin koşulları ve olaylarıdır. Ancak, görüşlerini sorguladığı ve kayıt altına aldığı asıl birimler ayrıştırılmıştır ve bu birimler, bilgisine ve amacına göre değişiklik gösterir. Benzer şekilde, bu birimleri ileten kavramların anlamı da esnekliktir. “Tarih” birimi bile önemli farklılıklar geçirir: Marx’ın aklındaki bazen doğa tarihi, bazen insanlık tarihi, bazen sınıflı toplumların tarihi, bazen kapitalist toplumun tarihi ve bazen de gelişmiş İngiliz (ya da Fransız, Alman, Amerikan) kapitalizminin tarihidir. “Tarih” için oluşturulan sınırlara bağlı olarak Marx’ın analizindeki diğer ana birimlerin büyüklüğü de değişir. Böylece, (doğal dünyanın tarihi olarak anlaşılırsa) tarih içerisinde insan, sadece doğaya ait bir şey ya da sadece doğa yasalarına tabi doğal bir varlık olabilir. (Türlerin tarihi olarak anlaşılırsa) tarih içinde insan, diğer hayvanlardan farklılaştırılarak insan olarak soyutlanır. (Sınıfların tarihi olarak anlaşılan) tarih içinde insan, sınıfsal bir varlık olarak soyutlanır; bu anlayış içerisinde tarihin gerçek öznesi sınıftır. (Kapitalizmin tarihi olarak anlaşılan) tarih içinde insan (ki bu tarih bugünden başlar ve geriye doğru ilerler), kapitalizmin en tipik ürünüdür ve bu haliyle <span class="char-style-override-2">Yabancılaşma</span>’nın ana konusunu oluşturur. (Modern İngiliz tarihi olarak anlaşılan) tarih içinde insan, tikel uluslar, dinler, partiler ve bir o kadar da sınıf fraksiyonları olarak soyutlanır. Biz de “tarih”in soyutlanmasının sadece bu derecesinde güdü ve tercihlerden bahsetmeye başlayabiliriz.</p>

      <p class="paragraf">Hangi tarz ekonomik süreçlerin belirleyici olduğu ve bu süreçlerin hangi anlamda belirleyici oldukları, tarihin üzerinde çalıştığımız soyutlama derecesinden etkilenir. Örneğin, kabul ettiğimiz çerçeve kapitalizm olduğunda ekonomik güçlerin öncelikli olduğuna duyduğumuz inanç, kapitalist ekonomi politiğin detaylı bir incelemesine ve Marx’ın kapitalist ekonomi politikte bulduğu alternatif gelişmeleri kabulümüze dayanır. Dahası, tüketim, bölüşüm ve mübadele bu önceliği üretim ile birlikte paylaşır; çünkü kapitalizm tam da bu demektir. Ancak türlerin tarihi olarak anlaşılan tarihte, ekonomik süreçler Marx’ın çizdiği çerçeveye ya insan doğası anlayışının bir parçası olarak (üretici etkinlik ile insanın güçleri, gereksinimleri ve doğası arasında Marx’ın kurduğu ilişkiler aracılığıyla) ya da sınırlı sayıda toplumun araştırılmasına dayanan düşük düzeydeki genellemeler olarak dâhil olurlar. Bu biçimde kurgulanmış tarih hakkındaki daha genel iddialar (insanın siyasetle ya da kültürle uğraşmadan önce karnının tok olması gerektiği gibi), kapitalizmin tarihi olarak anlaşılan tarihe yöneltilen daha özel iddialara kıyasla, istisnalara daha az açıktır.</p>

      <p class="paragraf">Marx’ın belirlenimci olduğuna dair süre giden tartışma (ki bu tartışmanın her iki tarafı da Marx’tan bolca alıntı yapar), birbiriyle çelişen her alanda “tarih”in soyutlama derecesine yoğunlaşarak büyük oranda çözülebilir. Böyle olunca sorun, Marx’ın belirlenimci olup olmadığının tartışılmasından çıkar; Marx’ın nerelerde belirlenimci olduğunun ve nerelerde olmadığının ortaya çıkarılmasına ve her ikisini birden nasıl olabildiğinin yorumlanmasına kayar. Marx soyutlama derecesini sık sık değiştirdiği (ve açıklamanın mantığı her bir derecede farklılaştığı) için, bu yaklaşım, aynı çalışma içerisinde özgürlük ve zorunlulukla ilgili görünürde çelişen iddiaları değerlendirebilmemizi sağlar. Belirlenim tartışmasına alternatif bir yaklaşım, <span class="char-style-override-2">Yabancılaşma</span> içerisinde benimsenmiştir. Bu yaklaşım “neden” ve “belirlenim” kavramlarının esnek anlamlarının altını çizer. Ancak bu varyasyonun sebeplerini yeterince ortaya çıkartmaz. O halde, eğer Marx’ın maddeci tarih anlayışı, üretim tarzının tarih içerisindeki belirleyici rolü ile ilgileniyorsa; ne üretim tarzı, ne tarih, ne de birinin diğerini belirlediği ile söylenmek istenilen şey, içsel ilişkiler felsefesinin yardımı olmadan doğru bir şekilde yorumlanamaz (bu durum, bu kitapta açıkça gösterilir; Lukacs, Sartre, Marcuse, Le Febvre, Kosik ve diğerlerinin çalışmalarında ise üstü kapalı olarak kabul edilir). Bu kısıtlı yerde maddeci tarih anlayışını açıklayabildiğim kanaatinde elbette değilim; sadece, içsel ilişkiler felsefesine dayanan bir açıklamanın neye benzeyeceğini göstermeye çalıştım.</p>

      <p class="paragraf">Son olarak, şu noktaya dikkatinizi çekmek istiyorum: İçsel ilişkiler çerçevesinde Marksizm sunumumu eleştirenlerin çok azı, Marx’ın dili sıra dışı kullanımının ortaya çıkardığı sorunlar karşısındaki derin hassasiyetimi paylaşıyormuş gibidir. Eleştirmenlerin çoğu, topladığım kanıtları reddetmeden yahut kendileri bir tanım önermeden, basitçe gözden kaçırdığımı ya da hakkını vermediğimi söyledikleri farklılıkların açık bir şekilde ve doğrudan belirtilebileceğini varsayar: “Marx üretim tarzının öncelikli olduğuna inanır”, “Marx’a göre altyapı üst yapıyı belirler.” Ama zaten sorun, aynı ayrımın farklı ve açıkça bir biri ile çelişen ifadelerini bulmamızdan ve kitabın başında Pareto’nun dile getirdiği ikilemi yaşamamızdan kaynaklanıyor. Marx’ın epistemolojisini çalışmamı tetikleyen de yine bu noktadır: Marx’ın sözcükleri yarasalar gibi; onlara bakan hem bir fare hem de bir kuş görebilir. Bu sorunun ne kadar ciddi olduğu kabul edilmeden <span class="char-style-override-2">Yabancılaşma</span>’da önerilen çözüm muhtemelen kimilerine olduğu gibi yanlış ve yıkıcı; ya da başka bazılarına olduğu gibi gereksiz görünecektir. Belki de, kitabın Birinci Bölümünde sorunun ne olduğuyla ilgili anlatılanlarla hem fikir olmayanlar, okumayı bıraksalar daha iyi olur. Şunu da belirtmek gerekir ki, rahatsızlık veren bu sorunlar için başka bir açıklama önermek (ki henüz yapılmamıştır), Marx’ın dilini anlamadaki zorlukların farkına varan ama içsel ilişkiler felsefesini reddeden eleştirmenlerin sorumluluğundadır.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-673-backlink" id="footnote-225-673">673</a> <span class="char-style-override-2">Yabancılaşma</span><span>’nın içsel ilişkiler felsefesini eleştiren değerlendirmeler için bakınız</span> <span class="char-style-override-2">Social Theory and Practise</span> <span>(Bahar 1973),</span> <span class="char-style-override-2">Social Research</span> <span>(Bahar 1973),</span> <span class="char-style-override-2">Contemporary Sociology</span> <span>(Bahar 1973),</span> <span class="char-style-override-2">Soviet Studies</span> <span>(Temmuz 1972),</span> <span class="char-style-override-2">Radical Philosophy</span> <span>(Bahar 1974) ve</span> <span class="char-style-override-2">Canadian Journal of Philosophy</span> <span>(Mart 1974). Benzer itirazlara başka yerlerde de yer verilmiş olmasına rağmen, EK-II’de yanıtlamaya çalışacağım temel değerlendirmeler bunlar. Marx’ın felsefesine getirdiğim yoruma gösterilen tepkilerle daha yakından ilgilenmek isteyen okuyucular için bakınız</span> <span class="char-style-override-2">New York Review of Books</span> <span>(9 Mart 1972),</span> <span class="char-style-override-2">Science and Society</span> <span>(Yaz 1972),</span> <span class="char-style-override-2">American Political Science Review</span> <span>(Sonbahar 1972) ve</span> <span class="char-style-override-2">Political Studies</span> <span>(Haziran 1972).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-674-backlink" id="footnote-225-674">674</a> <span>“Die Moralisierende Kritik”,</span> <span class="char-style-override-2">Werke</span> <span>IV, s. 339</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-675-backlink" id="footnote-225-675">675</a> <span>Bütünlükle ilgili farklı görüşleri gösteren bir taslağı ilk olarak Karel Kosik</span> <span class="char-style-override-2">la Dialectique du concret</span><span>, Roger Dangeville (çev.) (Paris, 1970), s. 35’de sunmuştur. Ancak ikinci ve üçüncü bütünlük anlayışları arasında önemli farklılıklar vardır.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-676-backlink" id="footnote-225-676">676</a> <span class="char-style-override-2">1844 Elyazmaları</span><span>, s. 15</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-677-backlink" id="footnote-225-677">677</a> <span>Marx’ın yöntemindeki farklı uğrakların daha bütüncül bir açıklaması için bakınız Bertell Ollman, “Marksizm ve Siyaset Bilimi: Marx’ın Yöntemi Üzerine Bir Tartışmaya Başlangıç”,</span> <span class="char-style-override-2">Diyalektiğin Dansı: Marx’ın Yönteminde Adımlar</span><span>, İstanbul: Yordam Kitap, s. 154-189</span></p>
        </div>
      </div>
    </div>
  </div>
</body>
</html>
