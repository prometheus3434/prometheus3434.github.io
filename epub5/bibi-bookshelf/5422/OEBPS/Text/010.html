<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.11" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p3"><span class="t13">&nbsp;</span></p>

  <h2 class="h21"><a id="ncx137"></a><a id="a9"></a>Sarhoş&rsquo;un Öyküsü</h2>

  <p class="p7">Müşterileri kadar eski, müşterileri kadar sefil bir meyhaneden içeri giriyoruz. <span class="t10">Mey&rsquo;hane</span> diyoruz ama en çok rakı tüketiliyor burada. Bira içilir ama şaraba yüz veren pek çıkmaz. Baştan savma bir dekoru var, müdavimleri hiç umursamaz. Köşe başını tutmuş, geçkin, çökmüş bir kadın sanki. Son demini yaşayan sevgili gibi görüp evlerindeymişçesine alışkınlar.</p>

  <p class="p7">Masalarda kraft örtüler, yerlerini beğenmemişçesine kaçmaya çalışıyorlar. Hepsi eğri, orantısız, kabarık duruyorlar. Tahta-metal karışımı sandalyelerin çirkinliği ucuz kılıflarla gizlenmiş. Oturulduğunda son nefesini verir gibi sesler çıkaran sandalyeler, her an yıkılacakmış izlenimiyle oturanı temkinli davranmaya itiyor. Pencereleri örten perdeler, içeriye dışarıyı, dışarıya içeriyi göstermiyor. Her pencerenin perdesi ayrı telden çalıyor, kumaşları da desenleri de farklı. Tavanı tutan üç ince sütun, ahşap kaplı. Adam boyunun biraz yukarısında kalan, sütunu çevreleyen raflarda, peçete paketleri dizili ki estetiğin umursanmadığı, işlevselliğe önem verildiği buradan kolaylıkla anlaşılıyor. Süse tümüyle düşman olduklarını söylersek haksızlık ederiz. Meyhanenin çeşitli yerlerine, güzelleştirmekten çok daha da çirkinleştiren, soluk, plastik çiçekler konmuş. Tuvaletle mutfak komşu. İkisinin girişini tahta paravan saklıyor. Tuvalet tarafındaki paravanın önünde âmâ bir piyanist, orgun kayıtlı boğucu ritimleriyle, çiğ notalarla hem çalıyor hem söylüyor. Orta sınıf bir meyhanenin karikatürü diyebileceğimiz bu mekanda aradığımız kişiyi buluyoruz: Ziya.</p>

  <p class="p7">Afiyet olsun Ziya! O bizi göremez, duyamaz. Sizin görmeniz için biraz tarif edeyim. Ellili yaşlarında. Bir zamanlar kömür karası olan saçlarına kırlar neredeyse eşit dağılmış. Darmadağınık hatta yoluk görünseler de gençliğindeki kadar gürler. Derin kırışıklarla dolu alnı, bu yüzden dar. Kalkık kaşlar alnın darlığına katkı sağlarken, şaşkın bir ifade veriyor. Yarı kapalı şişkin göz kapaklarının altında, alkolün etkisine rağmen hala baktığı yeri eritecek keskinlikte mavi gözler yer alıyor. Büyük gözaltı torbaları ise sanki daha yaşlı birine aitler. Burnu hafif şiş. Kocaman açılmış burun delikleri altında bıyık yok ama değirmi yüzünde en azından on günlük sakal var.</p>

  <p class="p7">Ziya, önünde beyaz peynir ve rakı, sağ dirseğini masaya dayamış, başını da sağ yumruğuna, ağzı açık, dalgın dalgın piyaniste doğru bakıyor. Kafasının uzaklarda olduğu belli. Komi, sormadan boşalmış olan 35&rsquo;lik şişeyi götürüp yenisini getiriyor. Ziya doğrulup kadehinde kalan rakıyı bir dikişte içiyor, yeni şişeden yine dolduruyor. Peynire hiç dokunmuyor.</p>

  <p class="p7">Yeni gelenler mutlaka Ziya&rsquo;ya selam veriyor, yaşlarını ve zekâlarını gizleyen bir sululukla. Ziya ise göz ucuyla bakıp kafa sallamakla yetiniyor. Kimseyle ilgilenmiyor, kimseyle konuşmuyor. Dünyanın ve zamanın sabit noktasıymış gibi duruyor. Meyhanenin müşterisi değil de eşyası sanki. Sadece içkisine yönelirken hareket ediyor.</p>

  <p class="p7">Bir Roman, piyanistin yanına gidiyor, kulağına eğiliyor. Piyanist &ldquo;Söyleyemem Derdimi&rdquo; şarkısını çalmaya başlıyor. Roman&rsquo;ın güçlü sesi duvarları sarsıyor. Masalardan alkışlar, <span class="t10">helal</span>ler… Ziya da dudaklarını hafifçe kıpırdatarak şarkıya eşlik ediyor. Kadehinden kocaman bir yudum alıyor.</p>

  <p class="p7">Gece yarısı oluyor, sesler kesiliyor, şarkıcı çekiliyor. Son müşterilerin ardından Ziya da kalkıyor. Belli etmemeye çalışsa da sendeliyor. Etrafı toplayan komiler birbirleriyle işaretleşip gülüşüyorlar. Biri arkasından sesleniyor, &ldquo;hayırlı geceler Ziya abi!&rdquo;. Eşikte, arkasını dönmeden elini kaldırıp sallıyor, cevap niyetine. Onunla birlikte biz de çıkıyoruz.</p>

  <p class="p7">Dışarı çıkınca kafasını kaldırıp baygın gözlerle geceye bakıyor. Rüzgârda sallanan dal gibi, ağız bir karış açık. Derin bir nefes alıyor, gideceği yöne doğru şöyle bir bakıp yalpalayarak yürümeye başlıyor. Peşindeyiz. O evine varana kadar biz de sohbetimizi sürdürelim.</p>

  <p class="p7">Alkol kendi başına sessizdir, sakindir. Taşkınlık yapmaz, duygusallaşmaz, saçmalamaz. Ne zaman insanla buluşur, canavara dönüşür. Neden insan değil de alkol, diye sormayın. Çünkü insanın canavarlaşması için alkol şart değildir. İnsan, alkol olmadan da her türlü taşkınlığı, saçmalığı yapabilir. Bu kimyasal hiçbir büyük felakette, trajedide başrolü oynamaz. Hatta rolünün figüranlıktan öteye geçtiği de pek görülmemiştir. Demek ki bütün kötülüklerin anası içki değil, insandır.</p>

  <p class="p7">Ne zamandır peşindeyiz Ziya&rsquo;nın, bir yanlışını görmedik. Belki de yanlış kotasını çoktan doldurmuştur, bilemiyoruz. Evine vardığımızda gördüğü tepkiden, alkol mü onun içinde o mu alkolün içinde, anlayacağız. Böylesi eski alışkanlıklar güler yüzle karşılanmaz.</p>

  <p class="p7">Ziya, boynuna tasma takmışlar da çekiştiriyorlarmış gibi kafası önde, tabanlarını bize göstere göstere yürüyor.</p>

  <p class="p7">Sonunda bir sokağa giriyoruz. Ziya, sokak ortasında durup bir apartmana bakıyor. Binanın hiçbir katında ışık yanmıyor. Cebinden anahtarları çıkarıyor, içlerinden birini seçiyor, sanki bu mesafeden sokacakmış gibi nişan alıyor ve apartmanın kapı kilidine yöneliyor. İki elinin yardımıyla fazla uğraşmadan kapıyı açıyor. İçeri giriyor ve korkuluklara tutuna tutuna basamakları tırmanıyor. İki merdiven çıkmışken, elinde tuttuğu anahtarlar merdiven boşluğundan düşüyor. Aşağıya bakıyor, kararsızlık yaşıyor, ama inmiyor. Tam kapıya varmışken ne aksilik! Yumruğuyla, uzun aralıklar vererek kapıya vuruyor, zile basmıyor. Açan yok.</p>

  <p class="p7">Bu defa duvara yaslanarak iniyor basamakları. Anahtarını düştüğü yerden alıp tekrar yukarı çıkıyor. Alkolün etkisi artmış belli, kafasını sabit tutamıyor. Anahtarı deliğe sokuyor, kilit dönmüyor. Anahtara bakıyor, doğru mu diye, tekrar deniyor, olmuyor. Anlaşılan kapı içeriden kilitli ve anahtar da kilidin üzerinde. Bu defa çaresiz, zile basıyor, istemeden uzun uzun çalıyor. Nevrastenik kuş sesi gecenin sessizliğini paramparça ediyor.</p>

  <p class="p7">İçeriden ayak sesleri, kilidin dönmesi, kapı aralanıyor. Açılan kapıdan fırlayan bir kadın, Ziya&rsquo;nın üstüne atlıyor. Kadın bir yandan vuruyor, bir yandan da bağırmamaya özen göstererek söyleniyor: &ldquo;Allah&rsquo;ın.. belası.. herif… Madem,, evinin yolunu şimdiye.. kadar, bulamadın,&rdquo; Ziya itile kakıla yere kapaklanıyor, sesi çıkmıyor. &ldquo;, bundan sonra hiç gelme.&rdquo; Kadının gözleri alev alev, nefret dolu. &ldquo;Siktir git nereden geldiysen…&rdquo; Eve dönüyor, kapıyı kapatıyor, kilit sesi, ayak sesleri, sessizlik.</p>

  <p class="p7">Tek kelime söyleyemeden yüzüne kapandı kapı değil mi Ziya? Dilin dolaşıyor, aklına gelenlerden cümle kuramıyorsun. Kursan ne faydası olacak, neyi izah edeceksin? Zaten artık çok geç. Ne yapacaksın şimdi? Eskiden olsa kapıyı kırar girer miydin? O zamanlar karının ödü patlar mıydı senden? Tir tir titrer, yüzü yerde, karşında durur muydu? Sen o garip, zavallı hali görünce daha da kudurur, hiddetlenir, önce küfürler eder sonra da <span class="t10">Allah ne verdiyse</span> girişir miydin? Bahane bile aramadan döver miydin karını? Yoksa o zamanlarda böyle garip, sessiz, çaresiz miydin?</p>

  <p class="p7">Uzaklaş şimdi alnının teriyle aldığın evden. Nereye gideceksin? Binadan çık Ziya, bir yolu bulunur. Halin yok, yıkılacak yer arıyorsun, köpek gibi sarhoşsun. Düşe yuvarlana in basamakları. Çıktın mı apartmandan? Kaldır bir daha başını. Camın ardındaki de kim?</p>

  <p class="p7">&ndash; Oğlum!</p>

  <p class="p7">Küçük oğlun, tekne kazıntısı, bu sene liseye başladı değil mi? Pencereden çekildi. Işık yine söndü. Ne vicdansızlık!</p>

  <p class="p7">Ah çocuklar da karın gibi nankör. O ev çivisine kadar senin emeğin değil mi? Ne dediler de yapmadın, ne istediler de almadın? Yazıklar olsun hepsine! Dilin dolaşıyor, anlayamıyorum söylediklerini. Düşme Ziya, o kadar yaşlı değilsin. Sokak ortasında yığılıp kalmak yakışmaz sana. Sen gücünün doruklarındayken bir vuruşta cahil karını devirensin. Çıkardığın gürültüye korkup ağlayan çocuklarını tekme tokat susturduğun zamanları hatırla. Ah o koynunda beslediğin yılanlar yok mu, şimdi seni adam yerine koymuyorlar. Kimin parasıyla okudular? Meyhanede çağırılan baba, &ldquo;yok deyin oğlum&rdquo;, ana inanmaz ki, tekne kazıntısı kucakta, &ldquo;babam yok orada&rdquo;, inanmıyor ana ama eve yarım aile eve dönüyor. Sarhoş adam, yüzleri kireç gibi çocuklar, sinir krizi geçiren kadın…</p>

  <p class="p7">Ziya! Hiç çocuklarınla oturup ayık kafayla sohbet ettin mi? Çocuklukları geçti, ergenlikleri geçti, kavgalarından, aşklarından haberin oldu mu? Hadi parasız koymadın diyelim, o nankör başları bir kere ayık kafayla okşadın mı? Bulanık zihninle, yayık konuşmanda sohbet, kan çanağı gözlerinde muhabbet buldular mı? Anason kokan nefesinle kondurduğun öpücükler hâlâ yanaklarında. Önce sevgileri tükendi, sonra saygıları.</p>

  <p class="p7">Ziya, düşe yuvarlana da olsa bir parka varıyor. En kuytu yerdeki bankı seçip uzanıyor. Başı dönüyor, dönüyor, gücü tümden tükenmiş. Yerinden doğrulamadan kafasını çeviriyor kusuyor. Elinin tersiyle ağzını silerken ağlamaya başlıyor. Yaralı hayvan gibi sesler çıkarıyor, gözlerinden koca koca damlalar süzülüyor. Çirkin, sefil görüntüsü acıma hissi değil tiksinti uyandırıyor.</p>

  <p class="p7">Kendince haklısın Ziya. Cahil bir karıyla evlendirdiler, adam olamamışken baba oldun. Aile sana tenin gibi yapıştı. Sevgiyle nefretin, şefkatle cinnetin ortasında kaldın. Kanlı bir cinneti seçmek yerine, felaketi taksitlere böldün. Sen kendine acıdın, içtin, kayboldun. Ailen karşısında sürekli bozuldun. Onlarsa seni hep açık zihinle gördüler. Canavar kesildiğinde de ayıktılar, kepazeliklerine tanık olduklarında da… Sonunda seni kustular.</p>

  <p class="p7">Kusmuk, sümük ve gözyaşının birbirine karıştığı bir yüz… Biz duymadığı sorular sorarken o, çoktan sızmış.</p>
</body>
</html>
