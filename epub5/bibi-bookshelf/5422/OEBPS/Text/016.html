<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.11" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p3">&nbsp;</p>

  <h2 class="h21"><a id="ncx249"></a><a id="a15"></a>Borcum Borç</h2>

  <p class="p7">İşim hafta sonları izin yapmama uygun olmadığından, iznimi hafta içi kullanırım. Tatile başladığm akşamı geceye bağlar, geç vakte kadar otururum. Genellikle de öğleden önce kalkmam. İşte böyle bir tatil gününde, sabahın erken bir saatinde, uykumun en güzel yerinde telefonum çaldı. Yarı uyanık durumda:</p>

  <p class="p7">&ndash; Alo!</p>

  <p class="p7">&ndash; Alo iyi günler. Filanca beyle mi görüşüyorum?</p>

  <p class="p7">&ndash; Evet benim.</p>

  <p class="p7">&ndash; Falanca bankadan arıyorum, güvenliğiniz için görüşmemiz kayıt altına alınacak. Ödenmemiş şu kadar borcunuz var ve bu kadar zamandır ödenmiyor.</p>

  <p class="p7">Benden açıklama bekleyecek, bense ayılmaya çalışıyorum. Bu etten kemikten makinelere nasıl laf anlatırsın? Koskoca bankayla da samimiyet kurulmuyor ki &ldquo;kardeşim borcum borç ama yok ne yapayım, biraz daha idare ediver&rdquo; diyemiyorsun.</p>

  <p class="p7">&ndash; Anlıyorum.</p>

  <p class="p7">&ndash; Ne zaman ödeme yapacaksınız?</p>

  <p class="p7">Evin etrafına diken ektim. Dikenler büyüyünce oradan geçen koyunların yünleri dikenlere takılacak. O yünleri toplayıp ip yapacağım, o ipleri satıp para kazanacağım, o parayla borcumu ödeyeceğim. Aklımdan geçiyor ama esprimin boşa gitmesini istemediğim için söylemiyorum. Zaten kanımı galon galon emiyorlar, bir de boşa nefes harcatmasınlar. Zaten bayan için ben, sadece bir hesap numarası ve ödenmeyi bekleyen borcum.</p>

  <p class="p7">&ndash; Alo!</p>

  <p class="p7">&ndash; Bilemiyorum hesaplarıma bakmam gerek.</p>

  <p class="p7">Ayın ortasındayız. Maaş, haftasında borçlara gitti. Henüz bloke olmamış limiti düşük bir kartım var, temel ihtiyaçlarımı onunla karşılıyorum. Hesap bu.</p>

  <p class="p7">&ndash; Bu ayın şu tarihine kadar ödeme yapmazsanız, yasal işlem uygulanacak. O zaman ödeyeceğiniz miktar da artacak.</p>

  <p class="p7">Gözümü de korkuttu ya şimdi koşa koşa bankaya gideceğim. Alacaklı oldular mı sık sık arar, hatır sorarlar. Ben bir problemim olup da aramaya kalkınca, &ldquo;nasıl yardımcı olabilirim&rdquo; canlılarına bağlanmak için iki saat müzik dinletirler. Şimdi küçük de olsa bir intikam almak için veya sırf eğlenmek için &lsquo;evli misiniz&rsquo; diye sorsam, &lsquo;ne kadar hoş sesiniz var&rsquo; desem veya bankaya küfürler savursam, hanımefendiye namuslu bir işte çalışmasını salık versem ne rahatlardım. Yapamıyorum çünkü baştan uyarıldım, güvenliğim için konuşmalarımız kaydediliyor. Başka nedenlerin yanında eminim sayısız kereler küfür yemiş olacaklar ki &lsquo;güvenliğimizi&rsquo; sağlama konusunda şaşmaz bir kararlılık gösteriyorlar. Bankacılık jargonunda &ldquo;güvenlik&rdquo; kelimesi &ldquo;ayağını denk al&rdquo; anlamına geliyor herhalde. &ldquo;Kolay&rdquo; dediklerinde &ldquo;pahalı&rdquo;, &ldquo;bedava&rdquo; dediklerinde &ldquo;sizden başka şekilde çıkaracağız&rdquo;, &ldquo;yenilik&rdquo; dediklerinde &ldquo;maliyeti sizden çıkaracağız&rdquo; anlamına gelebilir. &ldquo;Güler yüzlü&rdquo; dediklerinde… kan beynime sıçrıyor. Tatil günümün içine gergedan adımlarıyla dalan güler yüzlü personel. &ldquo;Borcunuz var, duyuyor musunuz bize borcunuz var, ödemezseniz fena olur, üstünüze avukat salarız, donunuzu bile çekip alırız&rdquo; diyen birinin güler yüzlü olması, küfür gibi gelmez mi insana? Bunlar kafamdan geçerken:</p>

  <p class="p7">&ndash; Beyefendi orada mısınız?</p>

  <p class="p7">&ndash; Buradayım.</p>

  <p class="p7">&ndash; …</p>

  <p class="p7">&ndash; Söylediğim gibi, şu anda tarih veremiyorum, hesaplarımı gözden geçireyim, ona göre hareket ederim.</p>

  <p class="p7">- Vıdı vıdı vıdı.</p>

  <p class="p7">Niye bunlara para ödediklerini anlamıyorum. Bankamatikler gibi yapsalar ya. Nasılsa laftan anladıkları yok, ne ezberletildiyse onları söylüyorlar.</p>

  <p class="p7">&ndash; Evet.</p>

  <p class="p7">&ndash; Dır dır dır.</p>

  <p class="p7">Bitmedi derdi, daha konuşuyor. Bense uykuma geri dönebilmeyi umuyorum. O yüzden yattığım yerden ne dediğini dinlemeden, es verdiği anda kısa cevaplar veriyorum.</p>

  <p class="p7">&ndash; Tabi, tabi.</p>

  <p class="p7">&ndash; Car car car car.</p>

  <p class="p7">&ndash; Tamam, iyi günler.</p>

  <p class="p7">Telefonu kapadıktan sonra gam çöküyor üstüme. Uykumdan olduğuma mı yanayım, uğursuz bir telefon görüşmesiyle güne başladığıma mı yanayım bilemiyorum? Diken diken olmuş tüylerimi yatırmaya çalışırken, aynı münasebetsiz bankadan cep telefonuma mesaj geliyor. Bir mağazada indirim varmış da kaçırmayaymışım. Sinirim bozuldu. Harcadıkça kazanmıyor muydum? Kazanmıyormuşum. &lsquo;Alın ödemesi kolay&rsquo;, &lsquo;bedavası bol&rsquo;. Şarkılı, türkülü reklâmlarla beynimize işlenen o sloganlara kandığım sanılmasın. Kimsenin kandığı yok. Onlar bizi salak sanıyorlar, biz salağa yatıyoruz ama arada en <span class="t10">bedava</span> kazanan reklamcılar oluyor. Derler ki cehennemin en dip katı onlara ayrılmış, günahın büyüğü onlarınmış. Daha sonra avukatlar, muhasebeciler, müteahhitler, politikacılar vesaire gelirmiş. Ben suçlarının o kadar ağır olduğunu düşünmüyorum. Kabahat ararsak herkese bir miktar düşüyor şüphesiz. Biz de cebimizde bildiğimiz para kadar yaşamamaktan, kazancımız kadar değil, borç limitimiz kadar harcamaktan suçluyuz.</p>

  <p class="p7">Düşünüyorum ve bir yandan da hak veriyorum. Borçlanıyorsun madem, adam gibi öde değil mi? İlk kartın limiti dolmaya başlayınca, &ldquo;kenarda dursun&rdquo; diye başka bankadan ikinci bir kart aldım. Üçüncüsünü ise sokakta dağıtıyorlardı. Üstelik yanında şemsiye hediye ediyorlardı. Gerçi o şemsiye, ne hikmetse sonraları açılmaz oldu.</p>

  <p class="p7">O ara birkaç ay kadar işsiz kaldım. Bir kartın borcunu ötekiyle ödemem gerekti. Kartların dolup taşınca sağdan soldan borç istemek zorunda kaldım. Yeniden işe girdim ama henüz belimi doğrultamadım. Bankalar da doğrulmayayım diye belime belime vuruyor ha vuruyorlar. Borç yiğidin kamçısıdır derler, artık yiğitler o kamçıların altında kalıyor.</p>

  <p class="p7">İşte böyle dostlar. Çoğumuzun başından geçmiştir benzer olaylar. Gökten benim kadar üç taş düşmüş. Üçü de bankayı icat edenlerin başına.</p>
</body>
</html>
