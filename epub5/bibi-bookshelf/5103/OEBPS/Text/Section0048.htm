<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435329">46</a></h2>

    <p>Gökte ay yoktu, ama deniz, ufku bir yandan öteki yana sonsuz bir kentin ışıkları gibi dolduran yıldızların yakamozlarıyla pırıl pırıl parlıyordu. Rüzgâr yön değiştirip güneyden esmeye başladığından Harika Maeve kuzeybatı yönünde hızla ilerlemekteydi. Yeşil ve sarı yapraklardan yapılma yelken bir kadının dövmeli memeleri gibi şişerken, tekne de safkan atlarla yarışa kalkan bir katır gibi dalgaların üzerinden atlıyordu. Pitt o çirkin teknenin böyle iyi seyredeceğini hiç tahmin etmemişti. Evet, bir ödül kazanamazdı, ama gözlerini kapatınca kendisini birinci sınıf bir yatta, dünyada hiçbir şey umurunda değilmiş gibi hayal edebiliyordu.</p>

    <p>Artık ne dalgalarda düşmanca bir görünüş vardı, ne de bulutlarda. Kuzeye doğru ılık sulara girdiklerinde gecelerin ayazı da azalmıştı. Deniz sertlik ve zalimlikle sınamıştı kendilerini ve sınavdan başarıyla çıkmışlardı. Hava koşulları da şimdi daha yumuşak kalarak onlarla işbirliği yapmaktaydı.</p>

    <p>Bazı insanlar tropik kumsallardan ya da bir geminin güvertesinden denize bakmaktan sıkılırlar, ama Pitt onlardan biri değildi. Onun huzursuz ruhuyla kaprisli su aynı şeydi, durumları değişse de birbirlerinden ayrılmazlardı.</p>

    <p>Maeve'le Giordino artık sağ kalmak için çabalamıyorlardı. Karşılaştıkları tehlikeler yüzünden neredeyse yok olan mutluluk ve zevk anları, şimdi giderek artmaya başlamıştı. Pitt'in sarsılmaz iyimserliği, bulaşıcı kahkahaları, umudu hırsla kavrayışı, güçlü karakteri hep devam ediyor ve onların, doğanın üzerlerine gönderdiği en kötü şeylere dayanmalarını mümkün kılıyordu. Pitt'de bir an olsun bir depresyona rastlamamışlardı. Sekstantını yıldızlara doğrulttuğu veya rüzgârın aniden değişmesini beklediği anlarda bile bütün gerginliğine rağmen hep gülümsüyordu.</p>

    <p>Maeve ona âşık olmaya başladığını hissedince bütün o bağımsız ruhuyla buna karşı koymaya çalışmıştı. Ancak, sonunda kaçınılmazı kabul edip kendisini duygularına bıraktı. Sürekli erkeği izlediğini farkediyordu. Şimdi de koluna dokundu. "Neredeyiz?"</p>

    <p>“İlk ışıkla birlikte yerimizi saptayıp Gladyatör Adasından ne kadar uzakta olduğumuzu hesaplayacağım.”</p>

    <p>“Neden biraz dinlenmiyorsun? Felaket Adalarından ayrıldığımızdan beri iki saatten fazla uyumadın.”</p>

    <p>“Yolculuğun son ayağında uzun uzun dinleneceğime söz veriyorum.” Pitt pusulaya baktı.</p>

    <p>Maeve yelken iplerini kontrol eden Giordino'yu işaret ederek, "Al da hiç uyumuyor," dedi.</p>

    <p>“Eğer bu rüzgâr devam eder ve benim hesaplarım da tutarsa adanı öbür gün sabah erkenden görebileceğiz.”</p>

    <p>Maeve başını kaldırıp yıldız tarlasına baktı. "Gökyüzü şahane bu gece."</p>

    <p>Tanıdığım bir kadın gibi. Pitt'in bakışları pusuladan yelkenlere, oradan Maeve'e çevrildi. Masum, mavi gözleri ve altın paralar gibi ışıldayan saçlarıyla mükemmel bir yaratık. Hem masum, hem zeki... Sevmek ve yaşamak için yaratılmış."</p>

    <p>Çok çekici birine benziyor.</p>

    <p>Babası da güneş sisteminin en zengin adamlarından biri.</p>

    <p>Maeve sırtını gererek erkeğe sokuldu. Dudaklarını erkeğin gözlerinin kenarındaki çizgilerin ve güçlü çenesinin üzerinde dolaştırdı. "Ona vurulmuş olmalısın."</p>

    <p>“Neden olmasın. Pasifik Okyanusunun bu yanında beni çıldırtan tek kadın o.”</p>

    <p>“Ama Pasifik Okyanusunun bu yanındaki tek kadın benim.”</p>

    <p>Pitt, kadını hafifçe alnında öptü. "O zaman benim en mahrem hayallerimi tatmin etmek senin görevindir."</p>

    <p>“Yalnız olsaydık bunu yerine getirirdim, ama şimdi tek başına idare etmek zorundasın.”</p>

    <p>“Al'a biraz dolaşmaya çıkmasını söyleyebilirim,” deyip güldü Pitt. Maeve de geri çekilerek gülümsedi. "Çok uzağa gidemez ki." Kadın aralarında başka bir dişinin bulunmamasından büyük mutluluk duymuştu. "Sen özel bir erkeksin," diye mırıldandı. "Her kadının rastlamayı umduğu bir erkek."</p>

    <p>Pitt güldü. "Hiç değil. Kadınları kendilerinden geçirdiğim pek nadirdir."</p>

    <p>"Belki de seni erişilemez gördüklerindendir bu."</p>

    <p>“Eğer kartlarını doğru oynasalar beni elde edebilirler.”</p>

    <p>Maeve, "Ben onu demek istemedim," derken ciddiydi. "Senin metresin deniz. Bunu fırtınada yüzünde okudum. Denizle mücadele etmekten çok, onunla sevişiyor gibiydin. Hiçbir kadın böylesine büyük bir aşkla rekabet edemez."</p>

    <p>“Sen de denize ve içindeki canlılara büyük bir sevgi duyuyorsun.” Maeve gece havasını içine çekti. "Evet, yaşamımı ona adadığımı inkâr edemem."</p>

    <p>Giordino o anda kamaradan çıkıp tüplerden birinin hava kaçırdığını bildirdi. "Pompayı ver," dedi. "Nereden sızdırdığını bulabilirsem onarmaya çalışacağım."</p>

    <p>"Harika Maeve ne durumda?" diye sordu Pitt.</p>

    <p>“Dans yarışmasındaki bir hanım gibi. Bütün eklemleri uyum içinde.”</p>

    <p>"Adaya varana kadar dayanırsa onu Smithsonian Müzesine, başarıya ulaşması en güç tekne diye gösterilmesi için bağışlayacağım."</p>

    <p>“Bir fırtınaya daha rastlarsak bütün bahisler iptal edilir,” dedi Giordino. Karanlık ufukta yıldızların denizle birleştiği noktaya baktı. Birden kaskatı kesildi. "İskele yanında bir ışık görüyorum."</p>

    <p>Pitt'le Maeve, Giordino'nun eliyle gösterdiği yana baktılar. Bir geminin sancak yanını gösteren yeşil ışığıyla direkteki beyaz ışıklarını görmüşlerdi. Gemi beş kilometre kuzeydoğularından geçmekteydi. "Beş kilometre ilerde bir gemi," dedi Pitt.</p>

    <p>Bizi göremeyecek, dedi Maeve. "Bizim ışığımız yok."</p>

    <p>Giordino kamaraya girip hemen döndü. "Rodney York'un son işaret fişeği."</p>

    <p>Pitt, Maeve'e baktı. "Kurtarılmak istiyor musun?"</p>

    <p>Maeve teknenin altındaki kara sulara gözlerini dikti. "Bu kararı vermek bana düşmez."</p>

    <p>“Ne diyorsun, Al? Esaslı yemek ve temiz yatak sana çekici geliyor mu?”</p>

    <p>Giordino sırıttı. "Dorsett klanıyla ikinci raund kadar çekici değil."</p>

    <p>Pitt kolunu Maeve'in omzuna attı. "Ben de onun gibi düşünüyorum."</p>

    <p>“İki gün,” diye Maeve mırıldandı. "Oğullarımı bir daha görebileceğime inanamıyorum. "</p>

    <p>Pitt önlerinde kendilerini bekleyen bilinmeyeni düşünerek bir an konuşmadı. Sonra, "Onları göreceksin," dedi. "Söz veriyorum sana onları kucaklayacaksın."</p>

    <p>Hedeflerinden dönmek akıllarından bile geçmemişti. Pitt de, Giordino da kendi yaşamlarını düşünmüyorlardı. Gladyatör Adasına erişme konusunda öyle kararlıydılar ki, ikisi de geçen geminin giderek küçülüp ufukta kaybolduğunu görmediler bile.</p>
  </div>
</body>
</html>
