<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435304">23</a></h2>

    <p>Pitt esrarengiz maden mühendisini işçileri aşağıdaki madene indiren asansörlerin bulunduğu prefabrik binaya doğru izledi. İki büyük asansör Çinli işçiler, daha ilerdeki küçük olanı şirket yetkilileri içindi. Asansör makinesi Otis asansör teknolojisinin en son ürünüydü.</p>

    <p>Kabin hiçbir sarsıntı olmadan ve ses çıkarmadan iniyordu.</p>

    <p>Ne kadar ineceğiz? diye sordu Pitt.</p>

    <p>“Beş yüz metre."</p>

    <p>“Maskeye ne gerek var?”</p>

    <p>“İçinde bulunduğumuz yanardağ geçmişte patladığında Kunghit Adasını süngertaşı kayalarıyla doldurmuş. Şimdi titreşimin çıkardığı toz insanın ciğerlerini harap ediyor.”</p>

    <p>“Tek neden bu mu?” diye Pitt kurnazca sordu.</p>

    <p>“Hayır. Yüzümü görmeni istemiyorum. Böylece bir şeyden kuşkulanılırsa güvenlik şefimizin idrar testi kadar çok kullandığı yalan makinesi testinden geçebilirim.”</p>

    <p>“Züppe John Merchant,” dedi Pitt.</p>

    <p>“John'u tanır mısın?”</p>

    <p>"Tanıştık.”</p>

    <p>Yaşlı adam omuzlarını silkerek Pitt'in iddiasını yanıtlamadı.</p>

    <p>Kuyunun dibine yaklaşırlarken Pitt'in kulaklarına garip bir vınlama sesi geldi. Bunun ne olduğunu soramadan asansör durdu, kapılar açıldı. Pitt, maden içindeki bir tünelden alttaki büyük kazı yerinden elli metre kadar yüksekte bir gözlem platformuna götürüldü. Kuyunun dibindeki malzeme bir madende bulunması beklenen araç gereçle uzaktan yakından ilgili değildi. Maden cevheri yüklü katarları çeken küçük lokomotifler, delgi aletleri, toprağı kazan büyük kepçeler yoktu. Tek makine, elmasların bulunduğu mavi killi kayaları kovalarla yüzeye taşıyan kabloların bulunduğu büyük köprüydü.</p>

    <p>Madenci dönüp maskesinin üzerinden görünen yeşil gözleriyle Pitt'e baktı. “Mason bana senin kim olduğunu ve kimi temsil ettiğini söylemedi," dedi. "Bunu bilmek de istemiyorum. Bana sadece senin suyun altından giden ve öldüren ses dalgalarını tespit etmek istediğini söyledi."</p>

    <p>"Doğru. Şimdiye kadar açık denizlerde ve kıyı şeritlerinde sayısız deniz canlısı ve yüzlerce insan öldü."</p>

    <p>"Sesin kaynağının burada olduğunu mu düşünüyorsun?"</p>

    <p>“Kunghit Adasının dört kaynaktan biri olduğuna inanmam için nedenler var.”</p>

    <p>Mühendis bilmişçesine başını salladı. "Bering Denizinde Komandorskie, Paskalya Adası, Tasman Denizinde Gladyatör Adası."</p>

    <p>"Tahmin mi?"</p>

    <p>“Biliyorum. Hepsi de bizim burada kullandığımız ultrason tekniğini kullanıyor. Altın madencilerinin yaptığı gibi en yoğun elmas damarını bulmak için kuyular kazardık. Ama Dorsett'le mühendisleri üçte bir zamanında dört kat cevher çıkaran bir yöntem keşfettiklerinde eski yöntemler terkedildi.”</p>

    <p>Pitt parmaklıktan eğilip kuyunun dibindeki hareketliliğe baktı. Büyük robot tipi araçlar mavi kil tabakasına uzun borular sokuyorlardı. Sonra bacaklarından bütün vücuduna yayılan titreşimi hissetti. Mühendise baktı.</p>

    <p>“Elmasların bulunduğu kayalar ve kil tabakası yüksek enerjili ses ötesi dalgalarla kırılıyorlar. Mühendis penceresiz bir beton yapı gösterdi. "Kuyunun güneyindeki şu binayı görüyor musun?"</p>

    <p>Pitt başını salladı.</p>

    <p>“Nükleer enerji tesisi. Kaya sertliğinde kil tabakasını delip parçalamak için saniyede on ile yirmi patlamalık enerji üretmek için büyük bir güç gerekir.”</p>

    <p>“İşte sorun da bu.”</p>

    <p>“Nasıl?”</p>

    <p>“Bunun çıkardığı ses dalgaları denize yayılıyor. Pasifik'teki diğer Dorsett madenlerinden çıkan dalgalarla birleştiği yerde geniş bir alandaki tüm canlıları öldürecek yoğunluğa ulaşıyor.”</p>

    <p>“İlginç bir kavram, ama eksik bir parçası var.”</p>

    <p>“Bunu inanılır bulmuyor musun?”</p>

    <p>Mühendis başını salladı. "Ses enerjisi kendi başına buradan üç kilometre ötedeki bir sardalya balığını bile öldüremez. Ultrason delgi aletleri 60.000 ile 80.000 hertz, yani saniyede o kadar dalgalık akustik frekans kullanırlar. Bu frekanslar da fazla uzağa gidemeden denizdeki tuzlar tarafından emilirler."</p>

    <p>Pitt mühendisin gözlerinin içine baktı. "Beni yanlış yola yöneltmediğin ne malum?"</p>

    <p>Pitt maskenin altındaki gülümsemeyi göremiyor ama tahmin ediyordu. "Gel," dedi mühendis. "Sana ikileminin çözümünü göstereyim." Yeniden asansöre bindiler, ancak mühendis düğmeye basmadan Pitt'e akustik köpükten bir miğfer uzattı. "Başındakini çıkar ve bunu kafana geçir. Sıkı oturmasına dikkat et, yoksa başın döner. Bağırmadan konuşabilmemiz için içinde bir verici ve alıcı vardır."</p>

    <p>“Nereye gidiyoruz?”</p>

    <p>“En yoğun taş birikimini saptamak üzere ana kuyunun altına açılmış bir keşif tüneline.”</p>

    <p>“Kapılar açılınca volkanik kayada oyulmuş ve kalın kerestelerle sağlamlaştırılmış bir tünele girdiler. Pitt elinde olmadan ellerini kaldırıp başının iki yanına yasladı. Ses boğuktu ama kulak zarlarında garip bir titreşim hissediyordu, "Beni duyuyor musun?" diye sordu mühendis.</p>

    <p>"Evet. Ama bir vınlama var."</p>

    <p>"Alışırsın."</p>

    <p>"Nedir o?"</p>

    <p>"Yüz metre kadar yürürsen sana eksik olan parçayı göstereceğim.”</p>

    <p>Pitt madencinin ardından bu kez kütüklerle desteklenmemiş olan bir ara tünele girdi. Tünelin yuvarlak duvarlarını oluşturan volkanik kaya sanki dev bir delgi aleti tarafından cilalanmış gibiydi, "Thurston lav tüpü," dedi Pitt. "Hawaii Adasında görmüştüm." "Bileşiminde bazalt bulunan bazı lavlar düz düzeyli, ince dereler oluştururlar. Lav yüzeye doğru soğuyunca daha dipteki sıcak akıntı açığa çıkana kadar akmaya devam eder ve ardında odacıklar ya da bizim deyişimizle tüpler bırakır, işte yukardaki maden faaliyetinin ultrasonuyla titreşen bunlardır."</p>

    <p>“Bareti çıkarırsam ne olur?” Mühendis omuzları silkti. "Çıkar, ama sonuçtan hoşlanmayacaksın."</p>

    <p>Pitt akustik köpüğü kulaklarından çıkardı. Yarım dakika geçmeden dengesini kaybetmemek için duvara tutunmak zorunda kalmıştı. Ardından bir mide bulantısı geldi. Mühendis uzanıp miğferi Pitt'in başına geçirdi. Sonra ayakta tutabilmek için kolunu beline dayadı. "Tatmin oldun mu?"</p>

    <p>Baş dönmesi ve mide bulantısı geçince Pitt derin bir soluk aldı. "Bu acıyı çekmem gerekiyordu. Şimdi o zavallıların ölmeden önce neler çektiklerini biliyorum."</p>

    <p>Mühendis, Pitt'i asansöre geri götürdü. "Hoş bir şey değil. Ne kadar derine inersek o kadar kötü oluyor. Kulaklarımı tıkamadan buraya ilk girdiğimde başım bir hafta ağrıdı."</p>

    <p>Asansör yükselirken Pitt'in sadece kulaklarında bir çınlama kalmıştı. Artık her şeyi biliyordu. Akustik felaketin kaynağını öğrenmişti.</p>

    <p>Onu nasıl önlemesi gerektiğini biliyor ve bu bilgi kendisine cesaret veriyordu.</p>

    <p>“Şimdi anladım. Lavların içindeki hava odacıkları titreşiyor, kayaları aşarak denize yüksek yoğunluklu ses dalgaları gönderiyor ve inanılmaz bir enerji patlaması yaratıyor.”</p>

    <p>“İşte sana aradığın yanıt. “Mühendis baretini çıkarıp elini seyrelmeye başlamış kır saçları arasında dolaştırdı. "Titreşim ses yoğunluğu ile birleşince müthiş bir enerji yaratıyor ki, bu da öldürmek için yeterli oluyor."</p>

    <p>“Bunu bana göstermek için işini ve belki de yaşamını neden tehlikeye attın?</p>

    <p>Mühendisin gözleri parladı, ellerini eşofmanının ceplerine soktu. "Güvenmediğim insanların yanında çalışmaktan hoşlanmıyorum. Arthur Dorsett gibi insanlar sıkıntı ve felaket yaratırlar; eğer onunla karşılaşırsan, bunun kokusunu alacaksın. Bütün diğer madenleri gibi burası da berbat. Bu zavallı Çinliler ölene kadar çalıştırılıyorlar. İyi besleniyorlar ama ücret almıyorlar ve günde on sekiz saat kuyuda çalışıyorlar. Son on iki ayda yirmi kişi kaza sonucu öldüler. Düşen kayaların önünden kaçacak güçleri yoktu. Dünyada aşırı elmas varken neden günde yirmi dört saat kazıyoruz ki? De Beers'in iğrenç bir tekeli olabilir, fakat haklarını da vermek gerek. Fiyatları yüksek tutmak için üretimi kısıyorlar. Hayır, Dorsett'in piyasaya zarar verecek bir planı var. O şeytan kafasından neler geçtiğini öğrenmek için bir yıllık kazancımı seve seve verirdim. Burada yarattığımız dehşeti anlayan senin gibi biri, Dorsett'i daha yüzlerce masum insanı öldürmeden durdurabilir."</p>

    <p>“Senin durumu açıklamana ne engel oluyor?”</p>

    <p>"Bunu söylemek kolay. Kazıyı yöneten bilim adamları ve mühendisler çok sağlam kontratlar imzalamışlardır. İş yapmazlarsa para almazlar. Eğer dava açacak olsalar Dorsett'in avukatları ortalığa öyle bir sis bombası fırlatırlar ki, burnunun ucunu bile göremezsin. Polis, Çinlilere yapılanları öğrenirse Dorsett bundan haberi olmadığını söyleyecek ve hepimizi mahkemeye verecektir. Biz dört hafta sonra buradan ayrılıyoruz. Ayrılmadan bir hafta önce madeni kapatmak için emir aldık. Ancak o zaman paramızı alıp evlerimize dönebileceğiz."</p>

    <p>“Neden şimdi bir gemiye atlayıp gitmiyorsun?”</p>

    <p>“Bunu düşündük ve şefimiz yaptı da. Ama karısından aldığımız mektuba göre adam evine gitmemiş ve bir daha da kendisinden haber alınamadı.</p>

    <p>“Dorsett işi sıkı tutuyor demek.”</p>

    <p>“Orta Amerika'daki uyuşturucu operasyonları kadar.”</p>

    <p>“Madende hâlâ üretim yapılıyorsa kapatmak niye?”</p>

    <p>“Hiçbir fikrim yok. Tarihleri Dorsett saptıyor. Herhalde yanında çakanlarla paylaşmak istemediği bir planı var.”</p>

    <p>“Karaya çıktığımızda konuşmayacağınızdan nasıl emin olabiliyor?”</p>

    <p>"İçimizden konuşan olursa soluğu cezaevinde alacağından kimsenin kuşkusu yok."</p>

    <p>“Ya Çinli işçiler?”</p>

    <p>Adam, Pitt'in yüzüne baktı. "Onların madende bırakılacaklarından kuşkulanıyorum. "</p>

    <p>“Yani diri diri gömülecekler mi?”</p>

    <p>“Dorsett'i tanısaydın böyle bir emri gözünü kırpmadan vereceğini bilirdin.”</p>

    <p>“Sen kendisini hiç gördün mü?”</p>

    <p>“Bir keresi yeterliydi. Kızı da onun kadar kötüdür.”</p>

    <p>“Boudicca mı?” dedi Pitt.</p>

    <p>“Öküz kadar güçlüdür. Tek koluyla iri bir adamı havaya kaldırdığını gördüm.”</p>

    <p>Asansör yüzeyde durmuştu. Mühendis dışarı çıkıp hızla geçen bir Ford kamyonete baktı. Pitt de ardından yürüyüp çöp tenekelerinin yanına geldi.</p>

    <p>Mühendis Pitt'in eşofmanını işaret etti. "Bu gripten yatan bir jeologundur. Kaybolduğunu farketmeden geri götürmeliyim."</p>

    <p>“Desene filtreden mikrop kaptım.”</p>

    <p>"Kızılderili dostların teknelerine döndüler." Mühendis yükleme rampasını gösterdi. Treylerler ve traktör orada değildi. "Asansör binasının yanından geçen kamyonet personel aracıdır, iki dakika sonra döner. Sürücüye seslen ve seni tünelden geçirmesini söyle."</p>

    <p>Pitt kuşkuyla baktı adamın yüzüne. "Öteki Haidalarla neden beraber gitmediğimi merak etmez mi?"</p>

    <p>Yaşlı mühendis cebinden bir not defteriyle kalem çıkarıp bir şeyler yazdı. "Kâğıdı kopartıp Pitt'e verdi. "Bunu ona ver. Güvenlik içinde geçersin. Ben Züppe John'un adamları soru sormaya başlamadan işimin başına dönmeliyim."</p>

    <p>Pitt adamla tokalaştı. "Yardımın için çok teşekkür ederim. Dorsett Şirketinin sırlarını bir yabancıya açmakla büyük riske girdin."</p>

    <p>"Masum insanların ölümüne engel olabilirsem, buna değer."</p>

    <p>“Şansın açık olsun.”</p>

    <p>“Senin de.” Mühendis yürümeye başlamışken arkasına döndü. "Merakımı bağışla ama bir şey sormak istiyorum. Geçen gün Dorsett'in savaş helikopterinin bir deniz uçağının ardından havalandığını gördüm. Bir daha dönmedi."</p>

    <p>“Biliyorum. Bir tepeye çarpıp yandı.”</p>

    <p>“Biliyor musun?”</p>

    <p>O deniz uçağında ben vardım.</p>

    <p>Mühendis merakla baktı. "Ve Malcolm Stokes mu?"</p>

    <p>Pitt adamın Stokes'un sözünü ettiği gizli ajan olduğunu anladı. "Ciğerlerinden birine bir maden parçası saplandı. Ama emekliliğinin keyfini çıkaracaktır."</p>

    <p>“Çok sevindim. Malcolm iyi adamdır. Esaslı bir ailesi vardır.”</p>

    <p>"Düşmemizden sonra söyledi. Bir eşi ve beş çocuğu."</p>

    <p>“O zaman sen kurtulup tekrar ateşin içine attın kendini.”</p>

    <p>“Pek akıllı değilim, ha?”</p>

    <p>Mühendis gülümsedi. "Öyle sanırım." Sonra dönüp asansör binasına girdi.</p>

    <p>Kamyonet beş dakika sonra görününce Pitt el sallayıp durdurdu. Güvenlik görevlisi üniformalı sürücü kuşkuyla baktı Pitt'e. "Sen nereden çıktın?"</p>

    <p>Pitt adama katlanmış olan kâğıdı verip omzunu silkti.</p>

    <p>Sürücü notu okuduktan sonra buruşturup yere attı. "Pekâlâ, gel akalım. Seni tünelin öteki ucundaki arama istasyonuna kadar götüreyim."</p>

    <p>Sürücü kapıyı kapatırken Pitt hemen arkasına oturdu ve yerden notu alıp okudu.</p>

    <p>"Bu Haidalı balıkçı arkadaşları gittiğinde tuvalette kalmış. Lütfen balıkçı filosu ayrılmadan rıhtıma götür.</p>

    <p>“C. Cussler Ustabaşı"</p>
  </div>
</body>
</html>
