<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435333">50</a></h2>

    <p>Sabahın saat yedisi. Masmavi bir gökyüzü, sonsuz ufuk ve görünmeyen kıyılara çarpıp ölecek olan alçak dalgalar. Hawaii adalarının tropikal sularının açıklarındaki normal bir gün. Cumartesi günü olduğundan, çok geçmeden binlerce yerli ve tatilci sakin sularda yüzmek, sıcak kumlarda yatmak üzere plajları dolduracaklardı. Bu insana huzur veren atmosferde hiçbiri bunun dünyada geçireceği son gün olduğunu bilemezdi.</p>

    <p>Sadece bir tek pervanesi dönen Glomar Express, akustik birleşme alanına doğru ilerlerken dört kaynaktan ses dalgaları suyun altında yola çıkmışlardı bile. Geminin yarım saat geç kalmış olması gerekirken Başmakinist Toft, adamlarını güçlerinin son damlasını harcayıncaya kadar çalıştırmıştı. Motoru da en son mili alacak kadar çalıştırıyordu. Gemiyi kaderle buluşmasına zamanında yetiştirmek için söz vermişti ve bunu yapıyordu da.</p>

    <p>Kaptan köşkü köprüsündeki Sandecker dürbünle NUMA işaretli helikopterin yaklaşmasını seyrediyordu. Helikopter gemiye gelince bir tur attı ve piste indi. İçinden çıkan iki adam gemiye girip az sonra Sandecker'in yanına geldiler.</p>

    <p>Sandecker heyecanla, "Yerleştirme başarılı oldu mu?" diye sordu.</p>

    <p>Dr. Sanford Adgate Ames hafifçe gülümseyerek başını salladı. "Dört uzaktan kumandalı tespit cihazı birleşme noktasının otuz kilometre uzağındaki yerlerine yerleştirildiler."</p>

    <p>Ames'le birlikte olan Gunn, "Onları ses dalgalarının tahmini yollarının üzerine yerleştirdik," dedi.</p>

    <p>“Sesin son geliş yönünü ve yoğunluğunu ölçecekler, değil mi?”</p>

    <p>Ames başını salladı. "Sualtı modemlerinden gönderilen veriler yüzeydeki yüzer çanakları ve uydu aracılığıyla Explorer'deki terminale yansıyacak. Sistem denizaltında sesle yer bulma tekniklerini andırıyor."</p>

    <p>“Neyseki, akıntı ve rüzgâr bizden yana çalışıyor,” dedi Gunn.</p>

    <p>“Uyarı zamanı?”</p>

    <p>“Ses su altında saniyede bin beş yüz metre yol alır. Ses dalgalarının, modemleri geçtikten sonra geminin altındaki çanağa çarpmaları için yirmi saniye geçeceğini hesapladım,” dedi Ames.</p>

    <p>“Yirmi saniye,” diye Sandecker tekrarladı. "Bilinmeyene ruhen hazırlanmak için çok kısa bir süre."</p>

    <p>“Birleşmenin şiddetini anlatabilecek kimse sağ kalamadığı için bence dalganın tümüyle Gladyatör Adasına yansıtılması dört buçuk dakika sürecektir. Gemide, sesten korunmuş sığınağa erişemeyen herkes korkunç bir ölümle karşılaşacaktır.”</p>

    <p>Sandecker dönüp sadece on beş kilometre arkalarında olan Oahu'nun yeşil dağlarını gösterdi. "Bu etkiyi kıyıdakiler hissedecekler mi?"</p>

    <p>“Başlarında kısa ama keskin bir ağrı hissedebilirlerse de sürekli bir hasara uğramayacaklardır.”</p>

    <p>Sandecker geminin kompüterize seyir sistemindeki dijital sayıları izleyen kaptana baktı. "Kaptan Quick."</p>

    <p>Glomar Explorer'ın kaptanı başını kaldırdı. "Amiral Sandecker."</p>

    <p>“Ne kadar kaldı?”</p>

    <p>Quick gülümsedi. Halawa Körfezinden ayrılalı beri amiral aynı soruyu yirminci kez soruyordu. "Sizinkilerin belirlediği noktaya varmaya beş yüz metre ve yirmi dakika kaldı."</p>

    <p>“Bu da yansıtıcıyı yerleştirmemiz için bize kırk dakika tanıyacaktır.”</p>

    <p>"Toft ve adamları olmasalardı bunu asla başaramazdık."</p>

    <p>Doğru, dedi Sandecker. "Ona çok şey borçluyuz."</p>

    <p>Dakikalar bütün gözlerin saate ve kırmızı dijital rakamlara bakmasıyla geçti. Sonunda bir dizi sıfır belirdi ve gemi, ses dalgalarının birleşip eşi görülmedik bir yoğunlukta patlayacaklarının tahmin edildiği noktaya geldi. Bundan sonraki iş gemiyi yerinde sabit tutmaktı. Kaptan Quick hemen koordinatları geminin otomatik kontrol sistemine verdi. Sistem deniz ve hava koşullarını inceliyor, burunla kıçtaki küçük jet püskürtücüleri çalıştırarak gemiye gereken düzeltmeleri yapıyordu Glomar Explorer kısa bir süre içinde rüzgâra ve akıntıya karşı koyarak yerinde sabitleşti.</p>

    <p>Güvertedeki NUMA ekibi de yansıtıcıyı indirecek vincin son kontrollerini yaptılar. Glomar Explorer’ın sistemleri gerçekte deniz dibinden ağır yükleri yukarı çekmek için tasarlanmıştı, daha hafif ama daha geniş boyutlu şeyleri aşağı indirmek üzere değil. Bu nedenle karmaşık operasyon için pek çok değişiklik yapılmış, önlerine çıkan pek çok pürüz giderilmişti.</p>

    <p>Yansıtıcı artık kabloların ucunda, boşlukta sallanmaktaydı. NUMA ekibi "tamam" işaretini verdi. Yansıtıcı bunun üzerine ağır ağır denize indirilmeye başlandı. Dakikada on metre indiriliyordu. Dört kabloyla, gelen dalgaları Gladyatör Adasına yansıtmak için çanağın açısının ve derinliğinin ayarlanması on dört dakika sürdü.</p>

    <p>Kaptan Quick'in hoparlörlerden gelen sesi işitildi. "Birleşme anına altı dakika on saniye kaldı. Bütün gemi personeli geminin kıç tarafındaki makine dairesinin depo bölmesine gidecektir. Derhal gitmeye başlayın. Koşmadan, yürüyerek gidilecektir."</p>

    <p>Herkes birden olduğu yeri terkedip maraton koşucuları gibi hep birlikte hareket ederek geminin derinliklerine inmeye başladı. Gemi mürettebatından yirmi kişi burada bulabildikleri her çeşit ses kesici malzemeyle depo bölmesini ses geçirmez hale getirmek için uğraşmıştı. Geminin havluları, battaniyeleri, şilteleri, şezlong minderleri ve bulabildikleri kereste parçaları gelen sesi azaltmak için duvarlara ve tavana yerleştirilmişti.</p>

    <p>Sandecker aşağı inerlerken Ames'e, "Operasyonun en sıkıntılı yanı bu işte," dedi.</p>

    <p>Merdivenleri ikişer ikişer inen Ames, "Ne düşündüğünü biliyorum," dedi, "Yaptığımız en küçük bir hatanın bizi yanlış anda ve yanlış yerde bulunduracağının heyecanı. Eğer birleşmeden sağ çıkamazsak başarılı olup olmadığımızı bilememenin çaresizliği." Makine dairesinin depo bölümü su sızdırmaz kapısı ve herhangi bir hava borusu olmaması nedeniyle seçilmişti. Kapıda kendilerini karşılayan iki gemi süvarisi ellerindeki listeyi işaretleyerek ses azaltıcı kulaklıklarını uzattı. "Amiral Sandecker, Dr. Ames, lütfen bunları kulaklarınıza takın ve fazla hareket etmemeye çalışın."</p>

    <p>Sandecker'le Ames, NUMA ekibini bulup kendilerinden önce gelmiş olan Rudi Gunn ile Molly Faraday'ın yanına oturdular. Hemen uyarı modemlerine ve diğer sualtı sensorlarına bağlı monitör sistemlerinin başına geçtiler.</p>

    <p>En uzak yerden geldiği için sonuncu olan vinç operatörü de içeri girince kaptan kapının kapatılmasını emretti. Kapıya da içeri sızabilecek sesi önlemek için şilteler yaslandı. Quick parmağını kaldırdı ve gerilim birbirlerine sokulmuş olan insanların üzerini bir pelerin gibi örttü. Herkes ayaktaydı. Oturacak ya da yaslanacak kadar yer yoktu.</p>

    <p>Gunn doksan altı kişinin o alanda on beş dakika kalabileceklerini ve sonra solunabilir havayı tüketeceklerini hesaplamıştı. Hava şimdiden ağırlaşmaya başlamıştı. Diğer bir tehlike de sıkışıklık korkusunun çirkin kafasını göstermesiydi. En az istedikleri şeydi frenlenemeyen isteri. Hemen hemen herkes bir orkestra şefiymiş gibi ellerini kaldırmış olan kaptana bakmaktaydı.</p>

    <p>Quick yumruklarını sıktı. Gerçek anı gelmişti. Artık her şey Hiram Yaeger'in bilgisayar ağının analiz ettiği verilere bağlıydı. Gemi bilgisayarın belirttiği noktadaydı, ses yansıtıcısı Yaeger'in hesapladığı ve Dr. Ames'le öğrencilerinin kontrol ettikleri yerde bulunuyordu. En küçük ayrıntısına kadar tüm operasyon gözden geçirilmişti. Önceden kestirilemeyen bir deprem veya suyun ısısında ani bir değişiklik dışında hiçbir şey hesaplarını etkileyemezdi.</p>

    <p>Beş saniye geçti, on saniye. Sonra birden otuz kilometre uzaktaki akustik sensorlar beklenen yollarındaki ses dalgalarını almaya başladılar.</p>

    <p>“Tanrım! Sensorlar çıldırdı!” dedi Ames. "Bu benim tahminimden de şiddetli."</p>

    <p>Ses dalgalarının birleşmesinin ilk belirtisi hızla artan titreşimlerdi. O daracık odadaki insanlar hafif bir başdönmesi hissettiler. Ama kimsenin midesi bulanmadı ve kimse paniğe kapılmadı.</p>

    <p>Beş uzun dakika sonra her şey sona ermişti. Titreşim sönüp gitmiş, ardında doğaüstü bir sessizlik bırakmıştı.</p>

    <p>İlk tepki gösteren Gunn oldu. Kulaklıklarını çıkarıp kaptana, "Kapıyı açın da içeri hava girsin!" diye bağırdı.</p>

    <p>Quick durumu anlamıştı. Şilteler bir yana itildi, kapı açıldı. İçeri makine dairesinin yağ kokulu havası girmiş ama bu bile sevinçle karşılanmıştı. Tehlikenin sona ermesiyle rahatlayan insanlar sanki tuttukları futbol takımı maçı kazanmış gibi konuşup gülüşüyorlardı. Sonra düzenli bir şekilde dışarı doğru yürüdüler.</p>

    <p>Sandecker'in kaptan köşküne koşması bütün rekorları kıracak kadar hızlıydı. Hemen bir dürbün kapıp dışarı çıktı, heyecanla on beş kilometre ilerdeki adaya baktı.</p>

    <p>Sokaklarda arabalar gidip geliyor, insanlar plajlarda dolaşıyorlardı. Ancak o zaman derin bir soluk koyverdi.</p>

    <p>Ames, Sandecker'in elini sıktı. "Büyük bir zafer, amiral. Ülkenin en iyi bilim adamlarının yanıldıklarını kanıtladınız."</p>

    <p>“Sizin uzmanlığınıza ve desteğinize sahiptim ben, doktor,” dedi Sandecker sanki sırtından büyük bir yük kalkmışçasına. "Eğer siz ve parlak genç bilginleriniz olmasalardı hiçbir şey yapamazdım." Heyecandan kendilerinden geçmiş olan Gunn ve Molly başka zaman olsa asla yapmayacakları bir şeyi yapıp amirali kucakladılar. "Başardınız!" dedi Gunn. "İnatçılığınız sayesinde iki milyon insan kurtuldu."</p>

    <p>“Biz başardık,” diye düzeltti Sandecker. "Bu, baştan sona kadar bir ekip işiydi."</p>

    <p>Gunn birden ciddileşti. "Dirk'in burada olup da bunu görmemesine üzüldüm."</p>

    <p>Sandecker başını salladı. "Projeyi başlatan kıvılcım ondan çıkmıştı." Ames, Molokai'den yola çıktıktan sonra kurduğu aletlere bakıyordu. "Yansıtıcının yeri kusursuzdu," dedi. "Akustik enerji şimdi tam istenildiği yönde gidiyor."</p>

    <p>“Şu anda nerede?” diye Molly sordu.</p>

    <p>"Diğer üç maden adasından gelen enerjiyle birleşen ses dalgaları şu anda bir jet uçağından daha büyük hızla Gladyatör Adasına gidiyorlar. Yaklaşık doksan yedi dakika sonra adanın sualtı zeminine çarpacaktır."</p>

    <p>“Yüzünü görmek isterdim.”</p>

    <p>“Kimin yüzünü?” diye sordu Ames.</p>

    <p>“Arthur Dorsett'in,” dedi Molly. "Özel adası sallanmaya başladığında yüzünü görmek isterdim."</p>
  </div>
</body>
</html>
