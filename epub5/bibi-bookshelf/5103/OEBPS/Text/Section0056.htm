<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435337">54</a></h2>

    <p>Dorsett'in Avustralya'da yapılmış Holden marka otomobilin küçük tipleri olan arabalarını malikâneye bitişik duran garajda buldular. Arabalar kolay girilip çıkılması için kapıları sökülmüştü ve parlak sarı bir renge boyanmışlardı. Pitt anahtarı üzerinde bıraktığı için Arthur Dorsett'e yaşamının sonuna kadar minnet duyacaktı. Pitt'le Giordino öne, Maeve'le oğlanlar arkaya oturdular.</p>

    <p>Pitt motoru çalıştırıp birinci vitese geçirdi, elfrenini boşaltıp gaza bastı. Araba ileri fırladı.</p>

    <p>Giordino kemerli kapıyı açtı. Yola ancak çıkmışlardı ki, öteki yönde giden güvenlik personeliyle dolu bir cipe rastladılar.</p>

    <p>Tam sırasıydı, diye düşündü Pitt. Biri bir alarm vermiş olmalıydı. Sonra bunun nöbet değişimi olduğunu anladı. Kemerin altındaki personel değişecekti.</p>

    <p>Herkes gülümseyip el sallasın, dedi Pitt. "Mutlu bir aileymiş gibi davranın."</p>

    <p>Cipin üniformalı sürücüsü yavaşlayıp merakla arabanın içindekilere baktı, sonra başını sallayıp selam verdi. Kimseyi tanımamıştı ama herhalde Dorsett ailesinin konukları olmalılardı. Pitt gazı köklerken cip de kemerli kapının önünde durdu.</p>

    <p>“Yuttular,” dedi Giordino.</p>

    <p>Pitt gülümsedi. "Gece nöbetçilerinin sıkıntıdan uyumadıklarını anlayana kadar altmış saniye geçti."</p>

    <p>Pitt her iki madene giden yoldan çıkıp lagüne doğru sürdü arabayı. Rıhtım tam karşılarındaydı. Yatla aralarında herhangi bir araba veya kamyon yoktu. Pitt saatine bakmadı ama Sandecker'in sözünü ettiği felakete dört beş dakikaları kaldığını biliyordu.</p>

    <p>Maeve, "Arkamızdan geliyorlar!" diye bağırdı.</p>

    <p>Pitt dikiz aynasına bakmadı. Nöbetçilerin arkalarına düşmekteki çabukluklarının kaçışlarını tehlikeye attığını biliyordu. Kafasındaki tek düşünce Giordino'nun nöbetçiler gelip menzile girmeden helikopteri havalandırmayı başarıp başaramayacağıydı.</p>

    <p>Giordino kendilerine bakan tek nöbetçiyi işaret ederek, "O ne olacak?" diye sordu.</p>

    <p>Pitt, Merchant'ın tabancasını arkadaşına verdi. "Eğer ben ödünü patlatamazsam bununla vurursun."</p>

    <p>“Ne...”</p>

    <p>Giordino sözünü tamamlayamadı. Pitt ahşap rıhtıma 120 kilometreyle girmiş, olanca gücüyle frene basmış ve arabayı güvenlik kulübesine doğru savurmuştu. Ne yana kaçacağını bilemeyen şaşkın nöbetçi, arabanın altında kalmamak için denize atladı.</p>

    <p>“Aferin,” dedi Giordino, Pitt arabayı toparlayıp yatın iskelesinin önünde durdurunca.</p>

    <p>“Çabuk! Al, helikoptere koş, ipleri çıkar ve motoru çalıştır. Maeve, sen çocukları al ve yatın salonunda bekle. Havalanmadan nöbetçiler gelirse orası daha güvenlidir. Pervanelerin dönmeye başladığını görünce helikoptere koş.”</p>

    <p>Maeve'le çocukların inmelerine yardım eden Giordino, "Sen nerede olacaksın?" diye sordu.</p>

    <p>“Herifleri yattan uzak tutmak için halatları sökeceğim.”</p>

    <p>Pitt yatın ağır halatlarını babalardan çıkarıp denize attığında ter içinde kalmıştı. Dorsett malikânesine giden yola son kez baktı. Cipin sürücüsü dönerken arabayı savurmuş ve çamurlara saplanmıştı. Lagüne doğru yapılan takipte çok önemli saniyelerini kaybetmişlerdi. O anda helikopterin motorunun homurtusu ve yatın içinden bir silah sesi duyuldu.</p>

    <p>Pitt, Maeve'le çocukları, kontrol etmeden içeri gönderdiği için kendine lanetler yağdırarak aşağı koştu. Dokuz milimetrelik tabancasını çıkarmak için elini cebine soktuğunda silahı Giordino'ya verdiğini hatırladı.</p>

    <p>Kapıyı açıp içeri girerken Maeve'in, "Hayır, Deirdre, onları vurma," diye yalvardığını duydu.</p>

    <p>Aynı anda korkunç sahneyi gördü. Maeve yerdeydi, sırtını kitaplığa dayamış, oğullarını kucaklamıştı. Karnının hizasından kırmızı bir leke bluzuna yayılıyordu.</p>

    <p>Salonun ortasında duran Deirdre elindeki küçük otomatik tabancayı oğlanlara çevirmişti. Yüzü ve çıplak kolları cilalı fildişi gibi parıldıyordu. Pitt'e alkolü bile donduracak soğuk bir ifadeyle baktı. Konuştuğu zaman sesinde çılgınca bir şeyler seziliyordu.</p>

    <p>“Senin ölmediğini biliyordum.”</p>

    <p>“Sen aşağılık babandan ve sapık erkek kardeşinden daha çılgınsın.”</p>

    <p>"Ailemi yok etmek için döneceğini biliyordum."</p>

    <p>Pitt yavaşça ilerleyerek Maeve'le çocukları koruyacak şekilde önlerine geçti. "Buna hastalığı ortadan kaldırma mücadelesi diyebilirsin. Dorsett'lerin yanında Borjiyalar amatör kalırlar." Adam zaman kazanmaya çalışarak santim santim ilerliyordu. "Babanı öldürdüğümü biliyor muydun?"</p>

    <p>Kadın başını salladı. Tabancayı tutan eli mermer kadar sert ve beyazdı.</p>

    <p>Maeve'le arkadaşının dolaba kapattıkları hizmetkârlar benim teknede kaldığımı biliyorlardı, telefonla haber verdiler. Şimdi sen de babam gibi öleceksin. Ama önce sıra Maeve'de.</p>

    <p>Pitt ağır ağır döndü. "Maeve ölmüş," diye yalan söyledi.</p>

    <p>Deirdre, Pitt'in yanından uzanıp kız kardeşine bakmak için eğildi. "Öyleyse o değerli ikizlerini öldürmemi seyredersin."</p>

    <p>“Hayır!” diye Maeve, Pitt'in arkasından bağırdı. "Bebeklerime dokunma!"</p>

    <p>Deirdre tabancayı kaldırıp rahatça ateş etmek için erkeğin yanından geçerken artık tüm mantığını kaybetmişti.</p>

    <p>Pitt kadının üzerine atladı. Aralarındaki mesafe çok fazlaydı. Deirdre iki metreden ıskalayamazdı.</p>

    <p>Adam gövdesine saplanan iki kurşunu hissetmedi bile. İçindeki nefret her türlü acıyı giderecek, herhangi bir ani şoku önleyecek kadar büyüktü. Deirdre'nin üzerine attı kendini. Bu, tıpkı taze bir fidana çarpmak gibiydi. Deirdre arkasındaki sehpaya çarpınca Pitt'in ağırlığı altında beli geriye büküldü. Belkemiği kuru bir dal gibi çatırdayarak üç yerinden kırıldı.</p>

    <p>Kadının garip ve çılgın çığlığı Pitt'i etkilememişti. Deirdre hâlâ nefretle dolu olan bulanık kahverengi gözleriyle baktı Pitt'e.</p>

    <p>“Sen de öleceksin...” Pitt'in göğsünde büyüyen kan lekesine bakıyordu. Tabanca hâlâ elindeydi ama vücudu beyninin verdiği emirleri dinlemiyordu artık.</p>

    <p>“Belki,” diyerek gülümsedi Pitt. "Ancak ölmek yaşam boyu yatalak kalmaktan iyidir."</p>

    <p>“Adam,” Deirdre'nin üzerinden kalkıp sendeleyerek Maeve'e yaklaştı. Kadın kendi yarasına aldırış etmeden korkudan titreyip ağlamakta olan çocuklarını avutmaya çalışıyordu.</p>

    <p>Pitt eğilip Maeve'in yarasına baktı. Kanama çok değildi, karnında küçük bir delik vardı sadece. Kurşunun bağırsaklarını ve midesini delip iki omurilik arasında kaldığı yeri göremiyordu. Maeve'de iç kanama vardı ve hemen tıbbi bakım görmezse birkaç dakika sonra ölecekti. Pitt'in kalbi sanki buz dolu bir kuyuya girmiş gibi donup kaldı. Ağlamak istiyordu ama içinden sadece acı bir inilti yükseldi. Giordino daha fazla gecikmeye dayanamamıştı. Şafak sökmüş, adanın doğu tarafında gökyüzü turunculaşmaya başlamıştı bile. Helikopterden güverteye atladığında güvenlik görevlilerini taşıyan cip de rıhtıma giriyordu. Pitt ile Maeve'e ne olmuştu? Arkadaşı bir saniyeyi bile boşa harcayacak insan değildi. Halatlar suya düşmüşlerdi ve yat akıntıyla kıyıdan otuz metre kadar açılmıştı.</p>

    <p>Acele etmeleri gerekiyordu. Nöbetçilerin yata veya helikoptere ateş etmemelerinin nedeni Dorsett malına zarar vermekten korkmalarıydı. Şimdiyse sadece yüz metre ilerdeydiler ve giderek yaklaşıyorlardı. Giordino'nun aklında, kendilerini kovalayanlarla arkadaşlarını geciktirenin ne olabileceği düşüncesi dolaştığından adanın her yanından gelen köpek havlamalarına ya da kuşların gökte şaşkın şaşkın sürüler halinde uçmalarına dikkat etmemişti. Adada garip bir homurtu da duymamış veya lagünün sularının aniden titremeye başladığını görmemişti.</p>

    <p>Salonun girişine bir iki adım kala dönüp nöbetçilere baktığında adamların rıhtımın deniz dalgasıymış gibi kıvrılmakta olan ahşap kısmı üzerinde donup kaldıklarını gördü. Nöbetçiler avlarını unutmuşlar, Scaggs Dağı üzerinde yükselip yayılan bir buluta bakıyorlardı. Volkanın yamacındaki tünel girişinden karınca sürüsü gibi insanlar çıkmaktaydı. Winkelman'da da bir faaliyet vardı. Giordino o anda Pitt'in adanın havaya uçacağı uyarısını hatırladı. Salondan içeri daldı, Pitt'in göğsünde ve karnındaki yaralardan sızan kanı, Maeve'in belindeki deliği ve Deirdre Dorsett'in sehpanın üzerinde ikiye katlanmış gibi duran vücudunu görünce olduğu yerde kalakaldı.</p>

    <p>“Aman Tanrım! Neler oluyor burada?”</p>

    <p>Pitt başını kaldırmadan, "Püskürme başladı mı?" diye sordu. "Dağlardan duman çıkıyor, yer de sallanıyor."</p>

    <p>“O zaman çok geç kaldık.”</p>

    <p>Giordino, Pitt'in yanına çömelip Maeve'in yarasına baktı. "Kötü görünüyor."</p>

    <p>Maeve yalvaran gözlerle baktı. "Lütfen oğullarımı alıp beni bırakın." Giordino başını salladı. "Bunu yapamam. Ya hep birlikte gideriz ya da hepimiz burada kalırız."</p>

    <p>Pitt uzanıp Giordino'nun kolunu tuttu. "Zamanımız kalmadı. Ada her an havaya uçabilir. Ben de başaramayacağım. Çocukları al ve git buradan."</p>

    <p>Giordino bir bomba çarpmış gibi sersemlemişti. O umursamaz tavırları ve alaycılığı uçup gitmişti. Geniş omuzları daralmış gibiydi. Yaşamında, otuz yıllık arkadaşını ölüme terkettiği hiç olmamıştı. Yüzünde acılı bir kararsızlık ifadesi vardı. "İkinizi de bırakamam," dedi. Maeve'i taşımak istiyormuş gibi kollarını altına sokarak Pitt'e, "Sonra da gelip seni alacağım," dedi.</p>

    <p>Maeve erkeğin ellerini itti. "Dirk'in haklı olduğunu görmüyor musun?" diye zayıf bir sesle mırıldandı.</p>

    <p>Pitt, Rodney York'un seyir defteriyle mektuplarını Giordino'ya verdi. "York'un hikâyesini ailesine duyur." Sesi buz gibi soğuktu. "Haydi, Tanrı aşkına, şimdi çocukları al ve git buradan!"</p>

    <p>Giordino başını salladı. "Hiç pes etmezsin, değil mi?"</p>

    <p>Dışarda gökyüzü aniden kaybolmuş, yerini korkunç bir gürültü eşliğinde külden bir bulut almıştı. Her şey sanki dev bir şemsiye açılmış gibi oldu. Sonra havaya binlerce ton lav püskürten daha büyük bir patlama duyuldu.</p>

    <p>Giordino ruhunun içinden çekilip alındığını hissediyordu. Sonunda yaslı gözlerinde garip bir anlayışla başını sallayarak döndü. "Pekâlâ." Ardından son bir espri daha yaptı. "Beni burada kimse istemediğine göre, gidiyorum."</p>

    <p>Pitt arkadaşının elini kavradı. "Elveda, dostum. Yaptığın her şey için çok teşekkür ederim."</p>

    <p>Görüşürüz. Giordino'nun gözleri dolmuştu. Yürek parçalayan bir şokla allak bullak olmuş çok yaşlı bir insan gibiydi. Bir şey söylemeye kalkıştı ama kelimeler boğazında düğümlendi, Maeve'in çocuklarını kollarının altına alıp kamaradan çıktı.</p>
  </div>
</body>
</html>
