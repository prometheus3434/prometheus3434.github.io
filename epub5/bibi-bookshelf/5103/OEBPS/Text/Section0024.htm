<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435303">22</a></h2>

    <p>İki saat sonra treylerler yüklendi, dört nöbetçi ve balıkçılar birinin üzerine doluşup yemekhaneye doğru yola çıktılar. Tünel girişinde durduruldular, küçük bir binaya sokuldular ve don paça kalana kadar soyunmaları emredildi. Sonra elbiseleri tek tek arandı ve hepsi birer birer röntgen makinesinden geçirildiler. Çizmesinin içinde bıçak unutmuş olan bir Haida dışında hepsi testten geçmişlerdi. Pitt bıçağın alıkonmak yerine adama verilmesine ve balıkçının teknesine gönderilmesine şaşmıştı. Diğerleri yeniden giyindikten sonra kazı yerine götürülmek üzere yine treylere bindiler.</p>

    <p>“Bence içeri girerken değil de, dışarı çıkarken elmas aramaları daha doğru olmaz mıydı?” dedi Pitt.</p>

    <p>“Onu da yapacaklar. Şimdi böyle yaparak bir avuç elmas yutmanın hiçbir işe yaramayacağını anlatmak istiyorlar.”</p>

    <p>Madene giren kemerli beton tünel, beş metre yüksekliğinde ve on metre eninde olduğundan rıhtımdan insan ve malzeme taşıyan kamyonların rahatça geçebilecekleri boyutlardaydı. Yarım kilometre uzunluğunda olan tünel floresan ışıklarla aydınlanmıştı. İki yanında ana tünelin yarısı kadar olan yan tüneller görülüyordu.</p>

    <p>“Bunlar nereye gider?” diye sordu Pitt.</p>

    <p>“Güvenlik sisteminin birer parçasıdır,” dedi Broadmoor. "Bütün bölgeyi çevrelerler ve uyarıcı aygıtlarla doludur."</p>

    <p>“Nöbetçiler, silahlar, güvenlik sistemleri. Birkaç elmasın kaçırılmasını önlemek için bana biraz fazla göründü.”</p>

    <p>“Bu sadece yarısıdır. Yasadışı işçilerinin anakaraya kaçmalarını istemezler. Kanadalı yetkililerle yaptıkları pis anlaşmalardan biri de budur.”</p>

    <p>Tünelin öteki ucundaki madene varmışlardı. Treyleri çeken traktör sürücüsü volkan kuyusunun ağzının çevresinden geçip baraka biçimindeki alçak bir beton binanın önünde durdu.</p>

    <p>Kürklü bir paltonun altına aşçı üniforması giymiş bir adam depo kapısı önünde bekliyordu. Broadmoor'u selamladı. "Seni gördüğüme memnun oldum, Mason. Tam zamanında geldin. İki kasa balığımız kalmıştı."</p>

    <p>İşçilerinize pul döktürecek kadar çok getirdik bu sefer. Broadmoor, Pitt'e döndü. "Madencilerin aşçıbaşısı Dave Anderson. İyi adamdır ama birayı biraz fazla kaçırır."</p>

    <p>Anderson, "Dondurucunun kapısı açık," dedi. "Kasaları dikkatli yerleştirin. Geçen sefer somonların yanına morinalar karışmış, menüm berbat oldu."</p>

    <p>"Sana elli kilo da geyik eti getirdim."</p>

    <p>“Sen iyi adamsın, Mason. Anakaradan dondurulmuş balık almamamın tek nedeni sensin. Kasaları yerleştirdikten sonra yemekhaneye gelin, size kahvaltı hazırladık. Balıkları kontrol eder etmez çekini yazarım.”</p>

    <p>Balık kasaları dondurucuya yerleştirildikten sonra Pitt'le Haida balıkçıları sıcak olan yemekhaneye girdiler, sıraya girip yumurta ve sucuktan oluşan kahvaltılarını alarak kahvelerini doldurdular. Pitt diğer masalarda oturan adamlara baktı. Dört nöbetçi kapının yanında bir sigara dumanı altında oturuyorlardı. Salonun büyük bir kısmını gece vardiyasından dönen yüz kadar Çinli dolduruyordu. Pitt'in maden mühendisi olduklarını tahmin ettiği on kişi daha, küçük ve özel bir yemek odasındaki yuvarlak masanın çevresinde oturuyorlardı.</p>

    <p>Broadmoor'a, "Halinden memnun olmayan hangisi?" diye sordu.</p>

    <p>Broadmoor mutfağa açılan kapıyı gösterdi. "Seni dışarda çöp tenekelerinin yanında bekliyor."</p>

    <p>Pitt, kızılderiliye baktı. "Bunu nasıl ayarladın?"</p>

    <p>Broadmoor kurnazca gülümsedi. "Haidaların kimsenin anlayamayacağı iletişim yöntemleri vardır."</p>

    <p>Pitt, adama bir şey sormadı. Şimdi zamanı değildi. Gözünü nöbetçilerden ayırmadan ağır ağır mutfağa doğru yürüdü. Fırınların ve bulaşık makinelerinin arasından geçip arka kapıdan çıkarken kimse başını kaldırıp bakmadı.</p>

    <p>Adam ne bulacağını bilemeyerek soğukta durdu.</p>

    <p>Çöp tenekelerinin ardından uzun boylu biri çıktı. Üzerinde sarı bir eşofman, başında madenci bareti, yüzünde de Pitt'in soluma filtresi olduğunu tahmin ettiği bir maske vardı. Adamın kolunun altında bir denk görünüyordu. "Madenimizle ilgilendiğini duydum," dedi.</p>

    <p>“Evet. Adım...”</p>

    <p>“Adların önemi yok. Eğer balıkçı filosuyla döneceksen çok zamanımız yok.” Kolunun altındaki eşofmanı, bareti ve maskeyi Pitt'e uzattı "Bunları giy ve arkamdan gel."</p>

    <p>Pitt söyleneni yaptı. Tuzaktan falan korkmuyordu. Güvenlik personeli rıhtıma ayak bastığı anda kendisini isterlerse yakalayabilirlerdi. Eşofmanı giydi, miğferi başına geçirip maskeyi taktı ve cinayetlerin nedenini kendisine göstereceğini umduğu adamın ardından yürüdü.</p>
  </div>
</body>
</html>
