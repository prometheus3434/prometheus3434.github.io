<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435338">55</a></h2>

    <p>Auckland'daki volkan gözlemevindeki Charles Bakewell'le uzmanları, atmosferin ve denizin içine baktıkları gibi dünyanın içine bakamazlardı. Hawaii'den yola çıkan akustik dalganın Gladyatör Adasına çarptıktan sonra olacakları sırasıyla ve kesinlikle tahmin etmeleri olanaksızdı. Pek çok püskürme ve depremin aksine bunlar ilk şoklar, yersularındaki dalgalanmalar ve hayvanların davranışlarında değişiklik gibi önceden beliren olguları inceleyecek zaman tanımazlardı. Bilim adamları sadece büyük bir karışıklık olacağını ve adanın derinliklerindeki fokurdayan ocakların canlanacağını söyleyebilirlerdi.</p>

    <p>Bu olayda ses dalgasının enerjisinin yarattığı titreşim, zaten zayıflamış durumdaki volkan merkezlerini sarsarak patlamalara neden olmuştu. Felaket dolu olaylar birbiri ardından geldi. Adanın yüzeyinden kilometrelerce aşağıdaki sıcak kayalar genişleyip sıvılaşarak sarsıntının açtığı çatlaklardan yükselmeye başladı. Akıntı magma olarak bilinen erimiş maddeler halinde birleşerek büyük basınçlara ulaştı.</p>

    <p>Volkan gazını oluşturan şey akkor halinde buhara dönüşen su buharıdır ve bu magmayı yüzeye iter. Su gaz durumuna erişince hacmi hemen bin kata yakın artarak volkanik patlamayı meydana getirecek astronomik gücü yaratır.</p>

    <p>Elmas madenlerinde işçiler toprağın ilk sarsılmasıyla çıkış tünellerinden kaçmışlardı. Kuyuların içindeki ısı inanılmaz bir hızla yükselmeye başladı. Paniğe kapılan işçiler güvenli sandıkları denize doğru çılgınca bir koşuya başladılar. İki volkan arasındaki yüksek sırta çıkanlar bilmeyerek sağ kalabilme şansını elde edeceklerdi. Adanın ikiz volkanı uyanan devler gibi yüzyıllarca süren uykularından silkindiler. Her ikisi de birbirleriyle şiddet gösterisi yarışına girmiş gibiydi. Önce Winkelman, eteklerinde açılan bir dizi çatlakla canlandı ve uzun magma çizgileri oluşup havaya püskürmeye başladı. Çatlaklarda hava delikleri oluştukça yangın perdesi de yayıldı. Büyük erimiş lav nehirleri aşağı doğru akmaya ve yelpaze gibi açılmaya başladı.</p>

    <p>Aniden artan hava basıncı ağaçları birbirlerine çarpıyor, ağaçlar yanıp kıyıya doğru sürükleniyorlardı. Yer daha şimdiden gökte havaya çıkan gazlardan boğulmuş olan kuş ölüleriyle dolmuştu.</p>

    <p>Sanki ilahi bir el yönetiyormuş gibi lav nehirleri, güvenlik bölümünün üzerinden geçmesine rağmen Çinli işçilerin kampının beş yüz metre açığından ilerleyerek üç yüz madencinin canının kurtulmasını sağladı. Lavlar için söylenecek tek iyi şey, normal bir insanın koşusundan daha hızlı akmadığıydı. Winkelman Dağından fışkıran magma çok büyük hasarlara neden olmuş ama fazla bir can kaybı doğurmamıştı.</p>

    <p>Ama sonra sıra Scaggs Dağına geldi.</p>

    <p>Adını Gladyatör'ün kaptanından alan volkan yüz yük treninin bir tünelden geçmesini andıran gürültünün ardından Winkelman'ınkiden çok daha büyük bir kül bulutu püskürttü. Bulut tüm uğursuzluğuna ve ürkütücülüğüne rağmen gelecek dramın sadece açılış numarasıydı.</p>

    <p>Scaggs'ın batı yamacı binlerce metre aşağıdan gelen basınca dayanamayacaktı. Akkor halinde bir kütle olan sıvılaşmış kayalar yüzeye doğru yükselmekteydi. Magma yamacın üst tarafında bir çatlak açarak havaya kaynamış çamur ve buhar püskürttü.</p>

    <p>Artık dağın yamacından erimiş lavlar sürekli fışkırıyordu. Bu yanan magma içindeki kaya parçaları ve ısınmış gaz, bir nehir gibi ama saatte 160 kilometre hızla akmaya başladı. Hızını artırarak volkanın ağzından çıkarak sürekli bir gürlemeyle akarken yamacı çökertti ve önüne kükürt kokan korkunç bir rüzgâr kattı.</p>

    <p>Bu çok ısınmış buhar ve ateşin önünde hiçbir şey duramazdı artık. Camlar eriyor, taş binalar yamyassı oluyor, herhangi bir organik madde anında küle dönüşüyordu.</p>

    <p>Alev alev yanan magma lagüne dökülünce su kaynamaya başladı, havaya beyaz buhar sütunları yükseldi. Bir zamanların güzel lagün gölü şimdi gri bir kül, çamur ve süprüntü tabakasıyla örtülmüştü. İnsanlar tarafından açgözlülük için kullanılan, bazılarının yok olmayı hak ettiğine inandıkları ada ortadan kalkmıştı.</p>

    <p>Rıhtıma ve yata lavlar düşmeye başladığında Giordino, İngiliz yapımı Augusta Mark II helikopteri yatın güvertesinden kaldırıp güvenli bir mesafeye varmıştı. Adanın üstünde üç bin metreye kadar yükselen dev kül bulutu nedeniyle felaketin boyutlarını göremiyordu.</p>

    <p>İki volkanın inanılmaz bir şekilde aynı anda patlamaları sadece çirkin bir kötülük sahnesi değil, aynı zamanda insanın içini ürperten bir güzellik de taşımaktaydı. Ortada bir gerçek olmama duygusu vardı. Giordino bulunduğu yerden cehennemin içine bakıyor gibiydi.</p>

    <p>Yat birden harekete geçip lagünün sularını yararak açık denize çıkan aralığa doğrulunca birden umutlanmıştı. Pitt ağır yaralı da olsa tekneyi hareket ettirmişti. Ancak yat ne kadar hızlandıysa da lagüne dökülmeden önce önündeki her şeyi kavuran alev alev küllerden oluşma gaz bulutundan kaçamazdı.</p>

    <p>Giordino bu adil olmayan yarışı seyrederken tüm umutları söndü. Cehennem ateşi yata erişti ve onu aşarak her şeyi örttü. Üç yüz metre yukardan bu cehennem ateşinde kimsenin birkaç saniyeden fazla yaşayamayacağı kesindi.</p>

    <p>Yanıbaşındaki çocukların annesi ve kardeş kadar yakın dostu aşağıdaki cehennemde yanarken Giordino yaşıyor olmanın ıstırabı içindeydi. Çaresizliğine, volkanlara lanet ederek başını çevirdi. Çektiği acının asla geçmeyeceğini biliyordu. O eski umursamazlığı Gladyatör Adasıyla ölmüştü. Pitt'le çok uzun bir yolda yürümüşlerdi ve hep biri, tehlike anında ötekini kurtarmak için orada olmuştu. Giordino, arkadaşının bir ayağının mezarda olduğu kesin durumlarda sayısız kere, Pitt ölecek insan değildir, demişti kendi kendine. Pitt asla yıkılmazdı.</p>

    <p>Giordino'nun içinde bir umut kıvılcımı belirdi. Yakıt göstergelerine baktı. Yakıtı tam doluydu. Gösterge tablosunun altında asılı duran haritayı inceledikten sonra çocuklarla inebileceği en yakın ve güvenli yer olan Tasmanya'daki Hobart'a gitmeye karar verdi. Fletcher ikizleri yetkililere teslim ettikten sonra yakıt alacak ve Gladyatör Adasına dönecekti. Hiçbir şey yapamazsa bile Pitt'in cesedini alıp Washington'daki anababasına götürmeyi deneyecekti.</p>

    <p>Arkadaşını düşkırıklığına uğratacak değildi. Bunu yaşamında yapmamıştı, ölümünde de yapacak değildi. Garip bir rahatlama hissetti ondan sonra. Hobart'a uçuş zamanını hesapladıktan sonra korkuları geçip heyecanla aşağıdaki denize bakmakta olan çocuklarla konuştu.</p>

    <p>Pitt, Giordino'nun helikopteri havalandırdığından emin olduktan sonra doğruldu, bardaki muslukta bir havlu ıslatıp Maeve'in başına sardı. Sonra Maeve'in üzerine şilteleri, minderleri, iskemleleri, kısacası salonda bulup kaldırabileceği her şeyi yığdı. Onu yaklaşan ateş denizinden korumak için elinden başka bir şey gelmeyince yaralı tarafına elini bastırarak dümene gitti. Kurşunlardan biri bağırsağını sıyırmış, içinde saplanıp kalmıştı. Diğeriyse kaburgasına çarpıp ciğerlerinden birini delmiş ve sırtından çıkmıştı. Pitt gözlerinin hemen önündeki karanlığa dalmamak için kendi kendiyle mücadele ederek yatın konsolundaki göstergeleri ve kontrolleri inceledi.</p>

    <p>Helikopterin aksine yatın yakıtı hemen hemen tükenmişti. Dorsett'in tayfaları aileden biri yola çıkmak istemedikçe depoyu doldurmuyor olmalılardı. Pitt düğmeleri bulup büyük Blitzen Seastorm turbodizel motorlarını canlandırdı. Teknenin burnu havaya kalkıp arkadaki sular köpüklenince ayakları altındaki güverte titremeye başlamıştı. Pitt kontrolü eline alarak tekneyi açık denize yöneltti.</p>

    <p>Sıcak küller kalın bir yorgan gibi dökülüyor, yaklaşan ateş fırtınasının çatırtısını duyuluyordu. Alev alev yanan taş parçaları dolu gibi yağıyor, suya değince havaya buhar bulutları yükseliyordu. Scaggs Dağının içinden çok büyük basınçlarla fırlayan küller sanki hiç sona ermeyecekmiş gibi yağıyordu gökyüzünden. Rıhtımı saran ve yatı izleyecekmiş gibi lagünün üzerinde yuvarlanan cehennem sütunu sonunda yata erişti ve Pitt açık denize çıkamadan, iki yüz metre yükseklikte dönen kütle yatın çevresini sardı. Gemi sanki arkasından müthiş bir tekme yemiş gibi öne fırladı. Radar ve telsiz direkleri, kurtarma filikaları, küpeşte parmaklıkları ve güvertedeki her şey denize savruldu. Tekne yaralı bir balina gibi yanan dalgalar arasında ilerlerken alev kayalar güvertelere, kamaranın tavanına yağıyor, bir zamanların güzelim yatını parçalanmış bir gövdeye dönüştürüyordu.</p>

    <p>Dümen köşkündeki sıcaklık dayanılır gibi değildi. Pitt derisine akkor halinde bir merhem sürülmüş gibi hissediyordu kendini. Ciğerindeki yara nedeniyle soluk da alamıyordu artık. Salondaki Maeve'in hala yaşıyor olması için dua ediyordu. Elbiseleri tutuşmaya başlamış, saçları küle dönüşmüştü. Yüksek ısılı hava boğazından zorla girip ciğerine doldukça, her soluk biraz daha güçleşiyordu. Ateş fırtınasının kulaklarındaki uğultusu, kalbinin çarpması ve kanının zonklayarak akmasıyla birleşmişti. Bu ateş saldırısına direnmenin tek nedeni yatın sağlam yapısı ve motorların sürekli çalışmasıydı.</p>

    <p>Çevresindeki camlar çatlayıp kırılmaya başlayınca artık öleceğinden emin oldu. Sanki irade gücüyle tekneyi biraz daha hızlandırabilirmiş gibi tüm benliğiyle kendini yalnızca onu yönetmeye vermişti. Ney' seki tam o anda ağır ateş tabakası birden hafifledi ve kesildi, yat açıklığa çıktı. Kirli gri sular zümrüt yeşiline, gökyüzü safir mavisine dönüştü. Pitt derinlere dalmadan önce ciğerlerini hızlı hızlı doldurup boşaltan bir yüzücü gibi temiz tuzlu havayı içine çekti. Yarasının ne kadar ağır olduğunu bilmiyor ve buna aldırmıyordu.</p>

    <p>Tam o anda sancak tarafında denizden aniden çıkan dev bir deniz yaratığının başını ve üst gövdesini gördü. Bu, toparlak kafası iki metre kalınlığında olan yılan balığı gibi bir şeydi. Yarı açık ağzında ustura keskinliğinde dişleri görünüyordu. Pitt onun çöreklenmiş gövdesinin açılırsa boyunun otuz veya kırk metre arasında olacağını tahmin etti. Canavar suda yattan biraz daha düşük bir hızla seyrediyordu.</p>

    <p>“Demek Basil varmış,” diye Pitt kendi kendine söylendi. Basil aptal bir deniz yaratığı olmamalıydı. O da lagündeki ateşe dönmüş ortamından açık denizin güvenliğine kaçıyordu.</p>

    <p>Basil kanalı geçtikten sonra derinlere gömüldü ve dev kuyruğunu veda eder gibi sallayarak gözden kayboldu.</p>

    <p>Pitt de başıyla hayvanı selamlayıp dikkatini önüne çevirdi. Seyir aletlerinin hiçbiri çalışmıyordu. Telsiz ve uydu telefonu da öyle. Yatı dalgalar arasında hareket ettiren büyük motorlar dışında yatta çalışan hiçbir şey yoktu. Yatı otomatik kumandaya da geçiremediğinden dümeni Avustralya yönünü tutacak şekilde bağlayıp sabitleştirdi, gazı iyice kıstı. Gladyatör Adası felaketine gelecek bir kurtarma gemisi nasıl olsa yatı görüp gelirdi.</p>

    <p>Pitt yanmış olan odada cesedini bulmaktan korkarak Maeve'in yanına döndü. Yatın salonu kaynak makinesi tutulmuş gibiydi. Kalın ve dayanıklı fiberglas gövde ısının büyük bir kısmının içeri girmesine engel olmuşsa da, lombozların parçalanan camlarından giren sıcak hava koltuk ve iskemlelerin kumaşını yakmış ama neyse ki tutuşturmamıştı.</p>

    <p>Pitt, Deirdre'ye baktı. Kadının bir zamanlar o kadar güzel olan saçları yanmış, kara bir yığına dönüşmüştü. Gözleri sabitti, derisi haşlanmış ıstakoz rengini almıştı. Elbiselerinden hafif hafif dumanlar yükseliyordu. Ateşe atılıp birkaç saniye bekletildikten sonra çekilmiş bir bebeğe benziyordu. Ölüm onu yatalak bir gövde içinde yaşamaktan kurtarmıştı.</p>

    <p>Pitt kendi ağrılarına almadan Maeve'in üzerine yığdığı eşyayı çekip atmaya başladı. O sağ olmalı, diye düşünüyordu. Kendisini bekliyor olmalıydı. Son minderi de çekip korkuyla baktı. Maeve başını kaldırıp gülümseyince üzerinden koca bir yük kalkmış gibi rahatladı.</p>

    <p>Maeve, diyerek kadını kollarının arasına aldı. Ama tam o anda kadının bacakları arasına sızmış ve yerdeki halının üzerinde göllenmiş olan kanı gördü. Onu kucaklayıp başını omzuna dayadı, dudaklarını yanaklarının üzerinde gezdirdi.</p>

    <p>“Kaşların,” diye fısıldadı Maeve.</p>

    <p>“Ne olmuş kaşlarıma?”</p>

    <p>“Kavrulmuş. Saçların da.”</p>

    <p>“Eh, hep yakışıklı olamam ya.”</p>

    <p>“Benim için hep yakışıklısın.” Kadının gözleri birden kederle sulandı. "Oğullarım kurtuldular mı?"</p>

    <p>Pitt başını salladı. "Ateş fırtınası çarpmadan birkaç dakika önce havalandı Al. Onlar şimdi güvenli bir yere inmişlerdir artık."</p>

    <p>Maeve'in yüzü ay ışığı kadar beyazdı. Narin bir porselen bebeğe benziyordu. "Sana seni sevdiğimi hiç söylememiştim."</p>

    <p>“Biliyorum.”</p>

    <p>“Sen de beni az da olsa seviyor musun?”</p>

    <p>“Seni bütün ruhumla seviyorum.”</p>

    <p>Maeve elini kaldırıp erkeğin yanmış yüzüne dokundu. "Beni kucakla. Kollarının arasında ölmek istiyorum."</p>

    <p>“Ölmeyeceksin. Birlikte uzun bir yaşam süreceğiz, balık gibi yüzen bir sürü çocuğumuzla denizleri dolaşacağız.”</p>

    <p>Maeve'in gözleri titreyip kapandı. Vücudu, dondurucu soğuk altında solan güzel bir çiçeği andırıyordu. Yüzü uyuyan bir çocuğunki kadar sakindi. Karşı kıyıya geçmiş bekliyordu.</p>

    <p>“Hayır!” diyen Pitt, geceye doğru böğüren bir hayvan gibi inledi.</p>

    <p>Onun da tüm yaşamı çekilip gitmiş gibiydi. Artık bilincine tutunmak gibi bir istek kalmamıştı içinde. Çevresindeki karanlık sisle boğuşmayı bıraktı. Gerçeği elinden kaçırarak karanlığı kucakladı.</p>
  </div>
</body>
</html>
