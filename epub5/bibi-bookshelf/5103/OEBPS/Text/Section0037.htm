<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435317">35</a></h2>

    <p>Susuz dört gün. Güneşin acımasız sıcaklığı ve sürekli rutubet, vücutlarından terlerini emiyordu. Pitt ikisini de insanın tüm enerjisini ve yaratıcı düşüncesini ezecek olan bomboş ıssızlığı düşünmeye terkedemezdi. Tekneye vuran dalgaların monotonluğu, alışana kadar kendilerini çılgına çevirecekti. Sağ kalmanın anahtarı zekâydı. Pitt pek çok gemi kazası raporu okumuştu ve kaza geçiren gemicilerin çoğunun umutsuzluktan ve uyuşukluktan öldüklerini bilirdi. Bunun için Maeve ve Giordino'yu sürekli konuşturuyor, sadece geceleri uyumaları ve gündüzleri de mümkün olduğu kadar çalışmaları için zorluyordu.</p>

    <p>Bu dürtükleme işe yaradı. Maeve teknenin kasaplığının yanısıra ipekli bir mendile ipler bağlayarak teknenin arkasından denizde sürükledi. İnce bir ağ görevi gören mendilde epeyce plankton ve mikroskobik deniz canlısı toplanmıştı. Kadın birkaç saat sonra deniz örneklerini üç gruba ayırdı.</p>

    <p>Giordino çakının daha sert olan çeliğiyle Pitt'in kemer tokasından yaptıkları oltaya çentikler açmıştı. Balıkçılık görevini o üstlenmişti, Maeve ise biyoloji ve zooloji bilgisinden yararlanarak yakaladıkları balıkları ustaca ayıklayıp temizliyordu. Çoğu kaza geçiren denizci oltayı suya indirir ve beklerdi. Giordino'ysa iğneye köpekbalığının bağırsaklarından lezzetli yemler takarak sanki bir kovboymuş gibi oltayı uzağa atıyor, yeme canlı havası vermek için ağır ağır çekerken iğneyi titretiyordu. Bu hareketli yemek işe yaramıştı, çünkü on dakika sonra bir toriği tekneye çekmişti bile.</p>

    <p>Kaza geçirmiş denizcilerin raporları, balık tutmayı bilmedikleri için açlıktan ölenlerin hikâyeleriyle doludur. Ne var ki Giordino onlardan değildi. İşi anlayıp ince bir sanata dönüştürünce emektar balıkçı ustalığıyla balıkları çekmeye başladı.</p>

    <p>Güneşte kurutulan köpekbalığı etiyle birlikte çiğ balıkları çiğneyerek içlerindeki nemi emiyorlardı. Taze ve çiğ balığın lezzeti zevklerine pek uygun değilse de, açlık ve susuzluklarını bir derece olsun gideriyor, mideleri birkaç lokmadan sonra yatışıyordu.</p>

    <p>İkisi köpekbalıklarını gözetlerken biri birkaç saatte bir suya giriyor ve böylece vücut sularını tazeleme ihtiyacı biraz olsun azalıyordu. Tentenin altında ıslak giysilerle yatmanın verdiği serinlik duygusu, kendilerini güneş yanığından olduğu kadar vücutlarının susuz kalmasından da koruyordu.</p>

    <p>Hava koşulları Pitt'in seyir işini kolaylaştırmaktaydı. Kırklı enlemlerin batıdan esen rüzgârları onları doğuya taşıyordu. Akıntı da aynı yöndeydi. Pitt yerlerini kabaca tahmin için güneşe ve yıldızlara bakıyordu. Birkaç gece içinde yerlerini saptadıktan sonra, Maeve'in tüplerden birinin altında bulduğu küçük bir kalem sayesinde naylon tüpün üzerine yazarak bir seyir defteri de tutmaya başlamıştı. Önüne engel olarak çıkan tek şey güneydeki yıldızları ekvatorun kuzeyindekiler kadar iyi bilmemesiydi.</p>

    <p>Hafif tekne rüzgâra karşı çok hassas olduğu için sık sık sanki yelkenliymiş gibi kayıyordu sular üzerinde. Pitt hızlarını ölçmenin yolunu da bulmuştu: Kauçuk tabanlı ayakkabılarından birini beş metrelik naylon ipin ucuna bağlayıp teknenin önüne fırlatıyor, ardından tekne ayakkabının yanına gelene dek saniyeleri sayıyordu. Böylece saatte kaç kilometrelik bir hızla gittiklerini saptadı. Teknenin naylon örtüsünü, direk olarak diktikleri küreğe yelken gibi bağlayınca hızlarını beş kilometreye çıkarabildiklerini de hesaplamıştı.</p>

    <p>Giordino, "Bir de bu nesneyi istediğimiz yöne götürebilseydik," dedi. “Tamam, onu da yaparız." Pitt tornavidayı kullanarak üzerine oturdukları fiberglas kapaklardan birini menteşelerinden söktü. Az sonra elinde bir dolap kapağı boyunda olan dörtgen parça vardı.</p>

    <p>Pitt'in bu sürekli yaratıcılığına artık alışmaya başlamış olan Maeve, "Onu nasıl tutturmayı düşünüyorsun?" diye sordu.</p>

    <p>“Eh, büyük kaptan, kontrolün bir parçasını ele geçirdiğimize göre Şimdi hangi yöne gideceğiz?”</p>

    <p>“Bu iş hanımefendiye kalmış,” dedi Pitt. "Bu suları o bizden iyi bilir."</p>

    <p>"Eğer doğruca kuzeye gidersek Tasmanya'ya varabiliriz," dedi Mae ve Pitt başını sallayıp uyduruk yelkeni gösterdi. "Yandan gelen rüzgârla gidemeyiz. Teknenin altı düz olduğundan kuzey yerine beş kat doğuya savruluruz. Yeni Zelanda'nın güney ucuna varmak bile çok ufak bir olasılıktır. Benim güvenilir izci pusulama göre yetmiş beş derece kuzeydoğuya yönelmeliyiz."</p>

    <p>Maeve ısınmak için kollarını göğüsleri üzerinde kavuşturarak “Ne kadar kuzeye olursa o kadar iyi," dedi. "Bu kadar güneyde geceler çok soğuk oluyor."</p>

    <p>Giordino, "O rota üzerinde herhangi bir kara parçası olup olmadığını biliyor musun?" diye sordu.</p>

    <p>“Fazla değildir. Yeni Zelanda'nın güneyindeki adalar az ve birbirlerinden çok uzaktır. Özellikle geceleri, onları görmeden aralarından geçebiliriz.”</p>

    <p>“Tek umudumuz bu,” diyen Pitt elindeki pusulaya baktı. "Adaların yaklaşık olarak yerlerini hatırlıyor musun?"</p>

    <p>“Güney Adasının hemen güneyinde Stewart Adası bulunur. Sonra Snare'ler, Auckland adaları ve dokuz yüz kilometre güneyde Macquaire adaları vardır.”</p>

    <p>“Adını duyduğum bir Stewart adaları var,” dedi Pitt.</p>

    <p>“Macquarie adalarında sadece penguenler vardır ve sık sık kar yağar.”</p>

    <p>"Antarktika'dan çıkan soğuk akıntıların etkisinde olmalı."</p>

    <p>“Bunlardan herhangi birini kaçırırsan Güney Amerika'ya kadar bir daha başka bir kara parçası yok, dedi Giordino.”</p>

    <p>Pitt elini gözlerine siper ederek ufka baktı. "Geçirdiğimiz soğuk gecelerin yanı sıra yağmur da yağmazsa karayı görmeden vücudumuzda su kalmayacaktır. En iyi şansımız adalardan birine erişmeyi ummaktır."</p>

    <p>“Şu halde Macquarie adalarına doğru gideceğiz,” dedi Giordino.</p>

    <p>“En iyi umudumuz,” dedi Pitt.</p>

    <p>Giordino'nun yardımıyla Pitt çok geçmeden yetmiş beş derece kuzeye doğru bir rota tutturmuştu. İlkel dümenleri o kadar başarılıydı ki, rotalarını altmış dereceye kadar çevirebilmişlerdi. Kaderleri üstünde çok az da olsa söz sahibi olmak onlarda bir iyimserlik havası yarattı. Giordino'nun, "Bize doğru gelen bir sağanak var," demesiyle bu daha da arttı.</p>

    <p>Batıda kara bulutlar belirmiş ve sanki tepelerinde bir dev, üzerlerine halı döşüyormuş gibi uzanmaya başlamıştı. Birkaç dakika sonra yağmur damlaları tekneye düştü. Sonra da ardından sağanak başladı</p>

    <p>“Bütün dolapları ve çukur olan her şeyi açın," diyen Pitt yelkeni indirdi. "Yelkeni bir süre eğik tutarak üstünde biriken tuzları temizleyin. Sonra huni gibi yapıp suyu buz kutusuna doldurun." Yağmur hızlanırken yüzlerini havaya kaldırıp ağızlarını açarak değerli suyu emer gibi içmeye başladılar. Yağmurun taze kokusu ve saf tadı kurumuş boğazlarına bal kadar tatlı geliyordu. On iki dakika boyunca bir tufana tutulmuşlardı sanki. Damlalar yüzünden naylon tüpler davul gibi sesler çıkarıyorlardı. Sağanak geldiği gibi geçti. Hemen hemen bir damlasını bile boşa harcamamışlardı. Üzerlerindeki giysileri çıkarıp ellerinde bükerek damlaları ağızlarına oldurdular. Suyla birlikte umutları da artmıştı artık. &nbsp;Maeve, "Ne kadar su topladık dersiniz?" diye sordu. &nbsp;"On on iki litre," diye tahmin etti Giordino. "Deniz suyuyla karıştırırsak üç litre daha artırabiliriz," dedi Pitt.</p>

    <p>Maeve erkeğin yüzüne baktı. "Bu felaket demek olmaz mı? Tuzlu su içmek susuzluğu gidermenin çaresi değildir."</p>

    <p>"Tropik iklimde insanlar kulaklarından çıkacak kadar su içtikleri halde susuzluk hissederler. Vücut ihtiyacı olandan fazla su alır. Terledikten sonra vücudun ihtiyacı aslında tuzdur. Dilinde deniz suyunun hoş olmayan tadı olabilir, ama inan bana taze suya tuzlu su katmak susuzluğunu geçirecektir."</p>

    <p>Öğleden sonra başlayan rüzgâr denizi aniden kabartmıştı. Deri ceketten yapılma çıpalarını yeniden denize attılar ve Pitt yelkeni indirdi. Dev bir lastikle karla kaplı tepelerden kayıyor gibiydiler. Fırtına ertesi sabah saat ona kadar sürdü.</p>

    <p>Teknenin içinde oradan oraya savrulmaktan halsiz düşen Maeve hemen uyuyakalıp rüyasında çocuklarını gördü. Giordino'ysa kestirmeye başladığı anda kendini istediği kadar yemek yiyebildiği bir lokantada bulmuştu. Pitt ise rüya falan görmüyordu. Yorgunluğunu bir yana atıp yelkeni yeniden çekti. Yönünü saptadı. Sonra teknenin arkasında olabildiğince rahat bir yer bulup dümenle tekneyi kuzeydoğu rotasına soktu.</p>

    <p>Deniz sakin olduğu zamanlar sağ kalma mücadelesinden ve çevrelerindeki sudan uzaklaşıyor gibiydi. Durumlarını sürekli olarak düşündükten sonra aklı hep Arthur Dorsett'e takılıyordu. Hiç kimse masum insanları böyle şeylere sürükleyip de sonunda bir misillemeden kaçınamazdı. Bu artık eskisinden daha önemliydi. Dorsett ile kızlarının sırıtkan yüzleri kendisini çağırıyordu.</p>

    <p>Pitt'in kafasında son beş günün acılarına yer yoktu. Düşündüğü tek şey intikamdı. İntikam veya infaz, Pitt'in zihninde herhangi bir ayrım yoktu. Dorsett'in bunca ölüme neden olduktan sonra kötülük imparatorluğunu sürdürmesine izin verilemezdi. Bunun hesabını vermeliydi.</p>

    <p>Şimdi erkeğin kafasında bir değil iki hedef vardı: Maeve'in iki oğlunun kurtarılması ve elmas tüccarının öldürülmesi.</p>
  </div>
</body>
</html>
