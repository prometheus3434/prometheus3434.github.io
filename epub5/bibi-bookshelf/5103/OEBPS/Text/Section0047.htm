<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h1><a name="_Toc361435327">4. BÖLÜM: CENNETTE FELAKET</a></h1>

    <p><i>6 Şubat 2000 Honolulu, Hawaii</i></p>

    <h2 id="sigil_toc_id_6"><a name="_Toc361435328">45</a></h2>

    <p>Üzerinde güneşten rengi solmuş bir şort ve kırmızı çiçekli gömlek olan sarışın bir deniz piyadesi çavuşu, video filmi seyrederken birasını yudumlamaktaydı. Çavuş, Lanai'nin yeniden dekore edilen iki lüks otelinin birinden yürüttüğü bir koltuğa yaslanmıştı. Seyrettiği film eski bir John Wayne klasiği olan, "Stagecoach"tu. Çavuşun kafasında Honolulu'dan aldığı bir sanal gerçek başlığı vardı. Başlığın kablosunu video göstericisine soktuktan sonra, televizyon ekranına 'girebilir' ve filmdeki sahnelerde aktörler arasına karışabilirdi. Şimdi de yolcu arabasının üzerinde John Wayne'in yanına uzanmış, arkadan gelen kızılderililere ateş ederken birden zil sesi duyuldu. Çavuş istemeye istemeye başlığı çıkarıp nöbet beklediği gizli tesisin stratejik alanlarını gösteren dört güvenlik monitörünü gözden geçirdi. Üçüncü ekranda, giriş kapısına gelen toprak yolda bir araba görülüyordu.</p>

    <p>Görevde bulunduğu üç ay süresince çavuş işini bir ince sanata dönüştürmüştü. Arabanın gelmesi için gereken üç dakika içinde titizlikle ütülenmiş üniformasını giymiş, sönmüş volkanın içine giden tünelin başındaki yerini almıştı.</p>

    <p>Araba yanına gelince bunun bir donanma subay arabası olduğa nu gördü. Cama doğru eğilerek, "Burası yasak bölgedir," dedi. "Girme izniniz var mı?"</p>

    <p>Bir denizci olan sürücü, parmağıyla arka koltuğu işaret etti. "Gerekli giriş kâğıtları Yarbay Gunn'da."</p>

    <p>Rudi Gunn, Lanai'de Palawai volkanının içindeki dev çanak anteni sökmek için izin almakla zaman kaybetmemişti. Antenden sorumlu olan bölümü bulmak, sonra da uzay iletişim tesisini işleten makamdan antenin sökülerek NUMA'ya ödünç verilmesi iznini koparmak en azından bir ay sürerdi.</p>

    <p>Gunn bu gereksiz bürokrasiye bulaşmamak için, NUMA matbaasında üç kopyalı, resmi görünüşlü bir belge hazırlamıştı. Buna göre NUMA'ya, anteni gizli bir proje için söküp Oahu Adasına taşıma izni verilmekteydi. Belge daha sonra matbaa çalışanları tarafından uydurma unvanlar altına imzalarını basmalarıyla tamamlanmıştı. Bir yıl sürecek ve sonunda resmen reddedilecek bir iş, bir buçuk saatte tamamlanmış oluyordu.</p>

    <p>Deniz Kuvvetleri yarbayı üniformasını giymiş olan Gunn kendisine anteni söküp götürme iznini veren kâğıdı gösterince çavuş da hemen işbirliğine yanaştı. Hele Gunn'un yanında oturan Molly Faraday'ın zarif vücudunu görünce yardım isteği daha da artmıştı. Resmi onay için bir amirini arama fikri, arabanın ardından gelen araç konvoyu ve portatif vinci görünce kafasından hemencecik uçtu gitti. Bu çapta bir operasyon için emir epey yükseklerden gelmiş olmalıydı.</p>

    <p>Çavuş gülümseyerek, "Çevrede insan olması iyi bir şey," dedi.</p>

    <p>“Burada nöbetteyken konuşacak tek kişinin bile bulunmaması doğrusu çok sıkıcı.”</p>

    <p>Molly arka camdan tatlı bir sesle, "Burada kaç kişisiniz?" diye sordu. "Sadece üç kişi, hanımefendi. Sekizer saatlik nöbetler tutuyoruz."</p>

    <p>"Nöbet tutmadığınız zaman ne yaparsınız?"</p>

    <p>“Çoğunlukla plajda yatar ya da otellerde kız tavlamaya çalışırız.”</p>

    <p>Kadın güldü. "Adadan ne zaman ayrılıyorsunuz?"</p>

    <p>“Otuz günde bir. Honolulu'da beş gün geçirip sonra yine buraya dönüyoruz.”</p>

    <p>“Tesise en son yabancı ne zaman geldi?"</p>

    <p>Çavuş sorguya çekildiğini farketmiş olsa bile bunu göstermiyordu. "Milli Güvenlik Kurulundan biri dört ay önce gelmiş, yirmi dakika kadar oraya buraya bakıp gitmişti. Bir de şimdi siz geldiniz işte."</p>

    <p>"Anteni bu gece indirip döneriz," dedi Gunn.</p>

    <p>“Bir daha nereye kurulacağını sorabilir miyim, efendim?”</p>

    <p>“Sana hurdaya çıkarılacağını söylesem?”</p>

    <p>“Hiç şaşmam. Son birkaç yıldır hiç bakım görmediği için hava koşullarından epey hasar gördü sanırım.”</p>

    <p>“Geçip işimize başlayabilir miyiz, çavuş?”</p>

    <p>Çavuş sert bir selam verip kapıyı açan düğmeye bastı. Arabadan sonra kamyonların ve vincin sürücülerine el salladı. Son araç da volkanın içinde kaybolunca üstündekilerini çıkarıp şortuyla gömleğini giydi yine. Başlığı kafasına geçirdi ve kızılderilileri temizlemekte olan John Wayne'e katıldı.</p>

    <p>“Buraya kadar gayet iyi gitti,” dedi Gunn.</p>

    <p>“Resmi belge sahtekârlığı, bir arabayı Deniz Kuvvetleri arabasına benzeyecek şekilde boyamak, devlet malını çalmak....” Molly başını salladı. "Bizi Washington Anıtından sallandırırlar."</p>

    <p>“İki milyon insanı korkunç bir ölümden kurtarmak için bu bedeli seve seve öderim.”</p>

    <p>“Akustik dalgayı yansıttıktan sonra ne olacak? Anteni geri getirip yine monte edecek miyiz?”</p>

    <p>“Başka bir şey düşünemem bile.” Gunn sanki bu soruya şaşmış gibi baktı kadının yüzüne. Sonra şeytanca gülümsedi. "Tabii bir kaza olup da denizin dibine düşmezse."</p>

    <p>Projenin Sandecker'e düşen bölümü bunun onda biri kadar iyi gitmiyordu. Deniz Kuvvetlerinin eski amirallerinin dostluklarına güveniyorsa da, yetki sahibi kişiyi Roosevelt uçak gemisiyle mürettebatını kendisine ödünç vermesi için ikna edemiyordu. Başkan'la Pasifik Donanma Komutanı arasındaki emir komuta zincirinde biri isteğini hasıraltı etmişti.</p>

    <p>Sandecker, Pearl Harbor'da Amiral John Overmeyer'in odasında yavrusunu hayvanat bahçesine kaptırmış bir ayı şiddetiyle dolaşıp durmaktaydı. "Lanet olsun, John!" dedi. "Genelkurmayda Amiral Baxter bana Roosevelt'l akustik yansıtıcı olarak kullanmamın kabul edildiğini söylemişti. Şimdi sen karşımda oturmuş, bunu yapamayacağımı söylüyorsun."</p>

    <p>Bir Indiana çiftçisi kadar iriyarı ve canlı görünen Overmeyer çaresizlik içinde ellerini havaya kaldırdı. "Beni suçlama, Jim. Sana aldığım emirleri gösterebilirim."</p>

    <p>“Emri kim imzalamış?”</p>

    <p>“San Fransisco Bölgesi Komutanı Amiral George Cassidy.”</p>

    <p>“Ancak feribot işletebilen bir masa jokeyinin bu işle ne ilgisi var?”</p>

    <p>"Cassidy feribot işletmez. Pasifik Lojistik Komutanlığının başkanıdır."</p>

    <p>"Ama senin amirin değildir."</p>

    <p>“Doğrudan doğruya değil, ancak isterse burayla Singapur arasında ikmal malzemesi taşıyan bütün nakliye gemileri anlaşılmaz bir şekilde gecikebilirler.”</p>

    <p>“Beni uyutma, John. Cassidy ayağını sürtmeye bile cesaret edemez ve sen de bunu gayet iyi bilirsin.”</p>

    <p>“Sen istediğini söyleyebilirsin. Ne var ki bu, durumu değiştirmez. Roosevelt'i sana veremem.”</p>

    <p>“Sadece yetmiş iki saat için de mi?”</p>

    <p>“Yetmiş iki saat için bile.”</p>

    <p>Sandecker birden yürümeyi kesip oturdu, Overmeyer'in gözlerinin içine baktı. "Benimle açık konuş, John. Ellerimi kim kelepçeledi?" Overmeyer gözlerini kaçırdı. "Bunu açıklamak bana düşmez."</p>

    <p>“Şimdi, sis dağılmaya başladı,” dedi Sandecker. "George Cassidy kötü adam rolünü oynadığını biliyor mu?"</p>

    <p>“Bildiğim kadar hayır,” diye Overmeyer dürüstçe yanıtladı soruyu. "Öyleyse Pentagon'da benim operasyonumu baltalayan kim?"</p>

    <p>“Bunu benden duymuş olmayacaksın.”</p>

    <p>“Iowa'da seninle beraber hizmet ettik. Benim bir dostumun sırlarını açıklamadığımı bilirsin.”</p>

    <p>“Senin sözünden kuşku duymam,” dedi Overmeyer. Bu kere o Sandecker'in gözlerinin içine baktı. "Elimde kesin kanıt yok, ama Deniz Kuvvetleri Silah Deneme Merkezinden bir arkadaş bunu yapanın Başkan olduğunu söyledi. Arkadaşım Başkan'a yakın bilim adamlarının senin akustik veba kuramını da palavra olarak nitelediklerini duymuş."</p>

    <p>“O heriflerin kalın kafaları bu yüzden insanların ve sayısız deniz canlısının öldüğünü almıyor mu?”</p>

    <p>“Herhalde.”</p>

    <p>Sandecker arkasına yaslanıp tuttuğu soluğunu bıraktı. "Wilbur Hutton ve Başkan'ın Ulusal Bilim Kurulu tarafından sırtımdan bıçaklandım."</p>

    <p>“Özür dilerim, Jim, ama Washington çevrelerinde senin bir tür fanatik kaçık olduğun konuşuluyormuş. Belki de Başkan yerine bir dostunu yerleştirmek için senin NUMA'dan istifa etmeni istiyordur.” Sandecker celladın baltasının kalktığını hissediyordu. "Ne olacakmış yani?" dedi. "Benim mesleğim önemli değil. Sana, senin ve komutandaki herkesin üç güne kadar ölmüş olacağınızı anlatamayacak mıyım yani?"</p>

    <p>Overmeyer gözlerinde büyük bir kederle baktı Sandecker'e. Bir adamın, başkasının hele o kişi dostuysa yıkılışını görmesi zor bir şeydi. "Jim, açık konuşacağım, beni korkutuyorsun. Ben senin fikirlerine güvenmek istiyorum, ama pek çok akıllı insan senin akustik vebanın gerçekleşmesi ihtimalinin, dünyanın sonunun gelmesi ihtimalinden fazla olmadığına inanıyorlar."</p>

    <p>“Bana Roosevelt'i vermezsen senin dünyan cumartesi günü sabah sekizde sona erecektir.”</p>

    <p>Overmeyer başını salladı. "Kusura bakma, Jim elim kolum bağlı benim. Senin kehanetine inansam da inanmasam da başkomutanımdan gelen emirlere itaatsizlik edemeyeceğimi bilirsin."</p>

    <p>"Seni ikna edemeyeceksem, artık gideyim." Sandecker kapıdan çıkarken arkasına döndü. "Burada Pearl Harbor'da ailen var mı?"</p>

    <p>"Karım ve ziyarete gelen iki torunum."</p>

    <p>“Yanılıyor olmam için Tanrı'ya dua ediyorum, dostum, ama senin yerinde olsam fırsat varken onları adadan uzaklaştırırdım.”</p>

    <p>Gece yarısı olduğunda dev çanağın ancak yarısı sökülmüştü. Volkanın içi parlak ışıklarla aydınlatılmıştı; jeneratörlerin homurtusu, madenin madene sürtmesinden çıkan sesler ve sökme ekibinin küfürleri birbirine karışıyordu. Baştan sona kadar çok hızlı bir tempoyla çalışmışlardı. NUMA'dan gelen kadın ve erkekler bakımsızlıktan paslanmış bağlantıları açmaya çalışırken kan ter içinde kalmışlardı. Ne yemek düşündükleri vardı, ne de uyku. Sadece sık sık çevrelerindeki deniz kadar kara olan bir kahve içiyorlardı. Fiberglas çanağın bir parçası ana gövdeden ayrıldığında vinç hemen onu bekleyen bir kamyona indiriyordu. Beş parça üst üste yerleştirilip bağlanınca kamyon adanın batı kıyısındaki Kaumalapau limanına gidiyor ve parçalar orada Pearl Harbor'a ulaştırılmak üzere küçük bir gemiye yerleştiriliyordu.</p>

    <p>Gömleğini çıkarmış olan Rudi Gunn, sıcak gecenin rutubetiyle terden sırılsıklam bir halde adamları yönetmekteydi. Daha rahat bir bluz ve şort giymiş olan Molly ise yakındaki bir çadırda haberleşmeyi yönetiyor, sökülme ve limana nakliye sırasında çıkabilecek sorunlarla uğraşıyordu. Çadırdan çıkıp Gunn'a soğuk bir şişe bira uzattı.</p>

    <p>"Ağzını ıslatmak iyi gelir," dedi.</p>

    <p>Gunn teşekkür edercesine başını sallayarak, şişeyi alnına sürdü. "Buraya geleli beri yirmi litre sıvı almışımdır."</p>

    <p>“Pitt ile Giordino'nun da burada olmalarını isterdim,” dedi Molly. "Onları çok özledim."</p>

    <p>Gunn dalgın bir ifadeyle yere baktı. "Onları hepimiz özlüyoruz. Amiralin yüreğinin parçalandığını biliyorum."</p>

    <p>Molly konuyu değiştirdi. "Durum nasıl?"</p>

    <p>Gunn başını, yarısı sökülmüş antenden yana salladı. "Bize direniyor. Ama şimdi ona nasıl saldıracağımızı artık öğrendiğimizden işler biraz hızlanacaktır."</p>

    <p>Molly anteni sökmek için vargüçleriyle çalışan otuz erkek ve dört kadına baktı. "Bütün bunların boşa gitmesi çok yazık olur."</p>

    <p>Jim Sandecker'den umut kesilmez, dedi Gunn. "Roosevelt'i alması Beyaz Saray'ca önlenmiş olabilir, ama seninle loş ışıklar arasında müzikli bir yemeğine bahse girerim ki, onun yerine bir başka gemi bulacaktır."</p>

    <p>Sandeckers, Molly'yi telefonla aradığında saat sabahın dördüydü Sandecker'in sesinde yorgunluk izi yoktu.</p>

    <p>“İşi ne zaman tamamlayacaksınız?”</p>

    <p>“Rudi son parçayı Lanikai'ye yüklememizi...”</p>

    <p>“Ne?” diye sözünü kesti Sandecker.</p>

    <p>“Lanikai, anteni Pearl Harbor'a götürmek için tuttuğum küçük tekne.”</p>

    <p>“Pearl Harbor'u unut. Oradan en erken ne zaman çıkabilirsiniz?”</p>

    <p>“Beş saat sonra.”</p>

    <p>“Çok sıkışıyoruz. Rudi'ye altmış saatten az kaldığını hatırlat.”</p>

    <p>“Pearl Harbor'a değilse, nereye gideceğiz?”</p>

    <p>“Molokai Adasında Halawa Körfezine gidin. Yansıtıcıyı yerleştirecek başka bir platform buldum.”</p>

    <p>“Başka bir uçak gemisi mi?”</p>

    <p>“Daha da iyi bir şey.”</p>

    <p>“Halawa Körfezi buradan sadece yüz kilometre ilerde. Bunu nasıl başardınız?”</p>

    <p>“Şanstan armağan beklemeyenler kadere hakim olurlar.”</p>

    <p>“Esrarlı konuşuyorsunuz, amiral.”</p>

    <p>“Rudi'nin bu sabah saat onda Molokai'de olmasını söyle sen.”</p>

    <p>Molly portatif telefonu kapatırken Gunn çadıra girdi. "Son kısmı sökmeye başladık."</p>

    <p>“Amiral telefon etti. Bizden anteni Halawa Körfezine götürmemizi istiyor.”</p>

    <p>“Molokai'ye mi?” Gunn gözlerini kıstı.</p>

    <p>“Öyle dedi.”</p>

    <p>“Bu kez şapkasından nasıl bir gemi çıkardı dersin?”</p>

    <p>“Doğru bir soru. Ama hiçbir fikrim yok.”</p>

    <p>“Umarım başarılı olur, yoksa gösterimiz burada sona erecektir.”</p>
  </div>
</body>
</html>
