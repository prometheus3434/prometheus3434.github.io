<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435321">39</a></h2>

    <p>Yelken kaldırıldı ve ellerinde kalan iplerle yarılan tekne bağlandı Maeve dümene geçince Giordino çıldırmış gibi suyu boşaltıyor, Pitt de ellerini kürek gibi kullanarak tekneyi birkaç kilometre ötedeki alçak ve düz adaya doğru yöneltmeye çalışıyordu. Sonunda Pitt'in seyir hesaplarının doğru olduğunun kanıtını görmüşlerdi.</p>

    <p>Pitt'le Giordino'nun zihinlerini bulandıran o ölesiye yorgunluk birden sıyrılmıştı bedenlerinden. Artık kendilerinde olmadıkları bir bölgeye, stres ve acının anlamının kalmadığı o psikolojik bölgeye girmişlerdi. Bedenlerinin daha sonra bunun bedelini çok ağır biçimde ödeyecek olması önemli değildi. Omuzlarından ve sırtlarından kopan sancıların farkındaydılar ama bu bilinçlilik, zihnin soyut bir protestosundan başka bir şey değildi.</p>

    <p>Rüzgâr yelkeni dolduruyor, tekneyi ufuktaki o tek yükseltiye doğru yönlendiriyordu. Ancak acımasız deniz onları öyle kolaylıkla bırakacak değildi. Akıntı onlara karışıyor, kıyıya yaklaştıkça ikiye ayrılıyor, adanın dış sınırlarından geçiyor ve onları okyanusun büyük ıssızlığına itmekle tehdit ediyordu.</p>

    <p>Maeve korkuyla, "Adanın çevresine sürükleniyoruz galiba," dedi.</p>

    <p>Pitt tekneden su boşaltırken gözlerini pek adaya çevirmiyordu. İlk başta bir tek ada gördüklerini sanmıştı, fakat aralarındaki mesafe iki kilometreye inince karşısında iki ada olduğunu anladı. Birini diğerinden yüz metrelik bir su ayırıyordu. Adalar arasındaki açıklıkta akıntıyı da görebiliyordu.</p>

    <p>Giordino'yla birlikte tekneye giren suyu boşaltmak için mücadele ederken birden giderek yaklaşan bir gökgürültüsü duydular. Anlık duraklama sırasında bunun dalgaların kayalara çarpmasından çıkan gürültü olduğunu anladılar. Dalgalar artık ölümcül olmuşlardı ve tekeyi o son kucaklaşmaya doğru hızla çekiyorlardı. Kuru toprağa ayak basmanın mutlu beklentisi, birden yerini denizde paramparça olma korkusuna bıraktı.</p>

    <p>Pitt güvenli bir liman yerine, şimdi karşısında dev dalgaların çarptı bir çift kaya görüyordu. Bunlar beyaz kumsalları ve dost yerlileriyle tipik mercan adaları değillerdi. Her iki adada da insan yaşadığını gösteren bir iz yoktu. Ne duman, ne de bir yapı görünüyordu. Sadece çiçeksiz birkaç bitkiyle bir iki güdük garip ağacın bulunduğu kaya çıkıntıları.</p>

    <p>Pitt, Maeve'i Antarktika Yarımadasında bulduğundan bu yana, üçüncü kez su ve kayalarla savaşa girdiğine inanamıyordu. Bir an Kutup Kraliçesi'nin o son andaki kurtuluşunu ve Mason Broadmoor ile Kunghit Adasından kaçışı geldi aklına. Her ikisinde de kendisini kurtuluşa ulaştıracak mekanik bir güç vardı. Oysa şimdi suya gömülmeyi, battaniye büyüklüğündeki yelken ve sürekli su alan bir tekneyle önlemeye çalışıyordu.</p>

    <p>Azgın bir denizle karşılaştığında usta bir denizcinin yapacağı ilk işin teknesinin dengesini korumak olduğunu, okuduğu bir yerden harladı. İyi bir denizci teknesinin su almasını önlemeliydi. Onu yazanın o anda yanında olmasını isterdi.</p>

    <p>Pitt, Maeve'e, "Eğer çıkacağımız bir kumsal göremezsen adalar arasındaki kanala doğru git," diye seslendi.</p>

    <p>Maeve'in güneşten yanmış yüzü gerildi. Hafifçe başını salladı, dümen iplerine biraz daha sıkı sarıldı.</p>

    <p>Parçalanan dalgaların üzerinde yükselen kayadan duvarlar, her an biraz daha tehlikeli görünüyordu. Su artık hızla dolmaktaydı tekne Giordino yaklaşan tehlikeye bakmıyor, teknenin batmaması için çalışıyordu. O anda su boşaltımındaki herhangi bir aksama ölüm demekti. Su on saniye boşaltılmadan içeri girecek olsa, kıyıdan beş yüz metre açıkta batacaklardı. Dalgalı denizin içinde mücadele ederken işlerini köpekbalıkları bitirmezse, kayalar bitirecekti. Giordino bir an bile duraksamadan işine devam etti.</p>

    <p>Pitt, Maeve'e, "Bizi en koyu suların içinde tutmaya çalış," dedi.</p>

    <p>“Elimden geleni yapacağım.”</p>

    <p>Dalgaların gümbürtüyü andıran sesi hızla artıyordu ve çok geçmeden dalgalar kırıldıkça havaya yükselen köpükleri gördüler. Kontrolü ellerine almadıkça çaresizdiler, denizin kaprisiyle oradan oraya savruluyorlardı. Kayalar arasında görülen en küçük aralık, artık kendileri için sinsi bir tuzaktı. Ne var ki geri dönüp adaların çevresinden dolanma olasılığı da kalmamıştı. İleri doğru gitmek zorundaydılar, bunun dönüşü yoktu.</p>

    <p>Kıyıda kaynayan cadı kazanı, teknenin altından geçen dalgaların sırtları ardından kayboluyordu. Birden esmeye başlayan sert rüzgâr, kendilerini kurtuluşlarının tek umudu gibi görünen kaya duvarlar arasındaki açıklığa doğru savurdu.</p>

    <p>Kıyıya yaklaştıkça deniz gitgide azıyordu. Pitt dalgaların yuvarlanıp kırıldıklarında boylarının on metre olduğunu tahmin etti. Maeve rotalarını tutturmak için dümene karşı bir mücadele veriyordu ama tekne kendisine karşılık vermedi ve bir anda kontrolden çıktı. Artık kıyıya çarpan dalgaların esiriydiler.</p>

    <p>“Sıkı tutunun!” diye bağırdı Pitt.</p>

    <p>Arkaya bakarak denizin dikey hareketine göre durumlarını saptadı. Dalga hızının tepe noktaya varırken en yüksek hızında olduğunu biliyordu. Dalgalar bir konvoydaki dev kamyonlar gibi gelmekteydiler. Tekne iki dalga arasına düştü, ancak şansları vardı ki, onları geçtikten sonra kırıldı ve tekne bir sonraki dalganın üzerinde yıldırım hızıyla uçmaya başladı. Sonra tekne tekrar düştüğü anda sekiz metrelik bir dalga yuvarlandı ve üzerlerinde kırıldı. Tekne alabora olmadan taş gibi iki dalga arasına savruldu.</p>

    <p>Şimdi müthiş bir su duvarı basıncı altındaydılar. Tekne sanki kontrolden çıkmış bir asansörle denizin dibine iniyordu. Suyun altında kaldıkları süre dakikalar sürmüş gibi gelmişse de, birkaç saniyeden fazla değildi. Gözlerini açık tutan Pitt, Maeve'in suyun içinde gerçekdışı bir hayal gibi göründüğüne dikkat etti; yüzü şaşırtıcı derecede sakindi, uzun sarı saçları arkasında yukarı doğru havalanıyordu. Kadın sonra ansızın gün ışığına çıktı.</p>

    <p>Üç dalga daha giderek azalan bir güçle üzerlerinden geçti ve vira sakin suya eriştiler. Pitt ağzına dolan tuzlu suyu tükürerek arkasına baktı.</p>

    <p>“En kötüsünü atlattık!” diye mutlulukla bağırdı. "Kanala girdik!" Kanala giren dalgalar artık sadece bir kapı yüksekliğindeydi. Teknenin hâlâ tek parça olması inanılır gibi değildi. Sadece direk ve yelken hasar görmüştü, kürekse ipini koparmamış olarak yanıbaşlarında yüzmekteydi.</p>

    <p>Giordino göğsüne kadar sulara gömüldüğü durumlarda bile bir an olsun su boşaltma işini bırakmamıştı. Gözlerine dolan tuzu silerek sanki yarın hiç gelmeyecekmiş gibi suyu boşaltmaya devam etti. Teknenin gövdesi şimdi boydan boya ikiye yarılmıştı, sadece naylon iplerle ve iki lastik tüpü birbirlerine birleştiren kenetlerle birarada duruyordu. Su koltukaltlarına çıktığında Giordino yenilgiyi kabul etti. Yorgunluktan zihni uyuşmuş bir halde şaşkın şaşkın çevresine bakarak, "Şimdi ne olacak?" diye mırıldandı.</p>

    <p>Pitt arkadaşına yanıt vermeden başını suya sokup kanalın dibine baktı. Görüş mesafesi olağanüstüydü, maske olmadığından su biraz bulanık görünüyorsa da sadece on metre altlarında kum ve kayalar farkediliyordu. Parlak renkli balıklar sakin sakin yüzüyorlar, başları serindeki garip yaratığa aldırış bile etmiyorlardı.</p>

    <p>“Burada köpekbalığı yok,” dedi Pitt.</p>

    <p>Maeve bir öksürük nöbetini atlattıktan sonra, "Köpekbalıkları kırılan dalgaların arasından geçmezler," dedi. Kollarını uzatıp tüplere tutundu.</p>

    <p>Kanaldaki akıntı kendilerini kuzeydeki adaya doğru sürüklüyordu. Kara sadece otuz metre ilerideydi. Pitt, Maeve'e bakarak gülümsedi, “Esaslı yüzücü olduğuna eminim."</p>

    <p>“Sen bir Avustralyalıyla konuştuğunu unutuyorsun galiba. Hatırlatta bir ara sana sırtüstü ve kurbağalama madalyalarımı göstereyim.”</p>

    <p>“Al tükendi artık. Onu kıyıya kadar çekebilir misin?”</p>

    <p>“Bizi köpekbalıklarına yem olmaktan kurtaran adama en azından bu kadarını yapabilirim.”</p>

    <p>Pitt en yakın kıyıyı işaret etti. Kıyıda kumsal yoksa da kayalar suyla birleştikleri yerde bir düzlük oluşturuyordu.</p>

    <p>“Ya sen?” Maeve saçlarını iki eliyle arkasına iterek suyunu sıktı "Gelip seni alayım mı?"</p>

    <p>Pitt başını salladı. "Ben daha önemli bir çabaya hazırladım kendimi."</p>

    <p>“Ne çabası?”</p>

    <p>“Club Med burada henüz bir tatil köyü yapmamış. Elimizdeki yiyeceklere hâlâ ihtiyacımız var. Ben tekneyle içindekileri kıyıya çekeceğim.”</p>

    <p>Pitt, Giordino'yu yarı yarıya batmış tüplerin üzerine yatırdı. Maeve de adamı cankurtaran gibi çenesinin altından tutarak kıyıya doğru çekmeye başladı. Pitt bir an arkalarından baktı ve Giordino'nun gülümseyerek elini salladığını gördü. Namussuz herif beleşten yolculuğun zevkini çıkarıyor, diye düşündü.</p>

    <p>Pitt naylon ip parçalarını birbirlerine bağlayarak tek ucunu yarı yarıya batmış tekneye, diğer ucunu beline bağladı. Sonra kıyıya doğru yüzmeye başladı. Ama ağırlık çekemeyeceği kadar fazlaydı. Bunun üzerine durdu, tekneyi ipe asılıp çekti, sonra tekrar birkaç kulaç attı. Ve böyle devam etti. Yirmi metre sonra ayakları altında toprağı hissetti. Artık ayaklarından da güç alarak tekneyi kayaya çekebilirdi. Maeve'le Giordino da suya atlayıp kendisine yardım ettiler.</p>

    <p>Pitt, Giordino'ya, "Çabuk kendine gelmişsin," dedi.</p>

    <p>“Benim iyileşme gücüm doktorları şaşkına çevirir.”</p>

    <p>“Beni kandırdı sanırım,” diyen Maeve güldü.</p>

    <p>Pitt sudan kurtulduğuna sevinemeyecek kadar yorgun bir halde oturup dinlendi. Ayağa kalkmadan önce bir an doğruldu. Dengesini kaybetmemek için bir süre yere tutunmak zorunda kalmıştı. İki hafta süreyle teknenin içinde sallanıp durmak dengesini etkilemişti. Dünya çevresinde dönüyor, ada sanki denizde yüzüyormuş gibi sallanıyordu. Maeve ayağa kalkar kalkmaz yine oturmuş, Giordino'ysa iki ayağını kayaya sağlamca basıp yanındaki ağaca tutunmuştu. Pitt birkaç dakika sonra güçlükle doğrulup iki adım attı. Wellington'da kaçırıldıktan bu yana yürümediğinden bacakları ve bilekleri kaskatı kesilmişti. Ancak yirmi metre kadar sendeledikten sonra eklemleri gevşemeye ve çalışmaya başladı.</p>

    <p>Tekneyi kayaların üzerine çekip birkaç saat dinlendikten sonra kuru balıklarını yiyip kaya girintilerinde birikmiş yağmur sularından içti. Enerjileri yerine gelince de adayı keşfe çıktılar. Ancak görecek fazla bir şey yoktu. Ada ve kanalın öte yanındaki komşusu okyanusun dibinden püskürmüş lav kayalarına benziyordu. Giordino adanın enini adımlayarak sığınaklarının sadece 130 metre genişliğinde olduğunu bildirdi. Erozyonla neredeyse yamyassı hale gelmiş kayanın en yüksek yeri on metreden fazla değildi. Gözyaşı damlası biçimindeki kara parçasının uzunluğuysa bir kilometre kadar yardı. Dalgalara karşı koyan kaya duvarlarıyla ada sürekli saldırı altında olan bir kaleye benzemekteydi.</p>

    <p>Denizin kayalarda oyduğu küçük bir koyda bir teknenin parçalanmış kalıntılarını buldular. İskele tarafına yatmış ve gövdesi kayalara çarptığı için parçalanmış olan tekne, oldukça büyüktü ve zamanında epey güzel olmalıydı. Üst kısmı açık maviye, altı turuncuya boyanmıştı. Direkleri kırılmıştı ama güvertesindeki kamara sağlamdı. Üçü de gidip içeri bakmadan tekneyi dışardan seyrettiler, "On iki metre boyunda, gövdesi tik ağacından yapılma esaslı bir tekne," dedi Pitt.</p>

    <p>Maeve ellerini yıpranmış ve güneşten rengi atmış tik kalaslar üzerinde gezdirerek, "Bir Bermuda yatı," dedi. "Saint Crobe'daki deniz laboratuvarında bir arkadaşta bunun benzeri vardı. Adadan adaya dolaşırdık."</p>

    <p>Giordino teknenin durumuna ve boyalarına baktı. "Yirmi otuz yıldır burada olmalı."</p>

    <p>Maeve'in birden gözleri parladı, sanki belleğinin derinliklerinden bir şey yüzeye çıkmış gibi parmaklarını şaklattı. "Bunlara Memeler denir."</p>

    <p>Pitt ve Giordino duyduklarına inanamıyormuş gibi birbirlerine baktılar. “Memeler mi dedin?”</p>

    <p>“Bir çift kadın memesine benzeyen bir çift ada hakkında eski bir Avustralya efsanesi. Brigadoon gibi bir görünür bir kaybolurlar.”</p>

    <p>“Ben efsanelerin altındaki komplo teorilerinden nefret ederim” dedi Pitt şaka yaparak.”Ama bu kaya parçası bir milyon yıldır hiçbir yere gitmedi.”</p>

    <p>“Bunlar bu güne kadar gördüğüm hiçbir meme şekline benzemiyor.” Diye mırıldandı Giordino.</p>

    <p>Maeve iki erkeğe sert bir bakış attı. “Ben sadece Tasman Denizinin güneyinde bir çift efsanevi ada hakkında duyduklarımı biliyorum.”</p>

    <p>Pitt Giordino’nun yardımıyla gövdeye tırmandı. Kapaktan sürünerek teknenin içine girdi. “İçerisi tertemiz!” diye seslendi. “Vidalı olmayan herşey götürülmüş. Etrafı kontrol edin bakalım adı neymiş?”</p>

    <p>Maeve kıç tarafa doğru yürüdü ve ancak okunabilen harflere bakarak, “Dansing Dorothy. Adı Dansing Dorothy” diye seslendi.</p>

    <p>Pitt yatın kokpitinden indi. “Yattan alınan malzemeleri bulmak için bir arama yapalım. Mürettebat geride kullanabileceğimiz şeyler bırakmış olabilir.” dedi.</p>

    <p>Gözyaşı biçimindeki adanın kıyı ve eteklerini aramak yarım saatlerini aldı. Sonra iç kısımlara geçtiler. Birbirlerinden ayrılarak bir çizgi üzerinde aramaya devam ettiler. Maeve garip şekilli çürümüş bir ağacın gövdesine saplanmış bir balta buldu.</p>

    <p>Giordino baltayı yerinden çekerek havaya kaldırdı. “Çok kullanışlı.” dedi.</p>

    <p>“Tek görünümlü bir ağaç.” Dedi gövdesine bakarak. “Acaba adı nedir?”</p>

    <p>“Tazmanya mersini.” diye açıkladı Maeve. “Aslında bu ağaçlar altmış metreye kadar büyüyebilirler. Adada köklerini destekleyecek kadar toprak olmadığından bütün ağaclar cüce kalmışlar.”</p>

    <p>Dikkatlice çevreyi araştırmaya devam ettiler. Birkaç dakika sonra Pitt adanın korunaklı tarafında kayanın içine açılmış bir kovuk buldu. Yapı dört metre boyunda üç metre genişliğindeydi.</p>

    <p>“Eski kiracı kampı çok dağınık bırakmış.” dedi Giordino. Bu sırada diz çökmüş küçük gaz odaklı bir jeneratörle tekneden sökülerek getirilmiş elektronik seyrüsefer ekipmanlarını ve telsizi incelemekteydi.</p>

    <p>Maeve “Belki hala kulübededir.” diye mırıldandı.</p>

    <p>Pitt ona gülümsedi. “Niçin girip kendin bakmıyorsun?”</p>

    <p>Başını iki yana salladı ve “Ben değil. Karanlık ve ürkütücü yerlere girmek erkek işidir.” dedi.</p>

    <p>Kadınlar hakikaten esrarengiz yaratıklar diye düşündü Pitt. Son birkaç haftadır geçirdiği o kadar büyük tehlikeden sonra bir kulübeye girmeye çekiniyordu. Alçak kapı kirişlerinin altından eğilerek içeri girdi.</p>

    <p>Parlak gün ışığından sonra gözlerinin kulübenin karanlığına alışması birkaç dakika sürdü. İçeriye ışık giriş kapısından ve tavandaki çatlaklardan geliyordu. Ağır bir şekilde küf ve nem kokuyordu.</p>

    <p>İçeride ne hayalet nede gölgelerin arasına saklanmış bir ruh vardı ama Pitt kendisini bir iskeletin üzerindeki kurukafanın boş göz çukurlarına bakarken buldu.</p>

    <p>Tekneden kurtarılmış bir ranza üzerinde sırt üstü yatıyordu. Göz boşluklarının üzerindeki kalın kıl tabakasından erkek olduğuna hükmetti. Kafatasının üç dişi eksikti. Kalçasını saran bir şort giymişti ve hala ayaklarında lastik tabanlı bir çift ayakkabı vardı.</p>

    <p>Üzerinde hiç et yoktu. Rutubet ve küçük yaratıklar kemikleri tertemiz etmişlerdi. Ölü adamın eski görümünü belirten tek şey kafatasının altındaki bir tutam kızıl saçtı. İskeletin elleri göğüs kafesi üzerinde bir seyir defterini kavramıştı.</p>

    <p>Kulübenin içine şöyle bir bakınca adamın teknesinden kurtardığı eşyayla kulübeyi yaşanır duruma soktuğu anlaşılıyordu. Dancing Dorothy'nin yelkenleri dallarla örtülü çatıdan rüzgâr ve yağmur girmesini önlemek için tavana serilmişti. Bir yazı masasında İngiliz Amirallik Dairesi haritaları, seyir hakkında kitaplar, akıntı tabloları vardı. Bir rafta teknenin elektronik ve mekanik araçlarının işletme elkitapları sıralanmıştı. Cilalı bir maun kutu içindeyse kronometre ve sekstant bulunuyordu. Masanın altına geminin pusulası yerleştirilmişti ve açılıp kapanır yemek masasının önünde de teknenin dümeniyle dürbünü duruyordu.</p>

    <p>Pitt iskeletin elleri arasından seyir defterini alıp dışarı çıktı.</p>

    <p>“Ne buldun?” diye Maeve merakla sordu.</p>

    <p>“Dancing Dorothy ile kayalara çarpan adamı. Adadan kurtulamamış.”</p>

    <p>"Ölü mü?" diye sordu Maeve.</p>

    <p>“Sen doğmadan çok önce ölmüş.”</p>

    <p>Giordino kapıdan içeri başını uzatıp baktı. "Nasıl olmuş da bilinen yollardan bu kadar uzağa düşmüş acaba?"</p>

    <p>Pitt seyir defterini gösterdi. "Yanıtlar burada olmalı."</p>

    <p>Maeve sayfalara baktı. "Bu kadar zaman sonra yazı okunabilir mi?"</p>

    <p>“Evet. Defter iyi korunmuş. Pitt bir kayanın üzerine oturup başını kaldırmadan önce birkaç sayfa okudu. "Adı Rodney York. Bir Londra gazetesinin İngiltere'de Portsmouth'ta başlattığı tek başına dünyanın çevresini dolaşma yarışına katılan on iki yatçıdan biriymiş. Birincilik ödülü yirmi bin sterlin. York, Portsmouth'tan 1962 Nisanının yirmi dördünde ayrılmış."</p>

    <p>“Zavallı adamcağız otuz sekiz yıldır kayıp desene,” diye söylendi Giordino.</p>

    <p>“Denizde doksan yedinci günündeyken birkaç saatlik uykuya dalınca Dancing Dorothy...” Pitt bir an durup Maeve'e bakarak gülümsedi. "'Felaketler' dediği kayalara çarpmış."</p>

    <p>“Avustralya folklorunu bilmiyormuş herhalde,” dedi Giordino.</p>

    <p>“Adı uydurmuş olmalı,” diye Maeve atıldı.</p>

    <p>Pitt devam etti. "Anlattıklarına bakılırsa York, Umut Burnunu dönekten sonra Hint Okyanusunun güneyinde iyi yol almış. Sonra kırklı enlemlerin rüzgârlarından yararlanarak Pasifik'ten Güney Amerika'ya Macellan Boğazına geçmek istemiş. Jeneratörü bozulup da dış dünyayla bütün bağlantısını kaybettiğinde yarışı önde götürmekte olduğuna inanıyormuş."</p>

    <p>Pitt'in omzu üzerinden seyir defterine bakan Giordino, "Bu pek çok şeyi açıklıyor," dedi. "Neden bu denizlerde dolaştığını ve neden koordinatlarını iletemediğini. Buraya geldiğimizde jeneratörüne baktım. Enerji sağlayan motoru kötü durumda. York onarmaya çalışmışsa da başaramamış. Ben de bir deneyeceğim ama başarılı olacağımı hiç sanmam."</p>

    <p>Pitt omuzlarını silkti. "Demek onunla yardım isteme fikri de suya düştü desene."</p>

    <p>"Adaya çıktıktan sonrası için ne yazıyor?" diye sordu Maeve.</p>

    <p>"Bir Robenson değilmiş. Yat kayalara çarpıp alabora olunca yiyecek stokunun büyük bir kısmını kaybetmiş. Tekne daha sonra kıyıya vurunca konserveleri toplamış ama çok geçmeden onlar da tükenmiş. Balık avlamaya çalışmış ancak fazla bir şey yapamamış. Beş altı tane de kuş tutmayı başarmış. Sonunda zayıf düşmüş. York okyanusun bu çirkin çıbanı üzerinde yüz otuz altı gün dayanmış. Son yazdıklarını okuyorum: 'Artık ayağa bile kalkamıyorum. Burada yatıp ölümü beklemekten başka bir şey yapamam. Memleketim Cornwall'da Falmouth Körfezi üzerinde güneşin doğuşunu bir kere daha görmek isterdim. Ama imkân yok buna. Seyir defterini ve karımla üç kızıma yazdığım mektupları bulan kişinin bunu onlara iletmesini rica ederim. Onlardan, neden olduğum büyük acı için beni bağışlamalarını diliyorum. Başarısızlığım kendi kusurumdan çok talihsizliktendi. Ellerim daha fazla yazamayacak kadar yoruldu." Maeve'in yanaklarından aşağı yaşlar süzülüyordu. "Zavallı karısı Ve çocukları bunca yıldır nasıl öldüğünü merak edip durmuşlardır." 'York en son Tasmanya'nın Güneydoğu Burnundaki feneri görmüş." Pitt kulübeden Güney Tasmanya Denizini gösteren haritayı aldı. Yere yatırıp bir süre inceledikten sonra başını kaldırdı. "York'un bu kayalara neden Felaketler dediği anlaşıldı. Amirallik haritasında öyle yazıyor."</p>

    <p>“Senin hesaplarına göre ne kadar yanılmışsın?” diye sordu Giordino.</p>

    <p>Pitt içerdeki çalışma masasından aldığı pergelle kendisinin denizde ölçtüğü tahmini koordinatları karşılaştırdı. "120 kilometre daha güneybatıda olduğumuzu hesaplamışım."</p>

    <p>“Dorsett'in bizi yatından attığı noktayı bilmediğin göz önüne alınırsa iyi bir tahmin.”</p>

    <p>“Öyle.”</p>

    <p>Dizleri üstüne çökmüş, haritaya bakmakta olan Maeve, "Tam olarak neredeyiz?" diye sordu.</p>

    <p>Tam masmavi deniz ortasındaki küçücük kara noktaya parmağını koydu. "İşte burada. Yeni Zelanda'nın Invercargill kıyılarının yaklaşık 965 kilometre güneybatısında."</p>

    <p>“Haritada o kadar yakın görünüyor ki.”</p>

    <p>Giordino kol saatini çıkarıp camını gömleğine silerek temizledi. "Zavallı Rodney'i kırk yıldır kimsenin ziyaret etmediğine bakılırsa hiç de o kadar yakın değil."</p>

    <p>Olaya bir de parlak yanından bakın, dedi Pitt. "Las Vegas'ta bir otomatik makineye otuz sekiz dolar atıp bir şey kazanamadığını düşün. Olasılık yasasına göre bundan sonraki iki çeyrek atışında talihin dönecektir."</p>

    <p>“Kötü bir benzetme.”</p>

    <p>“Neden?”</p>

    <p>Giordino düşünceli bir tavırla kulübeye baktı. "Çünkü iki çeyrek bulmamız olanaksız."</p>
  </div>
</body>
</html>
