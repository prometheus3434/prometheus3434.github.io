<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435297">16</a></h2>

    <p>Giordino, NUMA merkezinden çıktıktan sonra, kurumun turkuvaz arabalarından birini alarak Potomac Nehri boyundaki Alexandria'da yeni satın aldığı daireye gitti. Odaları bir dekoratör için kâbus denecek nitelikteydi. Ne dekor, ne de mobilyalar birbirleriyle uyumluydu. Zevk ve stilin temel kurallarına uyan hiçbir şey yoktu. Gelip giden kadın arkadaşları hep birer iz bırakmışlardı ve hiçbirinin zevki diğerininkine uymamıştı. Neyse ki, Giordino hepsiyle arkadaştı. Hepsi de ondan hoşlanırlardı, ancak bahse girmek için bile olsa hiçbiri onunla evlenmezdi.</p>

    <p>Giordino kötü bir ev sahibi sayılmazdı; çok iyi aşçıydı, ama evde olduğu zamanlar çok azdı. Pitt'le dünyanın dört bir yanında koşuşturmadığı zamanlar kayıp gemi, uçak ya da insan arardı. Kayıpları aramaya bayılırdı. Geceleri evinde oturup televizyon seyredemez, kitap okuyamazdı. Kafası durmadan bir şeylerin peşindeydi ve düşünceleri nadiren yanındaki kadında olurdu ki, bu da onların hiç hoşuna gitmezdi.</p>

    <p>Giordino kirli giysilerini çamaşır makinesinin içine atıp duşa girdi. Sonra bir valiz toplayıp Dulles Havaalanına gitti ve Miami'ye kalkan akşam uçağına bindi. Oraya vardığında araba kiralayarak kentin liman kesiminde bir motele yerleşti. Ondan sonra özel yatlar konusunda uzman olan gemi mühendislerinin adlarını ve adreslerini telefon rehberinden kopya edip telefon etmeye başladı.</p>

    <p>İlk dördü evlerine gitmiş olduklarından karşısına telesekreterler çıkmıştı. Beşincisi evdeydi. Giordino buna şaşmamıştı. İçlerinden birinin zengin kişilere yüzen bir ev yapmak için geç saatlere kadar çalışacağından hiç kuşkusu yoktu.</p>

    <p>“Bay Wes Wilbanks'ı arıyordum.”</p>

    <p>“Wes benim. Gecenin bu saatinde ne istiyorsunuz?”</p>

    <p>“Adım Albert Giordino. Milli Sualtı ve Denizcilik Kurumunda çalışıyorum. Bir teknenin yapımcısını belirleme konusunda yardımınıza ihtiyacım var.”</p>

    <p>“Tekne Miami'de mi?”</p>

    <p>"Hayır, efendim. Dünyanın herhangi bir yerinde olabilir."</p>

    <p>"Esrarengiz bir iş."</p>

    <p>"Öyledir."</p>

    <p>"Yarın sabah saat onda büromda olacağım."</p>

    <p>Bu çok önemli, dedi Giordino otoriter bir sesle.</p>

    <p>"Pekâlâ, bir saate kadar işim biter. O zaman gelin. Adresi biliyor musunuz?"</p>

    <p>"Evet, ama Miami'nin yabancısıyım."</p>

    <p>Wilbanks bürosunu tarif etti. Sadece bir iki blok ötede olduğundan Giordino küçük bir Küba kafeteryasında bir şeyler yedikten sonra yürüyerek yola çıktı.</p>

    <p>Kapıyı açan otuz, otuz beş yaşlarında, uzun boylu, üzerinde şortuyla çiçekli gömleği olan bir adamdı. Giordino'nun başı adamın ancak omuzlarına kadar geliyordu. Giordino karşısındaki adamın modaya uygun biçimde şakaklarında kırlaşan arkaya taralı siyah saçlarına bakınca, tam da yat sosyetesinin insanı, diye düşündü.</p>

    <p>“İçeri buyrun. Kahve içer miydiniz?”</p>

    <p>Seve seve.</p>

    <p>Wilbanks, Giordino'yu parke döşemeli bir odaya aldı. Bir duvardaki raflar küçük gemiler ve yatlar hakkında kitaplarla doluydu. Öteki duvardaysa, Wilbanks'ın planlarından yapılma yarısı tamamlanmış yat gövdelerinin resimleri vardı. Odanın ortasında büyük bir çalışma masası, limana bakan pencere önünde de bir bilgisayar duruyordu. Giordino kahvesini alıp masaya Rio Grande'nin ikinci süvarisinin yaptığı çizimleri yaydı. "Bunun fazla bir şey olmadığını biliyorum, ama bana yapımcısını söyleyebileceğinizi umuyordum."</p>

    <p>Wilbanks bir süre çizimleri inceledi. Sonra, "Yüz yapımcıdan herhangi birinin temel taslağı olabilir," dedi. "Ancak tekneyi görüp de bunu çizenin, bakış açısı nedeniyle yanıldığını sanıyorum. Bence burada bir değil, iki gövde var ve üzerindeki yapı da fütüristik bir görünüm veriyor. Ben hep böyle bir şey yapmak istemişsem de doğrusu konvansiyonel çizgilerden uzaklaşmak isteyen bir müşteri bulamadım henüz."</p>

    <p>“Aya gidecek bir araçtan söz eder gibisiniz."</p>

    <p>“Bunda pek yanılmış sayılmazsınız.” Wilbanks bilgisayarının başına geçip makineyi açtı. "Size bunu bilgisayar grafiğiyle göstereyim” Bilgisayara bir çekmeceden aldığı disketi yerleştirdi. "Ben bana hiç yaptırılmayacağım bile bile kendim için bir tasarım yapmıştım." Ekranda herhangi sert bir çizgisi veya köşesi olmayan spor bir yat belirdi. Teknede o geleneksel açılı burun yoktu. Gövdenin tümü ve kokpiti örten yapı yuvarlak hatlıydı. Son derece modern bir görünümü vardı. Elli yıl sonrasının teknesine benziyordu. Giordino etkilenmişti. Wilbanks bilgisayar tekniğini kullanarak kendisine teknenin içini gezdirdi, döşemenin ve araç gerecin olağanüstü biçimlerini gösterdi.</p>

    <p>“Bütün bunları o iki taslaktan mı hayal edebiliyorsunuz?” diye sordu Giordino.</p>

    <p>“Bir dakika.” Wilbanks taslakları elektronik tarayıcıdan kendi monitörüne aktardı. Sonra kendi planlarıyla taslaktakileri üst üste getirdi. Boyut ve tasarımda bir iki küçük farklılık dışında birbirlerinin eşi gibiydiler.</p>

    <p>“Hayret,” diye söylendi Giordino.</p>

    <p>“Bunu benden önce birinin yapmış olmasını çok kıskandım,” dedi Wilbanks. "Böyle bir şeyi yapabilmek için çocuklarımı bile satardım."</p>

    <p>"Bana teknenin boyu ve güç kaynağı hakkında bir fikir verebilir miydiniz?"</p>

    <p>“Benimkinin mi, sizinkinin mi?”</p>

    <p>“Taslaklardaki teknenin.”</p>

    <p>"Bence boyu otuz metre, eni de on metrenin biraz altında olmalı. Enerji kaynağına gelince, ben olsaydım bir çift Blitzen Seastorm turbodizel motoru koyardım. Hatta BAD 98 ki, birleşince iki bin beş yüz beygir gücüne ulaşırdı. Bu motorlarla o tekne rahatça yetmiş deniz mili yapabilir."</p>

    <p>“Böyle bir tekneyi kimler yapabilir?”</p>

    <p>Wilbanks bir an arkasına yaslanıp düşündü. "Bu konfigürasyonda ve boyda bir tekne fiberglasa gerek gösterir. San Diego'da Glastek Tekneleri ya da Almanya, Kiel'de Heinklemann Özel Yat Yapımcılarının işi olabilir."</p>

    <p>“Ya Japonlar?”</p>

    <p>“Onlar yat sanayine pek girmiş değillerdir. Hong Kong'da birkaç tekne yapımcısı var ama onlar genelde ahşap üzerinde çalışırlar. Fiberglas tekne yapımcılarının çoğu denenmiş ve kanıtlanmış kavramlardan ayrılmazlar.”</p>

    <p>“Ben tasarımı yapsaydım onlardan birine verirdim.”</p>

    <p>"Ya mimarı?"</p>

    <p>“Şu anda radikal tasarımda uzmanlaşan en az yirmi kişiyi ezberden sayabilirim.”</p>

    <p>Giordino gülümsedi. "Ve ben de yirmi birincisine rastladığım için şanslıyım."</p>

    <p>“Nerede kalıyorsunuz?”</p>

    <p>“Seaside Motelinde.”</p>

    <p>“NUMA masraf konusunda pek titiz davranıyor galiba?”</p>

    <p>“Patronum Amiral James Sandecker'i görmelisiniz.”</p>

    <p>Wilbanks güldü. "Bakın, ne diyeceğim, yarın sabah saat onda gelin. Sizin için bir şeyler öğrenebilirim belki de."</p>

    <p>“Yardımınız için size minnettarım.”</p>

    <p>İki adam el sıkıştılar, Giordino motel odasına dönmeden uzun bir süre rıhtımda yürüdükten sonra gidip bir polisiye roman okudu ve ancak çok sonraları uykuya daldı.</p>

    <p>Giordino saat tam onda Wilbanks'ın stüdyosuna giriyordu. Mimar bir dizi plan üzerinde çalışmaktaydı. Giordino'yu görünce planları gösterip gülümsedi.</p>

    <p>"Dün gece siz gittikten sonra bana verdiğiniz taslaklar üzerinde Çalışıp San Diego ve Almanya'ya faksladım. Saat farkından dolayı Heinklemann bu sabah, ben gelmeden yanıt vermişti. Glastek'in yanıtı da yirmi dakika önce geldi."</p>

    <p>“Sözkonusu tekneyi tanıdılar mı?”</p>

    <p>“Tekneyi her ikiside yapmamış.”</p>

    <p>“Şu halde yine başladığımız yere döndük desenize.”</p>

    <p>"Pek öyle sayılmaz. Heinklemann'ın mühendislerinden biri o yatı dokuz ay önce Monaco'da demirli görmüş ve incelemiş. Yapımcının bir Fransız firması olduğunu söylüyor. Yeni bir firma, ben henüz adını duymamıştım. Cherbourg'da Jusserand Marine."</p>

    <p>“O zaman planlarınızı onlara fakslayabiliriz.”</p>

    <p>“Buna gerek yok. Aramızda konuşmamış olmamıza rağmen gemi yapımcısını öğrenmek istemenizin nedeninin teknenin sahibinin kimliğini öğrenmek olduğunu tahmin etmiştim.”</p>

    <p>“Bunu inkâr edemem.”</p>

    <p>“Heinklemann'ın mühendisi faksında tekne sahibinin adını da vermiş. Mürettebatın lüks bir yat tayfasından çok Mafya kabadayılarına benzediğini görünce sahibini araştırmış.”</p>

    <p>“Mafya kabadayıları mı?”</p>

    <p>“Hepsi de silahlıymışlar.”</p>

    <p>"Sahibi kimmiş?"</p>

    <p>“Zengin bir Avustralyalı kadın. Ailesi elmas madenciliğinde büyük bir servet yapmış. Adı Boudicca Dorsett.”</p>
  </div>
</body>
</html>
