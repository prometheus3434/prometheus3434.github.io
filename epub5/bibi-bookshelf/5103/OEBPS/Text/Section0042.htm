<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435322">40</a></h2>

    <p>Sandecker toplantı odasında masanın çevresinde oturan sakalı uzamış erkeklere ve yorgun kadınlara bakarak, "Dokuz gün geçti," dedi. Amiralin en yakın kadrosu için düzenli ve temiz bir toplantı yeri olan oda, şimdi kuşatma altındaki bir savaş odasını andırıyordu. Tik ağacı kaplama duvarlara fotoğraflar, deniz haritaları ve aceleyle çizilmiş krokiler yapıştırılmıştı; turkuvaz halı kâğıt parçalarıyla kaplıydı, konferans masasının üzerinde boş kahve fincanları, üzerinde hesaplar yapılmış not defterleri, Sandecker'in puro kalıntılarıyla tepeleme yüklü bir kültablası vardı. Odada tek tütün içen oydu ve kokuyu gidermek için havalandırma cihazı sonuna kadar açılmıştı.</p>

    <p>Dr. Sanford Adgate Ames, "Zaman bizim aleyhimize çalışıyor," dedi. "Verilen tarihten önce bir yansıtıcı ünitesi yapmak fiziki olarak imkânsızdır." Ses uzmanıyla öğrenci kadrosu Arizona'dan gelmişler de, sanki Sandecker'in Washington'daki NUMA merkezindeymiş gibiydiler. Bunun tam tersi de geçerliydi. Sandecker'in uzmanları Ames'in çalışma odasındaydılar sanki. Video holograf tekniğiyle sesleri ve görüntüleri fotonik aracılığıyla ülkenin bir köşesinden öteki köşesine aktarılıyordu. Fotoniği bilgisayar sihirbazlığıyla birleştirince zaman ve mekân sınırlamaları ortadan kalkmıştı.</p>

    <p>“Eğer varolan bir yansıtıcıyı kullanamazsak haklısın,” dedi Sandecker.</p>

    <p>Ames mavi camlı gözlüğünü ışığa tutup baktı. Temiz olduğuna kanaat getirince yine burnunun üstüne yerleştirdi. "Benim hesaplarıma göre bir beyzbol üçgeni boyunda ve ses enerjisini yansıtmak için yüzeyleri arasında hava boşluğu olan parabolik bir yansıtıcı gerekecek. Zaman penceresi kapanmadan önceki kısa sürede böyle bir şey üretecek birini bulacağınızı hiç sanmam." Sandecker karşısında gözleri uykusuzluktan kızarmış olan Rudi Gunn'a baktı. "Herhangi bir fikrin var mı, Rudi?"</p>

    <p>“Bütün mantıklı olasılıkları tek tek gözden geçirdim. Dr. Ames haklı, zamanında bir yansıtıcı üretmek olanaksız. Tek umudumuz hazır bir tane bulup Hawaii'ye götürmektir.”</p>

    <p>Önündeki bilgisayarla onuncu kattaki veri kütüphanesine bağlı olan Hiram Yaeger, "Onu sökmek, parçalarını göndermek ve sonra da monte etmek durumunda kalacaksınız," dedi. "Bilinen hiçbir uçak o büyüklükte bir şeyi tek parça halinde taşıyamaz."</p>

    <p>Ames, "Eğer böyle bir şey Birleşik Devletler'de bulunursa ancak gemiyle gönderilebilir," dedi.</p>

    <p>Gunn, "O boyda bir şeyi taşıyacak kadar büyük gemi var mıdır?” diye sordu.</p>

    <p>“Ya bir süper tanker ya da bir uçak gemisi,” diye Sandecker kendi kendine söylendi.</p>

    <p>Ama Gunn onun sözlerini duymuştu. "Uçak gemilerinin güvertesi Doktor Ames'in önerdiği boyda bir yansıtıcıyı taşımak ve kullanmak için yeterli büyüklüktedir."</p>

    <p>“Son nükleer gemilerimizin hızları hâlâ gizli tutulmaktaysa da, Pentagon'dan sızan bilgilere göre elli mil yapabiliyorlarmış. Bu da San Francisco ile Honolulu arası zamanında geçilebilir demektir.</p>

    <p>"Kalkıştan kullanılacağı yere kadar yetmiş iki saat," dedi Gunn.</p>

    <p>Sandecker masası üzerindeki takvime baktı. "Bu da bize yansıtıcıyı bulmak, San Fransisco'ya nakletmek ve birleşme alanında kullanmak için beş gün bırakıyor."</p>

    <p>“Elinizde bir yansıtıcı olsa bile güç bir iş,” dedi Ames.</p>

    <p>“Yansıtıcının ne kadar derine indirilmesi gerekiyor?” diye Yaeger, Ames'in görüntüsüne sordu.</p>

    <p>Yirmi yaşlarında güzel bir kız, sanki emir almış gibi Ames'e cep hesap makinesi uzattı. Ames bir iki tuşa bastıktan sonra başını kaldırdı. "Yansıtıcının merkezi 170 metre derinlikte olmalı."</p>

    <p>“En büyük sorunumuz akıntı,” dedi Gunn. "Yansıtıcıyı gelen ses dalgalarını yansıtana kadar yerinde tutmak sorun olacak."</p>

    <p>“En iyi mühendislerimizi bu işe ayır,” dedi Sandecker. "Yansıtıcıyı sabit tutacak bir sistem geliştirsinler."</p>

    <p>Yaeger, Ames'e, "Birleşen ses dalgalarını doğrudan doğruya Gladyatör Adasındaki kaynağına yansıtacağımızdan nasıl emin olabiliriz?" diye sordu.</p>

    <p>Ames sakalının üstüne taşan bıyığının uçlarını büktü. "Eğer özgün ses dalgasını yayan tuzluluk, su ısısı ve ses hızı gibi faktörler sabit kalırsa, yansıtılan enerji özgün yolu üzerinden kaynağına dönecektir." Sandecker, Yaeger'e döndü. "Gladyatör Adasında kaç kişi var?"</p>

    <p>Yaeger bilgisayarına baktı. "Uydu fotoğraflarından derlenen haberalma raporlarına göre çoğu madenci olmak üzere 650 kişinin yaşadığı tahmin ediliyor."</p>

    <p>Sandecker, Ames'e, "Adadaki herkesi öldürmeyeceksek bile, yaralamayacak mıyız?" diye sordu.</p>

    <p>Ames'in öğrencilerinden biri hiç duraksamadan akustik uzmanının eline bir kâğıt verdi. Ames bir an kâğıda baktıktan sonra başını kaldırdı. "Eğer analizcilerimiz yanılmıyorlarsa dört ayrı noktadan yayılan dalgalar birleştikten sonra yansıtılırsa Gladyatör Adasına yüzde yirmi sekiz bir güçle varacaklardır ki, bu da insanlara veya hayvanlara bir zarar vermez."</p>

    <p>"Fiziki tepkiyi tahmin edebilir misin?"</p>

    <p>"Baş ağrıları, baş dönmeleri ve hafif mide bulantısı."</p>

    <p>Kırk yaşlarında, lacivert tayyör giymiş bir kadın amiralin duvardaki tablolarından birine düşünceli bir tavırla bakmaktaydı. Adı Molly Faraday'dı ve eskiden Milli Güvenlik Kurulu analizcisiyken Sandecker'in ısrarı üzerine NUMA'ya geçerek istihbarat kurumları koordinatörlüğünü üstlenmişti.</p>

    <p>Sandecker'e bakarak, "Sanırım sorunlarımızın çözümünü ben biliyorum," dedi.</p>

    <p>Sandecker başını salladı. "Konuş, Molly."</p>

    <p>“Benim genelkurmayla ilişkimi bilirsiniz,” diyerek tatlı bir gülümsemeyle karşılık verdi.</p>

    <p>“Aklından geçenleri anladım,” dedi Sandecker. "Ama yansıtıcı olmadan, Pearl Harbor'daki bir uçak gemisi sorunlarımızı nasıl çözecek, onu anlamadım işte."</p>

    <p>“Uçak gemisi ek bir ikramiye,” dedi Molly. "Benim aklıma ilk gelen Hawaii'nin Lanai Adasındaki uydu istihbarat toplama merkeziydi."</p>

    <p>Yaeger, "Lanai'de uydu tesisi olduğunu bilmiyordum," dedi. "Karımla halayımızı Lanai'de geçirdik ve adayı baştan başa dolaşmıştık. Bir uydu tesisi gördüğümü hatırlamıyorum."</p>

    <p>“Binalar ve parabolik yansıtıcı, Palawai sönmüş yanardağının içindedir. Orada neler olduğunu merak eden yerliler bile bilmezler bunu.”</p>

    <p>Ames, "Geçen uyduları izleme dışında yansıtıcının amacı neydi?« diye sordu.</p>

    <p>“Geçen Rus uydularını,” diye Molly düzeltti. "Eski Sovyet askeri şefleri ABD'den sonra casus uydularını Hawaii adaları üzerinden geçirirlerdi. Bizim görevimiz onların alıcılarına gayet güçlü mikrodalga sinyalleri gönderip istihbarat fotoğraflarını bozmaktı. ClA'nın öğrendiği kadarıyla Ruslar uydu keşif fotoğraflarının neden bulanık çıktıklarına asla akıl erdirememişlerdi. Komünist devlet çökünce yeni uzay iletişim tesisleri Palawai tesisini gereksiz kıldı. Çok büyük boyda olması yüzünden anten daha sonra uzay derinliklerine sinyal göndermede kullanıldı. Ama şimdi anladığım kadarıyla eskimiş teknolojisi yüzünden kullanılmıyormuş ve tesis hâlâ korunmasına rağmen neredeyse terkedilmiş durumdaymış."</p>

    <p>Yaeger, "Parabolik yansıtıcının boyu ne kadar?" diye hemen konuya girdi.</p>

    <p>Molly bir an düşündü. "Çapının seksen metre olduğunu hatırlıyorum."</p>

    <p>“İhtiyacımız olandan fazlasıyla büyük bir alan, “dedi Ames.</p>

    <p>“Milli Güvenlik Kurulu onu ödünç almamıza izin verir mi dersin?” diye Sandecker sordu.</p>

    <p>“Alıp götürmeniz için üste para bile verirler.”</p>

    <p>Ames, "Yansıtıcıyı söküp parçalarını Pearl Harbor'a uçakla taşıtmanız gerek," dedi. "Tabii onu sonra yeniden monte edip denize indirmek için Roosevelt'i ödünç alabilirseniz."</p>

    <p>Sandecker, Molly'ye baktı. "Eğer sen Milli Güvenlik Kurulu üzerinde çalışırsan, ben de Deniz Kuvvetlerindeki ikna gücümü kullanırım."</p>

    <p>"Hemen işe başlayacağım."</p>

    <p>Masanın öteki ucunda oturan kafası çıplak bir adam el kaldırdı. Sandecker adama bakıp gülümsedi. "Charlie, senin uzun zamandır sesin çıkmıyordu. Kafanın içinde bir şeyler dolaşıyor olmalı." NUMA'nın baş denizaltı jeologu ağzından çıkardığı çikleti kâğıdına sardıktan sonra çöp kutusuna attı. Holograftaki Dr. Ames'in görüntüsüne dönüp başını salladı. "Dr. Ames, ses enerjisinin insan dokusunu yok edemediğini bununla birlikte maden delgi araçlarının çalıştığı kaya odasından çıkan titreşimin frekansını azaltarak uzun mesafelere ulaşabilmesini anlıyorum. Öyle ki, ses okyanusu aştığında insan dokusuna zarar verebilecek kadar yoğun oluyor."</p>

    <p>"Esas itibariyle doğru," dedi Ames.</p>

    <p>"Böylece birleşme alanını okyanustan yansıttığınız takdirde Gladyatör Adasından enerji yansımayacak mıdır?" Ames başını salladı. "O da doğru. Enerji adanın su altındaki kısmına çarptığı ve yüzeye çıkıp farklı yönlerde dağılmadığı takdirde hasar olasılığı büyük ölçüde azalır."</p>

    <p>“Nereye varma istiyorsun, Charlie?” diye sordu Sandecker.</p>

    <p>“Amiral, bence akustik bir enerjinin adanın zeminine büyük güçle çarpması sismik bir felaketi başlatabilir.”</p>

    <p>“Volkanik faaliyet mi?” diye Gunn sordu.</p>

    <p>Bakewell sadece başını sallamakla yetindi.</p>

    <p>Sandecker, "Senin tahminine göre bunun olasılığı nedir?" diye sordu. "Sismik veya volkan faaliyetleri düzeyini önceden bilmenin kesin bir yolu yoktur, ancak yetenekli bir volkan uzmanının size beşte bir rakamını vereceğini biliyorum."</p>

    <p>“Beşte bir patlama olasılığı,” dedi Sandecker'e bakan Ames. "Amiral, korkarım Dr. Bakewell'in kuramı projemizi kabul edilemez riskler sınıfına sokmaktadır."</p>

    <p>Sandecker yanıtında bir an bile duraksamadı. "Özür dilerim ama Dr. Ames, Honolulu'nun bir milyon sakiniyle birlikte on binlerce turist ve askeri personelin yaşamları 650 madencinin yaşamından önce gelir."</p>

    <p>Yaeger, "Dorsett Şirketi yönetimini adayı boşaltmaları için uyaramaz mıyız?" diye sordu.</p>

    <p>“Bunu deneriz,” dedi amiral. "Ama Dorsett'i tanıyorsam, bunu boş bir tehdit olarak karşılayacaktır."</p>

    <p>“Akustik enerjiyi başka bir yana yansıtsak?” dedi Bakewell.</p>

    <p>Ames kuşkulu görünüyordu. "Yoğunluk özgün yolundan ayrılırsa onun tam enerjisine kavuşup Yokohama, Şanghay, Manila, Sidney veya Auckland gibi kalabalık kentlere yönelmesini önleyemezsiniz." Herkes ve o arada üç bin iki yüz kilometre uzaktaki masası başında oturmakta olan Ames, Sandecker'e dönerken odada ansızın bir sessizlik oldu. Sandecker dalgın bir tavırla elindeki puroyla oynuyordu. Çoğunun bilmediği, aklını kurcalayan şey Gladyatör Adasının yok edilmesi değildi. O en iyi arkadaşlarının Arthur Dorsett tarafından fırtınalı bir denize terkedilmesini düşünüyor ve bunu kabullenemiyordu. Sonunda nefret insanca düşüncelere galip geldi. Sanford Ames'in görüntüsüne baktı. "Doktor Ames, yansıtıcıyı Gladyatör Adasına yöneltmek üzere hesaplarınızı tamamlayın. Eğer biz Dorsett'i en kısa zamanda durdurmazsak, kimse durduramayacaktır. "</p>
  </div>
</body>
</html>
