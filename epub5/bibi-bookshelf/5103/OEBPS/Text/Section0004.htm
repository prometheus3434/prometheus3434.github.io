<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435283">3</a></h2>

    <p>Issız bir adadaki kutup fırtınasından üç gün sonra bir mağarada uyanıp; üç ölüm, dokuz erkek ve on bir kadının yaşamından sorumlu olduğunu bilmek hoş bir deneyim değildi. Kutup Kraliçesi'nin beklenen gelişinin gerçekleşmemesiyle Antarktika'nın o büyülü ıssızlığını yaşama serüveni, tatilciler için bir karabasana dönüşmüştü. Ve Maeve'in portatif telsizinin pilleri de sonunda tükenmişti.</p>

    <p>Maeve grubun yaşlı üyelerinin her an mağaranın içindeki sert koşullara yenik düşmelerini bekliyordu. Bu insanlar tüm yaşamlarını sıcak ve tropik bölgelerde geçirdiklerinden Antarktika'nın dondurucu soğuğuna alışkın değillerdi. Genç ve dayanıklı insanlar yardım gelene kadar ayakta kalabilirlerdi, ancak bu insanlar yirmi ve otuz yaşındakilerin gücüne sahip değillerdi, bünyeleri genelde çok zayıftı. İlk başlarda şakalar yapıp hikâyeler anlatmışlar, durumlarını serüvenlerinin bir parçası olarak kabul etmişlerdi. Şarkılar söylemişler, kelime oyunları oynamışlardı. Ancak sonunda duygusuzluk hakim gelmiş, birer birer susmuşlardı. Artık açlık hastalıklı et korkusunu aşmıştı, Maeve sonunda birkaç erkeği, ölü penguenleri getirmesi için gönderdi. Hayvanlar öldükten hemen sonra dondukları için etin çürümesi sözkonusu değildi. Erkeklerden biri avcıydı. Cebinden çıkardığı çakısıyla hayvanların hemen derilerini soyup kesti. Protein ve yağ yemekle vücut ısılarını artık artırabileceklerdi.</p>

    <p>Maeve balina avcı kulübelerinden birinde yetmiş yıllık kapkacak bulmuştu. Ondan sonra fıçıdaki balina yağından bir litre kadar alıp bir tepsiye doldurdu ve yağı yaktı. Mavi bir alev yükselince onun ocak yapımındaki becerisi alkışlarla karşılandı. Maeve bundan sonra eski tencereyi temizledi, içini suyla doldurup çay hazırladı. Bir an için herkes neşelenmişti. Ne var ki çok geçmeden mağara yine derin bir umutsuzluğa büründü. Ölmeme kararlılıkları havanın donduruculuğuyla kırılıyordu. Sonlarının geldiğine inanıyorlardı artık. Gemi dönmeyecekti ve ¿aşka bir yerden gelecek kurtuluş umudu sadece hayaldi.</p>

    <p>Artık penguenlerin öldüğü hastalıktan ölmeleri hiç önemli değildi. Hiçbiri sıfırın altındaki derecelerde uzun süre kalmak üzere giyinmemişti. Balina yağını daha büyük bir ateş yakmak için kullanabilirlerdi ama o zaman da boğularak ölme olasılığı artacaktı. Tavadaki küçük ateş yaşamı sürdürecek kadar ısı sağlamıyordu. Sonunda hepsi soğuğa teslim olacaktı.</p>

    <p>Dışarda fırtına giderek kötüleşiyordu ve kar yağmaya başlamıştı ki yazın bu pek görülen bir olay değildi. Fırtına şiddetini artırdıkça bir rastlantıyla keşfedilme olasılıkları da azalıyordu. Yaşlılardan dördü soğuktan ölmek üzereydiler ve Maeve tüm kontrolün donmuş parmakları arasından süzülüp gittiğini hissediyordu. Zaten ölmüş olan üç kişi için kendini suçluyordu.</p>

    <p>Yaşayanlar ona tek umutları olarak bakıyorlardı. Erkekler bile otoritesini kabul ediyorlar, emirlerini bir an duraksamadan yerine getiriyorlardı. Maeve kendi kendine, "Tanrı yardımcıları olsun, onlara benim de artık sonumun geldiğini söyleyemem," diye mırıldandı. Çaresizlik duygusuyla ürperiyordu. Genç kadın bu korkunç olayı sonuna kadar götürmesi gerektiğini biliyor, ama sırtındaki yirmi canın yüküne dayanamıyordu. Kendini tükenmiş hissediyor, daha fazla mücadele etmek istemiyordu. Uzaklardan rüzgârın çığlıklarına benzemeyen bir ses duyar gibi oldu. Sanki bir şey havayı dövüyormuş gibiydi. Ses sonra kayboldu. Hayal, diye düşündü. Herhalde rüzgâr yön değiştirirken tünelin içindeki sesi de değişmişti.</p>

    <p>Sonra bir an yine duydu aynı sesi. Güçlükle doğrulup tünelin dışına yürüdü. Rüzgâr karları taşların çevresine sürüklemiş, küçük açıklık kapanmıştı. Maeve yolu açmak için birkaç kaya parçasını çıkararak dışarı sürüklendi. Rüzgâr saatte yirmi mil kadar hızla esiyor, bir hortum gibi karları savuruyordu. Birden o sonsuz beyazlığın içine baktı.</p>

    <p>Orada bir şey hareket eder gibiydi. Konturları olmayan ama yine de gökten yağan o mat perdeden daha koyu bir şey.</p>

    <p>Maeve bir adım attı ve yere yığıldı. Uzun bir an orada yatıp uyumayı düşündü. Her şeyi terketme isteği çok güçlüydü. Ancak içindeki yaşam kıvılcımı sönmeyi reddediyordu. Dizleri üstünde doğrulup baktı. Kendine doğru yaklaşan o şey ani bir rüzgârla kayboluvermişti. Bir an sonra daha yakınında yine belirdi.</p>

    <p>Bu kar ve buzla kaplı bir insandı. Maeve heyecanla adama seslenip kollarını salladı. Adam dinliyormuş gibi durdu, sonra dönüp yürümeye başladı.</p>

    <p>Maeve bu kez sadece bir kadından çıkabilecek bir çığlık kopardı. Adam döndü, karlar arasından ona doğru baktı. Maeve çılgınca kollarını sallarken adam el sallayıp ona doğru koştu.</p>

    <p>Ne olur bu bir serap olmasın, diye dua etti.</p>

    <p>Adam birden Maeve'in yanında karlar üzerinde çömelmiş, kadını kolları arasına almıştı. "Tanrı'ya şükürler olsun. Geleceğinizden hic umut kesmemiştim," diye mırıldandı Maeve.</p>

    <p>Adam uzun boyluydu, sırtında sol göğsü üzerinde NUMA yazan mavi bir parka, yüzünde kar gözlüğü vardı. Gözlüğünü çıkarıp şaşkınlık dolu inanılmaz derecede yeşil gözlerle kadına baktı. Yüzünün güneşten yanmış olması doğrusu Antarktika'ya hiç uymuyordu.</p>

    <p>Burada ne işin var senin? diye sordu.</p>

    <p>Mağarada yirmi kişi var. Kıyıya tura çıkmıştık. Gemimiz uzaklaştı ve bir daha dönmedi.</p>

    <p>Adam gözlerine inanamayarak bakıyordu. "Burada mı kaldınız?" Maeve başını salladı. "Dünya çapında bir felaket mi oldu?"</p>

    <p>Adamın gözleri kasıldı. 'Bildiğim kadarıyla, hayır. Neden sordunuz?" "Grubumdaki üç kişi esrarengiz koşullar altında öldüler. Kuzey koyundaki tüm penguen kolonisi de bir teki kalmadan öldüler." Yabancı bu feci habere şaşmışsa da iyi saklamıştı. Maeve'in ayağa kalkmasına yardım etti. "Sizi bu fırtınadan uzaklaştırmalıyım."</p>

    <p>Maeve soğuktan titreyerek, "Amerikalısınız," dedi.</p>

    <p>“Siz de Avustralyalı.”</p>

    <p>“Bu o kadar belli mi?”</p>

    <p>“A yerine ay demenizden.”</p>

    <p>“Maeve eldivenli elini uzattı. "Sizi gördüğüme ne kadar sevindiğimi ilemezsiniz. Bay... "</p>

    <p>“Adım Dirk Pitt'tir."</p>

    <p>“Maeve Fletcher.”</p>

    <p>Pitt kızın itirazlarına aldırış etmeden kucaklayıp ayak izlerine bakarak mağaraya doğru yürüdü. "Konuşmamıza soğuktan uzak bir yerde devam edelim. Daha yirmi kişi mi var dediniz?"</p>

    <p>“Sağ olanlar.”</p>

    <p>Tünele girince kadını yere bırakıp kayak başlığını çıkardı. Başı kıvırcık siyah saçlarla kaplıydı. Yüzü açıkta uzun saatler kalmaktan sertleşmişti ama kaba bir yakışıklılığı vardı. Ağzı gülümsüyormuş gibi kıvrıktı. Maeve bir kadın böyle bir erkeğin yanında kendini güvencede hisseder, diye düşündü.</p>

    <p>Turistler Pitt'i, takımını zafere ulaştırmış bir futbol kahramanı gibi karşıladılar. Aralarında yabancı birini görmek piyangoda büyük ikramiyeyi kazanmak gibi bir şeydi. Pitt de bütün çektiklerine rağmen hepsinin oldukça sağlıklı durumda olmalarına şaşmıştı. Kadınlar onu oğullarıymış gibi kucaklayıp öpüyorlar, erkekler sırtını yumrukluyorlardı. Herkes aynı anda konuşup sorular yağdırıyordu. Maeve onu tanıştırıp fırtınada nasıl karşılaştıklarını anlattı.</p>

    <p>"Sen nereden düştün buraya ahbap," diye sordular.</p>

    <p>&nbsp;“Ulusal Sualtı ve Deniz Ajansının bir araştırma gemisinden. Biz fokların ve yunusların bu sularda neden şaşırtıcı oranlarda yok olduklarını araştırıyorduk. Seymur adasının üzerinden geçerken kar fırtınası patladı. Geçene kadar yere inmenin daha iyi olacağını düşündük.”</p>

    <p>"Başkaları da mı var."</p>

    <p>"Helikopterde kalan bir pilot ve bir biyolog. Ben yukardan karlar arasında bir Zodyak burnu görüp merak ederek bu yana yürüdüm. İşle o zaman Bayan Fletcher'in sesini duydum."</p>

    <p>'İyi ki yürüyüşe çıkmışsın," dedi seksen üç yaşındaki büyükanne Maeve’e.</p>

    <p>“Fırtınada garip bir ses duyduğumu sanmıştım. Bunun inen helikopterin gürültüsü olduğunu şimdi anlıyorum.”</p>

    <p>“Fırtınanın ortasında birbirimize rastlamamız inanılmaz bir şans;” dedi Pitt. “Bir kadın çığlığı duydum gibi geldi. Karlar arasından el salladığınızı gördüğümde bunun rüzgârın bir oyunu olduğunu sandım."</p>

    <p>“Araştırma geminiz nerede?” diye sordu Maeve.</p>

    <p>“Buradan kırk kilometre kadar kuzeydoğuda.”</p>

    <p>“Yolda bizim Kutup Kraliçesi'ni gördünüz mü?”</p>

    <p>Pitt başını salladı. "Bir haftadır tek bir gemi bile görmedik."</p>

    <p>“Ya telsiz bağlantısı? Bir imdat çağrısı falan?”</p>

    <p>Halley Körfezindeki İngiliz istasyonuna malzeme indiren bir gemiyle konuştuysak da herhangi bir turist gemisinden mesaj almadık. Adamlardan biri, "Havaya uçup kaybolmuş olamaz," diye söylendi. "O kadar yolcu ve mürettebatla imkânsız."</p>

    <p>“Sizleri araştırma gemisine naklettikten sonra o esrarı çözeriz. Gemimiz Kutup Kraliçesi kadar lüks değildir ama rahat kamaralarımız, iyi bir doktorumuz ve şarap stoku çok iyi olan bir aşçımız vardır.”</p>

    <p>Bir koyun çiftliği sahibi Yeni Zelandalı güldü. "Bu buzdolabında bir dakika daha kalmaktansa cehenneme gitmeyi yeğlerim ben."</p>

    <p>"Helikoptere bir kerede ancak beş altı kişi sığdırabileceğimden birkaç sefer yapacağım. Şu anda üç yüz metre ilerde olduğumuzdan dönüp daha yakına geleceğim, böylece karlar içinde yürümekten kurtulursunuz. "</p>

    <p>“Kapıdan kapıya servis,” dedi kendini yeniden doğmuş gibi hisseden Maeve. "Ben de sizinle gelebilir miyim?"</p>

    <p>Al Giordino turkuvaz renkli helikopterin pilot yerinde oturmuş bilmece çözüyordu. Ayaklı bir abajurdan fazla uzun olmayan adam iki bacaklı bir fıçıya benziyordu. Kara gözleri sık sık dışarı çevriliyor, Dirk'in gelmediğini görünce yine bilmecesine dönüyordu.</p>

    <p>Pitt'le çocukluk arkadaşı olan Giordino, Hava Kuvvetlerinde de ondan hiç ayrılmamış, daha sonra NUMA'nın kuruluşunda arkadaşına yardımcı olmuştu. Bu geçici görevleri de on dört yıldır sürüyordu. "Pitt şimdiye kadar dönmeliydi," dedi.</p>

    <p>“Gideli ne kadar oldu?" diye sordu deniz biyologu Van Fleet.</p>

    <p>“Kırk beş dakika.”</p>

    <p>Uzakta bir gölge belirince Giordino gözlerini kısıp baktı. "Geliyor galiba. Ama yanında biri var gibi."</p>

    <p>“Olamaz. Bu otuz kilometrelik alanda bir tek canlı bile yoktur.”</p>

    <p>“Gel de bak.”</p>

    <p>Van Fleet örnek kavanozunu kapatıp tahta sandığa yerleştirdiğinde Pitt de kapıyı açıp Maeve Fletcher'in içeri girmesine yardım etmişti. Kadın turuncu ceketinin başlığını arkaya itip uzun altın sarısı saçlarını dalgalandırdı. "Merhaba, beyler. Sizi gördüğüme ne kadar mutlu olduğumu asla bilemezsiniz."</p>

    <p>Van Fleet, İsa’nın dirilişine tanık olmuş gibiydi. Yüzünde tam bir şaşkınlık vardı.</p>

    <p>Giordino ise başını salladı. "Antarktika'da ıssız bir adaya fırtına ortasında inip de güzel bir kızı Dirk Pitt'ten başka kim bulabilirdi ki?"</p>
  </div>
</body>
</html>
