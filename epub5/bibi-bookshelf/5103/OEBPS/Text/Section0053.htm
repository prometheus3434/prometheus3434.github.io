<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435334">51</a></h2>

    <p>İki erkek ve bir kadın Dorsett malikânesinin etrafını çeviren lav kayalarından yüksek duvarın ortasındaki büyük kemerin bir yanındaki çalılıkların arasında çömeldiler. Eve kadar olan yol ve ev, bakımlı bahçelere stratejik noktalarda yerleştirilmiş parlak lambalarla aydınlatılmıştı. Kemerin altında ortaçağ şatolarından alınmış gibi görünen kalın bir demir kapı vardı. Kemerin yanında da güvenlik personeli için küçük bir oda bulunuyordu.</p>

    <p>Pitt, Maeve'e, "Başka bir giriş yolu yok mu?" diye fısıldadı.</p>

    <p>“Tek giriş bu kemerli kapıdır.”</p>

    <p>“Duvarların altından geçen bir su borusu falan?”</p>

    <p>“İnan bana, genç bir kızken buradan o kadar çok kaçmak istemişimdir ki, bir delik olsa mutlaka bulurdum.”</p>

    <p>“Güvenlik dedektörleri?”</p>

    <p>“Duvarın üstünde lazer ışınları ve içerde çeşitli yerlerde ısı sensorları. Kediden daha büyük bir şey bu güvenlik odasında alarm zilleri çaldırır. Televizyon kameraları otomatik olarak devreye girerek olay yerini gösterirler.”</p>

    <p>“Kaç nöbetçi var?”</p>

    <p>"Geceleri iki, gündüzleri dört."</p>

    <p>“Köpek?”</p>

    <p>Maeve başını salladı. "Babam hayvanlardan nefret eder. Onu, iyileştirmeye çalıştığım kanadı kırık bir kuşu ayağının altında ezdiği için asla affetmedim."</p>

    <p>Pitt düşünceli bir tavırla kapıya baktı. Nöbetçiler odalarında oturup monitörleri izlemekle yetiniyor gibi görünüyorlardı. Sonunda ayağa kalktı, üniformasını buruşturup Giordino'ya döndü.</p>

    <p>“Ben içeri girmek için bir numara yapacağım. Kapıyı açmamı bekle.” Pitt tüfeği omzuna asıp cebinden çakısını çıkardı. Bıçağıyla parmağını kesip çıkan kanı yüzüne buladı. Kapıya yaklaşınca dizüstü çöküp demirleri iki eliyle kavradı. Sonra sanki acı çekiyormuş gibi alçak sesle inlemeye başladı.</p>

    <p>“Yardım edin bana. Yardıma ihtiyacım var.”</p>

    <p>Kapıda bir yüz belirip kayboldu. Birkaç saniye sonra her iki nöbetçi de dışarı çıkarak kapıyı açtılar. Pitt adamların kucaklarına yığıldı.</p>

    <p>“Ne oldu?” diye sordu biri. "Bunu kim yaptı?"</p>

    <p>“Bir grup Çinli tünel kazıp kampın dışına çıkmışlar. Rıhtımdan geldiğim sırada arkamdan üzerime çullandılar. Ellerinden kurtulmadan önce ikisini öldürdüm sanırım.”</p>

    <p>Nöbetçilerden biri, "Ana güvenliğe haber versek iyi olur," dedi.</p>

    <p>Önce içeri girmeme yardım edin, diyen Pitt inledi. "Kafamı yardılar galiba."</p>

    <p>Nöbetçiler Pitt'i ayağa kaldırıp kollarını omuzlarına dolayarak çeke çeke odaya götürdüler. Pitt kollarını, adamların başları dirseklerinin içine gelecek şekilde uzattı. Kapıdan geçmek için sıkışırlarken aniden bir adım geriledi, kollarını pazularının ve omuzlarının olanca gücüyle sıktı. Adamların birbirlerine vuran kafalarından tok bir ses çıktı. İkisi de en az iki saat baygın yatmak üzere yere yığıldılar.</p>

    <p>Giordino'yla Maeve hemen koşup odaya girdiler. Giordino nöbetçileri kaldırıp korkuluk gibi monitörlerin karşısına oturttu. "Bir geçen olursa, film seyrederken uyuya kaldıklarını sanır," dedi.</p>

    <p>Pitt güvenlik sistemini inceleyip alarm zillerini kapatırken Giordino da adamları kendi kravat ve kemerleriyle bağladı. Pitt, Maeve'e baktı. "Ferguson'un kaldığı yer nerede?"</p>

    <p>Malikânenin arkasında iki konuk evi var. Onlardan birinde oturur. "Hangisi olduğunu bilmiyorsun herhalde?"</p>

    <p>Maeve omuzlarını silkti. "Melbourne'a ve üniversiteye kaçtığımdan beri bu, adaya ilk gelişim. Yanlış hatırlamıyorsam eve yakın olanda oturuyordu."</p>

    <p>Acele etmeden evin arkasına yürüdüler. Yetersiz beslenmeden ve son haftaların güçlüklerinden sonra koşmayacak kadar zayıf düşmüşlerdi. Maeve'in Jack Ferguson'un evi olarak gösterdiği yere vardıklarında doğuda gökyüzü aydınlanmaya başlamıştı. Araştırma uzun sürüyordu. Şafak sökünce adadaki varlıkları bilinecekti. Oğlanları bulup Arthur Dorsett'in özel helikopteriyle kaçmak istiyorlarsa acele etmeleri gerekecekti.</p>

    <p>Bu kez hiç gizliye saklıya gerek duymadılar. Pitt evin kapısını bir tekmede açıp içeri girdi. Yamaçtaki nöbetçiden aldığı fenerin ışığında bilmek istediği her şeyi öğrenmişti. Ferguson orada oturuyordu. Masanın üzerinde kendisine yazılmış bir tomar mektup ve not düşülmüş bir takvim vardı. Pitt bir dolapta ütülenmiş pantolonlar ve ceketler buldu.</p>

    <p>Evde kimse yok, dedi. "Jack Ferguson gitmiş. Bavullarından eser yok ve dolapların yarısı boş."</p>

    <p>“Burada olması gerekiyordu, diye söylendi Maeve.”</p>

    <p>“Takvimine düştüğü notlara bakılırsa Ferguson babanın öteki madenlerine gitmiş.”</p>

    <p>Maeve umutsuzlukla boş odaya baktı. "Oğullarım da gitmiş. Geç kaldık. Tanrım, geç kaldık. Ölmüşler."</p>

    <p>Pitt kadını kucakladı. "Onlar da senin benim kadar canlı, merak etme."</p>

    <p>“Ama John Merchant...”</p>

    <p>Giordino kapının önünden, "Boncuk gözlü insanlara asla güvenmeyeceksin," dedi.</p>

    <p>Pitt, "Burada vakit geçirmenin anlamı yok," diyerek yürüdü. "Oğlanlar malikânedeler ve hep de orada oldular."</p>

    <p>“Merchant'ın yalan söylediğini bilemezdin,” dedi Maeve.</p>

    <p>Pitt gülümsedi. "Merchant yalan söylemedi. Çocukların Jack Ferguson'un evinde olduğunu söyleyen sendin. Merchant da seni onayladı. Yalanını yutacağımızı tahmin etti. Eh, bir anlığına bile olsa yuttuk sanırım."</p>

    <p>“Sen biliyor muydun yani?”</p>

    <p>“Babanın, senin oğullarına zarar vermeyeceği kesindi. Tehdit edebilir, ama iddiaya girerim ki senin eski odanda, oyuncaklarıyla oynuyorlardır.”</p>

    <p>Maeve kulaklarına inanamayarak erkeğe baktı. "Onları madende çalışmaya zorlamadı mı yani?"</p>

    <p>“Herhalde. Sana acı çektirmek için çocuklarının acı çekeceğini söyledi. Senin, çocukları sadist bir adamın eline bırakıp ölene kadar çalıştırılacaklarına inanarak gitmeni istedi. Gerçeklere bak. Boudicca'yla Deidre'nin çocukları yok, senin çocukların babanın tek mirasçıları. Sen ortadan kalktıktan sonra onları kendi bildiği gibi yetiştirecekti.”</p>

    <p>Maeve uzun uzun Pitt'e bakarken yüzündeki şaşkınlık yerini anlayışa bıraktı. "Ne kadar aptalım," diye söylendi.</p>

    <p>Giordino, "Sizi rahatsız ettiğim için özür dilerim ama evde hayat başladı," diyerek malikânede yanan ışıkları gösterdi.</p>

    <p>“Babam her zaman gün doğmadan kalkar,” dedi Maeve. "Benim de ablalarımın da güneş doğduktan sonra uyumamıza izin vermezdi."</p>

    <p>"Onların kahvaltılarına katılmak için neler vermezdim," diye söylendi Giordino.</p>

    <p>“İçeri gizlice girmenin bir yolunu bulmalıyız,” dedi Pitt.</p>

    <p>“Malikânenin, biri dışında bütün odaları iç avluya açılır. Babamın çalışma odasının, tenis kortuna açılan bir kapısı daha vardır.”</p>

    <p>Pitt, Maeve'e, "Senin eski yatak odan hangisi?" diye sordu.</p>

    <p>“Yüzme havuzundan sonra sağdaki ikinci kapı.”</p>

    <p>“Tamam. Sen çocukların yanına git.”</p>

    <p>“Sen ne yapacaksın?”</p>

    <p>“Ben babanın telefonunu ödünç alıp onun hesabına bir uluslararası konuşma yapacağım.”</p>
  </div>
</body>
</html>
