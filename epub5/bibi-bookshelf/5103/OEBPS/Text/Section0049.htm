<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435330">47</a></h2>

    <p>Adalararası şilep Molokai'de Halawa Körfezine girdiği zaman, geminin tayfası küpeşteye yaslanmış, şaşkınlıkla limanda demirli olan garip tekneye bakıyorlardı. Ortasında yirmi üç katlı bir bina yüksekliğinde kulesi ve vinçlerden oluşan ormanıyla 228 metre uzunluğundaki gemi, sarhoş bir mühendis, spastik kaynakçılar ve Oklahoma petrolcüleri grubunun elinden çıkmışa benziyordu.</p>

    <p>Arka tarafta sanki sonradan eklenmiş gibi duran büyük bir helikopter pisti vardı. Yüksek kaptan köprüsü gemiye genelde bir petrol tankeri görünümü veriyorsa da, bütün benzerlik bu kadardı. Gövdenin ortasında büyük bir hurda yığınını andıran dev makineler, kulenin çevresinde çelik merdivenlerden ve borulardan bir labirent vardı. Teknenin boyası dökülmüştü, altından pas izleri görülüyordu. Gövdesi maviye, üst kısımları beyaza boyanmıştı. Makinelerin de bir zamanlar gri, sarı ve turuncu oldukları anlaşılıyordu.</p>

    <p>“Artık her şeyi gördüğüme inanarak mutlu ölebilirim,” dedi Gunn. Köprüde yanında duran Molly, şaşkınlıktan gözlerine inanamayarak bakıyordu. "Amiral, Glomar Explorer'i nasıl akıl edebildi?"</p>

    <p>“Bunu tahmin etmeye bile çalışmayacağım.” Gunn ilk uçağını gören bir çocuğun şaşkınlığı içindeydi.</p>

    <p>Larikai'nin kaptanı dümen köşkünden başını uzattı. "Yarbay Gunn, Amiral Sandecker telefonda." Gunn teşekkür etmek için elini kaldırıp telefona gitti.</p>

    <p>“Bir saat geç kaldın.”</p>

    <p>"Özür dilerim, amiral. Anten çok iyi durumda değildi. Sökülme sırasında onarım da yaptırdım."</p>

    <p>"Akıllıca bir davranış. Kaptana gemiyi yanaştırmasını söyle. Demir atar atmaz anten parçalarını almaya başlayacağız."</p>

    <p>"Bu gördüğüm ünlü Glomar Explorer mi?"</p>

    <p>"Bir iki değişiklik dışında o. Haydi gel, seni kaptanın kamarasında bekliyorum. Bayan Faraday'ı da getir."</p>

    <p>"Az sonra oradayız."</p>

    <p>İlk olarak Savunma Müsteşarı David Packard tarafından önerilen ve daha önce Willard Bascom tasarımı olan derin deniz araştırma gemisi Alcoa Seaprobe'un temeline dayanan Glomar Explorer; CIA, Global Marine Şirketi ve Howard Hughes'un ortak girişimleriydi.</p>

    <p>Gemi Pennsylvania'da Sun tersanesinde yapılmış ve daha yapımı sırasında sızdırılan yanlış haberlerle büyük bir sır perdesiyle örtülmüştü. Kızağa konulduktan kırk bir ay sonra 1972'de denize indirilmişti ki, bu kavram olarak tümüyle yeni bir gemi için önemli bir teknolojik zaferdi.</p>

    <p>Gemi daha sonra Pasifik'in ortasında beş bin metre derinlikten bir Rus denizaltısını çıkarmasıyla ün kazanmıştı. Aksine yayılan haberlere rağmen, denizaltının tümü parça parça çıkarılıp incelenmişti ki, bu da Sovyet denizaltı teknolojisi konusunda büyük bilgi sağlamıştı.</p>

    <p>Explorer’ın bu kısacık şöhret anından sonra ne yapılacağını kimse bilememiş, sonunda Birleşik Devletler hükümetinin eline geçmiş ve Deniz Kuvvetlerinin depo programına alınmıştı. Son günlere kadar olan yirmi yıllık süre boyunca San Fransisco'nun kuzeydoğusundaki Susian Körfezinin sularında demirli kalmıştı.</p>

    <p>Gunn'la Molly dev teknenin güvertesine ayak bastıklarında bir elektrik santralının merkezine girmiş gibi oldular. Makinelerin boyutları, yakınlarındayken gerçekten akıllara durgunluk vericiydi. Teknenin ikinci süvarisi tarafından üst güvertede karşılandılar.</p>

    <p>“Explorer’ın depoda olduğunu sanıyordum,” dedi Gunn.</p>

    <p>“Beş ay öncesine kadar öyleydi. Sonra Deep Abyss Mühendislik gemiyi Hawai adalarının iki yüz kilometre açıklarında derin denizden demir ve manganez madeni çıkarmak için kiraladı.”</p>

    <p>“Operasyona başladınız mı?” diye sordu Molly.</p>

    <p>“Henüz değil. Geminin teçhizatının çoğu günümüz standartlarına göre eski olduğundan, özellikle elektronik alanında bazı büyük değişiklikler yapmak zorunda kaldık. Motorların onarımı sona erdiğinde yola çıkacağız.”</p>

    <p>Gunn'la Molly kaygılarını sesle belirtmeden birbirlerine baktılar. İkisi de aynı şeyi düşünüyorlardı: Suda hiçbir işe yaramadan duran bir gemi, onları akustik vebayı yansıtmak için olmaları gereken yere zamanında nasıl götürebilirdi?</p>

    <p>Gemi süvarisi büyük bir kamaranın kapısını açtı. "Burası gemiyi ziyaret etmek isteyebilir diye Howard Hughes için ayrılmıştı.”</p>

    <p>“Bildiğimiz kadarıyla ziyaret gerçekleşmemiştir."</p>

    <p>Küçük grubu Sandecker karşıladı. "Olağanüstü bir iş. Sizi kutlarım. Sökme tahminimizden uzun sürdü galiba."</p>

    <p>“Paslanma vardı. Bağlantıların sökülmesi çok zaman aldı.”</p>

    <p>“Şimdiye dek bu kadar küfür duymuş değildim”, diyerek gülümsedi Molly.</p>

    <p>“Anten işimize yarayacak mı?” diye sordu Sandecker.</p>

    <p>“Deniz aksilik edip bağlantı yerlerinden koparmazsa işi başaracaktır.” Sandecker dönüp kırk yaşlarında görünen kısa boylu, şişmanca bir adamı tanıştırdı. "Kaptan James Ouick, yardımcılarım Molly Faraday ve Yarbay Rudi Gunn."</p>

    <p>“Gemime hoşgeldiniz. Kaç kişisiniz?”</p>

    <p>“Bayan Faraday ve beni de sayarsak otuz bir erkek ve beş kadınlık bir ekibim var,” dedi Gunn. "Umarım sayımız bir sorun olmaz."</p>

    <p>Quick elini salladı. "Önemli değil. Gemide yer çok ve iki ay yetecek yiyeceğimiz var."</p>

    <p>"İkinci süvari motorda sorunlar olduğunu söylemişti."</p>

    <p>"Çaresizlik," dedi Sandecker. "Kaptan yola çıkış zamanının belirsiz olduğunu söylüyor."</p>

    <p>"Demek boşuna o kadar acele ettik, ha!"</p>

    <p>"Beklenmedik bir durum, Rudy, özür dilerim."</p>

    <p>Quick şapkasını başına geçirip kapıya doğru yürüdü. "Vinç operatörlerini toplayıp antenin gemiye naklini emredeceğim."</p>

    <p>Yalnız kaldıklarında Molly, Sandecker'e baktı. "Hükümeti, Glomar Explorer'i size vermesi için nasıl ikna edebildiniz?"</p>

    <p>“Washington'u atlayarak Depp Abyss Mühendisliğe reddedemeyecekleri bir teklif yaptım.”</p>

    <p>“Yani gemiyi satın mı aldınız?”</p>

    <p>“Kiraladım. Canıma da okundu tabii.”</p>

    <p>NUMA'nın bütçesi buna elverişli miydi?</p>

    <p>“Fazla pazarlık edecek zamanım yoktu. Ortada pek çok insanın yaşamı sözkonusuydu. Akustik dalgalar konusunda haklı çıkarsak Kongreden paramı alırım. Güvenli olması için bir de performans maddesi ekledim.”</p>

    <p>“Deniz Kuvvetlerinin Roosevelt'i reddetmesinden sonra Explorer'i yakında bulmak altın madeni bulmak gibi bir şey olmalı.”</p>

    <p>“Talih bir eliyle verdiğini diğeriyle alıyor," diyen Sandecker başını salladı. "Explorer’ın Molokai'de bulunmasının nedeni California'dan gelirken dümen şaftındaki bir rulman arızası. Zamanında bizi yerine götürüp götüremeyeceğiyse henüz belli değil."</p>

    <p>Makineleri kaldırmak için kullanılan büyük sancak vinçleri çok geçmeden Lanikai'nin açık kargo güvertesine eğilmişlerdi. Anten parçaları numara sırasına göre geniş güverteye dizildiler.</p>

    <p>İki saat sonra taşınma tamamlanmış ve anten parçaları Explorer’ın güvertesinde bağlanarak sağlama alınmışlardı. Küçük şilep demir aldı havalı kornasıyla bir veda düdüğü çalıp ağır ağır açık denize yöneldi. NUMA ekibi Explorer'ın büyük salonunda hak ettikleri mükellef yemeği yedikten sonra Sovyet denizaltısının çıkarılmasından sonra bir daha hiç kullanılmamış olan kamaralarda yatmaya gittiler.</p>

    <p>Gunn bir zamanlar Howard Hughes'a ayrılmış olan kamaraya döndü. Sandecker, Kaptan Quick ve geminin başmakinisti olan Jason Toft küçük bir oyun masası çevresinde oturuyorlardı.</p>

    <p>“Bir konyak içer misin?” diye sordu Quick.</p>

    <p>“Evet, lütfen.”</p>

    <p>Sandecker puro dumanları arasında kadehindeki altın renkli sıvıyı dalgın dalgın yudumluyordu. Mutlu bir hali yoktu. "Bay Toft bana çok önemli parçalar getirtilmeden yola çıkamayacağımızı söyledi." Gunn, amiralin kafasının karmakarışık olduğunu biliyordu, ama görünüşte bir buz kabından farksızdı. Toft'a baktı. "Parçalar ne zaman gelir?"</p>

    <p>Los Angeles'ten uçakla yola çıktı, dedi kocaman göbekli ve kısa bacaklı adam. "Dört saate kadar inecek. Geminin helikopteri Hawaii'de Hilo Havaalanında bekliyor."</p>

    <p>“Sorun ne peki?”</p>

    <p>“Pervane şaft yatakları. Her ne nedenleyse ki bunun ClA'nın geminin inşaatındaki aceleciliği olduğunu sanıyorum, pervane şaftları gerektiği gibi ayarlanmamış. San Fransisco'dan gelirken titreşim yağlama borularını çatlatmış ve yataklara gelen yağ kesilmiş. Sürtünme, metal aşınması, aşırı yük ya da başka bir nedenle iskele şaftı Molokai'nin yüz mil açığında dondu kaldı. Sancak şaftıyla buraya kadar geldik ama onun da yatakları yandı.”</p>

    <p>“Size daha önce de çok önemli bir takvim içinde çalıştığımızı söylemiştim.”</p>

    <p>"İçinde bulunduğunuz durumu anlıyorum, amiral. Makine dairesi ekibi gemiyi tekrar yola çıkarmak için çılgınlar gibi çalışıyorlar, ama onlar da insan ne de olsa. Şaft yataklarının sorunun sadece bir parçası olduğunu bir daha hatırlatırım. Makinelerin fazla bir ömrü kalmamış olabilir. Gemiyi sadece Doğu Kıyısından Pasifik'in ortasına, sonra da California'ya kadar götürdüler ve 1970'lerden beri bir daha doğru dürüst bakım görmediler. Şaftlardan biri bile dönecek olsa, limanın dışına çıktığımızda yeniden bozulmayacağına hiçbir garanti verilemez."</p>

    <p>Gunn, Kaptan Quick'e döndü. "Şirketinizin Explorer'ı San Francisco'da neden yerel bir tersanede bakımdan geçirtmediğini anlayamadım doğrusu."</p>

    <p>"Toft ile ben Hawaii'ye doğru yola çıkmadan önce onarılması için ısrar ettik ama yönetim bizi dinlemedi. Tersaneye sadece eski kaldırma teçhizatının sökülüp yenilerinin takılması için girdik. Normal bakımın para kaybı olacağını, çıkacak bir arızayı denizde veya Honolulu'ya vardıktan sonra yapabileceğimizi söylediler. O da yapılmadı. Bu yetmezmiş gibi kadromuz da eksik. Geminin asıl mürettebatı 172 kişiydi, benimse 60 kişim var; bunun 12'si jeolog, deniz mühendisi ve elektronik uzmanı. Yarbay Gunn, sizin NUMA projelerinizin aksine bizimki çok düşük maliyetli bir operasyondur."</p>

    <p>"Özür dilerim, kaptan. Durumunuzu anlayışla karşılıyorum."</p>

    <p>Son birkaç haftanın yorgunluğunu göstermemek için çaba harcayan Sandecker, "Ne zaman yola çıkabiliriz peki?" diye sordu.</p>

    <p>“Otuz altı saate kadar sanırım.”</p>

    <p>Odadaki bütün gözler Sandecker'e çevrildi. Sandecker bir katilinki kadar soğuk gözlerle başmakiniste baktı. "Size bir kere daha mümkün olduğu kadar açıklıkla anlatacağım," dedi Sandecker. "Eğer şu andan itibaren otuz beş saat içinde antenimiz denizde belirlenmiş noktada bulunmazsa, küçük ülkeler nüfusundan çok insan ölecektir. Bu saçmasapan bir hayal veya bir bilimkurgu filmi senaryosu değildir. Gerçek yaşamdır ve ben o ceset denizine bakıp, 'Biraz daha çaba gösterseydim bunu önleyebilirdim,' demek istemiyorum. Öbür gün sabah saat sekizden önce o anten suya inmiş olmalıdır."</p>

    <p>“İmkânsıza söz veremem,” dedi Toft sert bir sesle. "Ama sizin takviminize uyamazsak bunun nedeni benim adamlarımın ölesiye çalışmamaları olmayacaktır." İçkisini bitirdi, odadan çıkıp kapıyı arkasından sertçe kapattı.</p>

    <p>Quick, Sandecker'e, "Başmakinistimi kızdırdınız," dedi. "Eğer başaramazsak bütün suçu ona yüklemek biraz fazla aşırıya kaçmak değil miydi?"</p>

    <p>Sandecker düşünceli bir tavırla kapalı kapıya baktı. "Kaybedilecek şey çok büyük, kaptan. Ben yükün Toft'un omuzlarına bindirilmesini planlamış değilim. Ancak hoşunuza gitse de, gitmese de Oahu Adasındaki tüm canlıların kaderi o adamın elindedir."</p>

    <p>Ertesi öğleden sonra saat üç buçukta, yorgunluktan tükenmiş olan Toft, kaptan köşküne girerek Sandecker, Gunn ve Kaptan Quick'e durumu bildirdi. "İskele şaftı yatakları yerleştirildi. Yola çıkabiliriz ama saatte beş milden fazlasını garanti edemem."</p>

    <p>Sandecker, Toft'un elini sıktı. "Tanrı sizden razı olsun."</p>

    <p>“Gidilecek yol ne kadar?” diye sordu Quick.</p>

    <p>“Seksen deniz mili,” dedi rotayı kafasında on kere planlamış olan Gunn.</p>

    <p>On altı saat, diye Quick huzursuzlukla söylendi. "İstenen noktaya saat sekizden ancak birkaç dakika önce varacağız."</p>

    <p>Gunn neredeyse fısıltıyla, "Yaeger birleşmenin saat tam sekizde olacağını hesapladı," dedi.</p>

    <p>Kılı kılına, dedi Sandecker. "Ama Bay Toft hiç olmazsa bize bir fırsat tanıdı."</p>

    <p>Gunn'un yüzü gerginleşmişti. "Amiral, sanırım bölgeye varıp da ses dalgasının çarpması durumunda, hepimizin ölümle karşı karşıya kalacağımızı biliyorsunuzdur." Sandecker yüzünde hiçbir değişiklik olmadan üç adama baktı. "Evet."</p>
  </div>
</body>
</html>
