<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435325">43</a></h2>

    <p>Tekneyi adanın rüzgârdan korunmuş bir köşesinde, sudan otuz metre kadar uzakta düz bir kaya üzerinde yapmışlardı. Garip eserlerini iki ada arasındaki sakin sulara indirmek için kıyıya kadar kütükleri ray gibi uzatmışlardı. Adaya vardıkları günden çok daha iyi durumda olduklarından ısının en düşük olduğu geceleri çalışıyorlar, gündüzün en sıcak saatlerinde de yatıp dinleniyorlardı. İş tamamlandıkça yorgunlukları daha da azalıyordu. Maeve yapraklı dallardan iki yelken örmeye başladı. Önce uzun direğin daha büyükçe yelkeniyle işe başladı. İlk birkaç saat denemeyle geçtikten sonra işi anlamıştı ve sonunda yarım saatte bir metrekare örebiliyordu. Üçüncü gün boyunca bunu yirmi dakikaya indirmişti. Dokuması sıkı ve sağlam olduğundan Pitt öne yerleştirmek için üçgen bir tane daha örmesini istedi. İki erkek de yatın üst kamarasını söküp yaptıkları araca yerleştirmişlerdi. Yatın bu küçültülmüş bölmesi sonra kendi küçük teknelerinden alınan tüplere yerleştirildi ve teknenin orta gövdesini oluşturdu. Bundan sonraki iş gövdenin kısalığı nedeniyle alüminyum direkleri kesmek oldu. Neopren şişme botlara herhangi bir şey monte edilemeyeceğinden direk destekleri gövdenin altından güçlendirilip bağlandı. Teknenin yapımı bittiğinde hoverkraftın üzerine konmuş bir yelkenliyi andırıyordu. Pitt ondan sonra York'un seyir haritalarını önüne çekip çalışmaya başladı. Öğle üzeri sekstantla güneşi, gece de yıldızları ölçtü. Sonra denizci almanağı ve 'Kısa Yöntem' tablolarıyla pozisyonunu ölçerek haritadaki Felaket adalarının bilinen enlem ve boylamlarını tam olarak hesaplayana kadar denemeler yaptı. Yola çıkmadan önceki ikinci gecelerinde yemek yerlerken Maeve, "Gladyatör Adasını bulabilecek misin?" diye sordu.</p>

    <p>“Hiç kuşkum yok, ama önce senden adanın ayrıntılı bir haritasını isterim.”</p>

    <p>“Ne kadar ayrıntılı olacak?”</p>

    <p>“Bütün binalar, yollar, patikalar ve hepsi oranlı olacak.”</p>

    <p>“Elimden geleni yaparım.”</p>

    <p>Giordino, Pitt'in minyatür tabancasıyla vurduğu bir kuşun bacağını kemirirken, "Mesafeyi ne kadar hesapladın?" diye sordu.</p>

    <p>"Kuş uçuşuyla 478 kilometre."</p>

    <p>"O zaman Invercargill'den daha yakın."</p>

    <p>"İşin güzel yanı o ya."</p>

    <p>“Kaç günde varırız?” diye atıldı Maeve.</p>

    <p>“Bunu kestirmek güç. Yolculuğun ilk ayağı güç olacak. Yeni Zelanda açıklarında iyi akıntılara ve doğu rüzgârlarına rastlayana kadar. Suyu yaracak ve yana doğru savrulmayı önleyecek gövdeleri olmadığından trimaranlar rüzgâra karşı gidişe hiç uygun değillerdir. En büyük güçlüğü ilk yola çıkışımızda yaşayacağız. Bir deneme yapmadığımız için seyir niteliklerini bilemeyiz. Rüzgâra uymayı reddederse Güney Amerika'ya doğru savrulmaya devam edebiliriz. "Hiç de iç rahatlatıcı bir durum değil," dedi Maeve. "Düşünüyorum da, karada kalıp Rodney York gibi olmak en iyisi galiba."</p>

    <p>Sonuncu gün çok hummalı bir faaliyetle geçti. En son hazırlıklar arasında Pitt'in esrarengiz uçurtmasının yapımı da vardı. Uçurtma, York'un yatından kalıp hâlâ sağlam olan 150 metrelik naylon ipiyle katlanmış ve kamaraya yerleştirilmişti. Sonra seyir araçları, haritalar, kitaplar ve yiyecek stokları yüklendi. Dıştan takma motor, kırk yıl sonra Pitt'in defalarca ipi çekmesinin ardından öksürerek canlanınca, çıplak kayalar üzerinde alkışlar koptu.</p>

    <p>“Başardın!” diye bağırdı Maeve. Pitt alçakgönüllülükle ellerini iki yana açtı. "Antika arabaları yenileştiren biri için çocuk oyuncağı. Bütün sorunu tıkanmış yakıt borusu ve karbüratördü."</p>

    <p>“Aferin arkadaşım,” dedi Giordino. "Adaya yaklaşırken motor işimize yarayacak."</p>

    <p>“Yakıt bidonlarının hava sızdırmaz oluşu ve içindekinin bu kadar yıldır uçmaması bir şanstı. Yakıt neredeyse gomalaka dönmüş, o yüzden her yarım saatte bir karbüratörü temizlemek gerekecek.”</p>

    <p>“York bize kaç saatlik yakıt bırakmış?”</p>

    <p>"Altı yedi saatlik sanırım." Pitt daha sonra Giordino'nun yardımıyla motoru kabinin arka tarafına yerleştirdi. Yelkenler de direklere bağlanıp kaldırılmaları denendi.</p>

    <p>Sonra geri çekilip eserlerine baktılar. Tekne işe yarayacak gibi görünüyordu ama kesinlikle güzel denemezdi. Pitt hiçbir yerde bu kadar gülünç bir teknenin seyretmediğine emindi.</p>

    <p>Giordino, "Pek öyle zarif olduğu söylenemez," dedi.</p>

    <p>“Amerika Kupası yarışlarına asla alınmayacak,” dedi Pitt.</p>

    <p>“Siz erkekler iç güzelliğini asla göremezsiniz,” diye Maeve araya girdi. "Bunun bir adı olmalı. Ad konulmaması doğru olmaz. Ona Asla Öl Deme diyelim mi?"</p>

    <p>“Olabilir, ancak denizcilerin denizler hakkındaki kör inançlarına uygun değil. Şansının açık olması için bir kadın adı verilmeli.”</p>

    <p>“Harika Maeve'e ne dersiniz?” diye sordu Giordino.</p>

    <p>“Bilemem,” dedi Pitt. "Fena değil aslında."</p>

    <p>Maeve güldü. "Çok teşekkür ederim ama alçakgönüllülük daha uygun bir ad gerektiriyor, örneğin Dancing Dorothy II gibi falan."</p>

    <p>“İkiye bir kaldın,” dedi Giordino. "Adı Harika Maeve'dir."</p>

    <p>Maeve, Rodney York'tan kalma eski bir rom şişesini deniz suyuyla doldurdu. "Adın Harika Maeve olsun," diyerek gülüp şişeyi tüplerden birine bağlı kütüğe çarptı. "Bir deniz kızı gibi yüz sularda."</p>

    <p>“Şimdi formda olup olmadığımızı anlama zamanı geldi,” dedi Pitt. Her birine gövdenin orta kısmına bağlı olan iplerin ucunu verdi, ipi bellerine sardılar, ayaklarını yere sağlam basıp öne eğildiler. Tekne ağır ağır, inatçılık ederek yere ray gibi döşenmiş kütüklerin üzerinde hareket etti. Bütün çektiklerinden ve gıdasızlıktan bitkin düşmüş olan üç kişi tekneyi sudan yükselen iki metrelik yamaca doğru çekerken tüm güçlerini harcamışlardı.</p>

    <p>Maeve dizleri üstüne çökene kadar çekti, sonra soluk soluğa kalıp bekledi. Pitt ile Giordino on metre daha çektikten sonra ipleri boşaltıp Maeve'den az ilerde yere serildiler. Tekne şimdi aşağı döşenmiş kütüklerin üstünde ve sığ dalgaların altına kadar uzanan yamacın hemen başında duruyordu.</p>

    <p>Birkaç dakika geçti. Güneş doğu ufkunda yolu yarılamıştı bile ve denizde herhangi bir karışıklık yoktu. Pitt ipi tekneye atarak, "Daha fazla ertelemenin bir yararı yok," dedi. Tekneye çıktı, motoru menteşeleri üzerinde dışarı çevirdi ve ipini çekti. Motor bu kere ikinci çekişte çalışmıştı</p>

    <p>Maeve'le Giordino'ya, "Bu lüks yatımızı son bir kere yamaçtan aşağı itmeyecek misiniz?" diye sordu.</p>

    <p>“Bu kadar çok çalıştıktan sonra çıkarım ne olacak?” diye homurdandı Giordino.</p>

    <p>“Kocaman bir cin tonik, hem de müesseseden.”</p>

    <p>“Her vaatler, kuru vaatler. Sadizmin en kötü şekli bu.” Giordino kolunu Maeve'in beline dolayıp kaldırdı. "Haydi, güzel kadın, it bakalım, bu kaya cehennemine veda etme zamanı geldi."</p>

    <p>İkisi arkaya geçip tekneye dayandılar ve olanca güçleriyle ittiler. Harika Maeve istemeye istemeye hareket etti, ön kısmı suya girerken hızlandı, arkası havaya kalktı. İki saniye kadar durakladı, sonra suları iki yana fırlatarak suyun üzerine oturdu. Pitt'in takma motoru çalıştırma nedeni anlaşılmıştı: Tekne suya girer girmez akıntıya karşı kontrolü elinde tutmak istiyordu. Tekneyi hemen döndürüp alçak yamacın altına getirdi. Teknenin burnu hafifçe kayaya dokunduğunda Giordino, Maeve'i tutup yavaşça kamaranın üzerine indirdi. Sonra kendisi de çevik bir hareketle yanına atladı.</p>

    <p>Pitt motoru geri vitese takarken, "Programın eğlence bölümü böylece sona erdi," dedi.</p>

    <p>Maeve başarısıyla gurur duyarak, "Yelkenlerimi çekecek miyiz?" diye sordu.</p>

    <p>Daha değil. Motorla adanın daha sakin olan sancak tarafına geçelim de rüzgârı orada deneyelim.</p>

    <p>Giordino, Maeve'in kontrol kamarasına girmesine yardım etti. Pitt tekneyi kanaldan geçirip iki adanın kuzey ve güney uçları çevresindeki kabarık dalgalara soktu. Açık denize vardıkları anda köpekbalıkları da görünmüştü.</p>

    <p>“Bakın, dostlarımız da göründü, bizi özledikleri ne kadar da belli.” Maeve denize eğilip hemen altlarından geçen uzun gri gölgelere baktı. "Bunlar yeni," dedi. "Bunlara mako derler."</p>

    <p>“Sadece bir dişçinin sevebileceği sivri ve çarpık dişli tür mü?”</p>

    <p>“Evet.”</p>

    <p>“Neden beni rahatsız ediyorlar?” diye söylendi Giordino. "Bugüne kadar bir lokantaya gidip köpekbalığı ısmarlamış değilim ki."</p>

    <p>Pitt yarım saat sonra, "Tamam," dedi. "Şimdi yelkenleri deneyelim de nasıl bir tekne yaptığımızı görelim bakalım."</p>

    <p>Giordino'yla Maeve yelkenleri çektiler. Yelkenler rüzgârla dolunca Pitt dümeni hafifçe gevşetti ve tekne sert batı rüzgârı önünde yol almaya başladı.</p>

    <p>Bir yatçı Harika Maeve'i dalgalar arasında görse kahkahadan katılır kalırdı. Ancak son gülen garip yelkenli oldu. Dış gövdeler suya iyice yerleşip dengeyi sağlıyordu. Tekne dümene iyi karşılık veriyor ve yana kaçmadan rotasında dümdüz gidiyordu. Evet, bir iki sorun vardı ama denize sanki içinde doğmuş gibi alışkın görünüyordu.</p>

    <p>Pitt, Felaket Adalarına son bir kez baktı. Ardından da Rodney York'un seyir defteriyle mektuplarına. Bundan sonraki birkaç günden sağ çıkıp onları ailesine teslim edeceğine yemin etti kendi kendine. Ailesi de herhalde York'u oradan alıp sevgili Cornwall'ında Falmouth Körfezi kıyılarında bir yere gömerlerdi.</p>
  </div>
</body>
</html>
