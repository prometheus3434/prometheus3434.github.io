<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435323">41</a></h2>

    <p>Arthur Dorsett'in elmas ticaret merkezindeki özel asansörü sessizce yükseliyordu. Asansörün hareket ettiğinin tek belirtisi katları geçtikçe gösterge tablosunda değişen rakamlardı. Asansör en üst kattaki dairede durunca Gabe Strouser, Dorsett'in kendisini beklediği hole çıktı.</p>

    <p>Strouser elmas kralıyla görüşmesini fazla bir hevesle bekliyor değildi. Birbirlerini çocukluklarından beri tanırlardı. Strouser'lerle Dorsett'ler arasındaki ortaklık yüz yıl kadar sürdükten sonra Arthur'un Strouser ve Oğulları ile tüm ilişkileri kesmesiyle sona ermişti. Bu kopma dostça olmamıştı. Dorsett avukatlarına Gabe Strouser'e artık ailesinin hizmetlerine ihtiyaçları kalmadığını bildirmelerini emretmişti. Balta kişisel bir çatışmayla değil, telefonla inivermişti. Strouser bu hakaretten sonra Dorsett'i asla bağışlamamıştı.</p>

    <p>Strouser, aile şirketini kurtarmak için sadakatini Güney Afrika'daki kartele yöneltmiş, sonunda şirket merkezini de Sidney'den New York'a taşımıştı. Zamanla yönetim kurulu başkanlığına kadar yükselmişti. Ulusal antitröst yasaları gereği kartel, Birleşik Devletler'de iş yapamadığı için işlerini, Amerikan kolları olma görevini üstlenen saygın Strouser ve Oğulları elmas ticaret şirketiyle yürütmekteydiler.</p>

    <p>Dorsett Şirketinin düşük fiyatlı taşlarla piyasayı gömeceği tehdidi üzerine öteki yönetim kurulu üyeleri paniğe kapılmamış olsalardı, Strouser o gün orada bulunmayacaktı. Bir felaketi önlemek için kesin ve kararlı bir şekilde hareket etmek zorundaydılar. Strouser, Dorsett'i piyasanın kurulu fiyat düzenini yıkmamaya ikna edecek tek kartel üyesiydi.</p>

    <p>Arthur Dorsett öne doğru ilerleyerek Strouser'in elini sıktı. "Görüşmeyeli çok oldu, Gabe."</p>

    <p>"Beni kabul ettiğin için teşekkür ederim, Arthur." Strouser'in ses tonu üstünlük taslayıcı olmakla birlikte bir miktar da tiksinti duyduğunu hissettiriyordu. "Hatırladığım kadarıyla seninle bir daha görüşmememi avukatların emretmişlerdi."</p>

    <p>Dorsett omuzlarını silkti. "Köprünün altından çok sular geçti.</p>

    <p>“Olanları unutalım ve yemeğimizi yerken geçmiş günleri konuşalım şimdi." Dorsett kurşun geçirmez camla korunan ve Sidney limanının görkemli manzarasına bakan kameriyeyi işaret etti.</p>

    <p>Kabasaba görünüşlü maden kralının tam aksi olan Strouser altmış yaşlarının başlarında olan yakışıklı bir insandı. Gümüş renkli saçlı, çıkık elmacık kemikli, küçük yüzlü ve pek çok Hollywood aktöründe kıskançlık uyandıracak kadar muntazam burunlu ve atletik yapılıydı. İriyarı Dorsett'ten birkaç santimetre daha kısa boyluydu ve göz kamaştırıcı beyaz dişleri vardı. Komşu köpeğin saldırısından kaçmaya hazırlanan bir kedinin mavili yeşilli gözleriyle bakıyordu Dorsett'e. Strouser bu dostça karşılamaya şaşırmamış değildi. Dorsett kötü bir oyundaki bir karakteri canlandırıyor görünüyordu. Strouser çok kaba bir karşılaşma beklemişti. Yemeğe davet edileceğiyse hiç aklına gelmemişti. Masa başına oturduklarında Dorsett eliyle bir işaret yapınca bir garson gümüş bir buz kovasından şampanya şişesini çıkarıp Strouser'in kadehini doldurdu. Strouser, Dorsett'in bira içtiğini gördü.</p>

    <p>“Kartelin yöneticileri Avustralya'ya konuşmak üzere bir temsilcilerini göndereceklerini söylediklerinde bu kişinin sen olacağı hiç aklıma gelmemişti.”</p>

    <p>“Eski ilişkimizden dolayı müdürler benim senin aklından geçenleri daha kolay anlayabileceğimi düşündüler. O yüzden sana, piyasayı ele geçirmek için ucuza taş satacağınla ilgili söylentilerin ne kadar gerçek olduğunu sormamı istediler.”</p>

    <p>“Bunu nereden duydun?”</p>

    <p>“Binlerce kişinin çalıştığı bir imparatorluğun başındasın, Arthur. Durumundan memnun olmayan personelin ağızları kapatılamaz.”</p>

    <p>"Güvenlik birimime hemen bir soruşturma başlatacağım. Benim bordromda hainlere yer yoktur."</p>

    <p>Eğer duyduklarım gerçekse elmas piyasası büyük bir krizle karşı karşıya demektir, dedi Strouser. "Benim görevim sana taşlarını piyasaya sürmemen için çok önemli bir teklif yapmaktır."</p>

    <p>“Gabe, elmas hiç nadir olmamıştır ki. Beni satın alamayacağını biliyorsun. Bir düzine kartel benim taşlarımı piyasadan uzak tutamaz.”</p>

    <p>“Merkezi Satış Örgütü dışında çalışmakla aptallık ettin, Arthur. İşbirliği yapmamakla milyonlarca dolar kaybettin.”</p>

    <p>“Uzun vadeli bir yatırımım büyük kârlar getirmek üzeredir.”</p>

    <p>“O zaman doğru demek? Hızlı kâr etmek için stok yaptın öyleyse.” Dorsett eski arkadaşına baktı, sarı dişlerini göstererek sırıttı. "Elbette doğru."</p>

    <p>“Açık sözlüsün, Arthur.”</p>

    <p>“Saklayacak bir şeyim yok artık.”</p>

    <p>“Sanki örgüt yokmuş gibi kendi istediğini yapamazsın. Sonunda herkes kaybeder.”</p>

    <p>“Karteldekiler dünya elmas üretimini tekelle ellerinde tuttukları için konuşmanız kolay oluyor, değil mi?”</p>

    <p>“Neden bir kaprisle piyasayı altüst edeceksin ki? Neden birbirimizin boğazını keselim? Neden dengeli ve müreffeh bir sanayiyi sarsıyorsun?”</p>

    <p>Dorsett karşısındakini susturmak için elini kaldırdı. Başının işaretiyle garson bir servis arabasından tabaklarına ıstakoz salatası koydu. Dorsett, Strouser'in gözlerinin içine baktı.</p>

    <p>"Kapris uğruna bir şey yapıyor değilim. Dünyanın çeşitli yerlerindeki depolarımda yüz tondan fazla elmasım var ve şu anda madenlerimde de on ton nakliyeye hazır bekliyor. Birkaç gün sonra bunlardan yarısı traşlandığında hepsini kıratı ortalama on dolara Dorsett perakende mağazalarında satmaya başlayacağım.”</p>

    <p>“Yontulmamış taşları aracılara kıratı elli sentten vereceğim. Olay tamamlandığında piyasa çökecek ve elmas bir lüks meta ve yatırım olarak parıltısını kaybedecek."</p>

    <p>Strouser sersemlemişti. Daha önce edindiği izlenime göre Dorsett'in pazar stratejisi acele kâr edebilmek için piyasayı geçici olarak düşürmekti. Şimdiyse planının büyüklüğünü görüyordu. "Binlerce toptancı ve perakendeciyi yoksulluğa sürükleyeceksin. Boynuna ip geçirip iskemleye tekme atarak ne kazanabilirsin ki?"</p>

    <p>Dorsett salatasına dokunmadan bir yudum bira daha aldı, yeni şişe getirilmesini işaret ederek sözüne devam etti. "Ben kartelin yüz yıldır oturduğu yerde oturuyorum şimdi. Kartel dünya elmas piyasasının yüzde seksenini kontrol ediyor. Ben de şu anda dünya renkli mücevher taşı piyasasının yüzde seksenini kontrolüm altında tutmaktayım."</p>

    <p>Strouser ipin üzerinde sallanan bir cambaz gibi hissediyordu kendini. "Bu kadar çok renkli taş madenin olduğunu bilmiyordum."</p>

    <p>"Bunu bilen de yok zaten. Ailemin dışında ilk bilen sen oldun şimdi. Bu düzinelerce iç içe geçmiş şirketi kapsayan uzun ve yorucu bir süreçti. Dünyanın en büyük renkli taş madenlerinin hepsinde hisseler aldım. Elması piyasadan sildikten sonra renkli taşları ucuz fiyatlarla onların yerine sürerek talebi artıracağım. Sonra yavaş yavaş perakende fiyatlarını artıracak, kârımı alıp daha da genişleyeceğim."</p>

    <p>"Kimsenin kazanamayacağı bir savaşa giriyorsun. Elmas pazarını sen çökertmeden kartel seni çökertir. Seni durdurmak için tüm uluslararası mali ve politik oyunları kullanacağız."</p>

    <p>"Boşuna konuşuyorsun, ahbap. Müşterilerin Londra ve Johannesburg'daki satış bürolarınızda köpekler gibi yaltaklanma zamanları geçti artık. Sizin istediğinizi satmak için pabuçlarınızı yalama devri sona erdi. Artık yontulmamış taş satın almak için arka sokaklarda dolaşmaya gerek kalmayacak. Artık büyük talep yaratmak için kısıtlamalar getirme yok. Devletleri elmas trafiğine sadece sizin kanallarınızdan geçirtecek yasalar çıkarmaya ikna ettiniz. Bir insanın arka bahçesinde bulduğu yontulmamış elması, yasal yoldan satmasını engelleyen yasalar çıkardınız. Neyse ki, elmasın değerli bir meta olduğu hayalinin sona ermesine sadece birkaç gün kaldı şimdi." Strouser sakin kalmaya çalışarak, "Bizden daha fazla para harcayamazsın," dedi. "Biz elması reklam etmek ve çekiciliğini ortaya koymak için kılımızı kıpırdatmadan yüz milyonlar harcarız."</p>

    <p>“Bunu düşünüp bir plan yapmadım mı sanıyorsun?” diyerek güldü Dorsett. "Sizin reklam kampanyanıza karşı ben de bir reklam kampanyası başlatacağım. Siz sadece nişan yüzüğü için bir tek elmasın satışını sağlamaya çalışırken ben renkli mücevherlerle bir moda dünyası yaratacağım. Benim kampanyamın konusu 'Onu sevgiyle renklendir' olacak. Ama bu sadece yarısı, Gabe. Kamuoyunu renkli taşların gerçek nadideliği ve elmasların aşırı bolluğu hakkında aydınlatmak niyetindeyim. Sonunda müşterinin talebini elmastan renkli taşlara kaydırmayı amaçlıyorum."</p>

    <p>Strouser yerinden fırlayıp peçetesini masaya fırlattı. "Sen binlerce insanı ve geçim imkânlarını yok edecek bir tehlikesin. Piyasayı sarsman mutlaka önlenmelidir."</p>

    <p>Dorsett dişlerini göstererek, "Aptallaşma," dedi. "Gel sen de bana katıl. Elmas yerine renkli taşlara bağlan. Akıllı ol, Gabe. Geleceğin mücevher piyasası renktir."</p>

    <p>Strouser her an yüzeye çıkmak üzere olan öfkesini kontrol altında tutmaya çalıştı. "Ailem on kuşaktır elmas ticareti yapmaktadır. Ben sırtımı geleneğe çevirecek insan değilim. Manikürlü bile olsa senin ellerin kirlidir, Arthur. Piyasada sıfıra dönüşmene kadar seninle çarpışacağım."</p>

    <p>“Bunun için çok geç kaldın. Renkli taşlar piyasaya hakim olunca elmas krizi bir gece içinde kaybolacaktır.”</p>

    <p>“Hiç sanmıyorum.”</p>

    <p>"Buradan çıkınca ne yapmayı düşünüyorsun?"</p>

    <p>"Yönetim kurulunu uyaracağım ve böylece sen düşündüklerini gerçekleştiremeden gerekeni yapacaklar. Seni durdurmak için hiç de geç kalınmış sayılmaz."</p>

    <p>Dorsett yerinden kalkmadan Strouser'e baktı. "Ben o fikirde değilim."</p>

    <p>Strouser onun sözlerinin anlamını kavramayarak gitmek üzere döndü. "Mantığın sesini dinlemeyi reddettiğine göre sana söyleyecek başka sözüm kalmadı. İyi günler, Arthur."</p>

    <p>“Gitmeden önce sana bir armağanım var, Gabe.”</p>

    <p>"Ben senden hiçbir şey istemiyorum!"</p>

    <p>"Ama bunu beğeneceksin." Dorsett güldü. "Belki de beğenmezsin." Eliyle bir işaret yaptı. "Haydi, Boudicca."</p>

    <p>İriyarı kadın Strouser'in arkasında belirip adamın kollarını iki yanında sıkıştırdı. Elmas tüccarı bir an güdüsel olarak çırpındı, sonra sakinleşip Dorsett'e baktı. "Bu ne demek oluyor? Beni bırakmalarını söyle."</p>

    <p>Dorsett, Strouser'e bakıp elini çaresizlikle iki yana açtı. "Yemeğini yemedin, Gabe. Seni aç aç gönderemem. Benim konukseverliğimden kuşkuya düşersin sonra."</p>

    <p>“Beni korkutacağını sanıyorsan aklını kaçırmış olmalısın.”</p>

    <p>"Seni korkutacak değilim," diyerek Dorsett sadistçe sırıttı. "Seni besleyeceğim."</p>

    <p>Strouser şaşırmıştı. Tiksinerek başını salladı ve Boudicca'nın kolları arasından kurtulmaya çalıştı.</p>

    <p>Dorsett'in bir işareti üzerine Boudicca adamı masaya yaklaştırdı, bir eliyle çenesini tutup başını yüzü yukarı gelmek üzere geriye çekti. Dorsett plastik bir huni çıkarıp dar ucunu Strouser'in dudakları arasına soktu. Elmas tüccarının gözlerindeki ifade öfkeden korkuya dönüştü, Boudicca onun boğuk çığlıklarına aldırmadan kollarını biraz daha sıktı.</p>

    <p>Vahşi bir beklentiyle, "Hazırım, baba," dedi.</p>

    <p>“Senin yaşamın elmassa, şimdi onları ye bakalım dostum.” Dorsett masanın üzerindeki çaydanlığı kaldırdı ve içindeki bir kıratlık kusursuz elmasları Strouser'in ağzından içeri boşaltırken soluk alamaması için tek eliyle de burnunu sıktı. Strouser çılgıncasına tekmeler savuruyor, çırpınıyordu ama kolları sanki bir piton yılanı tarafından sarılmış gibi hareketsizdi.</p>

    <p>Strouser korkusundan taşları yutmaya başladı, ne var ki elmasların sonu gelmiyordu. Az sonra boğazı tıkanacak ve havasız kalıp boğulurken vücudunun kasılmaları azalacaktı.</p>

    <p>Ağzının kenarından elmaslar masaya ve oradan yere dökülürken gözlerinde ölümün donukluğu belirdi.</p>

    <p>&nbsp;</p>

    <p>Denizden kurtulduktan iki gün sonra herkes sanki yeniden dirilmiş gibi olmuştu. York'un kamp alanı temizlenmiş ve bütün eşyaların bir listesi çıkarılmıştı. Rodney York kumla dolu bir köşeye gömüldükten sonra bile Maeve kulübeye girmemişti. Kulübedeki eski Dacron yelkenlerden ona bir barınak yapılmış ve üçü de günlük varolma çabalarına dönmüşlerdi. Giordino için en büyük ödül alet kutusuydu. Hemen telsiz ve jeneratör üzerinde çalışmaya koyulmuş ama altı saat sonunda çaresizlikle pes etmişti.</p>

    <p>Onarılamayacak kadar çok parça kırılmış ve paslanmış. Bunca yıl bekledikten sonra bataryalar fosilleşmiş dinozor bokundan daha ölüydü artık. Ve şarj edecek jeneratör olmadan telsiz-telefon, yön bulma takımı ve radyotelefon hiçbir işe yaramaz.</p>

    <p>Elimizde olanlarla yedek parça yapamaz mıyız? diye sordu Pitt. Giordino başını salladı. "General Electric'in başmühendisi bile o jeneratörü onaramaz. Ayrıca krank kutusu da çatlamış. York onun farkında olmadan motoru çalıştırmış olmalı, yağ bitince de bilyalı yataklar ve pistonlar kaynamışlar. Onu çalıştırmak için tam teçhizatlı bir araba tamirhanesi gerek."</p>

    <p>Maeve, Pitt'in kutusundaki kibritle yakılan ateşin başından seslendi. "Yemeğe buyrun bakalım. Bu akşamın menüsü ızgara uskumru."</p>

    <p>"Tam da midem çiğ balığa alışmışken," dedi Giordino.</p>

    <p>Maeve, York'un eski tabaklarını doldurdu. "Yarın gece, eğer aramızda iyi nişancı biri varsa, kanatlı bir şey olabilir."</p>
  </div>
</body>
</html>
