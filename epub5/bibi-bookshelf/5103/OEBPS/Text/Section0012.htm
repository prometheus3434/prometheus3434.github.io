<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435290">10</a></h2>

    <p>Ardından Kutup Kraliçesi'nin geldiği Buz Avcısı, Duse Körfezinin koruyucu burnunu dönüp de İngiliz araştırma istasyonunun hemen karşısında demir attığında deniz çok sakindi. Dempsey köprüden, turist gemisindeki mürettebatına, demir atmış iki geminin birbirlerine bir tehlike yaratmamaları için uzağa çekmelerini bildirdi.</p>

    <p>Pitt, Sandecker'in yatıp uyuma emrini dinlememişti. Kutup Kraliçesi'nin yönetimini Dempsey'in gönderdiği ekibe devrettikten sonra yapacak çok işi vardı. Önce Deirdre Dorsett'i Maeve'le filikaya bindirip Buz Avcısı'na gönderdi. Sonra güneşin parıldadığı gecenin büyük bir kısmını gemiyi baştan aşağı tarayarak geçirdi ve ilk seferinde görmediği şeylere göz attıktan sonra işi bırakıp NUMA araştırma gemisine döndü. Giordino ve Dempsey kendisini kaptan köşkünde karşılayıp kutladılar. Giordino, Pitt'in bitkin halini görünce kaptan köşkünde altı sürekli yanan demlikten bir fincan kahve doldurdu. Pitt kahvesini yudumlarken gemiye doğru yaklaşmakta olan dıştan takma motorlu küçük tekneye baktı.</p>

    <p>Buz Avcısı'nın demiri daha dibi bulmadan Ruppert&amp;Saunders temsilcileri uçaklarından inmişler ve bir zodyak motoruna atlamışlardı. Birkaç dakika sonra da Dempsey, Pitt ve Giordino'nun kendilerini beklediği kaptan köşkündeydiler. İçlerinden biri basamakları üçer üçer atlayıp üç adamın karşısında durdu. İriyarı, kırmızı yüzlü ve neşeli bakışlı bir adamdı.</p>

    <p>Kaptan Dempsey? diye sordu.</p>

    <p>Dempsey ileri çıkıp elini uzattı. "Benim."</p>

    <p>Ben de Ruppert&amp;Saunders Operasyon Şefi Kaptan Ian Ryan. "Hoşgeldiniz, kaptan."</p>

    <p>Ryan'ın ürkek bir hali vardı. "Süvarilerimle Kutup Kraliçesi'ni almaya geldik."</p>

    <p>“Gemi sizindir, kaptan. Sizce bir sakıncası yoksa gemiye gittiğinizde botunuzla benim ekibimi gönderirsiniz.”</p>

    <p>Ryan'ın yüzünde bir rahatlama belirdi. Bu, çok hassas bir an olabilirdi. Hukuken Dempsey kurtardığı geminin sahibi sayılırdı. Ölü kaptan ve gemi sahiplerinden komuta kendisine geçmişti. "Yani siz komutadan Ruppert&amp;Saunders Şirketi adına feragat mı ediyorsunuz?" "NUMA gemi kurtarma işiyle uğraşmaz, kaptan. Kutup Kraliçesi üzerinde hiçbir hak iddia etmiyoruz."</p>

    <p>“Şirket yöneticileri yolcularımızı ve gemimizi kurtarmak için gösterdiğiniz çabadan dolayı size minnetlerini bildirmemi istediler.” Dempsey, Pitt ile Giordino'yu tanıştırdı. "Seymour Adasındaki yolcularınızı bulan ve geminin Tehlike Adaları kayalıklarına bindirmesini önleyenler bu iki beydir."</p>

    <p>Ryan iki adamın ellerini sıktı. "İnanılmaz bir başarı. Ruppert&amp;Saunders size minnetini göstermede çok eli açık davranacaktır."</p>

    <p>Pitt başını salladı. "NUMA merkezinde patronumuz Amiral James Sandecker kurtarma için herhangi bir para veya tazminat kabul etmememizi istedi."</p>

    <p>Ryan afallamıştı. "Yani, hiç mi?"</p>

    <p>“Bir tek sent bile,” dedi gözlerini güçlükle açık tutan Pitt.</p>

    <p>“Çok iyisiniz. Bu kurtarma tarihinde duyulmamış bir şey. Sigorta bölümümüz bu facianın her yıldönümünde sizin şerefinize kadeh kaldıracaktır.”</p>

    <p>Dempsey kendi kamarasına giden koridoru işaret etti. "Kaptan Ryan, hazır içkiden söz etmişken, size kamaramda bir kadeh ikram edebilir miyim?"</p>

    <p>Ryan arkasındaki adamlarını işaret etti. "Bu davete arkadaşlarım da dahil mi?"</p>

    <p>“Elbette,” dedi Dempsey dostça bir gülümsemeyle.</p>

    <p>“Gemimizi ve yolcularımızı kurtarıyor ve bize içki ikram ediyorsunuz. Kusuruma bakmayın ama siz Yankiler gerçekten garip insanlarmışsınız.”</p>

    <p>“Yok canım," dedi Pitt yorgunluktan parlayan yeşil gözlerle. "Biz sadece fırsatçıyız."</p>

    <p>Pitt, Giordino ile Kutup Kraliçesi'ni bulmak için yola çıktığından beri ilk kez duş alıp yıkanırken zorlukla ayakta duruyordu. Sıcak suyun sakinleştiren etkisiyle neredeyse gözleri kapanacaktı. Saçlarını kurulayamayacak kadar bitkin olduğundan, duştan çıkınca havluyu beline sardı, yatağını açıp içine girdi ve anında uyuyakaldı.</p>

    <p>Pitt kapısının vurulduğunu duymamıştı. Normalde en küçük bir tıkırtıda uyanmaya koşullanmış olmasına rağmen ikinci vuruşu da duymadı. Soluk alışında bir değişiklik yoktu. Maeve kapıyı aralayıp içeri başını uzatarak seslenirken gözleri bile kıpırdamadı.</p>

    <p>“Bay Pitt, içerde misiniz?”</p>

    <p>Kadın içeri girmemesi gerektiğini düşünüyorsa da merakını yenemedi Elinde iki kadeh ve Giordino'nun özel stokundan verdiği bir şişe Remy Martin konyağı vardı. Kamaraya gelme nedeni Pitt'e teşekkür etmekti</p>

    <p>Maeve duvardaki aynada kendini görünce şaşırdı. Yanakları ortaokul balosunda partnerini bekleyen bir kızınki gibi kızarmıştı. Maeve kendine kızarak geri döndü. Bir erkeğin odasına davet edilmeden girmekte olduğuna inanamıyordu. Pitt'i tanımıyordu bile. Erkek kendisi için yabancıdan başka bir şey değildi. Ancak Maeve kendi başına iş yapmaya alışkın bir kadındı.</p>

    <p>Uluslararası bir madencilik şirketinin zengin başkanı olan babası Maeve'le kız kardeşlerini erkek evlatlarıymış gibi yetiştirmişti. Çocukluklarında bebekler ve süslü elbiseler, yeniyetmeliklerinde balolar falan yoktu. Ölmüş olan karısı, ailenin mali imparatorluğunu sürdürecek erkek evlat yerine üç kız çocuğu verince, kadere aldırış etmeyerek onları sert ve dayanaklı birer erkek gibi yetiştirmişti.</p>

    <p>Maeve on sekizine geldiğinde kolejdeki sınıfın erkeklerinin çoğundan daha iyi futbol oynardı ve bir keresinde yanında sadece bir köpek olduğu halde Canberra'dan Perth'e kadar yürümüştü. Bu başarısı üzerine babası onu okuldan almış ve madende erkek işçilerin yanında çalıştırmıştı. Bunun üzerine Maeve isyan etmişti. Başka arzuları olan bir kadına göre değildi bu yaşam. O da bunun üzerine Melbourne'a kaçmış, çalışarak üniversiteyi bitirmiş, meslek olarak zoolojiyi seçmişti. Babası onu aileye geri getirmek için çaba göstermemişti. Kızının aile serveti üzerindeki haklarını reddetmiş ve Maeve sınıfında tanıştığı bir arkadaşından evlenmeden ikiz çocuk sahibi olunca da sanki o hiç yokmuş gibi davranmıştı. Genç, bir koyun yetiştiricisinin oğluydu, bütün gün güneş alanda kalmaktan esmerleşmiş bir teni, sağlam bir gövdesi, anlamlı gri gözleri vardı. İki genç hep birlikte gülmüşler, sevişmişler ve kavga etmişlerdi. Sonunda kaçınılmaz ayrılma günü geldiğinde genç kadın ona hamile olduğunu söylememişti.</p>

    <p>Maeve şişeyle kadehleri masanın üzerine bırakıp bir deniz haritasıyla kâğıtların arasına rastgele atılmış özel eşyalara baktı. Kredi kartları, kartvizitler, iki boş çek ve 123 dolar nakit para olan cüzdanı elden geçirdi. Herhangi bir fotoğraf olmaması çok garipti doğrusu. Cüzdanı aldığı yere bırakıp diğer eşyalara baktı. Epey kullanıldığı belli olan Doxa dalgıç saati, araba ve ev anahtarlarının bulunduğu bir anahtarlık. Hepsi o kadardı.</p>

    <p>Bunlara sahip bir insan hakkında bilgi edinebilmesi için yeterli değildi. Maeve'in yaşamına girip çıkan başka erkekler olmuştu. Ama hepsi geride kendilerinden bir şey bırakmışlardı. Bu ise arkasında hiç bir iz bırakmayan yalnız erkeklerden biri olmalıydı.</p>

    <p>Maeve antreden kamaranın içine girdi. Musluğun ardındaki aynanın hâlâ buharla kaplı olması adamın az önce duş aldığını gösteriyordu. Burnuna çarpan traş losyonu midesinde garip bir kasılma yaratmıştı. Alçak sesle, "Bay Pitt, içerde misiniz?" diye seslendi yine.</p>

    <p>Sonra yatakta uyuyan adamı gördü. Bacaklarının havluyla örtülü olduğunu farkedince rahatladı. "Özür dilerim," diye mırıldandı. "Rahatsız ettiğim için özür dilerim."</p>

    <p>Pitt yanıt vermeden uyumaya devam etti.</p>

    <p>Maeve erkeği tepeden tırnağa kadar inceledi. Kıvırcık, kara saçları hâlâ ıslaktı. Kalın kaşları neredeyse burnunun üstünde birleşecekti. Maeve onun kırk yaşlarında olduğunu tahmin etti. Gözlerinin ve dudaklarının kenarındaki çizgiler yüzüne hep gülümseyen bir ifade veriyordu. Güçlü ve kararlı bir insana benziyordu, yaşamın iyi ve kötü yanlarını görmüş ama karşısına çıkardıklarından hiç kaçmamış bir insana.</p>

    <p>Maeve uyuyan adama bakarken onun çıplaklığından garip bir enerji ve zevk alırmış gibiydi. Havlunun kenarını kaldırdı ve kendi kendine gülümsedi, sonra yine indirdi. Pitt'i çok çekici buluyor ve onu hiçbir utanma duygusu hissetmeden şiddetle istiyordu.</p>

    <p>Arkasından kısık bir ses, "Hoşuna giden bir şey mi gördün, kardeşim?" dedi.</p>

    <p>Maeve dönerek, kapıya yaslanmış sigara içen Deirdre'ye baktı.</p>

    <p>“Senin burada ne işin var?” diye fısıldadı.</p>

    <p>“Yutabileceğinden büyük lokma ısırmaman için seni kolluyorum"</p>

    <p>"Çok komik." Maeve, Pitt'in üzerini örttü. Sonra dönüp Deirdre'yi an iterek kapıyı kapattı. "Beni neden izledin? Neden öteki yolcularla Avustralya'ya dönmedin?"</p>

    <p>“Aynı şeyi ben de sana sorabilirim, sevgili kardeşim."</p>

    <p>“Gemideki bilim adamları benden gemide kalıp bu öldürücü mikapla olan deneyimimi rapor etmemi istediler.”</p>

    <p>Deirdie, "Ben de öpüşüp barışırız umuduyla kaldım," diyerek sigarasından bir nefes çekti.</p>

    <p>“Bir zamanlar sana inanabilirdim, ama artık inanmam.”</p>

    <p>“Başka düşüncelerim olduğunu da itiraf edebilirim.”</p>

    <p>“Haftalarca denizdeyken nasıl oldu da seni görmedim?”</p>

    <p>“Mide bulantısından kamaramdan çıkamadığımı söylesem inanır mıydın?”</p>

    <p>“Saçma,” dedi Maeve. "Sen bir at kadar sağlamsın. Bir kere bile hasta olduğunu hatırlamıyorum."</p>

    <p>Deirdre bir küllük arandı, bulamayınca kamara kapısını açıp sigarasını denize fırlattı.</p>

    <p>“Benim mucizevi kurtuluşuma hiç şaşmadın mı?”</p>

    <p>Maeve şaşkın ve kararsız bir halde ablasına baktı. "Buzluğa girdiğini söylemişsin."</p>

    <p>“Çok iyi bir zamanlamaydı, değil mi?”</p>

    <p>“Çok şanslıymışsın.”</p>

    <p>Şansın olanlarla hiçbir ilgisi yok, dedi Deirdre. "Ya sen? Sen tam o anda balinacıların mağarasında olmana şaşmadın mı?"</p>

    <p>“Ne demek istiyorsun?”</p>

    <p>“Anlamıyorsun, değil mi?” Deirdre sanki yaramaz bir çocuğu azarlar gibi konuşuyordu. "Bir daha hiçbirimizi görmemeye yemin ederek kapıyı çarpıp gittiğinde babamın seni bağışlayacağını mı sanmıştın, Ama senin resmen büyükannemizin büyükannesinin ninesinin soyadını aldığını duyunca? Fletcher’miş, hah? Evden çıkıp da Melbourne Üniversitesinden başlayarak Ruppert&amp;Saunders'e girene kadar bir an bile seni gözden kaybetmedi."</p>

    <p>Maeve ablasına inanmaz bir ifadeyle bakarken birden aklına bir şey gelir gibi oldu. "O kötü operasyon teknikleri hakkında yanlış kişilerle konuşacağımdan korkuyordu, değil mi?"</p>

    <p>“Babam eğer aile imparatorluğunu büyütürken normal olmayan yollar kullanmışsa, bunlar Boudicca ve benim için olduğu kadar senin içindi de.”</p>

    <p>“Boudicca mı? Şeytanın ta kendisi olan ablamız!”</p>

    <p>“Sen ne dersen de, Boudicca hep senin iyiliğini düşünmüştür.”</p>

    <p>“Eğer buna inanıyorsan, sen sandığımdan daha aptalmışsın demektir.”</p>

    <p>“Yolculuğa benim de çıkmam için ısrar ederek senin canını kurtaran Boudicca'ydı.”</p>

    <p>“Canımı kurtarmak mı? Hiçbir şey anlamıyorum.”</p>

    <p>“Kaptanı seni ilk kafileyle karaya çıkman için kim ikna etti sanıyorsun?”</p>

    <p>“Sen mi?”</p>

    <p>“Ben.”</p>

    <p>Karaya çıkma sırası bendeydi. Nöbetleşe çıkıyorduk. Deirdre başını salladı. "Eğer programa uyulsaydı sen gemiden hiç ayrılmayan ikinci kafilede olacaktın."</p>

    <p>"Buna neden gerek gördün?"</p>

    <p>“Sadece zamanlama.” Deirdre sanki bir buz parçasına dönmüştü. "Babam olayın ilk kafile mağarada olduğu zaman meydana geleceğini hesaplamıştı."</p>

    <p>Maeve ayaklarının altında güvertenin sallandığını hissediyordu, yüzü bembeyaz kesilmişti. "Bu olayın gerçekleşeceğini önceden bilemezdi."</p>

    <p>Deirdre bir arkadaşıyla telefonda çene çalar gibi rahatça, "Babamız akıllı adamdır," dedi. "O önceden planlamasaydı geminin buzdolabına kendimi ne zaman kilitleyeceğimi bilemezdim."</p>

    <p>“Hastalığın nereye ve ne zaman geleceğini nasıl bilebilirdi ki?”</p>

    <p>Deirdre vahşi bir gülümsemeyle dişlerini gösterdi. "Babamız aptal bir insan değildir."</p>

    <p>Maeve öfkeden titriyordu. "Eğer böyle bir şeyin olacağından kuşkusu vardıysa, uyarıp bu kıyımı önlemeliydi."</p>

    <p>“Babamın bir gemi dolusu turisti düşünmekten daha önemli işleri vardır.”</p>

    <p>“Bu vurdumduymazlığın cezasını hepiniz görecekseniz, Tanrı adına yemin ediyorum.”</p>

    <p>“Ailene ihanet mi edeceksin yani?” diye Deirdre omuzlarını silkti. Sonra kendi sorusunu kendisi yanıtladı. "Evet, bunu yaparsın sanırım."</p>

    <p>"Hiç kuşkun olmasın."</p>

    <p>“Tabii değerli oğullarını bir daha görmek istersen buna kalkışmazsın."</p>

    <p>"Sean ve Michael babamın onları asla bulamayacağı bir yerdedirler."</p>

    <p>"İstediğini yapabilirsin, ama ikizleri Perth'teki o öğretmenin yanında saklaman hiç de akıllıca bir davranış değildi doğrusu."</p>

    <p>"Blöf yapıyorsun."</p>

    <p>“Sevgili ablacığın Boudicca öğretmenle karısını adları Hollander'di galiba ikizleri pikniğe götürmesi için ikna etti.”</p>

    <p>Gerçek kafasına dank ettiğinde Maeve yere yığılacak gibi oldu. “Onlar elinizde mi?"</p>

    <p>“Oğlanlar mı? Elbette.”</p>

    <p>"Hollander'lere bir zarar vermişse..."</p>

    <p>"Kıllarına bile dokunmadı."</p>

    <p>"Sean'la Michael'i ne yaptınız?"</p>

    <p>“Babam özel adamızda onlara gayet iyi bakıyor. Hatta elmas ticarini bile öğretiyor. Asma suratını... Olabilecek en kötü şey onların da kazaya uğramalarıdır. Madenlerde oynayan çocukların başlarına neler gelebileceğini tahmin edersin. Ama işin bir de iyi yanı var: Eğer aileden yana çıkarsan oğulların bir gün çok zengin ve güçlü insanlar olcaklardır.”</p>

    <p>“Babam gibi mi?” diye Maeve korku ve dehşetle bağırdı. "Ölmelerini tercih ederim." Sonra ablasını öldürme güdüsüne engel olarak yenik bir halde iskemleye çöktü.</p>

    <p>Maeve'in çaresizliği karşısında mutluluğunu saklamayan Deirdre "Daha kötüsü de olabilirdi," dedi. "NUMA'daki dostlarını birkaç gün daha idare et ve sana söylediklerimi kimseye çıtlatayım deme. Ondan sonra uçakla eve döneceğiz. Eğer bağışlanmanı istersen ve aileye sadakatini kanıtlarsan babamın seni bağışlayacağını göreceksin." Deirdre dışarı çıkıp gözden kayboldu.</p>
  </div>
</body>
</html>
