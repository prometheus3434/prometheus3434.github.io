<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435316">34</a></h2>

    <p>Başkan, selefinin aksine çabuk ve kesin karar veren bir insandı. Hiç sonu gelmeyen ve hemen hemen hiçbir sonuç vermeyen danışman toplantılarına katılmayı reddeder, özellikle en son kamuoyu araştırmalarını övüne övüne dile getiren yardımcılarından nefret ederdi. Medya veya kamuoyunun eleştirilerine karşılık vermek için düzenlenen konferanslar onu etkilemezdi. Dört yıl içinde mümkün olduğunca çok şey yapmaya kararlıydı. Eğer bunu başaramazsa hiçbir şey kendisine başka bir seçim kazandıramazdı.</p>

    <p>Sandecker'in Başkan'la görüşme talebi Beyaz Saray Genel Sekreteri Wilbur Hutton'ı fazla etkilememişti. Kongredeki parti liderlerinin birinden veya Başkan yardımcısından gelmeyen böyle tekliflere pek aldırış etmezdi. Başkan'ın kendi kabine üyeleri bile onunla yüz yüze görüşmekte güçlük çekerlerdi. Hutton, Başkanlık Bürosu kapıcılığı görevini aşırı bir gayretkeşlikle üstlenmişti.</p>

    <p>Hutton öyle kolayca korkutulacak insanlardan değildi. Bir güreşçi kadar iriydi. Seyrelmiş sarı saçlarını kısa kestirirdi; kırmızıya boyanmış bir yumurtayı andıran kafası ve yüzünde hep dimdik ileri bakan, sağa sola hiç kaymayan duman mavisi gözleri vardı.</p>

    <p>Hutton, Beyaz Saray yardımcılarının çoğunun aksine Pentagon üyelerine büyük saygı duyardı. Orduya katılıp piyade olmuş, Körfez Savaşında kahramanlık göstermişti. General ve amiraller koyu renk elbiseli politikacılardan daha çok saygı görürlerdi.</p>

    <p>“Jim, seni gördüğüme gerçekten sevindim,” diyerek randevusuz gelmiş olmasına karşın Sandecker'i hararetle karşıladı. "Başkan'la görüşmek isteğin acildi galiba, ama korkarım programı epeyce yüklü. Buraya kadar boşu boşuna gelmemeliydin."</p>

    <p>Sandecker gülümsedi, sonra ciddileşti. "İşim telefonda söylenmeyecek kadar önemliydi, Will. Normal kanallardan geçecek zamanım yoktu. Tehlikeyi ne kadar az insan bilirse o kadar iyi olur."</p>

    <p>Hutton, Sandecker'in bir iskemleye oturmasını işaret ettikten sonra gidip kapıyı kapattı. "Beni soğuk ve kalpsiz biri olarak görme ama bu hikâyeyi çok sık dinlerim."</p>

    <p>“Öyleyse sana hiç duymadığın bir tane anlatayım. On altı gün sonra Honolulu kentinde ve Oahu Adasının büyük bir bölümünde oturan bütün insanlar ölecektir.”</p>

    <p>“Jim, ne dediğinin farkında mısın?”</p>

    <p>“NUMA'daki bilim adamlarım ve veri analizcilerim Pasifik Okyanusunda insanları öldüren ve deniz canlılarının soyunu tüketen tehlikenin ardındaki esrarı çözdüler.” Sandecker çantasından çıkardığı dosyayı Hutton'ın masasının üzerine bıraktı. "Bulgularımızın raporu. Ölümler yüksek yoğunluktaki ses dalgalarının yansıma yoluyla birleşmesinden doğduğundan buna akustik veba adını verdik. Bu olağanüstü enerji, suda bir süre gittikten sonra birleşip su yüzüne çıkıyor ve doksan kilometre çapında bir dairede bulunan herkesi ve her şeyi öldürüyor."</p>

    <p>Hutton bir an konuşmadı, hatta bir ara amiralin aklını kaçırıp kaçırmadığını bile düşündü. Sandecker'i uzun zamandır tanırdı ve onun işine bağlı, ciddi bir insan olduğunu bilirdi. Amiral sabırla otururken raporu açıp içindekileri gözden geçirdi. Sonra başını kaldırdı. "Bundan emin misiniz?"</p>

    <p>“Kesinlikle.”</p>

    <p>“Her zaman bir yanlışlık olasılığı vardır.”</p>

    <p>“Yanlışlık yok. Söyleyebileceğim tek şey birleşmenin adadan uzak bir yerde gerçekleşme olasılığının yüzde beşten az olduğudur.”</p>

    <p>“Kongre dedikodularında senin Senatör Raymond ve Senatör Ybarra'ya bu konuda yaklaştığını ama Dorsett Şirketine karşı askeri bir saldırı için destek bulamadığın söyleniyor.”</p>

    <p>“Onları durumun ciddiliğine inandıramadım.”</p>

    <p>“Şimdi de Başkan'a geldin.”</p>

    <p>“İki milyon insanı kurtaracaksam Tanrı'ya bile giderim.”</p>

    <p>Hutton başını yana eğip Sandecker'e kuşkulu gözlerle baktı. Bir süre kalemiyle masasına vurdu, sonra amiralin gözardı edilemeyeceğine inanmış olarak ayağa kalktı.</p>

    <p>Burada bekle, dedi. Oval Büro'ya açılan kapıdan geçti ve tam on dakika içerde kaldı. Tekrar odaya döndüğünde Sandecker'e içeri girmesini işaret etti. "Buradan, Jim. Başkan seni kabul edecek." Sandecker, Hutton'a baktı. "Teşekkür ederim, Will. Sana borçlandım şimdi."</p>

    <p>Amiral odaya girerken Başkan masasının başından kalktı. "Amiral Sandecker, geldiğinize memnun oldum."</p>

    <p>“Bana zaman ayırdığınız için teşekkür ederim, Sayın Başkan.”</p>

    <p>“Will bunun Kutup Kraliçesi'ndeki o ölümlerin nedeniyle ilgili olduğunu söyledi."</p>

    <p>“Ve daha pek çok ölümün.”</p>

    <p>“Bana anlattıklarını Başkan'a anlat,” diyen Hutton, amiral tehdidi anlatırken göz gezdirmesi için raporu Başkan'a uzattı.</p>

    <p>Başkan, Sandecker'in sözlerini sonuna kadar dinledikten sonra birkaç dakika daha raporu okumaya devam etti. Başını kaldırdı. "Amiral, yabancı topraklarda özel bir yeri keyfi olarak yok edemeyeceğimi bilirsiniz."</p>

    <p>Sandecker, "Eğer Dorsett'in madenlerinden birindeki operasyonu durdurabilirsek akustik enerji zayıflayacağından Honolulu çevresinde yaşayan iki milyon kadın, erkek ve çocuk ölümden kurtulacaktır."</p>

    <p>"Amiral, akustik enerjinin devletin korunmak için hazırlık yapmadığı bir tehdit olduğunu bilirsiniz. Bu yepyeni bir şey benim için. Milli güvenlik Kurulu danışmanlarımın NUMA'nın bulgularını incelemeleri için zamana ihtiyacım var."</p>

    <p>“Birleşme on altı gün sonra olacaktır.”</p>

    <p>“Ben size dört gün sonra yanıt veririm.”</p>

    <p>“Bu da bize bir eylem planı uygulamak için zaman tanır,” dedi Hutton.</p>

    <p>Başkan elini uzattı. "Bu konuyu bana getirdiğiniz için teşekkür ederim, Amiral Sandecker."</p>

    <p>“Ben size teşekkür ederim, Sayın Başkan.”</p>

    <p>Hutton, Sandecker'i dışarı çıkarırken, "Sen hiç kaygılanma, Jim," dedi. "Uyarını gerekli kanallardan ben kendim geçireceğim." Sandecker adamın gözlerinin içine baktı. "Başkan'ın dosyayı hasıraltı etmesini önle, yoksa Honolulu'da kendisine oy verecek kimse kalmayacaktır. "</p>
  </div>
</body>
</html>
