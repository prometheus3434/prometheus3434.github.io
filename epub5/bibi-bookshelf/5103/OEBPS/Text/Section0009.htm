<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435287">7</a></h2>

    <p>Seymour Adasından anakaraya kadar deniz bir ayna kadar düzdü. Suyun üstündeki kayalık dağlar ve karla kaplı dorukları en küçük ayrıntısına kadar suda yansıyordu. Adaların batısındaki denizde, lacivert sulardan yükselen buzdağları geçmiş yüzyılların buz tutmuş yelkenli gemileriydi sanki. Gerçek bir tek gemi yoktu, insan yapısı hiçbir şey bu inanılmaz güzellikteki manzarayı bozmuyordu. Yarımadanın ucunun yakınında olan Dundee Adasını geçtiler. Hemen önlerindeki Moody Burnu bir sonraki kurbanını tırpanıyla işaret eden üç Tehlike Adasının dorukları diplerinde çırpınan denizden çıkan kayalıkların üzerinde göründü. Kayalıklar öylesine düz yükseliyordu ki, deniz kuşları bile tutunacak bir karış yer bulamıyorlardı. Bazalt formasyon çok sertti ve çılgın denizin milyonlarca yıllık dövmesi bile fazla bir aşınma yaratamamıştı. Cilalı duvarların yükseldiği doruklarda bir sehpadan daha geniş bir düzlük yoktu.</p>

    <p>“Hiçbir gemi bu tımarhaneden kurtulamaz,” dedi Pitt.</p>

    <p>“O kayaların çevresinde herhangi bir sığlık yok. Kayalığın bir taş atımı ötesinde su yüz kulaç kadar var sanırım.”</p>

    <p>“Haritalara göre üç kilometrede bin metre derinleşiyormuş.”</p>

    <p>Önce dalgalı denizin ortasında çirkin bir taş yığınından başka bir şey olmayan adaların çevresini dolandılar. Denizde enkaz izi yoktu. Pitt adaların çevresinden sonra helikopteri en dıştaki üçüncü adaya doğru alçalttı. Aradan çok geçmemişti ki, Giordino birden kaskatı kesilip ön camdan ileri baktı. "Şunu görüyor musun?"</p>

    <p>Pitt kaya ile denizin çarpışma noktasından gözlerini ayırıp ileri baktı. "Enkaz falan görmüyorum."</p>

    <p>“Suyu unut. Şu tepenin hemen üstünden ileri bak.”</p>

    <p>Pitt kara kütlesinden insan yapısı bir dalgakıran gibi denize uzanan kaya oluşumuna baktı. "Tepenin ötesindeki beyaz kar yığınını mı söylüyorsun?"</p>

    <p>“O kar yığını falan değil.”</p>

    <p>Pitt birden neye baktığını anladı. Gördüğü şey düzdü, beyazdı ve tepesi kesilmiş bir üçgene benziyordu. Üst kısmı siyahtı ve kenarında bir amblem vardı. "Bir gemi bacası! Kırk metre yüksekliğindeki radar direği! Aferin, dostum!"</p>

    <p>“Eğer Kutup Kraliçesi ise adanın öte yanındaki kayalara çarpmış olmalı.”</p>

    <p>Ama bu bir göz yanılgısıydı. Denize doğru uzanan doğal duvarın üstünden aştıklarında turist gemisinin karadan en az beş yüz metre ilerde hiçbir hasar görmemiş olarak yüzdüğünü gördüler. İnanılmaz bir şeydi ama üzerinde bir tek sıyrık bile yoktu.</p>

    <p>“Sağlam!” diye bağırdı Giordino.</p>

    <p>Ama kısa bir süre için. Pitt tehlikeli durumu bir anda anlamıştı. Kutup Kraliçesi daireler çizerek yüzüyordu, dümeni her nasılsa iskele yönünde sıkışıp kalmıştı. Yarım saat sonra gelselerdi geminin çizdiği yay kendisini kayalara çaptıracak, gövdesinde açılacak gedik nedeniyle buzlu suyun dibini boylayacaktı.</p>

    <p>“Güvertede cesetler var,” dedi Giordino.</p>

    <p>Birkaç ceset köprüdeydi. Birkaç kişi de kıçtaki güneşlenme güvertesinde devrilmişlerdi. Hâlâ gemiye bağlı olan bir Zodyak dalgalarla yükselip alçalıyordu. Her şeyin ince bir buz ve kar tabakasıyla kaplı olmasından gemide canlı olmadığı anlaşılıyordu.</p>

    <p>“İki tur daha atarsa kayalarla öpüşecek,” dedi Giordino.</p>

    <p>“Aşağı inip onu çevirmeliyiz.”</p>

    <p>"Bu rüzgârda olanaksız. Tek açık yer köprü güvertesi üzerindeki Çatı. Doğrusu oraya da inmek istemem. Hızımızı kesip inmek için üzerinde hareketsiz kaldığımızda kuru bir yapraktan farksız oluruz. Ani bir rüzgârla işimiz biter."</p>

    <p>Pitt emniyet kemerini çözdü. "O zaman sen kontrole geç, ben vinçle aşağı ineyim."</p>

    <p>“Duvarları kauçuk kaplı odalarda o kadar da kaçık olmayan insanlar vardır. Bir yoyo ipinin ucundaymış gibi sallanır durursun.”</p>

    <p>“Gemiye çıkmanın başka bir yolu var mı sence?”</p>

    <p>“Yalnızca bir tane.”</p>

    <p>“Vixen olayında savaş gemisine iniş.”</p>

    <p>“Talihinin yaver gittiği bir örnek daha,” dedi Giordino.</p>

    <p>Pitt'in hiç kuşkusu yoktu, gemi kayalara çarpacaktı. Dibi bir kere delindikten sonra tuğla gibi dibe batacaktı. Maeve ve mağaradaki turistler gibi gemide de her nasılsa kurtulmuş birkaç kişi olabilirdi. Ayrıca ölüm nedeninin anlaşılması umuduyla cesetlerde araştırılma yapılması gerekirdi. Kutup Kraliçesi'ni kurtarmak için en küçük bir şans bile varsa, bunu denemeliydi.</p>

    <p>Pitt vücut ısısını sabit tutmak ve kendini dondurucu soğuktan korumak için ağır naylon iplikten yapılan termal iç çamaşırı giyiyordu. Üzerine kutup suları için özel izolasyonu olan bir kuru dalgıç elbisesi giydi. Bunun iki amacı vardı. Hareket halindeki helikopterin altında sallanırken rüzgârın dondurucu etkisinden korunacak ve kurtarma sırasında soğuk suya düşerse sağ kalabilecekti.</p>

    <p>“Geminin üstünde baca, ön direk ve elektrikli seyir aletleri olduğundan seni ortaya indiremem,” dedi Giordino. "Ya açık olan buruna ya da kıç tarafa ineceksin."</p>

    <p>“Kıçtaki güneşlenme güvertesi olsun. Ön tarafta pek çok makine var.”</p>

    <p>“Ben gemi döner dönmez sancak tarafından gireceğim,” dedi Giordino. "Denizden yana gelip yamaç tarafındaki daha durgun havadan yararlanmaya çalışacağım."</p>

    <p>“Anlaşıldı.”</p>

    <p>“Hazır mısın?”</p>

    <p>Pitt başlığının maskesini indirdi, eldivenlerini eline geçirdi. Sonra motorun uzaktan kumanda aletini eline alıp helikopterin yan kapısını açtı. Kutup koşullarına göre giyinmemiş olsaydı birkaç saniye içinde donardı. Eğilip Kutup Kraliçesi'ne baktı.</p>

    <p>Gemi döne döne ölümüne yaklaşıyordu. Bu son geçişinde ölümle arasında sadece elli metre kalmıştı. Uçtaki Tehlike Adasının dimdik kaya duvarları kendisini çağırıyor gibiydi. Pitt kara bir örümceğe doğru ağır ağır kayan bir sinek gibi, diye düşündü. Fazla zamanı kalmamıştı. Gemi şimdi son dairesine başlamak üzereydi. Kaya ile arasında gidip gelen dalgaların itici gücü olmasaydı çoktan dibi boylamıştı.</p>

    <p>“Çıkıyorum,” dedi Pitt. Kabloyu boşaltan düğmeye bastı. Kablo biraz boşalınca da kendini dışarı attı.</p>

    <p>Rüzgâr kendisini kavradığı gibi helikopterin altına savurmuştu. Başının üzerinde pervaneler dönüyor, türbinli egzozun sesi başlığını ve kulaklıklarını aşıyordu. Havada uçan Pitt bir Bungee atlayıcısının ilk geri zıplamasında hissettiklerini hissediyordu o anda. Mavi bir halı üzerinde oyuncak bir tekneye benzeyen gemi üzerinde topladı tüm dikkatini.</p>

    <p>Kulaklıklarda Giordino'nun sesi duyuluyordu.</p>

    <p>“Yaklaşıyorum. Küpeşte demirlerine çarpıp parça parça olmamaya dikkat et.”</p>

    <p>Bir garaja otomobilini park edermiş gibi sakin konuşuyordu ama helikopteri o çapraz rüzgârlar arasında sabit tutmaya çalışırken sesindeki gerginliği sezmemek olası değildi.</p>

    <p>Pitt helikopterin on beş metre altında ve arkasında kalana kadar kabloyu koyverdi. Giordino hız keserken birkaç metre daha indi.</p>

    <p>Giordino, Kutup Kraliçesi'nin sanki tropiklerde bir gezinti seferindeymiş gibi pervanelerinin suyu köpürttüğünü görebiliyordu. Levyeyi, cesaret edebildiği kadar kendine doğru çekti. Bir santim daha çektiği takdirde helikopterin kontrolünü rüzgâra bırakmış olacaktı. Havada Geçirdiği binlerce saatin deneyimini kullanıyordu. Rüzgârın savurmasına karşın eğer bu rotayı sürdürebilirse Pitt'i güneşlenme güvertesinin tam ortasına indirecekti. Kablonun ucundaki Pitt ise onun helikopteri düz bir hat üzerinde tutmasını şaşkınlıkla seyrediyordu.</p>

    <p>Geminin hemen ardında kara yamaçlar dimdik yükseliyordu. Bü en yürekli gemi kaptanlarını ürkütecek bir sahneydi ve Giordino'nun da ödünü patlatıyordu. Pitt nasıl yanlış bir hesaplamayla geminin yan tarafına çarpıp bütün kemiklerini paramparça edebilirse, kendisinin de yanlış bir hareketi helikopteri kayalara çarptırabilirdi.</p>

    <p>Şimdi adanın rüzgârdan korunan yanındaydılar. Giordino helikopterin idaresini yine eline geçirdiğini hissetti. Turist gemisi az önce önündeydi ve sonra da hemen altında. Ondan sonra sadece önünde yükselen buz kaplı kayayı gördü. Umabileceği tek şey, helikopteri dikey olarak indirirken Pitt'in hemen altında olmamasıydı. Kayalara çarpıp kırılan dalgalar kendisini çağırıyorlarmış gibiydi.</p>

    <p>Sonra birden buz kaplı sırtın üzerindeydi ve rüzgâr olanca gücüyle helikoptere çarpıyordu. Helikopter yan yatarken pervaneler dikey duruma geçti. Giordino helikopteri geri çalıştırarak doğrulttu ve gemiye doğru yol alırken Pitt'i arandı.</p>

    <p>Giordino, Pitt'in kabloyu bırakıp üç metre yükseklikten güneşlenme güvertesinin tam ortasındaki üstü açık ve dolu yüzme havuzuna atladığını bilemezdi. O kadarcık yükseklikten bile havuz ancak bir pul kadar görünüyorsa da, Pitt'in gözünde bir saman yığınından farksızdı. Havuz sadece iki metre derinlikteydi. Adam kalın dalgıç çizmeleri dibe çarpar çarpmaz suyun yüzüne doğru yükseldi.</p>

    <p>Giordino korkuyla geminin çevresinde dolaşıyor, Pitt'i arıyordu, ilk başta görmemişti. Giordino mikrofona, "Sağsalim indin mi?" diye seslendi.</p>

    <p>Pitt kollarını salladı. "Yüzme havuzundayım."</p>

    <p>Giordino şaşkına dönmüştü. "Havuza mı düştün?"</p>

    <p>“Buradan çıkmaya da pek niyetim yok. Isıtıcı hâlâ çalıştığı için su sıcak.”</p>

    <p>“Bir an önce köprüye çıksan iyi olur. Gemi geri dönüşe başladı bile. O büyük sürtünme sesini duymana sanırım sadece sekiz dakika kaldı.”</p>

    <p>Daha fazla bir şey söylemesine gerek yoktu. Pitt havuzdan fırladığı gibi koşa koşa gitti. Köprü bir kat yukardaydı. Merdivenleri dörder dörder atlayarak içeri girdi. Bir gemi subayı harita masasının kenarların, sıkı sıkı tutmuş bir halde yerde ölü yatıyordu. Pitt geminin otomatik seyir konsoluna baktı. Dijital seyir monitörünü bulana kadar çok değerli birkaç saniyeyi kaybetmişti. Sarı ışık elektronik kontrolün otomatikte olmadığını gösteriyordu. Hemen dönüp iskele tarafındaki köprü kanadına gitti. İki subay da burada yerde yatıyorlardı. Buz kaplı bir ceset geminin dış kontrol paneli önünde, konsola iki eliyle sarılmış olarak donmuştu. Başındaki şapkanın yaldızlı şeritlerinden kaptan olduğu belliydi.</p>

    <p>“Demir atabilir misin?” diye sordu Giordino.</p>

    <p>Söylemesi kolay, diye söylendi Pitt. "Dip düz değil. Ayrıca adanın yan tarafı da herhalde doksan derecelik bir açıyla bin kulaca iniyordur. Kaya demirin saplanamayacağı kadar düzdür."</p>

    <p>Pitt geminin neden iskeleye doğru dönmeye başlamadan iki yüz kilometre yol aldığını anlamıştı.</p>

    <p>Kaptanın ceketinin yakasından dışarı kayan altın bir madalyon kontrol tablosunun üzerinde asılı kalmıştı. Rüzgâr ağır madalyonu iki yana salladıkça madalyon geminin hareketini düzenleyen açılıp kapanır levyelere çarpıyordu. Bu, bütün modern gemilerde kaptanların limana girerken kullandıkları sistemdi. Madalyon levyeyi yarım liman pozisyonuna itince, Kutup Kraliçesi de hep daireler çizerek Tehlike Adalarına yaklaşmıştı. Pitt madalyonu kaldırıp bir yüzündeki insan portresine ve yazıya baktı. Denizcilerin koruyucu azizi Francis de Paola'ydı. Francis'e denizcileri denizin dibine gömülmekten kurtardığı için saygı gösterilirdi. Azizin kaptanı kurtarmamış olması üzüntü vericiydi ama gemisini kurtarmaya hâlâ bir fırsat vardı. Pitt'in tam zamanında orada olmaması durumunda o küçük maden parçasının bir levyeye dokunması sonucunda iki bin beş yüz gros tonluk gemi ölü ya da diri bütün yolcularıyla kayaya çarpıp denizin dibine gömülecekti. Giordino'nun kulaklarında çınlayan sesi duyuldu.</p>

    <p>“Acele et.”</p>

    <p>Pitt oyalandığı için bir küfür savurup başının üzerinde göklere kadar yükselen duvarlara baktı. Kayalık o kadar sarp, milyonlarca yıl dalgalar tarafından dövülmekten o kadar düzdü ki, sanki dev bir el tarafından cilalanmış gibiydi. Kutup Kraliçesi kayalıkla arasındaki mesafeyi daraltırken kayalara çarpıp dönen dalgalar gövdesini felakete biraz daha hızlı çekiyordu. Pitt geminin sancak tarafının dört dakika sonra kayalara çarpacağını hesapladı. İnsafsız dalgalar okyanusun derinliklerinde oluşuyor ve büyük bir bombanın patlaması gibi yamaca çarpıyorlardı. Bembeyaz deniz bir cadı kazanı gibi kaynamaktaydı. Dalga kayaların üstüne epeyce yükseliyor ve sonra kırılıp geri dönen bir dalga oluşturuyordu. İşte Kutup Kraliçesi'ni geçici olarak çarpmaktan alıkoyan bu dalgalardı. Pitt kaptanı kontrol konsolundan çekmeye çalıştıysa da kıpırdatamadı. Konsolun alt kısmını kavramış olan eller açılmıyordu. Pitt adamı kollarının altından tutup olanca gücüyle çekti. Madene yapışmış olan derinin koptuğunu gösteren bir yırtılma sesiyle birlikte kurtuldu kaptan. Pitt adamı tuttuğu gibi bir kenara fırlattı, dümene kumanda eden levyeyi bulup İSKELE yazılı yere doğru itti. Otuz saniye kadar hiçbir şey olmayacakmış gibi oldu, sonra geminin burnu insana ıstırap veren bir ağırlıkla kaynayan sulardan öte yana dönmeye başladı. Ama yeteri kadar çabuk dönmüyordu. Bir tekne büyük bir kamyonun yarı çapıyla dönmezdi. Tam duruş yapması için bir kilometre, sert dönüş yapması için de hemen hemen bir o kadar yere ihtiyacı vardı. Pitt iskele pervanesini ters çalıştırıp gemiyi mihveri üzerinde döndürmeyi düşündüyse de, dalgalardan kurtulmak için tam yola ihtiyacı vardı; sonra geminin sancak tarafına fazla dönüp kayalara çarpma olasılığı da uzak değildi.</p>

    <p>Başaramayacak, dedi Giordino. "Dalgalara yakalandı. Hâlâ şansın varken at kendini dışarı."</p>

    <p>Pitt yanıt vermedi. Alışkın olmadığı kontrol tablosuna bakıp ön ve arka jet motorlarına kumanda eden levyeleri gördü. Bir de tabloyu motorla bağlayan jigle komutası vardı. Pitt soluğunu tutarak levyeleri iskele durumuna getirip gemiye tam yol ileri verdi. Yanıt anında geldi. Güvertenin altında, sanki görülmeyen bir elin yönettiği motorların dönüşü arttı. Pitt ayakları altındaki titreşimi hissedince bir an rahatladı. Artık bekleyip en iyisini ummaktan başka yapabileceği bir şey yoktu, Giordino ise durduğu yerden geminin dönüşünü seçemiyordu. Gemi karaya çarptıktan sonra Pitt'in atlaması için olanak kalmamıştı artık. Kaynayan sulara atlamak denizin inanılmaz gücüne karşı boş yere çabalamak olacaktı.</p>

    <p>“Seni almaya geliyorum," dedi.</p>

    <p>“Sakın yaklaşma!” diye emretti Pitt. "Sen oradan farkedemiyorsun ama uçuruma bu kadar yakınken havada müthiş bir cereyan var."</p>

    <p>"Daha fazla beklemen intihar olur. Şimdi atlarsan seni kurtarabilirim. "</p>

    <p>“Sen hiç...” Kutup Kraliçesi dev bir dalgaya kapılınca Pitt'in lafı ağzında kaldı. Gemi bir an kıyıya çekiliyormuş gibi oldu. Sonra yine ileri fırladı, buzkırıcı burnu dalganın içine girerken köpüklü dalga köprüye kadar yükseldi. Gemi sanki denizin dibine doğru yoluna devam ediyormuş gibi suya gömüldü.</p>
  </div>
</body>
</html>
