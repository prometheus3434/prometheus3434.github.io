<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body link="blue" vlink="purple" xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2><a name="_Toc361435332">49</a></h2>

    <p>Maeve, Pitt'i kucakladı. "Bundan daha uygun bir anda ortaya çıkamazdın."</p>

    <p>“Nasıl oldu da küçük tabancanı kullanmadın?” diye sordu Giordino.</p>

    <p>Pitt arka cebinden küçük tabancasını çıkardı. "Fenerli nöbetçi beni gizlendiğim oyukta göremeyince bir dakika bekledim ve ne olduğunu anlamak için kenara tırmandım. Senin vurulmak üzere olduğunu görünce silahı çekecek ve ateş edecek zaman kalmamıştı. Ben de elimden geleni yaptım."</p>

    <p>“İyi ki yapmış,” dedi Maeve, Giordino'ya. "Yoksa şimdi burada olmayacaktın."</p>

    <p>Giordino duygularını belli eden bir insan değildi. "Sıra bana da gelecek nasıl olsa," dedi. Yerde kıvranan nöbetçiye baktı. Silahı alıp şarjörünü yokladı. "Cephaneliğimize iyi bir parça."</p>

    <p>“Onu ne yapacağız?” diye sordu Maeve. "Yamaçtan aşağı atalım mı?"</p>

    <p>O kadar sert davranmaya gerek yok, dedi Pitt. Güdüsel bir hareketle her iki yana uzanan yola baktı. "Artık bize zarar veremez. Ağzını tıkayıp bağlayalım. Arkadaşları bulurlar nasıl olsa. Bir dahaki kontrolde kendilerinden ses çıkmayınca nasıl olsa aramaya çıkacaklardır."</p>

    <p>Naylon ipi çeken Giordino, "Bundan sonraki devriye ancak elli dakika sonra gelecek," dedi. "Bu da bize epey zaman kazandıracaktır."</p>

    <p>Nöbetçi birkaç dakika sonra üzerinde sadece çamaşırlarıyla, gözleri korkudan irileşmiş olarak yamacın kenarından on metre aşağıda, çengelden sarkan ipin ucunda sallanıp duruyordu, ip gövdesine bir koza gibi sarılmıştı.</p>

    <p>Grup, Maeve'in rehberliğinde yol açıktı. Giordino küçük tabancayı cebine yerleştirmiş, nöbetçinin üniformasını giymiş olan Pitt de M16' yı almıştı. Artık kendilerini korunmasız ve çaresiz hissetmiyorlardı. Pitt bu duygularının mantıksız olduğunu biliyordu; madenleri ve adanın kıyılarını bekleyen en az yüz güvenlik görevlisi daha olmalıydı. Artık Harika Maeve'e dönmek de sözkonusu olamayacağından, başka bir kaçış aracı bulmak zorundaydılar. Bu, Pitt'in aklının hemen gerisinde duran ve nasıl gerçekleştireceğini bilemediği bir plandı. Ama şimdi öncelikli kaygıları bu değildi. Şimdi önemli olan Maeve'in oğullarını bulup çılgın büyükbabalarının elinden kaçırmaktı.</p>

    <p>Beş yüz metre kadar yürüdükten sonra Maeve elini kaldırarak büyük çalılığı gösterdi. "Adayı buradan geçeceğiz. Otuz metre ilerde bir yol vardır. Eğer dikkatli olur ve gözden uzak durursak o yoldan Dorsett çalışanlarının kaldıkları yere çıkarız."</p>

    <p>“Adanın iki ucundaki volkanlara göre neredeyiz?" diye sordu Pitt.</p>

    <p>“Tam ortada ve lagünün karşısındayız.”</p>

    <p>“Oğlanlar sence nerede tutuluyorlardır,?” diye Giordino sordu.</p>

    <p>“Bilmem ki. İlk tahminim malikâne, ama babam onları güvenlik biriminin olduğu yerde, hatta daha kötüsü Jack Ferguson'un yanında tutuyor olsa hiç şaşmam.”</p>

    <p>“Restoran arayan turistler gibi dolaşmak parlak bir fikir değil,” dedi Pitt.</p>

    <p>“Al benden de o kadar. Gerekli olan, soruların yanıtlarını bilen yetkili birini bulup kolunu bükmektir.”</p>

    <p>Pitt çalıntı üniformasının ceketini çekiştirerek omuzlarını silkti. "Eğer hâlâ adadaysa, aradığımız adamı tanıyorum ben."</p>

    <p>On dakika sonra maden mühendislerinin ve güvenlik görevlilerinin yaşadıkları bölgeye yaklaşıyorlardı. Çalılıkların arasından ilerleyerek Çinli işçilerin kampının çevresinden dolandılar. Barakalar ve açık alan, parlak ışıklarla aydınlatılmıştı ve en üstte jilet keskinliğinde bir bant bulunan tel örgüye elektrik verilmişti. Bölge elektronik sistemlerle öylesine sıkı gözaltında tutuluyordu ki, çevrede dolaşan nöbetçi yoktu.</p>

    <p>Maeve yüz metre kadar sonra durup Pitt'le Giordino'ya beton bir yolu çevreleyen alçak çitin ardında çömelmelerini işaret etti. Yolun bir ucu Dorsett malikânesine giden büyük kemerli kapıya uzanıyordu. Yol öteki yanda ikiye ayrılmaktaydı. Geniş bir cadde yokuş aşağı, lagünün ortasında olan ve sodyum buharlı sarı ışıklar altında görünen rıhtımla depolara gitmekteydi. Pitt fazladan bir dakika durup rıhtıma bağlı duran büyük tekneyi inceledi. Bu uzaklıktan bile onun Dorsett'in yatı olduğu belliydi. Pitt üst güvertede duran helikopteri görünce daha da sevindi.</p>

    <p>“Adanın pisti var mı?” diye sordu.</p>

    <p>Maeve başını salladı. "Babam uçak pisti yaptırtmadı. Her türlü nakliye için denizi tercih etti. Helikopterle Avustralya'ya gider gelir. Neden sordun?"</p>

    <p>“Bir olasılık hesabı. Kaçış kuşumuz orada yata konmuş bizi bekliyor.”</p>

    <p>"Seni kurnaz adam, ta baştan beri o aklındaydı, değil mi?"</p>

    <p>"Yatı koruyan kaç kişi var peki?"</p>

    <p>“Sadece rıhtım güvenlik sistemlerini bekleyen bir kişi.”</p>

    <p>“Ya mürettebat?”</p>

    <p>“Yat rıhtıma bağlıyken babam onların kıyıda kalmalarını ister.”</p>

    <p>Pitt öteki yolun ana yerleşim birimine doğru döndüğünü gördü. Volkanların içindeki madenlerde faaliyet devam ediyorsa da, Dorsett Madencilik Şirketi yerleşim biriminin merkezi ve yakınlardaki bir deponun üzerindeki ışıldaklarla aydınlatılan yatın çevresi bomboştu. Herkes yatağında gibiydi ve sabahın saat dördünde bunda şaşacak bir şey yoktu.</p>

    <p>"Güvenlik şefinin evini göster," dedi Pitt.</p>

    <p>“Maden mühendisleri ve babamın hizmetkârları lagüne en yakın binalarda otururlar. Sorduğun ev, güvenlik personeli bölgesinin güneydoğu köşesindedir. Duvarları gri boyalı olan.”</p>

    <p>“Gördüm.” Pitt alnındaki teri ceketin koluyla sildi. "Oraya yoldan başka yerden gitmek mümkün mü?"</p>

    <p>“Hemen arkada dar bir yol daha vardır.”</p>

    <p>“Yürüyelim haydi. Sabaha az kaldı.”</p>

    <p>Arka kapının dışındaki çalılıklara geldiklerinde Pitt ağzını Maeve'in kulağına dayadı. "Daha önce bu eve gelmiş miydin?"</p>

    <p>“Küçük bir kızken babamın bir iki mesajını iletmek için gelmiştim.”</p>

    <p>"Evin bir alarm sistemi var mı acaba?"</p>

    <p>Maeve başını salladı. "Güvenlik şefinin evine girecek birini tahmin edemiyorum."</p>

    <p>“Peki, evde kalan hizmetçi falan?”</p>

    <p>“Onlar ayrı bir bölümde yaşarlar.”</p>

    <p>“Arka kapıya,” diye mırıldandı Pitt.</p>

    <p>“Umarım epey dolu bir mutfak buluruz,” dedi Giordino. "Karanlıkta aç karnına, hele çok aç karnına, iş yapmayı hiç sevmem."</p>

    <p>“Söz, buzdolabına ilk sen bakacaksın,” dedi arkadaşı.</p>

    <p>Pitt gölgeler arasından sıyrılıp evin arkasına yaklaştı ve pencereden içeri baktı. İçersi ikinci kata çıkan merdivenle son bulan bir koridordaki loş ışıkla aydınlanıyordu. Dikkatle uzatıp kolu çevirdi. Kapı yavaşça aralanırken soluğunu tutup bekledi. Kapı menteşeleri üzerinde sessizce dönünce küçük mutfağa girdi, gidip koridora açılan kapıyı yavaşça kapattı. Sonra ışığı yaktı. Bunun üzerine Maeve'le Giordino da içeri girdiler.</p>

    <p>Tezgâhları üzerinde ve raflarında pahalı kapkacak asılı mutfağı gören Giordino, "Sana şükürler olsun, Tanrım," diye mırıldandı.</p>

    <p>“Sıcak hava,” diye Maeve mutlulukla mırıldandı. "Haftalardır sıcak havaya hasrettim."</p>

    <p>“Sucuk ve yumurta tadı almaya başladım bile,” dedi Giordino.</p>

    <p>“Önce iş,” dedi Pitt.</p>

    <p>Işığı söndürerek koridor kapısını açtı, silahı öne doğru tutarak yürüdü. Başını eğip dinleyince sadece kalorifer motorunun homurtusunu duydu. Duvara yaslanarak koridoru geçip merdivene vardı, basamakları tek tek yoklayarak yukarı çıktı.</p>

    <p>Merdiven başında her biri bir yanda iki kapalı kapıyla karşılaştı. Sağdakini araladı. Oda bilgisayarı, telefonları ve dosya dolaplarıyla özel bir büro biçiminde döşenmişti. Masanın üstü mutfak gibi düzenli ve temizdi. Pitt gülümsedi. Ev sahibinden beklediği de buydu. Artık kendinden emin olarak sol kapıya yöneldi, bir tekmede açtıktan sonra ışığı yaktı.</p>

    <p>Uzun kara saçları yatağın kenarından yere sarkan ve on sekiz yaşından büyük olmayan Asyalı bir kız, elinde silahıyla kapıda beliren adama korkuyla baktı. Bağırmak istermiş gibi ağzını açtıysa da boğazından sadece bir hırıltı çıktı.</p>

    <p>Yanında yatan adam soğukkanlıydı. Gözleri kapalı bir halde yana dönmüş yatıyordu ve dönüp Pitt'e bakmamıştı. Adamın bu kayıtsızlığı olmasaydı Pitt onun o belli belirsiz hareketini gözden kaçırabilirdi. Tetiğe basarak yastığa iki mermi gönderdi. Silah susturuculu olduğundan bir el çırpmasından fazla bir ses çıkmamıştı. Ancak adam o zaman doğruldu ve kanayan avcuna baktı.</p>

    <p>Kız şimdi bağırmıştı ama ona aldırdığı yoktu. İkisi de sabırla çığlığın sona ermesini beklediler.</p>

    <p>“Günaydın, şef,” dedi Pitt. "Seni rahatsız ettiğim için özür dilerim." John Merchant ışıkta gözlerini kırpıştırarak adama baktı. "Nöbetçiler çığlığı duyunca koşarak geleceklerdir."</p>

    <p>“Sanmam. Seni tanıdığım kadarıyla evinden her gece gelen kadın çığlıklarına artık alışmışlardır.”</p>

    <p>“Kimsin sen? Ne istiyorsun?”</p>

    <p>“İnsanlar ne de çabuk unutuyorlar.”</p>

    <p>Merchant gözlerini kısarak baktı, sonra gördüğüne inanamayarak ağzı açıldı. "Olamaz.... Sen Dirk Pitt olamazsın!"</p>

    <p>Maeve'le Giordino o anda içeri girdiler. Hiçbir şey söylemeden Pitt'in arkasında durup tiyatro seyredermiş gibi yataktaki iki kişiye baktılar. "Bu bir karabasan olmalı," dedi Merchant.</p>

    <p>Rüyalarında sık sık böyle kanar mısın? Pitt elini yastığın altına sokup güvenlik şefinin uzanmakta olduğu dokuz milimetrelik tabancayı aldı ve Giordino'ya fırlattı. Adamın durumu kabulleneceğini sanmıştı, ama Merchant öldüklerine inandığı üç insanın hortladığını görünce sersemlemiş gibiydi.</p>

    <p>“Sizi fırtınadan az önce denizde gördüm,” dedi. "Üçünüz de nasıl kurtulmuş olabilirsiniz?"</p>

    <p>Giordino perdeleri kapatırken, "Bizi bir balina yuttu," dedi. "Ama midesine oturduk ve sonra neler olduğunu tahmin edebilirsin."</p>

    <p>"Çıldırmışsınız siz. Silahlarınızı verin. Adadan asla sağ çıkamazsınız."</p>

    <p>Pitt tüfeğin namlusunu Merchant'ın alnına dayadı. "Senden duymak istediğim tek şey Bayan Fletcher'in oğullarının nerede olduklarıdır." Merchant'ın gözlerinde bir meydan okuma parıltısı belirdi. "Size hiçbir şey söylemeyeceğim."</p>

    <p>“O zaman öleceksin,” dedi Pitt buz gibi bir sesle.</p>

    <p>“Seninki gibi mesleklere sahip, kadınlara ve çocuklara tapan, dürüst, güvenilir ve saygın birinin ağzına yakışmayan sözler bunlar.”</p>

    <p>“Ev ödevini iyi yapmışsın.”</p>

    <p>“Beni öldürmeyeceksin,” dedi Merchant. "Sen profesyonel bir katil değilsin."</p>

    <p>Pitt omuzlarını silkti. "Yarım saat önce yamaçtan aşağı fırlattığım nöbetçin seninle aynı fikirde olmazdı sanırım."</p>

    <p>Merchant inanıp inanmayacağını kestiremiyormuş gibi baktı Pitt'e. "Bay Dorsett'in torunlarını ne yaptığını bilmiyorum."</p>

    <p>Pitt namluyu Merchant'ın alnından dizine çevirdi. "Maeve, üçe kadar say."</p>

    <p>Maeve çay fincanındaki şekerleri sayıyormuş gibi sakin bir sesle, "Bir," dedi. "İki... üç."</p>

    <p>Pitt tetiği çekti ve kurşun Merchant'ın dizkapağını parçaladı. Merchant'ın metresi yeniden çığlık nöbetine girince Giordino eliyle kızın ağzını örttü.</p>

    <p>Merchant'ın kendinden emin hali hemencecik değişmişti. Ufak tefek iğrenç adamın o kötülüğünün yerine, yüzünde dehşet ve acı vardı şimdi. Konuşurken ağzı çarpılıyordu. "Dizimi parçaladın!"</p>

    <p>Pitt namluyu Merchant'ın kol bileğine yaklaştırdı. "Acelem var. Evet, bir yara daha almak istemiyorsan, konuşmanı tavsiye ederim. Ve doğruyu söyleyeceksin, yoksa bundan sonra dişlerini kolay kolay fırçalayamayacaksın."</p>

    <p>“Bayan Fletcher'in oğulları diğer işçilerle birlikte madende çalışıyorlar. Kampta diğerleriyle birlikte kalıyorlar.”</p>

    <p>Pitt, Maeve'e döndü. "Sıra sende."</p>

    <p>Maeve, Merchant'ın gözlerinin içine bakarken yüzü yaşadığı duygular yüzünden gerilmişti. "Yalan söylüyor. Çocuklar babamın kâhyası Jack Ferguson'un yanındadırlar. Onları bir an bile gözünden uzak tutmuyordun"</p>

    <p>“O nerededir?” diye sordu Giordino.</p>

    <p>"Ferguson, babam çağırdığında hemen yanına koşabilmek için malikânenin yanındaki konukevinde yaşar."</p>

    <p>Pitt soğuk bir tavırla Merchant'a bakıp gülümsedi. "Kusura bakma, John, yine yanlış yanıt verdin. Bu sana bir bileğe malolacak."</p>

    <p>“Hayır! Lütfen! İkizler madende çalışmadıkları zaman Ferguson'un evinde tutuluyorlar!”</p>

    <p>Maeve, Merchant'ın yanına yürüdü. Kendini tutamayarak yüzüne ard arda birkaç tokat indirdi. "Altı yaşında çocuklar madende çalıştırılır mı! Ne biçim sadist canavarlarsınız siz!"</p>

    <p>Giordino, Maeve'i belinden yakalayıp odanın ortasına çekerken kadın ağlamaya başladı.</p>

    <p>Pitt'in öfke ve üzüntüsü yüzüne yansımıştı. Namluyu Merchant'ın gözüne yaklaştırdı. "Bir soru daha. Helikopterin pilotu nerede yatıyor?"</p>

    <p>“Kolu kırık olduğu için şirket dispanserinde. Adadan kaçmak için onu kullanmayı unutun.”</p>

    <p>Pitt gülümseyerek başını Giordino'dan yana salladı. "Ona kimin ihtiyacı var ki?" Odaya bakınıp dolaba doğru başını salladı. "Onları şuraya sokarız."</p>

    <p>“Bizi öldürecek misiniz?” diye sordu Merchant.</p>

    <p>“Senin yerine kokarca vurmayı tercih ederim. Ancak, madem konuyu açtın, söyleyeyim. Sen ve arkadaşın ağızlarınız tıkaçlanıp bağlandıktan sonra dolaba sokulacaksınız.”</p>

    <p>Merchant'ın korkusu ağzının kenarındaki tikten belli oluyordu. "Ama orada boğuluruz."</p>

    <p>“İstersen ikinizi de şimdi vururum. Seçim senin.”</p>

    <p>Merchant başka bir şey söylemedi ve uzun parçalara ayrılan çarşaflarla sarılıp dolaba atılırken bir daha ağzını açmadı. Giordino odadaki mobilyaların yarısını kapağın içerden açılmaması için dolabın önüne yığdı.</p>

    <p>Öğreneceğimizi öğrendik, dedi Pitt. "Haydi gidelim artık."</p>

    <p>Hey, bana buzdolabını yağmalayacağıma söz vermiştin, dedi Giordino. "Midem kazınıyor."</p>

    <p>“Buna şimdi zamanımız yok. Sonra tıkınırsın.”</p>
  </div>
</body>
</html>
