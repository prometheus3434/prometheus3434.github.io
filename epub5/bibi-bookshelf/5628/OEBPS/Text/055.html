<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Sıçan</span></p></h3>

  <p class="p15">Sıçan, toz ile doldurulmuş dört farklı hapı midesine indirdi. Kaburgalarının altından gelen saplanma hissi, hapların aşağı yukarı onikiparmak bağırsağına ulaştığını gösteriyordu. Daha zamanı vardı. Hızlı tren iki saattir TransAtlantik tünelinden geçiyordu. Liman İdaresi/Koch’a gelmek üzerelerdi. Mareşalin dediğine göre gümrük meselesi halledilmişti. Sıçan’ın yapması gereken şey, yuvasına dönmek, akıllı kapısını arkasından kapamak ve güvenilir ağlarından haberi salmaktı. Elinde Doğu Yakası’ndaki serebrumların yarısını tozlayabilecek kadar Cezayir Sarısı vardı. Bu işi halledebilirse, küvetini Dom Perignon ile doldurup içinde yıkanabilecek, sonra da Gromaire duvar halılarına kurulanabilecek kadar zengin olacaktı. Sol tarafına bir sancı daha girdi. İçgüdüsel olarak arka ayağı kalktı ve havada bir yeri kaşır gibi hareket etmeye başladı.</p>

  <p>Tek bir sorun vardı. Sıçan, mareşali aradan çıkarmayı planlıyordu. Bu da mareşalin minik casusundan kaçması gerektiği anlamına geliyordu.</p>

  <p>Minik casus, Sıçan’ın yakasına Marsilya’da yapışmıştı. Sarı saçını iki yandan örüyordu. Burnunda çilleri, dişlerinde tel vardı. İpekten mütevazı boğazlı kazağının altından ufak göğüsleri beliriyordu. On iki, on dört yaşlarında görünüyordu. Aman ne tatlı. Muhtemelen yirmi yıldır böyle gözüküyordu ve bir kurşunu durduramadığı takdirde ya da sadece ısıyı algılayan ve tatlılığını umursamayan otomatik bir güvenlik lazeri tarafından ikiye bölünmediği sürece, bir yirmi yıl daha böyle gözükecekti. Pasaportları onların New York, Forrest Hills’te ikamet eden Bay Sterling Jaynes ve kızı Jessalynn olduklarını söylüyordu. Kız tombul parmaklarıyla dizüstü bilgisayarına bir şeyler yazıyordu. Ödev miydi? Erkek arkadaşına bir mektup mu? Kurumsal bir veri tabanı üzerinde kendi yazdığı kodlarla çalışıyor olması daha muhtemeldi.</p>

  <p>“<i>Ne fais pas semblant d’etudier, ma petit. Que fais-tu?</i>” diye sordu Sıçan.</p>

  <p>“Ama babacığım, Fransızca konuşmaya devam etmek zorunda mıyız? Ne de olsa eve gelmek üzereyiz,” dedi kız somurtarak. Sıçan’ın görebileceği şekilde bilgisayarın ekranını çevirdi. “İki sıra arkada, koridordan ikinci koltuk. Federal ajan. Taşıdığını bilse, o tozu içinden kesip alır, kürkünle de kıçını siler,” yazıyordu ekranda. Geri tuşuna bastı ve yazı yok oldu.</p>

  <p>“Peki tatlım.” Dişlerini tıkırdatan adrenaline karşı savaşarak sırtını gerdi. “Birden bire karnım acıktı biliyor musun? Şimdi trende bir şeyler atıştıralım mı, yoksa New York’a varınca mı yeriz?” Ajana doğru işaret ettiğini sadece mareşalin casusu anladı.</p>

  <p>“Tren istasyonuna kadar bekleyelim bence. Orada daha çok seçenek var.”</p>

  <p>“Nasıl istersen tatlım.” Onun federal ajanı hemen şimdi halletmesini istiyordu, ama bu konuda başka bir şey demeye cüret edemiyordu. Zamanı geçirmek için, patilerini yalayıp kısa kalın kulaklarının arkasındaki tüyleri düzeltmeye başladı.</p>

  <p>Koch Dış Hatlar Geliş Terminali bir perşembe gecesi için fazla sakindi. Bu durum Sıçan’a her şeyin bir tuzak olduğu hissini veriyordu. Trenden inen yolcular yankı yapan uçsuz bucaksız mermerlerin arasından gümrük sıralarına doğru yürüyorlardı. Sıçan’ın üzerinde silahı yoktu. Savaşmak durumunda kalsalardı, minik casusun ikisi için birden dövüşmesi gerekecekti. Fakat Sıçan bir savaşçı değildi, o kaçardı. Dört numaralı istasyondan geçmeleri söylenmişti. Sırada beklerlerken, Sıçan arkalarından gelen federal ajanı gördü. Tipik, dikkat çekmeyen bir adamdı. Ne yakışıklı ne çirkin, bir seksen boylarında, yetmiş, yetmiş beş kilo civarında, kahverengi saçlı ve koyu takım elbisesinin içinde beyaz gömlekli biri. Sıkılmışa benziyordu.</p>

  <p>Gümrük memuru, “Belirtmek istediğiniz başka bir şey var mı?” diye sordu. O da sıkılmışa benziyordu. Bağırsaklarında iki milyon yeni dolar değerinde yasadışı uyuşturucu taşıyan ve arkasında bu uyuşturucuyu içinden kesip çıkarmaya her an hazır bir federal ajan olan Sıçan dışında herkes sıkılmış gibiydi.</p>

  <p>Sıçan, “Herkesin eşit yaratıldığının aşikâr bir gerçeklik olduğuna inanıyoruz,” dedi. Söylediği cümle bir şifre değil de zekice bir nükteymiş gibi çarpık bir şekilde gülümsedi.</p>

  <p>Casus utanmış gibi yaparak, “Baba, lütfen! Özür dilerim hanımefendi. Kendisinin şaka anlayışı da böyle. Bağımsızlık Bildirgesi’nden alıntı yapıyor, anlamışsınızdır,” dedi.</p>

  <p>Gümrük memuru casusun saçlarını okşayarak gülümsedi. “Biliyorum canım. Lütfen bagajınızı banda yerleştirin.” Bagajlar taramadan geçerken ekrana ilgisizce göz attı ve onaylarcasına Sıçan’a başını salladı. “Teşekkürler efendim. Size iyi...” Sıradan onlara doğru kalabalığı yararak gelen federal ajanı görünce samimiyetsiz dileklerinin sonunu getiremedi. Sıçan, memurun çıkışa doğru dönmesiyle casusun bilgisayarını tarayıcıya soktuğunu gördü. Bilgisayardan çıkan mavi elektrik hüzmesi manyetik lense doğru uzandıktan hemen sonra ışıklar parlayıp bir anda gitti. Acil durum ışıklandırması da çalışmadı. Sıçan’ın burnu elektrik yangınından gelen buruk kokuyla doldu. Karanlıktan, ivme kazanan bir izdihamın bağırış çığırışları geliyordu.</p>

  <p>Dört ayağının üzerine inip salonu boydan boya koşmaya başladı. Koch Terminali onun bölgesiydi. Bütün katlarını koku izleriyle köşe bucak dolaşmıştı. Zifiri karanlıkta bile yolunu bulabilirdi. Fakat acele ettiğinden kafasını bir çift bacağa çarptı ve üstüne kocaman bir yük düştü. Çarpışma akciğerlerindeki bütün havayı aldı. Arkasında soğuk keskin bir acı duydu ve bacaklarıyla onu itmeye çalıştı. Parmakları ıslanınca korkuyla viyakladı. Onun viyaklamasına cevap olarak birisi çığlık attı ve ayakkabısının burnu ile onu salonun öbür tarafına itti. Soluna doğru yuvarlandı ve koşmaya devam etti. Çalışmayan bir asansörden yukarı çıktı, halı döşeli bir koridor boyunca koştu. İki ayağı üzerinde durdu ve altmış altı santimetrelik boyuyla uzanarak ön ayaklarıyla yangın acil çıkış kapısının kolunu bulana kadar kapıyı tırmaladı. Kendisini kolun üzerine attı, alarm ötmeye başladı, büyük bir hızla kapı açıldı ve kendini bir sokakta buldu. Bir süreliğine nefes nefese vücudunun yarısı içeride yarısı dışarıda öylece yerde kaldı. Ölümcül bir kanaması olduğunu düşünerek arkasındaki soğukluğa dokundu. Mor yapışkan bir madde; kokladı ve sonra yaladı. Dondurmaydı. Sıçan kafasını geriye atıp gülmeye başladı. Boş çıkmaz sokakta viyaklayan tiz gülüşü yankılandı.</p>

  <p>Fakat kaybedilecek zaman yoktu. Şimdiden karanlık geceden aşağıya inen polis helikopterlerinin sesini duymaya başlamıştı. Elektrik kesintisi bir süre daha onları oyalayabilirdi. Federal ajan Sıçan’ı daha çok endişelendiriyordu. Ve de o minik casus. Yakında onu aramaya dışarı çıkacaklardı. Sıçan caddeye doğru koştu. Hızlıca terminale dönüp tekrar baktı. Bina artık Kırk İkinci Cadde’de aydınlık holografik galaksinin ortasında ufak siyah bir noktadan ibaretti. Birkaç polis ellerinde fenerlerle, terminalin kapılarından dökülen panik içindeki yolcu kalabalığını yarmaya çalışıyordu. Sıçan tüylerini düzeltti ve felakete sırtını dönüp şehrin öbür tarafına doğru yola koyuldu. İçgüdüleri koşmasını söylüyordu, ama Sıçan büyük şehirde alışverişe çıkmışçasına yaylanarak yürümeye başladı. Kadın tüccarlarına gülümsüyor, nalbur dükkânlarının vitrinlerine bakıyordu. Üstünde KIZLAR! CANLI! KIZLAR! Ve CANLI! KIZLAR! CANLI! yazan iki tane birbirinin aynı seks dükkânının önünde, kaldırımda çalışan androjen robottan gelen feromonlu teri koklamak için durdu. Robot itaatkâr bir şekilde elini Sıçan’ın kasıklarına götürdü, fakat Sıçan tıslayarak robotu itti. Sonunda, takip edilmediğinden emin olduğunda, cüzdanını çalıştırdı ve transnetten uçan taksi çağırdı. Cüzdan, Koch Terminali’ndeki kurtarma operasyonları sebebiyle şehrin ortasındaki hava ulaşımının kapandığını bildirdi, Metro ya da taksi kullanmasını önerdi. Metro turnikesine sahte de olsa kimlik çipini sokmak istemediğinden, kaldırıma çıkıp trafiği gözlemeye başladı.</p>

  <p>Yanında duran modifiye edilmiş damalı taksi, turuncu ABS ve paslanmaz çelik zırhla yamalıydı. Tavan ışığındaki hoparlör, “Manhattan’dan ayrılmak hayır,” dedi. “Yüz on kuzeyine gitmek hayır.” Sıçan kafasını salladı ve kapının kilitleri açıldı. Yolcu kompartımanı biber gazı ve idrar kokuyordu.</p>

  <p>“Birinci Cadde’deki Sığınak’a,” dedi Sıçan havayı koklayarak. “Of, burası çok kötü kokuyor. Son yolcunuz kimdi, bir sirk mi?”</p>

  <p>“Problemli bir yolcu.” Hoparlör kabloları gevşemiş olduğundan, taksicinin sesi cızırtılı geliyordu. Kaldırımdan uzaklaşırken taksinin kapıları tekrar kilitlendi. “Çıldıranlar bu takside suratlarına biber gazı yerler.”</p>

  <p>Sıçan çoktan yerdeki basınç hava deliklerini fark etmişti. Karanlıkta sürücünün ehliyetini görmeye çalıştı. Üstüne lazerle, muhtemelen yeni Mitsubishi kalem ışıklarından biriyle, bir slogan yazılmıştı. “Ölüleri serbest bırakın.” Sıçan gülümsedi. Ölüler onun müşterileriydi. Toz yolunu seçenlerdi. On iki, on sekiz ay süren mükemmel bir bağımlılık, sentetik orgazmlar, duyulara aşırı yüklenmeyle sonuçlanan tekrar eden sanrılar ve kendinden geçiren bir ölüm. Tek bir doz yeterdi toz yoluna girmek için. Federaller uyuşturucu ağını kırmaya çalışıyordu. Bu da ölüler için çok kötü sonuçlar doğuruyordu. Toz olmadan birkaç ay daha yaşayabiliyorlardı, fakat toz yolundan alınan zevk, deliliğe ve yoksunluk ataklarından oluşan korkunç bir maratona dönüşüyordu. Her şekilde ölülerdi. Sıçan koltukta geriye yaslandı. Lazer yazısı iyi bir işaretti. Elini cebine attı ve özel harmanlanmış yağda çözünen amfetaminlerle ıslatılmış bir parça deriyi çıkarıp kemirmeye başladı.</p>

  <p>Arada taksicinin New York Polis Departmanı’nın radyosunu, çeteler tarafından geçiş parası istenen noktaları ve yangınların yerlerini öğrenmek için takip ettiğini duyabiliyordu. Sığınak’a geri dönmeden önce, sıkı güvenlik altında olan Park Avenue’dan geçip Elli Dokuzuncu Cadde’ye kadar inmeleri gerekiyordu. Başta Birleşmiş Milletler diplomatlarını teröristlerden korumak için inşa edilen sığınak, Birleşmiş Milletler’in dağılmasından sonra apartmana dönüştürülmüştü. Popüler olmasının sebebi “şehirdeki en güvenli yer” olmasıydı. Sıçan durumun böyle olmadığını biliyordu, o yüzden en yeni teknoloji ürünü akıllı bir kapı yaptırmıştı. Apartman sakinlerinin çoğu, hafızalarını sildirmeye veya federal deliğinde “uzun bir tatil” geçirmeye aday olmalarıyla biliniyordu.</p>

  <p>“Pısst, yolcu. Ağ’ın dediğine göre ölüler sizin oralarda ayaklanıyormuş. İçinden mi geçelim yoksa etrafından mı dolanalım?”</p>

  <p>Sıçan’ın sırtındaki tüyler diken diken oldu. “Ya polisler?”</p>

  <p>“Şimdilik kendi hallerine bırakıyorlar.”</p>

  <p>“İçlerinden geçebilmek için zırhın var mı?”</p>

  <p>“Sen ne sandın. Bu taksiyi uygun fiyat karşılığında hengâmenin ortasına bile park ederim.” Taksicinin gülüşü cızırtılıydı. “Merak etme sığınakçı. O ölülere bir doz biber gazı sıktın mı gözlerini çıkarana kadar ovuşturmaktan bizimle uğraşmaya zamanları olmaz.”</p>

  <p>Sıçan kürkünü düzeltmeye çalıştı. Ayaklanmanın ortasından geçerken takılı kalabilirlerdi. Fakat beklerse, kısa bir süre içinde ya federal ajan ya da casus ona yetişecekti. Sıçan ikisinin de kendi üstüne takip cihazı yerleştirdiklerinden emindi.</p>

  <p>“Tabii ayaklanma yarmak pek ucuz değil,” dedi taksici.</p>

  <p>“Sayacı üç katına çıkar.” Buraya kadar zaten on beş dakikalık yolculuk iki yüz dolar tutmuştu. “İkinci Liman’a doğru git. Sarı kapılı olana.” Cüzdanını çıkarıp ışıklı düğmelerine basmaya başladı. “Tanıma kodunu yolluyorum şimdi.”</p>

  <p>Taksicinin oradan geçiş yapacağına dair polislere bilgi verdiğini duydu. Yolu kapatan kordonu geçtikten sonra taksinin hızlanmaya başladığını hissetti. Bir anlığına yanlarından geçtikleri ışık hüzmelerini, mavi zırhlı polisleri ve tomaları gördü. Birden taksici ani bir fren yaptı ve Sıçan kemeriyle arkadan tutunarak öne doğru savruldu. Taksinin lastikleri gıcırdadı ve kaportaya çarpan bir şeyin sesi duyuldu. Yavaşlamışlardı ve ölüler etraflarını sarıyordu.</p>

  <p>Sıçan ön camdan dışarıyı göremiyordu, çünkü taksiciyle yolcunun arası çelikle kapatılmıştı. Fakat yan camlar üstlerinden ter, gözyaşı ve kan akan yüzlerle doluyordu. Kaymış, çığlık atan ve yoksunlukla acı çeken suratlar. Ses geçirmez duvarlar çığlıklarını kısıyordu. Ölülerin geçişini izlerken Sıçan’ı korku ve heyecan sardı. Toza ne kadar yakın olduklarını bir bilselerdi, diye düşündü. Bir delilik anında ölülerin zırhı çiğneyip geçtiklerini, sadece kırılan dişlerini tükürmek için durduklarını hayal etti. Mükemmeldi. Ayaklanma, uyuşturucu pazarının hâlâ ayakta olduğunun kanıtıydı. Ölülerin bu şekilde sığınağa saldırmaları için çok çaresiz olmaları gerekiyordu. Tozunun fiyatını yüzde on arttırmaya karar verdi.</p>

  <p>Sıçan tavandan bir ses duydu, sonra biri zıplamaya başladı. Bir davulun içinde gibiydi. Sıçan tırnaklarını koltuğa geçirdi ve sırtını kamburlaştırdı. “Ne bekliyorsun, gazlasana şunları!”</p>

  <p>“Hey, yolcu. Gaz dediğin şey öyle ucuz değil. Merak etme. Gelmek üzereyiz.”</p>

  <p>Kanlı kızıl saçları alnına yapışmış bir kadın ağzını cama dayayıp çığlık atmaya başladı. Sıçan arka ayaklarının üzerinde doğrulup onu ısırmaya çalışıyormuş gibi yaptı. Sonra kadının elindeki lazeri gördü. Sıçan kendini son anda geriye attı. Lazer yandı ve yolcu kompartımanı erimiş plastik kokusuyla doldu. İğne inceliğinde bir ışık hüzmesi sol tarafındaki tüyleri yakınca Sıçan viyakladı ve titreyerek yere düştü.</p>

  <p>Taksici dış hava deliklerini açtı ve anında suratlar pencerelerden uzaklaştı. Taksi hızlandı ve düşen ölülerin üstünden sallanarak geçti. Zorlu bir gecenin karanlığından Liman İki’ye geçişi baş döndürücüydü. Sıçan tekrar koltuğa çıkıp arka camdan dışarıya baktığı anda, dış kilitlerin hidrolik kapılarının kapandığını gördü. Kapının arasına bir şey sıkışmıştı. Patlayan ve akan bir şey. İç kapı, kanlı bir oyunun son perdesi gibi aşağıya yerine oturdu.</p>

  <p>Sıçan neredeyse evdeydi. Zırhlı iki güvenlik görevlisi yanlarına geldi. Kapının kilitleri açıldı ve Sıçan taksiden indi. Güvenliklerden biri kafasına bir silah dayadı, diğeri ise tek bir kelime etmeden parmak izi okuyucusunu uzattı. Sıçan parmağını bastı ve sığınağın bilgisayarı girişini anında onayladı.</p>

  <p>“İyi akşamlar efendim. Bu gece dışarısı biraz tehlikeli. Yanınızda bagaj var mıydı?” dedi güvenliklerden biri.</p>

  <p>Taksinin ön kapısı açıldı ve taksicinin tekerlekli sandalyesini yere indiren mekanik kolun sessiz inlemesi duyuldu. Gri saçlı kadının nemli bakışları New Jersey’deki bir huzurevinde olması gerekiyormuş izlenimi veriyordu. Örülmüş bir atkı çelimsiz bacaklarını kapıyordu. “Üç katı demiştin.” Taksinin kaldıracı bir tıkla sandalyeyi yere bıraktı. Kadın ona doğru ilerledi. “Altı yüz altmış dokuz dolar.”</p>

  <p>“Bagajım yok, hayır.” Sığınağa sağ salim döndüğü için, Sıçan panikten kaynaklanan bonkörlüğünden pişmanlık duyuyordu. Kendi hesaplarının birinden para transferi yapmak düşünülemezdi. Son bin dolarlık çipini cüzdanının okuyucusuna yerleştirdi. İçinden üç yüz otuz bir doları Bahamalar’daki bir hesaba geçirdi sonra da çipi kadının avucuna bıraktı. Kadın çipi kuşkuyla kabul etti. Sıçan bir anlığına kadının o fosil televizyonlarda yaptıkları gibi çipi ısıracağını sandı. Yaşlı insanlar onu geriyordu. Onun yerine kadın çipi kendi kart okuyucusuna soktu ve kaşları çatık bir şekilde Sıçan’a döndü.</p>

  <p>“Ya bahşiş?”</p>

  <p>Sıçan burnunu çekti. “Yabancı yolcu alma.”</p>

  <p>Güvenlik görevlilerinden biri güldü. Öteki bir yeri işaret etti, ama Sıçan tekerli sandalyenin içindeki kokarca deliğini bir milisaniye geç fark etti. Islak bir sesle sandalyeden iğrenç kokulu bir gaz çıktı ve kötü kokulu bir çiçek gibi Sıçan’ın bıyıklarının altında açtı. Güvenliklerden biri sandalyeyi tutmaya çalıştı, fakat taksici hızlıca görevlinin ayağını çiğneyerek arabaya geri döndü. Diğer güvenlik silahını kadına doğrulttu.</p>

  <p>Taksici cehennemden gelen bir büyükanne gibi gülümsedi. “Hava kirliliği yasasına uyuyorum. Etrafı biraz kokutmak yasadışı değil çocuklar. Ayrıca bana zarar vermek istemezsiniz. Taksi beyin dalgalarımı kontrol ediyor. Ölürsem ne yapacağı belli olmaz.”</p>

  <p>Ayağı çiğnenen güvenlik zıplamayı bıraktı. Silahı olan ise omuzlarını silkti. “Ne yapalım efendim?”</p>

  <p>Sıçan başının sol tarafını birkaç defa silkti sonra da burnunu koltuk altına soktu. Alabildiği tek koku sülfür soslu bozulmuş et kokusuydu. “Boşverin. Bununla uğraşacak zamanım yok.”</p>

  <p>“Var ya, taksimden normalde asla çıkmam. Ama bunun gibi bir yerde yaşayan nasıl biriymiş merak ettim,” dedi taksici. Sandalyeye kenetlenirken mekanik kollar inledi. “Artık biliyorum.” Sandalyesi taksiye yerleşirken cadı gibi güldü. “Kapının oraya park edeceğim. Polisler sokakları temizlemeye başlayacakmış.”</p>

  <p>Güvenlikler, Sıçana asansörlere kadar eşlik etti. O da kapısı açık olana bindi ve parmak izini okutup giriş kodunu söyledi.</p>

  <p>“İyi akşamlar, efendim. Direk odanıza mı gideceksiniz?” diye sordu asansör.</p>

  <p>“Evet.”</p>

  <p>“Pekâlâ efendim. Şu an hizmete açık olan ortak kullanım tesislerinin bir listesini ister misiniz?”</p>

  <p>Reklamı durdurmanın bir yolu yoktu, o yüzden Sıçan sesi duymazdan geldi ve kürküne yapışan kokuyu yalayarak temizlemeye başladı.</p>

  <p>“Havuz sadece profesyonel yüzücülere açıktır. Yerçekimsiz oda dışında bütün tesisler kullanıma açıktır. Duyulardan arınma tankları on bire kadar dolu olacaktır. Taşıyıcı anne tesisinde geçici bir süreliğine kadın vücudu bulunmamaktadır. Rahatsızlık verdiysek özür dileriz,” diye saymaya başladı asansör kapıları kapanırken.</p>

  <p>Asansör tam bodrum katının hemen üstüne, iki buçuk kat aşağıya indi. Sıçan başını kaldırdı ve ışık panellerinin arasında büyüyen karanlık bir boşluk gördü. Minik casus içinden atladı.</p>

  <p>“... holografik terapist yarın sabah sekize kadar çalışmamaktadır, fakat interaktif seks kabinleri gece yarısına kadar hizmete açıktır. Eczane...”</p>

  <p>Casus lağımın içinde su kayağı yapmışa benziyordu. Sarı saçları ıslak ve pisti. Atkuyruğundaki kurdeleler gitmişti. Kot pantolonunun dizleri yırtılmıştı ve yüzünün bir tarafında kötü bir çizik vardı. İpekten kazağı ıslanmış, üstüne yapışmıştı. Bu haline rağmen lazeri tutan eli bir mücevhercininki kadar sakindi.</p>

  <p>“Ufak bir problem yaşamaktayız. Endişelenmenize gerek yok. Asansörümüz kısa bir süreliğine kullanım dışıdır. Bakım-onarıma haber yollandı ve sorunu gidermeye çalışıyorlar. Acil bir durumda güvenliklere haber verin. Verdiğimiz rahatsızlıktan dolayı özür dileriz,” dedi asansörün sakin sesi.</p>

  <p>Casus kat düğmelerinin olduğu panele lazerini doğrulttu. Üstlerine kıvılcım sıçradı ve her yer karanlığa büründü. “Neredeydin sen? Ayrılmak durumunda kalırsak Time Square’deki McDonalds’ta buluşacağımızı söylemiştin,” dedi sinirle.</p>

  <p>Sıçan arka ayakları üstünde doğruldu, “Asıl sen neredeydin? Oraya gittiğimde etraf polis kaynıyordu.”</p>

  <p>Lazerin ucu yanınca donakaldı. Casus, Sıçan’ın arkasındaki çelik duvara gövdesi şeklinde bir yarık kesiyordu. “Yalanın batsın.” Lazer Sıçan’a o kadar yaklaşıyordu ki ışından yanan tüylerinin kokusunu alabiliyordu. “Tozu istiyorum,” dedi casus.</p>

  <p>Yaralanan asansör, “İzinsiz giriş!” diye bağırmaya başladı. Yapay sesine endişe karışmıştı. “Güvenlik, tesiste izinsiz birini tespit etti. Tesisin sakinlerinin evlerine dönmeleri ve bütün güvenlik önlemlerini almaları öneriliyor. Endişelenmeyin. Verdiğimiz geçici rahatsızlıktan dolayı özür dileriz.”</p>

  <p>Sıçan’ın kuyruğundaki pullar kabardı. “Bir anlaşmamız var. Ürünlerini satabilmek için mareşalin ağıma ihtiyacı var. O yüzden hemen buradan çıkalım yoksa...”</p>

  <p>“Tozu ver.”</p>

  <p>Sıçan casusun üstüne bir nefret çığlığıyla atladı. Pençeleri kazağına takıldı ve açık yakasından defalarca kızı tırmaladı. Uzun kırmızı ön dişleriyle boynunu ısırmaya başladı. Saldırısının hızını ve gücünü beklemeyen casus, lazerini düşürdü ve Sıçan’ı duvara fırlatmaya çalıştı. Sıçan sıkı sıkı tutunup, onu tırmalamaya ve ısırmaya devam etti. Casus, açık duran acil çıkışa doğru davranınca Sıçan tekrar atladı. Asansörün tavanına çıktı, endüktöre tutundu ve asansörü tutan kablolardan yukarı tırmanmaya başladı. Asansör boşluğuna yukarıdan ışık giriyordu. Zırhlı güvenlikler kapılardan birini açmış, takılan asansör kabinine doğru aşağı iniyordu. Sıçan tutunduğu kablolardan iki metre ileriye, asansörü tutan ağırlığa atladı. Casusun ateşinden korunmak için ağırlığı siper aldı. Kız kısa boyluydu ve duruşu tehditkâr değildi. Kabinin açıklığından dışarıya kamaştırıcı fırlattı. Güvenlikleri kör etmeyi umuyordu, ardından açıklıktan kendisi çıktı. Sıçan silah seslerini duyabiliyordu. Pişmiş et ve erimiş plastik kokusu alana kadar bekledi sonra gölgelerin arasından çıkıp güvenliklere işaret etti.</p>

  <p>Boynu bükük bir güvenlik ekibi Sıçanla beraber servis asansörüyle bodrumdaki depoya, yaşadığı yere kadar indi. Sığınağa ilk bakmaya geldiğinde, emlakçı, diğer sakinlerle yerin üstünde yaşamasında ısrar etmiş, terk edilmiş bu odaları Sıçan’a satmakta tereddüt etmişti. Fakat Sıçan’a gösterdikleri bütün evler fazla açık, temiz ve düzenliydi. Sıçan kokuların havada asılı kaldığı zindanından memnundu. Üst katındaki sesli havalandırmanın sesiyle uyumayı seviyor ve şehirdeki insanların pis kokularından olabildiğince uzakta olduğunun bilinciyle daha rahat uyuyordu.</p>

  <p>Güvenlik, Sıçan’a ışıldayan pirinçten yapılmış akıllı kapısına kadar eşlik etti ve şifresini girerken kibarca gözlerini çevirdi. Kapıyı, Mosler’e özel olarak yaptırmıştı. İnsanların duyamayacağı frekanstaki viyaklamaları algılayabiliyordu. Kapıya doğra viyakladı ve tarayıcıya parmaklarını okuttu. Lazerden kaçarken korkudan bağırsakları bozulmuş, yuttuğu kapsüller batmaya başlamıştı. Var gücüyle, hemen orada koridorda altına yapmamak için kendini tutuyordu. Kapı, güvenliklerin varlığını algılayıp Sıçan’ı uyardı. Sabırsızca uyarıyı kapamak için bir şifre daha girdi ve kilitler bir tıslamayla açıldı.</p>

  <p>Güvenliklerden biri, Sıçan içeriye girerken, “İyi akşamlar efendim,” dedi. “Ve endişelenmeyin...” Kapı kapanırken güvenliğin cümlesi yarıda kesildi.</p>

  <p>Her şeye rağmen Sıçan eve dönebilmişti. Bir süre kuyruğu seğirerek kapıya dayanıp, odasının dağınıklığı gerilmiş sinirlerini sakinleştirene kadar öylece durdu. Ödülünü hak etmişti. Toz artık tamamen onundu. Kimse bunu ondan alamazdı. Boş bir THC aerosol kutusuna dayalı bir ayna parçasından yansımasını gördü ve kendini kutlamasına dans etti. Doğu Yakası’ndaki, hatta belki de bütün şehirdeki, en zengin sıçandı.</p>

  <p>Yıllarca, belki de onlarca yıl önce geride bırakılmış yamuk çelik rafların oluşturduğu labirentin içinden geçti. Sığınağın müdürleri, Sıçan oraya taşınmadan önce, içindekileri çıkarmayı teklif etmişlerdi, ama Sıçan kalmaları için ısrar etmişti. Yangın müfettişi yeni takılmış sulama sistemini görmeye geldiğinde raflardaki dağınıklığı görünce dehşete düşmüş ve ceza yazmakla tehdit etmişti. Ona rüşvet vermek pahalıya patlamıştı fakat buna değerdi. O zamandan bu yana ıvır zıvır koleksiyonu ikiye katlanmıştı. Senelerce, arada sırada ortaya çıkan hamamböceği dışında, kimse odasını bu halde görmemişti.</p>

  <p>Sonunda rahat bir nefes alarak, geniş ayakkabı koleksiyonundan küflenmeye başlamış deri kösele bir ayakkabı almak için durdu. Eski deri demetini çok severdi ve boş zamanında onları çiğnemekten zevk alırdı. Ayakkabıların yanında dağ gibi kitaplar vardı. Özel kütüphanesi. Sıçan’ın en sevdiği lezzetlerden biri New York Halk Kütüphanesi’nin nadir kitaplar koleksiyonundan çaldığı Çimen Yaprakları adlı kitaptı. Sağ salim eve gelişini kutlamak için kırk üçüncü sayfayı yırtıp çıkardı ve ayakkabının içine soktu. Ayakkabıyı parçalanmış alçıpanların üstünden ve bozuk elektronik parçaların bulunduğu rafların, camı kırılmış monitörlerin, bozuk daktiloların, mikrodalga fırınların ve robot süpürge makinelerinin arasından sürükledi. Tam yuvasına ulaşmıştı ki, kırık bir florasandan aşağı asılmış kirli Macar bayrağının arkasından federal ajan çıktı.</p>

  <p>Bir anda ürken Sıçan içgüdüsel olarak duvardaki yarıktan yuvasına saklandı. Fakat ajan hızlıydı. Sıçan, ajanın kullandığı silahı tanıyamadı. Tek bildiği şey, silah tısladığında, artık belinden aşağısını hissetmediğiydi. Yere yuvarlandı, fakat yavaşça, acı içinde sürünmeye devam etti.</p>

  <p>“Sende istediğim bir şey var.” Ajan bir tekme attı. Sıçan arkasında dışkı izi bırakarak yarığa doğru beton yerin üzerinde savruldu. Ajan kuyruğuna basarak onu olduğu yerde durdurana kadar sürünmeye devam etti.</p>

  <p>“Toz nerede?”</p>

  <p>“Ben... Bende değil...”</p>

  <p>Ajan tekrar üstüne bastı ve Sıçan’ın baldır kemiği plastiktenmiş gibi kırıldı. Sıçan hiçbir şey hissetmedi.</p>

  <p>“Toz.” Ajanın sesi garip bir şekilde dalgalandı.</p>

  <p>“Burada değil. Fazla tehlikeli.”</p>

  <p>“Nerede?” Ajan onu serbest bıraktı. “Nerede?”</p>

  <p>Sıçan, ajanın silahı tutan elini titrerken görünce şaşırdı. İlk defa adamın gözlerinin içine baktı ve o tanıdık sarımsı rengi gördü. O anda Sıçan, Koch Terminali’ndeki durumu ne kadar yanlış anladığını fark etti. Adam sıkılmamıştı. <i>Boş</i> bakıyordu. Bir anlığına Sıçan bu beklenmedik, sıradışı talihine inanamadı. Zaman yaratmaya çalış, diye düşündü kendi kendine. Hâlâ bir şans var. Köşeye sıkıştırılmış olsa da savaşma içgüdüsünün yanlış olduğunu biliyordu.</p>

  <p>“Beni bırakırsan sana hemen getirebilirim. On, on beş dakika. İhtiyacın varmış gibi duruyor.”</p>

  <p>“Ne demek istiyorsun?” Ajanın maskesi düşmeye başlamıştı ve Sıçan adamı avucunun içine aldığını anladı. Ajan tozu kendi için istiyordu. Ölülerden biriydi. “Kendine çok yüklenme. Yuvamda bir bağlantı var. Yarığın orada. On dakika sürer.” Sıçan kendini yuvaya doğru çekmeye başladı. Ajanın onu durdurmaya yeltenmeyeceğini biliyordu. Adam çoktan yoksunluk belirtileri gösteriyordu. “Sadece on dakika; sonra istediğin kadar toz alabilirsin.” Zavallı salak, sinapsları arasında deli gibi pompalanan nöro-regülatör dalgasına karşı asla savaşamazdı. Her an çökebilir, titreyen ellerinden silahını düşürebilirdi. Sıçan yarığa ulaştı ve sakinleştirici karanlığa girdi.</p>

  <p>Yuva yüzyıllık bir alışveriş arabasından ve parçaları ayrılmış metro koltuğundan oluşuyordu. Sıçan, boşlukları sentetik lastik, kartpostallar, dikenli tel, disk kapları, Park Etmek Yasak levhası, çeşitli kemikler, alışveriş çantaları ve jant kapakları ile doldurmuştu. Yarıktan içeri tırmandı ve kendini parçalanmış bin dolarlık kâğıt paraların üstüne bıraktı. Bu paralar altı yıllık anlaşmalar, aldatmalar, birkaç cinayet ve birkaç bin tozlu ölümün kârıydı.</p>

  <p>Sıçan güvenliklere haber yollamak için bağlantı kurarken, federal ajan burnunu çekti. “Birisi kandırdı beni, acımasız bir ahmak kullandırdı, ne zaman bilmiyorum, galiba Barcelona’daydı... Sarah beni bu halde görseydi...” Ağlamaya başladı. “Kendimi ihbar etmek istedim... Durmadan yeni ilaçlar üzerinde çalışıyorlar ama bu hiç adil değil! Başarı yüzdesi düşük... İlk defa iki hafta önce kullandım... sadece iki hafta. Çok uzun zaman olmuş gibi... Uyduruk bir toz almak için adam öldürdüm. Fakat haklılar, bu, bu çok farklı, tarif edemiyorum bile...”</p>

  <p>Sıçan’ın parmakları ışıldayan klavyenin üstünde geziniyor, güvenliğe durumunu, odaların konumunu, içeri nasıl girmeleri gerektiğini yazıyordu. Akıllı kapının tanıma ayarını değiştirmişti. Zor olacaktı, ama eğer hızlı ve dikkatli davranırlarsa ajanı alt edebilirlerdi. Silahlı ve aklını kaybetmiş bir adamla pazarlık yapmaktansa, ani bir saldırı için risk almak daha iyiydi.</p>

  <p>“Aslında kendimi öldürmeliydim... En iyisi bu olurdu, ama bir tek ben değilim ki... On yaşında çocuklar gördüm... Hangi pislik çocuklara toz satar... Kendimi öldürmeliyim aslında ve de seni.” Sıçan bağlantıdan çıkarken ajanın ses tonunda bir değişim oldu. “Ve seni.” Ajan çömeldi ve yarıktan içeriye elini soktu. “Geliyor. Kuryeyle. On doz. Sen kapıya varana kadar gelmiş olur,” dedi Sıçan. Ajanın elini görünce çürüyen para yığınının içine iyice gömüldü. “Kapının orada bekle, tamam mı? Her an burada olacak.”</p>

  <p>“İstemiyorum.” El o kadar büyüktü ki, ışığı kapatıyordu. Sıçan’ın tüyleri kabardı ve sırtı dikleşti. “Siktiğimin tozu sende kalsın.”</p>

  <p>Sıçan, dağınıklığın içinden geçmeye çalışan güvenlikleri duydu. Raflar düştü. Bu adamlar ne kadar sakardı.</p>

  <p>“Ben seni istiyorum.” El, paraların arasından Sıçan’ı bulmaya çalışıyordu. El kocaman olmuştu, onu tek bir kavramada öldürebileceğinden şüphesi yoktu. Karanlıkta, avucundaki çizgileri, parmaklarındaki yuvarlakları görebiliyordu. Sıçan’ın gözünde parmak izleri dönüyordu, kontrolünü kaybediyordu. O anda kapsüllerden birinin kırılıp, bağırsaklarına en iyi kaliteden büyük bir miktar Cezayir Sarısı tozunun karışmış olduğunu fark etti. Sanrının berraklığıyla, kanının içinden kıvılcımların geçtiğini, çıra gibi nöronlarını yaktığını hayal etti. Birden güvenliklerin bir önemi kalmamıştı. Köşeye sıkıştırılmış olması dışında hiçbir şeyin önemi kalmamıştı. Savaşma içgüdüsüne karşı daha fazla koyamayınca, ajanın elleri onu yakaladı. Adam, Sıçan’ın hayal ettiğinden daha da güçlüydü. Sıçan, adamın elini ısırıp tırmalıyordu. Adam onu ışığa doğru çekerken aklından geçen tek şey bir insanın korkunç derece büyük olduğuydu. Bir sıçandan çok daha büyük.</p>

  <p class="p20">Çeviren: Ayşe Su Akaydın</p>
</body>
</html>