<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Tanrı’nın Dokuz Milyar Adı</span></p></h3>

  <p class="p15">Dr. Wagner gülmemek için kendisini zor tutmuştu. “İsteğiniz bana biraz garip geldi açıkçası. Yanılmıyorsam, ilk defa Tibet’teki bir manastırdan Otomatik Sıralama Bilgisayarı siparişi alıyorum. İşinize burnumu sokmak gibi bir niyetim yok, ancak sizinki gibi bir... hmmm... kurumun böyle bir makineye ihtiyaç duyacağı aklımın ucundan geçmezdi. Bu bilgisayarla tam olarak neler yapmayı amaçladığınızı açıklayabilir misiniz acaba?”</p>

  <p>İpekten cübbesini düzeltip para birimi hesaplamalarında kullandığı sürgülü cetveli kenara koyan Rahip, “Memnuniyetle,” diye cevap verdi. “Sizin Mark V isimli bilgisayarınız on haneye kadar tüm rutin matematik işlemlerini gerçekleştirebiliyor. Ancak bizim çalışmamız sayılar üzerine değil, harfler üzerine. O sebepten sizden istediğimiz şey bilgisayarınızın elektronik daktilosunu rakam değil de harf yazacak şekilde ayarlamanız.”</p>

  <p>“Ne demek istediğinizi tam olarak anlayamadım ama...”</p>

  <p>“Bu, son üç yüz yıldır, yani aslına bakarsanız manastır kurulduğundan beri üzerinde çalıştığımız bir proje. Projemiz sizin düşünce şeklinize göre biraz garip veya olağan dışı gelebilir, bu yüzden ben durumu açıklarken açık fikirlilikle dinlemenizi temenni ediyorum.”</p>

  <p>“Tabii ki.”</p>

  <p>“Üzerinde çalıştığımız proje oldukça basit. Tanrı’nın olası tüm isimlerini içeren bir liste hazırlıyoruz.”</p>

  <p>“Efendim?”</p>

  <p>“Tüm bu isimler kendi icadımız olan bir alfabenin en fazla dokuz harfi ile yazılıyor,” diye devam etti Rahip ağırbaşlı bir şekilde. “Buna inanacak sebeplerimiz var.”</p>

  <p>“Ve üç yüz yıldır bununla uğraşıyorsunuz, öyle mi?”</p>

  <p>“Evet, öyle. Ama projeyi bu hızda ilerleyerek bitirmemiz on beş bin yılımızı alır diye tahmin ettik.”</p>

  <p>“Öyle mi?” dedi Dr. Wagner şaşkın bir ifadeyle. “Şimdi anlıyorum neden bizim makinelerimizden birini sipariş etmek istediğinizi. Ancak sormama müsaade edin lütfen, bu projenin amacı tam olarak nedir?”</p>

  <p>Rahip bir an duraksayınca, Wagner yanlış bir şey mi söyledim diye düşündü. Öyle olsa bile, Rahibin verdiği cevapta rahatsızlık duyduğunu gösteren en ufak bir belirti bile yoktu.</p>

  <p>“İsterseniz buna ibadet deyin. Ancak bu bizim inancımızın çok önemli bir parçası. Yüce yaratanı niteleyen; Tanrı, Yehova, Allah ve bunlar gibi birçok ad insanlar tarafından konulmuş etiketlerden ibarettir. Bu işin içinde karışık bir felsefe yatıyor aslında, ama bunu tartışmanın ne yeri ne zamanı. Demek istediğim şu ki, harflerin tüm olası kombinasyonlarının arasında Tanrı’nın <i>gerçek</i> diyebileceğimiz adlarına ulaşabiliriz. Harflerin sistematik permütasyonlarıyla, Tanrı’nın tüm adlarını sıralamaya çalışıyoruz.”</p>

  <p>“Anlıyorum. Yani AAAAAAA...’dan başlayıp ZZZZZZZ...’ye kadar kombinasyonları sıralıyorsunuz.”</p>

  <p>“Aynen öyle. Yalnız, bunu kendimize ait olan özel bir alfabe ile yapıyoruz. Elektronik daktiloyu bizim alfabemizi kullanacak şekilde ayarlamak eminim sizin için çocuk oyuncağıdır. Asıl sorun saçma kombinasyonları engelleyecek uygun komutları vermek. Örneğin, hiçbir harf üst üste üç kez gelmemeli.”</p>

  <p>“Üç mü? Sanırım iki demek istediniz.”</p>

  <p>“Hayır, üç demek istedim. Ne yazık ki dilimizi bilseniz dahi bunun sebebini açıklamam çok zaman alacaktır.”</p>

  <p>“Eminim öyledir,” dedi Wagner sabırsızca. “Devam edin lütfen.”</p>

  <p>“Şanslıyız ki, Otomatik Sıralama Bilgisayarınızı bu işe adapte etmek çok kolay bir işlem olacak. Bilgisayar doğru bir şekilde programlandığında, sırayla her harf ile permütasyon yapıp sonucu kâğıda basacak. Bizim on beş bin yılımızı alabilecek bu işi, sizin bilgisayarınız yüz gün içinde tamamlayacak.”</p>

  <p>Dr. Wagner çok çok aşağılardaki Manhattan caddelerinden gelen belli belirsiz sesleri bile duymuyordu artık. Farklı bir dünyaya gitmişti; insan yapımı olmayan, gerçek dağların olduğu bir dünyaya. Çok uzaklarda, dağların tepesindeki manastırda rahipler sabırlı bir şekilde çalışıp, nesiller boyunca anlamsız kelimeler topluyorlardı. Nasıl bu kadar ahmak olabiliyorlar? O an insanlıkta budalalığın bir sınırının olmadığını düşündü. Karşısındaki rahibin anlattıklarını ne kadar budalaca bulsa da, düşüncelerini belli etmemeliydi. Müşteri her zaman haklıydı ne de olsa...</p>

  <p>“Mark V’i istediğiniz listeyi çıkaracak şekilde programlamak sıkıntı olmayacaktır,” diye cevapladı doktor. “Benim asıl endişelendiğim konu, bilgisayarı kurmak ve muhafaza etmek. Tibet’e kadar gitmek, özellikle de bu günlerde, hiç kolay olmayacaktır.”</p>

  <p>“Ulaşım işini ayarlayabiliriz. Bilgisayarın parçaları uçakta taşınacak büyüklükte, ki sizi de bu yüzden seçtik. Parçaları Hindistan’a kadar getirebilirseniz, geri kalan yolu biz devralırız.”</p>

  <p>“Ve bu iş için iki mühendisimizi çalıştırmak istiyorsunuz, öyle mi?”</p>

  <p>“Evet, projenin tamamlanması için üç ay bizimle kalacaklar.”</p>

  <p>“Personel müdürüne haber vereyim,” dedi Dr. Wagner, sonra da masasının üzerindeki kâğıda notlar aldı. “Ancak değinmek istediğim iki mevzu daha var...”</p>

  <p>Dr. Wagner cümlesini bitiremeden Rahip küçük bir parça kâğıt çıkarıverdi.</p>

  <p>“Bakın, bu benim Asya Bankası’ndaki hesap bakiyem.”</p>

  <p>“Teşekkürler. Evet, ol...dukça yeterli gözüküyor. Değineceğim ikinci mevzu o kadar basit ki söylemeye çekiniyorum açıkçası, ancak çoğu zaman o kadar bariz şeyleri gözden kaçırıyoruz ki... Sakıncası yoksa ne tarz bir elektrik enerjisi kullandığınızı sorabilir miyim?”</p>

  <p>“Elli kilovatlık, yüz on volt gücünde dizel bir jeneratör kullanıyoruz. Kuralı beş yıl oluyor ve oldukça iyi çalışıyor. Manastırdaki hayatı da büyük ölçüde kolaylaştırdı bizim için, ancak asıl kurma amacımız tabii ki de dua çarklarını döndüren motorlara elektrik gücü sağlamaktı.”</p>

  <p>“Tabii ki,” dedi Dr. Wagner. “Bu nasıl aklıma gelmedi?”</p>

  <p class="p19">Dağın tepesindeki manastırın duvarlarından aşağıya bakınca baş döndürücü bir manzara vardı, ama insan zamanla her şeye alışıyordu işte. Üç ayın ardından, ne manastırın dibindeki bin metrelik dipsiz uçurum, ne aşağıdaki vadide yer alan uçsuz bucaksız dama tahtası görünümlü tarlalar artık etkilemiyordu George Hanley’yi. Rüzgârların aşındırdığı taşlara yaslanıp, adlarını öğrenmeye bile yeltenmediği uzaktaki dağları bezmiş bir şekilde izliyordu.</p>

  <p>George, bunun başına gelmiş en garip olay olduğunu düşündü. Laboratuvardaki muzip iş arkadaşlarından birinin deyişiyle “Kaf Dağı Projesi”. Mark V haftalardır üzerinde hiçbir anlam ifade etmeyen şeylerin yazılı olduğu düzinelerce kâğıt basmıştı. Sabırla ve sistematik bir şekilde harfleri olası tüm kombinasyonlarına göre diziyordu bilgisayar; her diziyi tek tek bitirip bir sonrakine geçiyordu. Elektronik daktilolar sayfaları bastıkça, rahipler sayfaları dikkatlice kesip devasa ciltlere yerleştiriyorlardı. Şükürler olsun ki, bir haftaya bilgisayar tüm işi tamamlamış olacaktı. Bu keşişler ne tür acayip hesaplamalar yapmışlardı da on, yirmi, hatta yüz harfli kelimelere geçmeye gerek duymamışlardı; George’un en ufak bir fikri bile yoktu. Sürekli olarak gördüğü kâbuslardan birinde tüm plan değişiyor, Başrahip (uzaktan yakından benzemese de ona kendi aralarında Sam Jaffe diyorlardı) projenin yaklaşık 2060 yılına kadar uzatıldığını söylüyordu. Aslına bakılırsa, böyle bir şey deseler bile George buna hiç şaşırmazdı.</p>

  <p>Tahta kapının rüzgârda çarpılma sesi duyuldu; Chuck gelmişti. Chuck her zamanki gibi puro içmekteydi, sürekli içtiği purolar Chuck’ın keşişlerle bir hayli yakınlaşmasını sağlamıştı; ona göre keşişler hayattan zevk almasını bilen adamlardı. Kulağa çok çılgınca geliyordu, ama hiç de bağnaz insanlar değillerdi. Bağnaz olsalardı sıkça aşağıdaki köye <i>gezmeye</i> inmezlerdi zaten...</p>

  <p>“George baksana,” dedi Chuck aceleyle. “Başımız dertte olabilir.”</p>

  <p>“N’oldu? Makine mi çalışmıyor yoksa?” Bu herhalde George’un başına gelebilecek en kötü şey olurdu. Böyle bir durum eve dönüşü ertelerdi ki, bundan da kötüsü olamazdı zaten. Öyle berbat bir ruh halindeydi ki bu yerde, küçücük bir televizyon reklamı sahnesi bile onun için çölde vaha bulmak gibi olurdu; en azından ona evini hatırlatan bir bağ.</p>

  <p>“Hayır, hayır. Öyle bir şey değil.” Chuck duvarın üzerine oturmuştu, ancak bu onun için olağan dışı bir davranıştı. Normalde düşmekten korktuğu için duvarın üzerine hiç oturmazdı. “Tüm bunların ne anlama geldiğini öğrendim.”</p>

  <p>“Nasıl yani? Zaten bilmiyor muyduk bunu?”</p>

  <p>“Evet, biliyorduk tabii. Ama bildiğimiz bu rahiplerin ne yapmaya çalıştıklarıydı, işin asıl amacını bilmiyorduk. Çok acayip bir amaçları varmış...”</p>

  <p>“Tanrı aşkına bilmediğim bir şey söyle,” diye homurdandı George.</p>

  <p>“Ama öyle deme, bugün bizim ihtiyar Sam bana açıldı. Biliyorsun, her gün öğleden sonra çıktıları görmeye geliyor. Bugün biraz heyecanlı görünüyordu; yani en azından bir Budist rahibin olabileceği kadar. Ona artık son kombinasyonda olduğumuzu söylediğimde, bana o tatlı İngilizce aksanıyla neden bu işi yaptığımızı bilmek isteyip istemediğimi sordu. Ben de ‘Öğrenmek isterim tabii,’ deyince o da her şeyi anlattı.”</p>

  <p>“Anlat bakalım, neymiş dertleri...”</p>

  <p>“Tanrı’nın tüm adlarını yazdıklarında, ki dokuz milyar adının olduğunu iddia ediyorlar, Tanrı’nın isteğini yerine getirmiş olacaklarına inanıyorlar. İnsan ırkı yaradılış amacını tamamlayacak ve artık insanlığın varoluşunun bir anlamı kalmayacak. Aslına bakarsan, bu fikrin ta kendisi dine karşı gelmek gibi bir şey.”</p>

  <p>“Eee, bizden ne yapmamızı bekliyorlar, intihar mı edelim yani?”</p>

  <p>“Öyle bir şeye gerek kalmayacak. Liste tamamlandığında Tanrı kendisi devreye girecek ve sonra... bam!”</p>

  <p>“Hmmm, anladım. İşi bitirdiğimizde dünyanın sonu gelecek yani.”</p>

  <p>George’un cevabı üzerine Chuck gergin bir şekilde hafiften gülümsedi.</p>

  <p>“İhtiyara ben de aynısını söyledim. Ama bizimki ne cevap verse beğenirsin! Önce bana sanki sınıftaki en salak öğrenciymişim gibi tip tip baktı, sonra da ‘Bu işin sonuçları öyle küçük olmayacaktır,’ dedi.”</p>

  <p>Bu cevabın üzerine George bir süre düşündü.</p>

  <p>“Bizimkinin geniş bir bakış açısı varmış anlaşılan,” dedi ardından. “Ama bize ne ki bundan? Bizimle ilgili hiçbir şeyi değiştirmeyecek bu söylediklerin. Zaten manyak olduklarını biliyorduk.”</p>

  <p>“Evet, öyle, ama olacakları kestiremiyor musun? Listeyi tamamladıklarında İsrafil boruyu üflemeyecek ya da her ne bekliyorlarsa o olmayacak işte. Sonra da bizi suçlayacaklar. Sonuçta bizim makinemizi kullanıyorlar. Durum biraz kötü anlayacağın.”</p>

  <p>“Anlıyorum,” dedi George sakince. “Haklı olabilirsin, ama böyle şeyler hep olur bilirsin. Luisiana’da ben daha çocukken aynı buradakiler gibi manyak bir rahip vardı. Dünyanın haftaya pazar yok olacağını söyleyip dururdu. Yüzlerce insan da inanmıştı ona, hatta evini barkını satan bile olmuştu. Tabii ki hiçbir şey olmadı, ama öyle tahmin ettiğin gibi insanlar rahibin üstüne yürümedi de. İnsanların rahibin hesaplarında hata yaptığını düşündüler ve adama inanmaya devam ettiler. Hatta hâlâ inanmaya devam edenler bile vardır.”</p>

  <p>“Ama fark ettiysen burası Luisiana değil. İkimize karşı yüzlerce rahip. Ben bu adamları sevdim açıkçası ve bizim ihtiyarın hayatının işi suya düştüğünde onun için üzüleceğim. Keşke başka bir yerde olsaydım.”</p>

  <p>“Haftalardır ben de aynı şeyi umuyorum. Ancak sözleşmemiz bitip bizi eve götürecek araç gelene kadar yapabileceğimiz bir şey yok.”</p>

  <p>“Tabii,” dedi Chuck düşünceli bir şekilde, “işi birazcık sabote etmeyi de deneyebiliriz bence.”</p>

  <p>“Hayır olmaz! Öyle bir şey yaparsak her şeyi daha da berbat ederiz.”</p>

  <p>“Kastettiğim şey farklıydı. Olaya bir de şöyle bak. Şu anki günde yirmi saatlik çalışma programıyla makine tüm kombinasyonları dört gün içinde bitirecek. Bizi buradan götürecek araç ise bir hafta sonra gelecek. Yani, yapmamız gereken tek şey makinenin arızalanmasını sağlamak; elbette öyle bozuk bırakmayacağız, ama işin bitmesini birkaç gün geciktirmiş olacağız. Eğer zamanı iyi ayarlarsak makine son çıktıyı bastığında biz çoktan havaalanında oluruz. Böylece bizi hayatta yakalayamazlar.”</p>

  <p>“Hiç hoşuma gitmedi bu plan,” dedi George. “Daha önce hiçbir işimi bitirmeden bırakıp gitmedim. Ayrıca, şüphe uyandırır öyle bir şey yaparsak. Adam gibi oturup işin sonucuna katlanacağım.”</p>

  <p class="p19">Yedi gün sonra, dağ midillileri iki mühendisi dönemeçlerden aşağıya indirirken, “Bu plan hâlâ hoşuma gitmiyor bilesin,” dedi George. “Ve sakın korkumdan kaçtığımı düşünme; yukarıdaki zavallı adamcağızlara üzülüyorum sadece. Projenin koskoca bir hiç olduğunu gördüklerinde onların yanında olmak istemedim. Tanrı bilir bizim ihtiyar nasıl üzülecek.”</p>

  <p>“Çok tuhaf,” diye cevap verdi Chuck, “ihtiyara güle güle derken fark ettim ki, adam aslında işi kasıtlı olarak uzatıp kaçtığımızı biliyordu, ama makine düzgün çalıştığı için işin yakında biteceğini de biliyordu. Ondan kaçışımızı da umursamadı. Ve sonra... ama tabii onun için herhangi bir <i>sonra</i> yok...”</p>

  <p>George arkasını dönüp oturduğu semerden dağ yolunu izledi. Burası manastırı net bir şekilde görebileceği son noktaydı. Gün batımında manastırın basık ve sivri binalarının siluetleri gözüküyordu. Manastırdan gelen ışıklar, adeta okyanusta ilerleyen bir geminin yan pencereleri gibi parıldıyordu. Bu ışıklar tabii ki de elektrik ışıklarıydı. Mark V ile kaynağı aynı olan elektrik ışıkları... “Acaba daha ne kadar süre Mark V ile aynı kaynağı paylaşacaklar?” diye merak etti George. Acaba rahipler yaşayacakları hayal kırıklığı ve sinirle makineyi parçalayacaklar mıydı? Ya da sakince oturup hesaplamalarına en baştan tekrar mı başlayacaklardı?</p>

  <p>George şu anda dağın tepesinde nelerin olup bittiğini rahatlıkla kestirebiliyordu. Başrahip ve yardımcıları ipek cübbeleriyle oturmuş, genç rahiplerin daktilodan çıkartıp devasa ciltlere yerleştirmekte olduğu kâğıtları inceliyorlardı mutlaka. Kimse kesinlikle tek kelime etmiyordu. Tek ses, kâğıtları harf yağmuruna tutan daktilonun sesiydi, çünkü Mark V saniyede yaptığı binlerce hesaplamaya rağmen hiç ses çıkarmazdı. Emindi ki, üç ay boyunca böyle bir ortamda yaşamak insana kafayı yedirmeye yeter de artardı bile.</p>

  <p>“İşte orada,” dedi Chuck eliyle aşağıdaki vadiyi göstererek. “Ne kadar da güzel değil mi?”</p>

  <p>George’a göre de çok güzeldi gerçekten. Rampanın sonunda duran eski ve yıpranmış DC3 model uçak, gümüşten yapılmış küçük bir haç gibi zarif gözükmüştü ona. İki saat içinde onları özgürlüğe ve akıl sağlığına kavuşturacaktı. Adeta hoş bir şarap gibi, buradan kurtulacağı düşüncesi de tadılmaya değerdi. Midilli vadiye doğru yavaş yavaş inerken, George hep bunu düşündü. Himalayalar’dan hızla gelen gece üstlerine çökmek üzereydi. Şanslılardı; yol çok düzgündü, tıpkı vadiye inen diğer tüm yollar gibi. Ayrıca ikisinde de el fenerleri vardı. En ufak bir tehlike dahi yoktu; tek rahatsız eden şey hafiften gelen soğuktu. Hava fazlasıyla açıktı; gökyüzünde o tanıdık, dost canlısı yıldızlar parıldıyordu. En azından pilot uçağı kaldırırken kötü hava şartları sebebiyle zorlanmayacak, diye aklından geçirdi George; böylece tek dert ettiği şey de çözülmüş oldu.</p>

  <p>Kendi kendine bir şarkı mırıldanmaya başladı, ama bir süre sonra bıraktı. Etraftaki devasa dağlar, beyazlar içinde bir hayalet gibi her yeri sarmıştı. Atmosfer pek de coşkulanmaya elverişli değildi açıkçası. George şöyle bir saatine baktı.</p>

  <p>“Bir saate havaalanına varırız,” diye arkasına dönüp Chuck’a seslendi. Sonra da ekledi, “Bilgisayar son turunu bitirdi mi acaba? Aşağı yukarı şu sıra bitirmesi gerekiyordu.”</p>

  <p>Chuck’tan cevap gelmedi. Bunun üzerine George, semerinin üzerinde dönüp arkasına baktı. Chuck’ın suratı bembeyaz olmuştu, gökyüzüne bakıyordu.</p>

  <p>“Baksana,” diye fısıldadı Chuck. George da kafasını yukarıya çevirdi. (Her şey için bir <i>son kez</i> vardır.)</p>

  <p>Gökyüzündeki yıldızlar sessizce teker teker sönmekteydi.</p>

  <p class="p20">Çeviren: Ahmet Can Halat</p>
</body>
</html>