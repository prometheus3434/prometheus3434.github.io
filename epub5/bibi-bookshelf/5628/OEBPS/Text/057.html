<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Ateşi Keşfeden Ayılar</span></p></h3>

  <p class="p15">Bir papaz olan erkek kardeşim ve yeğenimle birlikte arabadaydım. Arabayı ben kullanıyordum. Lastiğin havası indiğinde tam da Bowling Green’in kuzeyinde I-65’in üzerindeydik. Pazar akşamıydı. Annemi ziyarete huzurevine gitmiştik. Benim arabadaydık. Arabadakiler lastiğin havasının inmesinin ardından sızlanmaya başladı, çünkü ailemdeki en eski kafalı insan olarak arabamın lastiklerini kendim tamir ederim. Erkek kardeşim sürekli radyal lastik almamı söyler ve eski lastiklerden almayı bırakmam konusunda beni sürekli uyarır.</p>

  <p>Ama arabanın lastiklerini nasıl tamir edeceğinizi biliyorsanız, neredeyse bir kuruş bile ödemeden bu işin altından kalkabilirsiniz.</p>

  <p>Havası inen lastik sol arka tarafta olduğu için, arabayı yolun solundaki çimenlere çektim. Caddy marka arabamın tökezleyerek duruvermesi lastiğin mahvolduğunun habercisiydi. “Bagajda şu FlatFix takozlarından var mı diye sormama hiç lüzum yok sanırım,” dedi Wallace.</p>

  <p>Wallace Jr.’a dönüp “Evlat, tut bakayım şunu,” dedim. Yardım etmeye yanaşacak kadar olgundu, ama henüz her şeyi bildiğini düşünecek kadar büyümemişti. Eğer evlenip çoluk çocuk sahibi olmaya karar verseydim, Wallace Jr. gibi bir çocuğum olsun isterdim.</p>

  <p>Eskimiş 56 model Caddy marka arabamın bagajı ıvır zıvırla dolu bir kulübeyi andırıyordu. Wallace’ın üstünde pazar günlerine özel olarak giydiği gömlek vardı, bu yüzden ben dergileri, balıkçı takımını, tahtadan yapılmış takım çantamı, birkaç eski kıyafeti, çuvala sarılı kaldıracı, tütün püskürtme tabancasını kaldırıp krikoyu bulmaya çalışırken bana yardım etme teklifinde bile bulunmadı. Yedek lastiğin de havası biraz inmiş gibiydi.</p>

  <p>Işık söndü. “Evlat, salla bakayım feneri,” dedim.</p>

  <p>Işık tekrar yandı. Tampon krikosu yoktu, ama arabada iki yüz elli kiloluk bir hidrolik bulunduruyordum. Hidroliğin altında annemin 1978-1986 yıllarına ait <i>Southern Livings</i> dergilerini buldum. Aslında dergileri çöpe atmaya niyetlenmiştim. Eğer Wallace yanımızda olmasaydı, Wallace Jr.’ın krikoyu aksın altına yerleştirmesine izin verirdim, ama dizlerimin üzerine çöktüm ve işimi kendim hallettim. Bir çocuğun lastik değiştirmeyi öğrenmesinde bir sakınca görmüyorum. Lastikleri kaldırıp tamir etmesen bile, hayatın boyunca birkaç tane lastik değiştireceksin elbette. Tekerleği yerden almadan ışık tekrar söndü. Gökyüzünün çarçabuk karanlığa bürünmesine hayret etmiştim. Ekim ayının sonlarıydı, havalar soğumaya başlamıştı. “Evlat, tekrar salla feneri,” dedim.</p>

  <p>Fener tekrar yandı ama ışığı cılızdı, yanıp sönüyordu.</p>

  <p>“Radyal lastiklerle, lastiğin havasının inmesi sorunundan <i>kurtulursun</i>,” dedi Wallace, birden fazla kişiye konuşma yaparken kullandığı ses tonuyla. Bu durumda birden fazla kişi Wallace Jr. ve ben oluyorduk. “Lastiğin <i>havası inse</i> bile, şu FlatFix denen şeyle pompalayıveriyorsun ve yoluna devam ediyorsun. Tanesi üç doksan beş.”</p>

  <p>“Bobby Amcam lastiklerini yanlız başına onarabilir,” dedi Wallace Jr. Sanırım bana olan bağlılık duygusuyla böyle bir şey çıkmıştı ağzından.</p>

  <p>“<i>Yalnız,</i>” dedim, arabanın altında lastikle uğraşırken. Wallace’a kalsaydı Wallace Jr., annemin deyişiyle “mağara adamı” gibi konuşacaktı, ama radyal lastikli araba kullanacaktı.</p>

  <p>“Işığı tekrar sallasana,” dedim. Sönmek üzereydi. Bijon cıvataları sökerek jant kapağını çıkardım ve tekerleği çektim. Lastik, yanağıyla birlikte harap olmuştu. “Bunu tamir etmeyeceğim,” dedim. Bana göre hava hoş. Ambarın yanında bir adam boyunda üst üste dizilmiş bir yığın lastiğim var zaten.</p>

  <p>Işık tekrar söndü. Yedek lastiği yerine takarken, fenerin ışığı her zamankinden daha parlak bir şekilde yanmaya başladı. “İşte böyle daha iyi,” dedim. Loş turuncu renkte yanıp sönen bir ışık yığını belirmişti. Fakat bijonları bulmak için arkamı döndüğümde, Wallace Jr.’ın elinde tuttuğu fenerin ışığının yanmadığını görünce şaşırıp kaldım. Işık, ağaçların kenarında duran iki ayının elinde tuttuğu meşalelerden geliyordu. Ayılar kocamandı, yüz elli kilo ağırlığında, bir buçuk metre uzunluğundaydılar. Wallace Jr. ve babası, ayıları görünce donakalmışlardı. Bu durumda en iyisi ayıların dikkatini çekmemek olacaktı.</p>

  <p>Bijonları jant kapağından alarak yerlerine taktım. Genellikle bijonların üzerine biraz yağ damlatırım, ama bu seferlik boşverdim. Arabanın altına doğru uzandım, krikoyu indirip çektim. Yedek lastiğin havasının sürmek için yeterli olduğunu görünce rahatladım. Krikoyu, bijon anahtarı ve patlak lastiği bagaja koydum, jant kapağını değiştirmek yerine, onu da bagaja koyuverdim. Bu süre zarfında ayılar tek bir hamle bile yapmadı. Sadece ellerindeki meşaleleri tutmakla yetindiler. Meraklarından mı oradalardı yoksa yardım mı etmek istiyorlardı, işte orasını bilemem. Arkalarındaki ağaçlarda daha fazla ayı varmış gibi görünüyordu.</p>

  <p>Üç kapıyı birden bir çırpıda açarak arabaya bindik ve oradan uzaklaştık. Wallace konuşan ilk kişi oldu. “Ayılar ateşi keşfetmişe benziyor,” dedi.</p>

  <p class="p19">Annemi huzurevine ilk defa yaklaşık kırk yedi ay, yani dört yıl önce götürdüğümüzde, bana ve Wallace’a ölmeye hazır olduğunu söylemişti. “Benim için endişelenmeyin çocuklar,” diye fısıldadı. Bunları söylerken hemşire duymasın diye bize doğru eğilmişti. “Milyon kilometreler boyunca direksiyon salladım. Diğer tarafa geçmeye hazırım. Burada oyalanmaya zamanım yok artık.” Otuz dokuz yıl boyunca bir okul servisinin şoförlüğünü yapmıştı. Wallace gittikten sonra bana rüyasını anlattı. Birkaç doktor, bir daire oluşturarak oturmuş, annemin durumunu konuşuyorlarmış. Doktorlardan biri, “Onun için yapabileceğimiz her şeyi yaptık arkadaşlar, bırakalım gitsin bence,” demiş. Hepsi birden, onaylarcasına ellerini havaya kaldırarak gülümsemişler. Annem geçen sonbaharda ölmediği için hayal kırıklığına uğramış gibi görünüyordu. İlkbahar geldiğinde bu konuyu çoktan unutmuştu bile, tıpkı diğer yaşlılar gibi.</p>

  <p>Wallace ve Wallace Jr.’ı her pazar akşamı annemi görmeye getiriyordum. Onun dışında salı ve perşembe günleri de kendim geliyordum. Onu genelde, izlememesine rağmen televizyonun karşısında buluyordum. Hemşireler televizyonu sürekli açık tutuyor, yaşlıların etrafta bir kıpırdanma ya da bir ses olmasından hoşlandığını söylüyorlardı. Onları sakinleştiriyormuş.</p>

  <p>“Ayıların ateşi keşfettiği konusunda duyduğum haberler ne ola ki?” dedi salı günü onu ziyarete gittiğimde. “Doğru duymuşsun,” dedim. Wallace’ın onun için Florida’dan getirdiği deniz kabuğu şeklindeki tarakla uzun beyaz saçlarını tarıyordum. Pazartesi günü Louisville <i>Courier-Journal</i>’da bir haber çıkmıştı, salı günü de NBC or CBS <i>Nightly News</i>’te. İnsanlar bütün ülkede otoyollarda ayıları görmeye başlamıştı, özellikle de Virginia’da. Artık kış uykusuna yatmıyorlardı ve görünüşe göre kışı, eyaletler arasındaki otoyollarda geçirmeyi planlıyorlardı. Virginia’nın dağlarında, ayıları her zaman görürsünüz, ama burada, Kentucky’nin batısında neredeyse yüz yıldır ayı gören olmamış. En sonuncusu annem küçük bir çocukken öldürülmüş. <i>Courier-Journal</i>’daki habere göre, ayılar I-65 otoyolunu takip ederek Michigan ve Kanada’nın ormanlarından aşağı doğru iniyorlardı. Allen County’den yaşlı bir adam, ulusal bir kanalda yayınlanan röportajında, “Tepelerde her zaman birkaç tane ayı kalırdı geriye. Şimdi diğerlerine katılmak için buralara kadar indiler. Bir de ateşi keşfettiler,” dedi. “Artık kış uykusuna yatmıyorlar,” dedim. “Ateş yakıp bütün kışı öyle geçiriyorlar.”</p>

  <p>“Hadi be!” dedi annem. “Kim bilir yakında ne keşfedecekler!” Hemşire yanımıza gelerek annemin elindeki tütünü aldı, belli ki uyku saati gelmişti.</p>

  <p class="p19">Her yıl ekim ayında, anne ve babası kampa gittiği için Wallace Jr. benimle kalır. Bu durumun kulağa ne kadar çağdışı geldiğinin farkındayım, ama hâl böyle işte. Erkek kardeşim Doğru Yol Reform Meclisi’nde bir bakan, ama geçiminin üçte ikisini emlakçılıktan sağlıyor. Elizabeth ile birlikte South Carolina’daki Hıristiyan Başarı ve İnziva Merkezi’ne gidiyor. Buraya ülkenin dört bir yanından birçok insan, birbirine bir şeyler satmak için geliyor. Böyle bir yer olduğunu bilmemin nedeni, gece televizyonda Döner Sermaye Başarı Planı reklamlarını görmem, yoksa kardeşimle eşi nasıl bir yer olduğunu açıklama zahmetine bile girmedi.</p>

  <p>Okul servisi, çarşamba günü Wallace Jr.’ı benim evime bırakmıştı. Annesiyle babası o gün yola çıkmışlardı. Wallace Jr.’ın bende kalmaya gelirken yanında çok fazla eşya getirmesine gerek kalmıyordu. Evimde ona ait bir oda vardı. Ailemizin en yaşlısı olarak, Smiths Grove yakınlarında bulunan bu aile yadigârı eski evden vazgeçemiyorum. Neredeyse başımıza yıkılacak, ama Wallace Jr. ve ben bu duruma aldırış etmiyoruz. Wallace Jr.’ın Bowling Green’de de kendine ait bir odası var, ama Wallace ve Elizabeth, Başarı Planı’nın bir parçası olarak her üç ayda bir başka bir eve taşındıkları için Wallace Jr. 22’lik tabancasını, çizgi romanlarını ve o yaştaki bir çocuk için önemli olan ne varsa hepsini burada, benim evdeki odasında tutuyordu. O odada çocukken babasıyla birlikte kalıyorduk.</p>

  <p>Wallace Jr. on iki yaşında. İşten döndüğümde onu, otoyola bakan arka verandada otururken buldum. Bu arada, işim ürün sigortası satmak.</p>

  <p>Üstümü değiştirdikten sonra, Wallace Jr.’a iki taraflı bir lastikte jantların iç kısmında olan tellerin, arabadan destek alarak çekiçle nasıl kırıldığını gösterdim. Sorgum pekmezi yapmak gibi, lastikleri elle değiştirmek de yok olmaya yüz tutmuş bir sanat. Gerçi Wallace Jr. çabucak kavradı işi. “Yarın sana lastiği, çekiç ve bijon anahtarıyla nasıl takacağını göstereceğim,” dedim.</p>

  <p>“Keşke ayıları tekrar görebilsem,” dedi. Arazinin arkasında kalan ve araziden kuzey şeritleriyle ayrılan I-65 otoyoluna doğru bakıyordu. Bazen evimize kadar gelen araba sesleri şelale şırıltısını andırıyordu.</p>

  <p>“Gündüz vakti ayıların ateşini göremezsin, akşama kadar beklemen gerek,” dedim. O akşam CBS miydi NBC miydi hatırlamıyorum, biri ayılar hakkında özel yayın yaptı. Kentucky’de, West Virginia’da, Missouri’de, Illinois’un güneyinde ve tabii ki Virginia’da görülen ayılar bütün yurt genelinde ilgi odağı olmaya başlamıştı. Oldum olası Virginia’da ayılar yaşıyordu. Oradaki bazı şahıslar ayıları avlamaktan bile söz ediyorlardı. Bir bilim insanı, ayıların az kar yağan eyaletlere ve yakmak için yeterli odun bulabilecekleri otoyolların olduğu yerlere doğru yola çıktığını söyledi. Bir kamera yardımıyla onları videoya çekmişti, fakat çekimleri bir ateşin etrafında oturan bulanık suretlerden oluşuyordu. Bir diğer bilim insanı ise ayıların, sadece eyaletler arasındaki otoyol kenarlarında yetişen yeni türemiş bir çalılığın duta benzer meyvelerine bayıldıklarını söyledi. Duta benzeyen bu meyvenin otoyol kenarındaki bitki tohumlarının melezleştirilmesiyle elde edilen yakın tarihteki ilk yeni tür olduğunu iddia etti. Yayındayken meyveden bir tane yedikten sonra yüzünü buruşturdu. Meyvenin adını da “yenidut” koydu. İklimle ilgilenen bir çevrebilimci, ılık kış mevsiminin ayıların kış uykusu döngüsünü değiştirdiğini söyledi. Çünkü geçen kış Nashville’de hiç kar yağmamıştı, sadece Louisville’de bir kar fırtınası yaşanmıştı. Çevrebilimciye göre ayılar yıldan yıla bazı şeyleri hatırlamaya başlamıştı. “Ayılar ateşi yüzyıllar önce keşfedip daha sonra unutmuş olabilirler,” dedi. Bir başka teori ise ayıların ateşi birkaç yıl önce Yellowstone yandığında keşfetmiş ya da hatırlamış olabileceğiydi. Televizyonda ayılardan çok onlar hakkında konuşan kişiler gösteriliyordu. Bu yüzden Wallace Jr.’ın da benim gibi hevesi kaçmıştı. Akşam yemeği bulaşıklarını yıkadıktan sonra, Wallace Jr.’ı evin arkasındaki çitlere doğru götürdüm. Otoyolun kenarındaki ağaçların arasından ayıların yaktığı ateşi görebiliyorduk. Wallace Jr. eve dönüp 22’lik tabancasını alarak ayılardan bir tanesini vurmak istedi. Ona, bu davranışın neden yanlış olduğunu açıkladım. “Ayrıca, 22’lik tabancan ayıyı kızdırmaktan başka bir işe yaramaz,” dedim.</p>

  <p>“Ayrıca, otoyol kenarında avlanmak yasak,” diye ekledim.</p>

  <p class="p19">Lastiği elle takmanın tek zor yanı lastiği janta doğru geçirdikten ya da taktıktan sonra jantın içindeki çelik telleri ayarlamak. Bunu başarmanın yolu lastiği dik konuma getirmek, hava içeri girerken üstüne oturarak bacaklarınızın arasında aşağı yukarı zıplatmaktır. Çelik tel janta oturduğunda, tatmin edici bir “pat” sesi çıkarır. Perşembe günü Wallace Jr.’ı okula göndermedim ve doğru yapana kadar ona bu tamir işlerini gösterdim. Daha sonra ayılara bakmak için çitlerden atlayıp araziyi geçtik.</p>

  <p><i>Good Morning America</i>’ya. göre ayılar kuzey Virginia’da bütün gün boyunca ateş yakıyorlarmış. Burada, yani batı Kentucky’de ise sıradan bir ekim ayına göre havalar hâlâ sıcaktı ve ayılar ateşin etrafında sadece geceleri oturuyordu. Gündüzleri nereye gittiklerini ve ne yaptıklarını bilmiyorum. Belki de Wallace Jr. ile birlikte devletin tel örgülerinden atlayıp kuzey şeritleri geçerken bizi yenidut çalılıklarının arasından izliyorlardı. Yanıma bir balta aldım, Wallace Jr. da 22’lik tabancasını. Tabancasını yanına almasının sebebi ayılardan birini öldürmek istemesi değildi, sadece yanında bu tarz şeyler bulundurmayı seviyor. Otoyolun kenarı akçaağaçların, meşelerin ve çınar ağaçlarının altındaki çalılık ve asmalarla dolmuş, karmakarışık bir hâldeydi. Evim buradan sadece yüz metre uzaktaydı, ama buraya daha önce hiç gelmemiştim, gelen birini de tanımıyorum. Adeta sonradan oluşturulmuş bir ülkeye benziyordu. Ortada bir patika bulduk. Birbiri ardına kollara ayrılan ve yavaşça akan kısa bir dereyi takip ederek yürüdük. Boz bulanık çamurdaki izler gördüğümüz ilk ayı izleriydi. Küf kokusu alıyorduk, ama koku o kadar da kötü değildi. Büyük kovuklu kayın ağacının altındaki boş alanda ateş yakmışlardı. Ateşten geriye kalan küller dışında hiçbir şey bulamadım. Kütükleri ateşin etrafına dizip bir daire oluşturmuşlardı, koku artık daha da keskindi. Külleri karıştırdığımda tekrar bir ateş yakabilmek için yeterli miktarda kömür buldum. Kömürleri ayıların bıraktıkları şekilde tekrar kümeledim.</p>

  <p>Küçük bir çıra koparıp komşuya yakışır bir davranışta bulunmak için kümelediğim kömürlerin yanına iliştirdim.</p>

  <p>Belki de ayılar, o zaman bile bizi çalılıklardan izliyordu. Bilemeyiz. Yeniduttan bir tane koparıp yedim, ağzıma alır almaz tükürüverdim. O kadar tatlı ve aynı zamanda o kadar ekşiydi ki, tam da bir ayının sevebileceği cinstendi.</p>

  <p class="p19">O gece akşam yemeğinden sonra Wallace Jr.’a benimle annemi ziyaret etmek isteyip istemediğini sordum. Olumlu yanıt verdiğinde hiç de şaşırmadım. Çocuklar, herkesin sandığından daha düşünceli. Huzurevine vardığımızda annem betondan yapılmış ön verandada I-65’in üzerinden geçen arabaları izleyerek oturuyordu. Hemşire, annemin bütün gün çok tedirgin olduğunu söyledi. Buna da şaşırmamıştım. Her sonbaharda yapraklar sararmaya yüz tutunca tekrar huzursuzlanmaya başlar. Umutsuzluğa bürünür demek belki daha doğru bir tabir olur. Onu sosyal faaliyet odasına götürdüm ve uzun beyaz saçlarını taradım. “Televizyonda ayılar dışında başka bir şey yok artık,” diye söylendi hemşire kanalları değiştirirken. Wallace Jr., hemşire gittikten sonra kumandayı aldı ve CBS ya da NBC’nin Virginia’da evleri kundaklanan avcılar hakkında yaptığı özel haberi izledi. Televizyon programı Shenandoah Valley’de 117.500 dolar değerindeki evleri yakılan bir avcı ve eşiyle röportaj yapmıştı. Avcının eşi ayıları suçladı. Avcı ayıları suçlamadı, ama yasal avlanma ruhsatı olduğundan devletten tazminat almak için dava açacaktı. Daha sonra eyalet avcılık komisyon temsilcisi sahneye çıktı ve “Avlanma ruhsatına sahip olmak, <i>avlananın</i> karşılık vermesini engellemez,” dedi. Sanırım engellemez yerine “bu haktan men etmez” ifadesini kullanmıştı. Bir eyalet temsilcisine göre oldukça liberal bir görüş savunduğunu düşündüm. Elbette, ödeme yapmamak gibi kanuni bir hakkı vardı. Şahsen ben bir avcı değilim.</p>

  <p>“Pazar günü gelmek için zahmet etme,” dedi annem Wallace Jr.’a göz kırparak. “Milyon kilometreler boyunca direksiyon salladım. Bir ayağım çukurda.” Annemin böyle şeyler söylemesine alışkınım, özellikle sonbaharda, ancak bu sözlerin Wallace Jr.’ı üzmesinden korkuyordum. Aslında, biz oradan ayrıldıktan sonra Wallace Jr. oldukça endişeli görünüyordu. “Neyin var?” diye sordum.</p>

  <p>“Nasıl olur da bir şoför toplamda bir buçuk milyon kilometre araba sürebilir?” dedi. Annem ona, otuz dokuz yıl boyunca her gün yetmiş yedi kilometre araba kullandığını söylemiş. Wallace Jr.’ın hesap makinesinde yaptığı hesaba göre bu toplamda 540.540 kilometreydi.</p>

  <p>“Şoför,” dedim. “Yetmiş yedi kilometre sabah, yetmiş yedi kilometre de akşam. Bir de futbol takımını maçlara götürdüğü zamanlar vardı. Ayrıca yaşlılar biraz abartmayı severler.” Annem eyaletteki ilk kadın okul servisi şoförüydü. Her gün çalıştı ve ailedeki herkesin ihtiyaçlarına yetişmeye çabaladı. Babam sadece çiftçilik yaptı.</p>

  <p class="p19">Genellikle Smiths Grove’daki eyaletler arası otoyoldan başka bir yola saparım ama o gece Wallace Jr. ile birlikte ayıların ateşini görebilelim diye kuzeye doğru Horse Cave’e kadar gidip aynı yoldan geri döndüm. Ayıların sayısı televizyonda anlattıkları kadar fazla değildi, dokuz on kilometrede bir, anca bir tane görüyorsunuz, o da genelde ya ağaç yığınlarının arkasına ya da bir kaya çıkıntısının altına saklanmış oluyor.</p>

  <p>Muhtemelen yakacak odunun yanı sıra su da arıyorlar. Wallace Jr. durmak istedi, ama eyaletler arası otoyolda durmak kanunlara aykırı olduğundan eyalet polisi peşimize düşer diye korkup durmadım.</p>

  <p>Posta kutusunda Wallace’tan gelen bir kartpostal vardı. İyi olduklarını ve çok hoş vakit geçirdiklerini yazmıştı. Wallace Jr. hakkında tek bir kelime bile etmemişlerdi, ama Wallace Jr. umursamamıştı bile. Yaşıtları gibi o da ailesiyle bir yerlere gitmekten hiç hoşlanmıyordu.</p>

  <p class="p19">Cumartesi öğleden sonra huzurevi ofisimi (Burley Belt Drought &amp; Hail) aradı ve annemin gittiğine dair bir mesaj bıraktı. Yoldaydım. Cumartesileri çalışıyorum. Birçok yarı zamanlı çalışan çiftçinin evde olduğu tek gün cumartesi. Mesajı aldığımda kalbim bir an için duraksadı, ama sadece bir an. Annemin ölüm haberine hazırlıklıydım. “Tanrı’nın lütfü,” dedim telefonda hemşireyle konuşurken.</p>

  <p>Hemşire bana, “Yanlış anlamışsınız,” dedi, “vefat etmedi, firar etti. Anneniz kaçıp gitti.” Annem koridorun sonundaki kapıdan kimse görmeden geçip gitmiş. Kapıyı tarağıyla açmış ve huzurevine ait bir yatak örtüsünü alarak kaçmış. “Tütününe ne olmuş?” diye sordum. Onu da yanında götürmüş. Tütününü yanına alması gittiği yerde uzun süre kalmayı planladığının bir işaretiydi. Franklin’deydim. I-65’in üzerinde bulunan huzurevine varmam bir saatten daha az sürmüştü. Hemşire, annemin son zamanlarda kafasının çok karışık olduğunu ve tuhaf davranmaya başladığını söyledi. Elbette böyle söyleyecekler. Eyaletler arasındaki otoyol ile bir soya fasülyesi tarlası arasındaki sadece iki bin metrekarelik ağaçsız bir alanda etrafı kolaçan ettik. Daha sonra şerifin ofisine mesaj bırakmamı söylediler. Resmî olarak adı kayıp listesinde yer alana kadar, yani pazartesi gününe kadar huzurevine bakımı için ödeme yapmaya devam etmek zorundaydım.</p>

  <p>Eve döndüğümde hava kararmıştı. Wallace Jr. akşam yemeğini hazırlıyordu. Akşam yemeği hazırlamaktan kastım çoktan seçilmiş ve paket lastiğiyle kümelenmiş birkaç konserve açmak. Ona büyükannesinin gittiğini söyledim. Kafasını sallayarak, “Gideceğini bize söylemişti zaten,” dedi. Florida’yı arayıp mesaj bıraktım. Yapılacak başka bir şey yoktu. Oturup televizyon izlemeye çalıştım fakat kanallarda hiçbir şey yoktu. Arka kapıdan dışarı baktım. I-65’in kuzey şeritleri boyunca uzanan ağaçların arasında parıldayan bir ateş gördüm ve o an annemi nerede bulabileceğimin farkına vardım.</p>

  <p class="p19">Hava gitgide soğuyordu, bu yüzden ceketimi de yanıma aldım. Wallace Jr.’a şerif ararsa diye telefonun yanında durmasını söyledim, ama arazinin yarısına gelip geriye doğru baktığımda, arkamdan geldiğini gördüm. Ceketini giymemişti. Bana yetişsin diye yavaş yürüdüm. 22’lik tabancasını yanında taşıyordu. Tabancayı çite doğru yaslamasını söyledim. Benim yaşımdaki biri için devletin tel örgülerini gece vakti tırmanmak gündüz tırmanmaktan daha da zordu. Altmış bir yaşındayım. Otoyol, kuzeye doğru giden kamyonlar ve güneye doğru inen arabalarla doluydu.</p>

  <p>Şarampolü geçerken pantolonumun paçaları, çiğ yüzünden nemlenmiş uzun otlar yüzünden sırılsıklam olmuştu. Aslında çayır salkım otuydu bunlar.</p>

  <p>Ağaçlık alana girdiğimiz ilk birkaç metre etraf zifiri karanlıktı. Wallace Jr. elimi sımsıkı tuttu. Sonra etraf aydınlandı. İlk önce ay ışığı olduğunu düşündüm, ama araçların uzak farı ayışığı gibi ağaçların tepesine doğru ışıldıyordu. Böylece Wallace Jr. ile birlikte çalılıkların arasından yolumuzu bulabiliyorduk. Çok geçmeden patikaya ve aşina olduğumuz ayı kokusuna kavuşmuştuk.</p>

  <p>Gece vakti ayılara yaklaşmaktan çekiniyordum. Eğer bu patikada yürümeye devam edersek, karanlıkta ayılardan biriyle burun buruna gelebilirdik, ama çalılıkların arasından gidersek davetsiz misafir olarak görülebilirdik. Belki de tabancayı getirmemiz gerekirdi diye düşündüm.</p>

  <p>Patikadan yürümeye devam ettik. Işık, ağaçların tepesinden aşağı doğru tıpkı bir yağmur gibi süzülerek akıyordu. Gidişimiz kolay olmuştu, özellikle patikaya bakmadan ayaklarımızın götürdüğü yere gitmemize rağmen.</p>

  <p>Çok geçmeden ağaçların arasından yaktıkları ateşi gördüm.</p>

  <p class="p19">Ateş çoğunlukla çınar ve kayın ağacının dallarından oluşuyordu. Bu tür ağaçlar çok az ışık ve ısı verirken çok fazla duman çıkarırlar. Ayılar odunların ayrıntılarını henüz öğrenememişti, ama elleri bu işe yatkındı doğrusu. İri, tarçın renkli kuzeyliye benzer görünüşe sahip bir ayı, zaman zaman yanındaki yığından bir dal alıp ateşe atarak bir çubuk yardımıyla ateşi karıştırıyordu. Diğerleri ise geniş bir daire yapmış, kütüklerin üzerinde oturuyorlardı. Çoğu, daha küçük siyah ayı ya da bal ayısıydı, biri de yavrularıyla oturan bir anne ayıydı. Bazıları jant kapağına koydukları dutlardan yiyordu. Dutlardan yemeyen ama odunların alev alışını izleyen annem, huzurevinden getirdiği yatak örtüsünü omuzlarına sarmış onlarla oturuyordu.</p>

  <p>Ayılar bizi fark ettilerse bile belli etmediler. Annem yanındaki kütüğü işaret etti, ben de oturdum. Ayılardan biri Wallace Jr. otursun diye yana kaydı.</p>

  <p>Gerçekten kötü kokuyorlardı ama alıştığınızda koku o kadar kötü gelmiyor. Ahır kokusu gibi değil, daha keskin. Anneme bir şeyler fısıldamak için eğildim. Başını salladı. <i>Konuşma yetisine sahip olmayan bu yaratıkların yanında fısıldaşmak kabalık olur</i>, annem konuşmadan ne düşündüğünü anlamamı sağlamıştı. Wallace Jr. da sessizdi. Annem yatak örtüsünü bizimle paylaştı. Ateşe bakarak kim bilir kaç saat orada oturduk.</p>

  <p>İri olan ayı, aynı insanların yaptığı gibi kuru dalları tek bir eliyle tutup ayağıyla üzerine basarak kırdı ve ateşin yanmaya devam etmesini sağladı. Ateşi aynı canlılıkta tutmak konusunda oldukça başarılıydı. Başka bir ayı ise ara sıra ateşi karıştırdı, ama diğerleri ateşe hiç dokunmadı. Görünüşe göre sadece birkaç ayı ateş yakmayı biliyordu ve diğerlerini de yanlarında getiriyorlardı. Zaten her şey bu şekilde işlemiyor mu? Arada sırada, daha küçük bir ayı kucak dolusu odunla ateş çemberinden geçip, odunları, yığınların üzerine bırakıyordu. Otoyol kenarlarındaki odunlar dalgaların kıyıya taşıdığı odunlar gibi gümüş renkte.</p>

  <p>Wallace Jr. birçok çocuğun aksine sakin bir yapıya sahip. Oturup ateşi izlemek keyifliydi. Çiğnemememe rağmen, annemin Red Man tütününden bir tutam aldım. Bulunduğumuz bu durumun onu huzurevinde ziyaret etmekten bir farkı yoktu. Sadece ayılar yüzünden ilginç bir hâl almıştı. Yaklaşık sekiz ya da on tane ayı vardı. Ateşin içinde olan şeyler de o kadar sıkıcı değildi. Ateşli hazneler, oluştuktan sonra kıvılcımların çarpmasıyla telef olurken küçük piyesler oynanıyor gibiydi. Hayal gücüm kendini aşmıştı. Çemberin etrafındaki ayılara baktım ve ne <i>gördüklerini</i> merak ettim. Bazılarının gözleri kapalıydı. Bir arada olmalarına rağmen, her biri kendi ateşinin önünde oturuyormuş gibi görünüyordu, ruhları yalnızdı.</p>

  <p>Üstünde yeni dut olan jant kapağını dolaştırdılar, hepimiz biraz aldık. Annemi bilmiyorum, ama ben elimdekileri yiyormuş gibi yaptım. Wallace Jr. yüzünü buruşturup ağzındakileri tükürdü. Uykuya daldığında, yatak örtüsünü üçümüzün etrafına sarmaladım. Hava soğuyordu. Ayılar gibi kürkümüz de yoktu. Eve gitmeye hazırdım ama annem gitmek istemedi. Ağaçların, ışığın süzülerek indiği tepelerini işaret etti, sonra kendini gösterdi. Yukarıdan meleklerin indiğini mi düşünmüştü acaba? Hâlbuki bu ışık güneye giden kamyonların uzak farlarının ışığıydı ama annem oldukça keyifli görünüyordu. Elini tuttuğumda, ellerinin giderek soğuduğunu hissedebiliyordum.</p>

  <p class="p19">Wallace Jr. bacağıma dokunarak uyandırdı beni. Şafak çoktan sökmüştü. Annem Wallace Jr. ile aramızdaki kütüğün üstünde otururken ölmüştü. Ateşten geriye kalanlar bir yığın halinde duruyordu, ayılar da ortalıkta yoktu. Biri yolu görmezden gelerek ağaçların arasından etrafa çarpa çarpa yürüyordu. Beyaz bir gömlek giymişti. Wallace’tı bu. Arkasında iki eyalet polisi vardı. Pazar sabahı olduğunun farkına varmıştım. Annemin öldüğünü öğrendikten sonra yaşadığı hüznün altında huysuz bir görüntü barındırıyordu.</p>

  <p>Eyalet polisleri havayı kokluyordu, bir şeyi onaylarcasına başlarını salladılar. Ayı kokusu hâlâ keskindi. Wallace ile birlikte annemi yatak örtüsüne sardık ve otoyola doğru yürümeye başladık. Eyalet polisleri olay yerinde kaldı, ayıların yaktığı ateşin küllerini dağıtıp, çıraları çalılıklara doğru attılar. Yapılacak önemli işleri yokmuş gibi. Polisler adeta birer ayıyı andırıyordu; her biri tek başına kendi üniformasında.</p>

  <p>Wallace’ın Olds 98 marka arabası otların içine sıkışmış radyal lastikleriyle otoyolun kenarında duruyordu. Önünde bir polis arabası vardı, yanında da bir eyalet polisi dikiliyordu. Onun arkasında da yine Olds 98 marka bir cenaze aracı vardı.</p>

  <p>“Yaşlıları rahatsız ettikleriyle ilgili bir ihbar aldık,” dedi eyalet polisi Wallace’a. “Olay hiç de anlattığınız gibi değil,” dedim, ama kimse açıklama yapmamı istemedi. Kendilerine has yöntemleri vardı. Takım elbiseli iki adam cenaze aracından çıkıp arka kapıyı açtı. Benim için o an annemin hayattan göçüp gittiği andı. Onu içeri koyduktan sonra, Wallace Jr.’a sarıldım. Hava soğuk ama yine de titriyordu. Bazen ölüm böyle yapar, özellikle gün ağarırken, polisler etrafta, otlar nemliyken. Hatta bir arkadaş gibi aramıza sokulduğunda bile...</p>

  <p>Arabaların ve kamyonların geçişini izlerken bir süre ayakta kaldık. “Tanrı’nın lütfu,” dedi Wallace. Saat altıyı yirmi iki geçiyor. Bu saatte ne kadar çok trafik var.</p>

  <p class="p19">O gün öğleden sonra, otoyolun kenarına tekrar gittim ve polislerin etrafa saçtıklarını yerine koymak için biraz yakacak odun kestim. O gece ağaçların arasından yanan ateşi görebiliyordum.</p>

  <p>İki gün sonra, cenazenin ardından aynı yere tekrar gittim. Ateş yanıyordu, eğer yanılmıyorsam ateşin başındaki ayılar yine aynı ayılardı. Bir süre onlarla birlikte oturdum, ama onları endişelendirmiştim, bu yüzden eve döndüm. Jant kapağından bir avuç yenidut almıştım. Pazar günü Wallace Jr. ile birlikte annemin mezarına gittiğimizde onları mezarın başına koydum. Tekrar yemeye çalıştım ama nafile. Bunları yemek imkânsız.</p>

  <p class="p21">Ayı değilsen tabii.</p>

  <p class="p20">Çeviren: Tuğçe Atacı</p>
</body>
</html>