<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Çömlekler</span></p></h3>

  <p class="p15">Çok kötü bir yolculuktu. Uzay mekiğinin rüzgârlı yüzeye inişi de öyle. Yaşam desteği yüklenmiş elbisesiyle Desan, platformdan indi ve sallana saltana yürüyerek dünyaya ayak bastı. Ufak, örümceğimsi robotların gösterdiği ilgiye karşılık elini salladı: “Yurttaş, buradan, buradan, yurttaş! Adımlarınıza dikkat edin; kıyafetinizin yırtığı tehlikeli.”</p>

  <p>Alt sınıf hizmetkârlar. Desan onlardan tiksiniyordu. Operasyon amiri bu yaratıkları sadece sekiz tekerlekli yapay zekâ aracıyla öylece göndermişti. Bu araç da, mekiğin infilak alanının beş yüz adım gerisine uygunsuz bir şekilde park etmeyi seçmişti. Buruşuk, çanta yüklü oksi-takım içinde tozlu zeminden geçmek ve aradaki mesafeyi yürüyerek aşmak oldukça can sıkıcıydı. Desan döndü. Turuncu gökyüzü altında iniş takımları açık, gümüş, eğimli takoz üzerinde bekleyen mekiğe ümitsiz bir bakış attı. Toprak rengi manzara eşliğinde adeta dinleniyor gibiydi. Kendini ve ufak bavulunu sinir bozucu servis robotlarına teslim edip bekleyen yapay zekâ aracına doğru sallana sallana yürümeye devam etti.</p>

  <p>Taşıt, kapıyı açarken anlamsızca “İyi günler,” dedi. “Benim yolcu kompartımanımın atmosferi güvenli değil; anlıyor musunuz Lord Desan?”</p>

  <p>“Evet, evet,” dedi Desan araca tırmanıp ön koltuğa yerleşirken. Oturduğu yerden aracın süspansörlerinin bir kısmını görebiliyordu. Robotlar duraksayarak söylendiler, bavulu kendi robotik, şemalara göre olan düzenlenmiş iş prensiplerine uyana kadar düzelttiler, düzelttiler ve yerine yerleştirdiler. Çıldırtıcı. Tipik robot rasyonelliği. Desan basınca duyarlı koltuğuna vurdu. “Hadi gidelim!”</p>

  <p>Yapay zekâ, tiz bir sesle, sıkıcı akrabalarıyla yoldan kaçışmalarına sebep olacak şekilde konuştu. “Kapıya dikkat edin yurttaş.” Araç alçaldı ve kilitlendi. Yapay zekâ gürültülü motorunu çalıştırdı. “Pencerelerin kararmasını ister misiniz yurttaş?”</p>

  <p>“Hayır. Ben bu yeri görmek istiyorum.”</p>

  <p>“Memnuniyetle, Lord Desan.”</p>

  <p>Yapay zekâ için şüphesiz bir memnuniyetti.</p>

  <p class="p19">İstasyon, düz, toprak arazinin diğer ucunda, uzak bir mesafedeydi. Giderek daha yumuşak bir toz bulutu toplanarak geride kalan görüntüyü bulanıklaştırıyor, daha yumuşak, daha gevşek toz ve rüzgârın boşalttığı çukurlar aracı sarsıyordu... (“Affedersiniz, yurttaş. Rahat mısınız?”)</p>

  <p>“Rahatım, rahatım. Çok iyisin.”</p>

  <p>“Teşekkür ederim yurttaş.”</p>

  <p>Ve sonunda, <i>en sonunda</i>, düzlükten başka bir şey göründü. Tepelerin çıkıntıları ve sıradışı bir dağ; önce hafif bir pus gibi başlayıp katılaşan koca, uzun bir çizgi, ismini zikretmeye bile değmeyecek tepelerin yumuşak bir düzene kavuşup oluşturduğu kahverengi kıvrımlar.</p>

  <p>Dağ. O uzaklıktan göze aslında volkanik veya tortul bir oluşummuş gibi görünüyordu; diğer her şeyin net, sıradan ve düz entropiye teslim olduğu bu çorak arazide tuhaf ve inatçı bir çıkıntı. Ama yapay zekâ bu dağların ek ve bağlantı yerlerinin yanından geçerken, <i>yapılmış</i> olduğuna dair izler vardı. Daha önceden ne olduğunu bilmesine rağmen Antik ellerden çıkmış bu eserin ek yerlerinin yanından geçmek Desan’ın gezgin ruhunu titretiyordu. İstasyon, parçalanmış tepelerin, hiçbir yaşam emaresi göstermeyen kahverengi dünyadaki bu hayret uyandıran yeşil kubbelerin karşısında görüş alanına girdi. Desan böyle kubbeler görmüştü daha önce de. Yine de, yalnızca yapay zekânın şahitliğinde, Desan koltuğunda döndü, kaskının esnek kabarcığını çift camlı pencereye bastırdı ve tozun içinde gözden kaybolana kadar bu taş işçiliğine baktı.</p>

  <p>“Burası, Lordum,” dedi yapay zekâ neşeyle. “İstasyona neredeyse geldik. Küçük bir tırmanış kaldı. Yumuşakça halledeceğim onu da.”</p>

  <p>Esne ve yaslan; eğil ve dön. Kubbeler ön camda sallandı ve motor inler gibi bir ses çıkardı. “Size hizmet etmekten büyük keyif aldım.”</p>

  <p>“Teşekkür ederim,” diye mırıldandı Desan. Önünde plastik parmaklıktan bir hava valfine uzanan başka bir yürüyüş yolu gördü. Karşılama komitesinden kimse yoktu.</p>

  <p>Araç durup basınçlı bir hırıltıyla kendini düzelttiğinde daha fazla servis robotu onlara doğru hızla yöneldi.</p>

  <p>“Teşekkür ederim, Lord Desan. Kaskınıza dikkat edin, yaşam desteği bağlantılarını kontrol edin ve adımlarınızı dikkatli atın. Toz biraz kaygan...”</p>

  <p>“Teşekkür ederim.” Yanınızda bir yapay zekâ varken başka birine ihtiyacınız yoktur.</p>

  <p>“<i>Ben</i> teşekkür ederim, Lordum.” Kapı açıldı. Desan koltuktan kalktı ve tozlu zemine ayak bastı. Oksi-paketini kapıdan geçerken dikkatlice siper ederken yerçekimine karşı alışık olmadığı ağırlık yüzünden nefes nefese kaldı. Desan plastik kafesli yoldan yemyeşil kubbelerin olduğu tarafa doğru sendeleye sendeleye yürürken servis robotları bavulunu almak için harekete geçti. Plastik. Bu harabe içinde bile meydana gelememiş plastikler gemilerin yedek biyokütlelerinden ortaya çıkmıştı. Burada her şey ölüydü; korkutucu bir hiçlik: Onu göl yatağına götüren sinyal bile kendisini karşılayacak aracın reklamı gibi robotikti.</p>

  <p>Hava valfli kapı açıldı ve takımları içinde çalışan personel, canlı insanlar göründü. Sonunda, en sonunda, üç tanesi, kanlı canlı üç insan ona eşlik etmeye geliyordu. Ama o taş dağın, bu göz kamaştırıcı yeşil yapıların ve tüm raporları gerçek kılan robotik araştırma teçhizatının önünde bile Desan bu yerin ölümcüllüğünü hissediyordu. Ağır adımlarla yürüdü ve uzatılan eldivenli ellere dokunup onları selamladı, bağlantılı plastik yürüyüş yolundan açık hava valfine doğru ilerledi. İlikleri hala sızlıyordu. Tanıdık şeylerin tuhaf bir şekilde bozulup görünmediği kötü bir rüya gibi burası da netlik kazanmayı reddediyordu.</p>

  <p>Bu dünyayı en son gördüğünden beri yüz yıl geçmişti ve o zamandan beri yalnızca yörüngeden verilen raporlarda görmüştü. Bu gezegendeki yüz yıllık çalışma, o tehditkâr gökyüzünün altında, yok olmuş bir gölde eskiden baraj olan bir dağın yamacındaki bu yerde, limandan araştırma merkezine olan kısa geziden önce gerçekleşmişti.</p>

  <p>Elbette ayın da bulguları vardı. Birkaç insan yapımı şey. Sembollerden bir örtü. İlkel. Akıl almaz derecede ilkel. Bu kurumuş, paslı dünyanın bulgularının ilk alametleri.</p>

  <p>Karşılama komitesiyle ana kubbeden içeri girdiler. Gösterge ışıkları beyazdan turuncuya dönünce derin bir oh çekti ve onlara içeriyi gösteren iç kapı açıldı. Öne doğru yürüdü ve kaskını çıkardı. Beklenmedik ve tuhaf şekilde bozuk havadan bir nefes çekti. Merkezi kubbenin giriş salonu çok resmiydi; plastik duvarlar, görülebilir oluklar. Zeminin ortasında birkaç bitki hayatta kalmaya çalışıyordu. Onun önünde siyah bir kolon ve tanıdık bir sembol vardı: iki çıplak uzaylı figürüne sahip bir plaka, oyuklarına kadar yeniden yapılmış yıldız sisteminin şemaları. Bazı yerlerde bu oyuklar aleladeydi ve fark edilmiyordu.</p>

  <p>O, buraya aitti, <i>buraya.</i> Ataların bu mesajı asla alelade olamazdı.</p>

  <p>“Lord Desan,” dedi bir kadın sesi. Desan, takımının içinde tuhaf şekilde döndü.</p>

  <p>Üzerinde bilimi hatırlatan mavi takımıyla yaşlı Dr. Gothon duruyordu karşısında. Bu onur karşısında afalladı ve şimdiye kadarki tüm terslikleri hoş gördü. Kadın elini uzattı. Şaşkın bakışlarla o da elini uzattı ve birden eldiveni hatırladı. Hemen elini geri çekip eldiveni çıkardı. Kadının bakışları cana yakındı. Eli bu efsanevi kişiliğin nasırlı, yaşlanmış eli tarafından tutulurken —hayır, sıkılırken— Desan kendini tam bir ahmak gibi hissetti. Yaşın verdiği bir yumuşaklıkla birlikte zamanın sertleştirdiği yüzey. Yaş ve zindelik. Dili onu mahcup ediyordu ve amacını hatırladığında cesareti tamamen kırılmıştı.</p>

  <p>“Gelin de sizi o takımdan kurtarsınlar, Lord Desan. Yolculuğunuzun ardından dinlenmek ister misiniz? Belki de bir çay içer, kestirirsiniz. Robotlar bavulunuzu odanıza götürür. Buradaki odalar lüks değildir, ama eminim rahat edersiniz.”</p>

  <p>Daha da, daha da fazla nezaket. Etrafı böyle çevriliyken insan kolayca yönünü kaybedebilirdi. Kibarlık ve hoşluk karşısında elleri kolları bağlanmış, karşı koymak için de olabildiğince isteksiz ve mahcup.</p>

  <p>“Görmek için geldiğim şeyi görmek istiyorum, doktor.” Desan birkaç kemeri daha gevşetti ve takımını onu bekleyen ellere teslim etti. Neydi bu acelesi, bu nezaketsiz tavırları? “Dinlenebileceğimi sanmıyorum, Dr. Gothon. Mekikte yeterince dinlendim. Eğer görevlilerinizden biri bana eşlik ederse işime koyulmak istiyorum.”</p>

  <p>“Elbette, elbette. Ben de öyle düşünmüştüm. Lütfen buyurun, size etrafı göstereyim. Olabildiğince açıklayacağım. Belki de yürürken sizi ikna edebilirim.”</p>

  <p>Daha başından bunalmıştı; aslında daha yüksek rütbeli bir yetkiliyi bekliyordu, mesela operasyon müdürünü; Gothon’u değil. Doktorun hemen arkasından yürüdü. Kambur bir varlık, öğrenciler ve daha düşük görevliler arasında onları kutsuyormuş gibi süzülüyordu. <i>Doktoru gördüm...</i> Gothon nadiren uyandığı zaman aralıklarında koridorda salına salına yürürken, gençler gemi güvertesinde fısıltıyla bunu söylemeyi âdet edinmişlerdi. <i>Doktoru gördüm.</i></p>

  <p>Bu sesle insan Tanrı’yı gördüğünü iddia edebilirdi.</p>

  <p>Onu nadiren uyandırıyorlardı. Daha az sayıda araştırmacı, çoğu dünya için yeterliydi. Desan ise beşinci lord pilotuydu; yolculukta doğanların dördüncüsü. Gothon’un sonsuz uykulu yaşamına karşılık elli iki yıl uyanık kalmış, sadece iki bin yıldır seyahat edip zamanı genişleyen önemsiz bir şey.</p>

  <p>Bu kambur, alaca tenli, yaşlı bilim insanının, evrenin en büyük gizemini sabırla ortaya çıkaran bu dedektifin asil zarafeti Desan’ın içini sızlattı. Gerçekten içi acıdı. Burada kişisel olarak acı çekiyordu, ama Gothon gibi değil. Gemi mürettebatı onu rahatsız etmemesi ve düşüncelerini bölmemesi için sert bir şekilde ikaz edildiğinden Gothon’un içine kapandığı bu sessizlikte kendisi gibi acı çekmesi mümkün değildi.</p>

  <p>Öğrenciler kapıyı açmak için koşuşturdular. Kendilerini duvarlara yaslayıp kubbe labirentleri içinde gittikçe derinleşen koridorlardan geçmeleri için yol verdiler. Ardı ardına geçen eller Desan’ın kollarına sürtünüyor, bu lord pilotuna hoşgeldiniz diyordu. Sıkıntılı haliyle olabildiğince nazik şekilde dikkatini vermeye çalıştı. Kalbi yer çekimine alışamamıştı. Yalnızca plastiklerin, geri dönüşümlerin ve birçok bedenin kötü kokuları değil, aynı zamanda kuru toza bulanmış gibi acı, keskin bir hava da burnunu dolduruyordu. Atmosferden kubbeye zehirli havanın sızdığını hayal etti: rahatsız edici bir düşünce. Mekânın tehlikeleri kafasına dank etti; keşke burada olmasaydı.</p>

  <p>Gothon günden güne kısalan ömründe, Desan’ın birçok seyahati boyunca buraya katlanmıştı. Dört defa uyandırılmıştı ve bu seferki dördüncüydü. Beş yıldır uyanıktı ve bu onun en uzun uyanıklık dönemiydi. En sonunda hayatını tüketmeye değecek verileri bulmuş ve gözünü kırpmadan da yakıp kül etmişti. İnanıyordu. Uğruna ölecek kadar çok inanıyordu.</p>

  <p>Tüyleri ürperdi bir an. Gothon’u takip ederek başka bir kubbeye açılan mühürlü kapıdan geçti ve gördüğü dehşet karşısında karnına bir ağrı saplandı. Çünkü her iki tarafta bulunan raflarda, koyu karanlık çukurların altında sırıtan ağızlarıyla sonsuz sayıda sarı kafatası vardı. Bazılarının burnu uzun, bazılarınınki kısaydı. Yok denecek kadar kısa burunlu kafataslarının azı dişleri vardı; bu onları zeki gösteriyordu. <i>Minyatür insanlar gibi, bir yetişkinin ifadesine sahip bebekler gibi.</i> Bunları hololar içinde gören veya numunelerin yörüngeli laboratuarlara götürüldüğüne şahit olan herkesin ilk tepkisi bu olurdu. Fakat bunların kafatası kapasitesi çok küçüktü. Gerçek sapienslerin daha fazla rafı vardı. Gözsüz ve kubbemsi diğer kafataslarıysa dişsiz ağızlarındaki sırıtışla daimi korku içinde, onları burada, bu kasvetli yerde keşfedenlere de korku salıyordu.</p>

  <p>Gothon burada durdu. Yeniden yapılmış gibi duran küçük sapiens kafataslarından birini seçti: Desan en azından gerçek kemiği sahteden ayırabilecek yeteneğe sahipti. Elinde tuttuğu bu parça diğerlerine göre daha küçük çeneli ve çok daha hassastı. İki ön dişi yeniden yapılmıştı. Yan taraftaki de öyle.</p>

  <p>“O bir çocuktu,” dedi Gothon. “Ona Missy diyoruz. Bu sitede, tepedeki dere yatağında bulduk onu. Missy’nin ayaklarının büyük bir kısmı yoktu; onun dışında her şeyi tamdı. Kollarının arasındaki küçük bir hayvan dışında yapayalnızdı. Biz de onları beraber sakladık. Listede yazanı boşver.” Sapienslerin bulunduğu raftan neredeyse tamamen yeniden yapılmış anormal bir kafatası aldı; azı dişli ve narin. “Arkeologlar bile duyarlıdır.”</p>

  <p>“E...evet. Anlıyorum.” Nezaketini elden bırakmamaya çalışarak çaresiz, parmağını isteksizce uzatıp kafatasına dokundu.</p>

  <p>“Sen uyu bakalım.” Gothon iki kafatasını da nazikçe rafa geri koyup ellerini silkeledi. Basit bir kapının arkasındaki insan yapımı eserler yığınıyla örtülmüş tezgâhlarla dolu odaya doğru yürürken Desan onu takip ediyordu.</p>

  <p>Çalışanlar şaşkınlık içinde tozlu işlerinden kafalarını kaldırmaya başladılar. “Hayır, hayır. Siz devam edin,” dedi Gothon sessizce. “Biz sadece geçiyoruz, yokmuşuz gibi davranın. Bakın, Lord Desan burada.” Gothon bir araştırmacının omuzunun üstünden elini uzattı ve uzun zamandır gömülü kalmış, donuk yeşil küflü, kabartmalı bir şişeyi tezgâhtan aldı. “Bunlardan çokça buluyoruz. Toplu üretim. Endüstri. Yalnızca bu kıtada değil. Bu şişenin aynısından dünyadaki bütün kıtaların üst tabakasında bulunuyor. Aynı tasarım. Faciaya yakın zamanlarda. Böylece küçük şeyler sayesinde küresel ittifakın ve ticaretin izini sürebiliyoruz.” Şişeyi geri koydu ve bu sefer neredeyse tamamlanmış yamalı bir vazoyu eline aldı. “Çömlekler çok önemli, Lord Desan. Çömlekler ve şişeler sayesinde yüzyıllarca geriye gidebiliyoruz. Birçok katman. Uzun ve karmaşık bir geçmişe sahip hepsi.”</p>

  <p>Desan uzandı ve vazonun aşınmış kahverengi yüzeyine dokundu. Uzun süredir gömülü olmanın verdiği kireçli griliğe karışmış mavi sırların parlak kalıntısını keşfe daldı. “Ne kadar... bir şeyin bu hale gelmesi ne kadar zaman alıyor?”</p>

  <p>“Toprağa bağlı, neme ve asiditeye. Bu civarlardan geldi o.” Gothon vazoyu dikkatlice rafa geri koydu ve geçmişin koridorlarında çelimsiz, kambur bir figür olarak yürümeye devam etti. “Ama bu kadar fazla şeyi yok etmek için uzun, çok uzun zaman. Neredeyse tüm yapıtlar gitmiş. Metaller oksitlenir, plastikler çürür, kumaş eskir, kâğıt ve ahşap da çöl ikliminde dayanır, ama en sonunda onlar da gider. Nem, oymaların detaylarını yok eder. Sadece asal metaller el değmeden kalır. Yer kayması taşı bile parçalar, metali böler. En iyi çömlekleri bile ufak parçalar halinde buluyoruz. Hassas olduklarından ömürleri daha uzun. Dünya onları tuttuğu sürece var olurlar; kurak alanlarda, bataklıklarda, hatta onları rahatsız edecek deniz canlılarının olmadığı deniz altında bile. O şişe ve o çömlek, o koca baraj kadar kıymetlidir. Onları yapanlar böyle düşünmemiştir, değil mi?”</p>

  <p>“Ama...” Desan’ın aklı ovada, alüvyonda ve derinlere gömülü sırlarda kalmıştı.</p>

  <p>“Ama?”</p>

  <p>“Önemli bir ayrıntıyı pekâlâ kaçırabilirsiniz. Araştıracak bir dünya. Bir şeyi gözden kaçırıp her şeyi yanlış yorumlayabilirsiniz.”</p>

  <p>“Evet, olabilir. Ama umduğumuz yerlerde bir şeyler bulmak önemli bir ipucudur, Lord Desan; bir doğrulamadır. Kişi yalnızca nereye bakacağı konusunda şüpheye düşmelidir. Biz önce en umutlu olduğumuz yerlerden başlıyoruz. Yörüngecilerin fotoğraflarını çekmek için zahmete girdikleri bir batık ya da bir yükselti; bize araziye dair bilgiyi, mekanik sondalardan daha çok <i>hissettiklerimiz</i> sağlar, Lord Desan.” Gothon’un karanlık gözleri düşüncelerle bulandı ve Desan, Gothon’un tahmin edilemez düşünce yapısında kayboldu. Bu yaştaki bir akıl ne yapardı? Gezinmek? Acaba bu büyük doktor mistisizme mi merak salmıştı? Böyle bir şeyi raporlamak önemli bir sorunu çözerdi. Ama pişmanlık veren bu görev...</p>

  <p>“Bu, yaşayan varlıklara dair bir his, Lord Desan. Zemine ulaşıyor ve soruyor: Çok önceden olsaydı, bunu ben yapmak isteseydim, ticaret yapmak isteseydim nereye giderdim? Komşularım nerede yaşardı?”</p>

  <p>Desan konuyu tekrar somut gerçeklere çevirebilmeyi umarak kibarca öksürdü. “Ve robot araştırmaları da elbette yardım ediyor.”</p>

  <p>“Araştırmalar, Lord Desan, ruhsuzdur. Bir robot çok yetenekli olabilir, ama bir araştırmacı onu yalnızca belli bir mesafeden yönlendirebilir. Zeminin fırsatlarına ve hissiyatına uzaktır. Ama siz uzayda doğdunuz. Belki de bu size hiç mantıklı gelmiyordur.”</p>

  <p>“Size inanıyorum,” dedi Desan içtenlikle. Sırtında gökyüzünün ağırlığını hissediyordu. Kurşun gibi gökyüzü, aralarındaki cüzzamlı örtü, yıldız ve tek bir ay. Gothon evini hatırladı. <i>Dünyayı hatırladı.</i> Orada bile çalışmalarıyla ünlenmişti. Yaşlı bilim insanı, bir yere gidip robot gözlerin göremediklerini görerek, o tozlu kafataslarının bilmem kaç yıl önce düşündüklerini düşünerek yerlerini belirliyordu.</p>

  <p>“Höyüklere bakıyoruz,” dedi Gothon koridordaki nazik yürüyüşüne devam ederken. Dikkatle işlerine odaklanmış görevli ve öğrencilerin eğilmiş başları, utangaç bakışları önünde ilerlediler. Ufak elektronik iğneler antik yüzeyleri gün ışığına çıkarmak için kabukları sabırla işaretliyordu. “Devasa yapılar inşa ettiler. Kocaman gökdelenler. Bazıları binlerce yıl bozulmadan kalmış olmalı; ama sağlamlıklarını kaybettiklerinde yıkıldılar. Yıkıntıları enkaz yarattı ve rüzgâr geldi; nehirler enkaz etrafındaki rotalarını değiştirdi ve elbette rüzgâr ve suyla taşınan tortular birikti. O noktada yıkıntının kendi kütlesi onu taşıdı, saptırdı ve bizim işimizi karıştırdı.” Gothon, holo plakalarının öylece durdukları daha uzak bir masanın yanında tekrar duraksadı. Elini iki yana salladı ve bir manzara göründü. Bir çöküntü boyunca yılankavi bir duvar. “Buradaki duvarı görüyor musunuz? Böyle aşağı yukarı öne arkaya sallanır şekilde inşa etmediler onu. Yerçekimi ve toprak hareketi onun formunu bozdu. Biz çıkarana kadar toprak altındaydı. Aksi halde, rüzgâr ve yağmur yüzünden yüzyıllar önce yok olurdu. Eğer zaman onu yeniden gömmezse yok olmaya mahkûm.”</p>

  <p>“Ve bu taş yığını...” dedi Desan kolunu sallayarak. Büyük barajın hayali yönünü gösterirken kafasının karıştığını fark etti. “Ne zamandır ayakta?”</p>

  <p>“Göl onu inşa ettiğinden beri.”</p>

  <p>“Ama yıkımla aynı zamanda mı olmuş?”</p>

  <p>“Evet. Biliyor musunuz, bu kütle, yıldız öldüğünde hâlâ ayakta kalabilir. Birkaç büyük baraj, dünyanın bazı yerlerinde bulduğumuz piramitler. Yaşlarını yalnızca tahmin edebiliyoruz. Dağlar hariç tüm yüzeylerden daha uzun süre dayanıyorlar.”</p>

  <p>“Yaşam olmadan.”</p>

  <p>“Ama var.”</p>

  <p>“Azalıyor.”</p>

  <p>“Hayır, hayır. Azalmıyor.” Doktor elini salladı ve ikinci holo plakasının üstünde ileri geri sallanan tüyümsü yeşilliklerin arasında bir su birikintisi ortaya çıktı. “Ay, bu dünyayı hâlâ entropiden koruyor. Su var; bu barajın gördüğü kadar olmasa da. Dünyaya umut veren bu küçücük yosun. Küçük bir yaşam, uçan ve emekleyen şeyler... likenler ve düzlüklerdeki yaşam.”</p>

  <p>“Ama <i>onlar</i> bunların hiçbirini bilmiyordu.”</p>

  <p>“Hayır. Hayat burada yeni yanıtlar verdi. Hayat yeniden başlıyor.”</p>

  <p>“Ama hayatı başlatacak pek de bir şey yok, öyle değil mi?”</p>

  <p>“Çok değil. Bu soru Dr. Bothogi’yi ilgilendirir. Burada yeni bir başlangıç yapan hayatın zamanı var mı, tüketim eğrisi yenilgiyi daha da körüklüyor mu? Ama yaşam bunu bilmez. Biz kirlilikle ilgileniyoruz. Ama korkarız bu kaçınılmaz. Ve kim bilir, belki de faydalı olacaktır.” Dr. Gothon el hareketiyle yeni bir holo açtı. Altı ayaklı, aerodinamik bir yaratık, ölü bir yosun yüzeyinde hızla yürüyüp telaşla antenini sallıyor, ama hiçbir ilerleme kaydetmiyordu. “Dünyanın varisleri.” Umutsuzluk Desan’ın iliklerini sızlattı.</p>

  <p>“Ama bu küçük yaratıkların her nesli isimlendirilmemiş bir başarı. Ölecek olanların sonuncusu büyük bir trajedi içinde, ama bunun farkında olmayarak ölüyor. Farkındalık yarım milyar yıl bekletir ve sonra belki de ortaya çıkar; eğer yıldız başarısız olmazsa; zaten sıralamada aşağı doğru çokça ilerlemiş demektir.” Ve başka bir holo ve rüzgâra kapılmış kumlarla dolu çöl görüntüsü. Havuzdaki yosun holosunun yanında. “Yaşam, yaşamı doğurur. Gördüğün bu yosun hayat vermekle meşgul. İçine aldığı, dönüştürdüğü ve inşa ettiği yaşam zinciri bir şeyleri besleyecek. Bir yandan da aynı türden pek çoğu ortaya çıkacak. Yaşam bunu yapar. Çok meşgul ama kendine gezegenin dışında bir yol çiziyor.”</p>

  <p>Desan ona göz ucuyla kuşku dolu bir bakış attı.</p>

  <p>“Elbette. Biyokütle. Petrokimyasallar. Bilincin kullanımını bekleyen sonsuz enerji depoları. Ve o bilinç eğer gelirse dünyaya egemen olur, çünkü farkındalık hayatı oluşturmanın daha verimli bir yoludur. Ama bilinç tehlikelidir, Lord Desan. O küçük yosunun hizmetinde bilincin kendi rotasında kendi algıları ve hesaplamaları vardır; o bilgisayarların milyarlarcası çalışır ve hızlı hızlı hesaplar. Kendilerini ve ekolojik çevrelerini ayarlar, uyum gösterirler; peki, ya ufacık, önemsiz bir yazılım hatası olursa?”</p>

  <p>“Böyle şeylere inanmayın. Bizi sadece buna indirgemeyin.” Desan’ın inancına bir darbeydi bu; bu iyi kadın tutarsız konuşmuyordu; bu büyük dehanın inancı sarsılmıştı. Muhteşem ve nazik doktorun tahmin edilemez yaşında edindiği şey alaycılıktı ve Desan da kendisinin elli iki yavan yılıyla karşılık verdi. “Elbette, ama bu kanıt sayılmaz, doktor. Bu doğal bir felaketin sonucu olabilir.”</p>

  <p>“Ah, evet, göktaşı çarpması.” Doktor, dördüncü plakada bir dizi holo geçti ve havadaki görüntüde muazzam bir krater belirdi. Krater öyle büyüktü ki, görüntü gezegensel eğimle gösteriliyordu. Bu, gezegenin uzaydan da şaşırtıcı biçimde görülebilen temel özelliklerinden biriydi. “Ama bu güneş sistemi böyle olayların yaralarını bir bir gösteriyor. Bunun gibi çok gezegenli sistemler, galaksideki rotasında enkaza bulanmış bir yıldız. Hava bulunmayan kütlelere bakın, aylara bakın. Onları kratere dönüştüren göktaşı çarpmalarının sayısını düşünün. Söyleyin bana uzay gezgini: haklı değil miyim?”</p>

  <p>Desan derin bir nefes aldı, bildiği konulardan sorgulandığı için rahattı. “Elbette bu sistem o çeşit bir kazaya yatkındır ama o kraterin açıkça gösterdiği...”</p>

  <p>“Eğer göktaşı sapiensler hâlâ buradayken gelseydi. Ama gülle topu ölü bir dünyaya düştü.”</p>

  <p>Desan aşınmış kratere, kumun süpürdüğü kabuksal eriyiğe baktı. “Kanıtınız var.”</p>

  <p>“Katmanlar. Çömlekler. İronik. Böyle bir olaydan çok korkmuş olmalılar. Bazıları bunun kaderleri olduğuna inandıklarını düşünüyor, belki de ay onların kanıtı olmuştur; ya da güneş sisteminin mekanizmasını anlamaları; ya da belki ilkel zamanlar böyle yıkımlara şahit olmuştu ve onlar da bunu hatırlıyordu. Bunun uzantısı olan anlayışın gözünüze ilişmesi mümkün... onu ne harekete geçirdi, neyin peşindeydi.”</p>

  <p>“Bunu nasıl bilebiliriz? Anlayışımızı onların beklentileri üzerine kuruyoruz...” Desan sustu; utanmış, korkmuştu. Sapkınlığa bir adım kalmıştı. Bir dakika sonra telafi edilemez bir patavatsızlık yapacaktı ve yörüngeli istasyondaki yargıçlar kurulu akşam yemeği vakti bundan haberdar olacaktı.</p>

  <p>“Onların arazisindeyiz, kemiklerine dokunuyoruz, kanlı canlı ellerimizle kafataslarını tutuyoruz ve onların dünyasında düşünmeye çalışıyoruz. Burada tehditkâr bir cennetin altında duruyoruz. Ne yapacağız?” diye sordu Gothon.</p>

  <p>“Kaçmayı deneyeceğiz. Bu dünyadan çıkmayı deneyeceğiz. Onlar çıktılar. Kutsal yapıtlar...”</p>

  <p>“Arkeoloji uzayda her zaman daha kolaydır. Bir milyon yıl geçer, iki milyon yıl geçer ve bir şey parlamaya devam eder. Kayıtlar hâlâ okunabilir. Bir renk üzerine ilk ışık düştüğü anda yüzyıllar sonra yeniden alevlenebilir. Bir yüzey mikrotoz tarafından tüketilmiş, bozulmamış arka yüzünde ise onu yapanın el izi var. Bana bu harabelerin yaşlarını sorup duruyorsunuz. Ama zaten ne zaman sessizliğe gömüldüklerini içten içe bilmiyor muyuz?”</p>

  <p>“O zaman olmuş <i>olamaz</i>!”</p>

  <p>“Benimle gelin, Lord Desan.” Gothon elini sallayıp bütün holoları kapattı ve başka bir koridora açılan kapıdan geçerek yürümeye devam etti. “Listelenecek çok şey var. O odadaki işin çoğu budur. Çoğunluğu da öğrenci. Restore edebileceklerini ediyorlar; numaralıyorlar, listeliyorlar. Bir kütüphanecinin işi yalnızca bir şeylerin nerede dosyalandığını bilmektir. Beş yüz yıllık yoğun bir listeleme ve restorasyon çalışmasının ardından akıllarından geçeni bilecek kadar iyi tanıyoruz onları. Ama aydaki o insan yapımı eşyaların dışında yazılı dilleri hakkında hiçbir şey bulamayabiliriz. Harikalar diyarı. Dr. Bothogi’nin çalışmalarında devam eden mucizeler diyarı. Ufacık bir alg tüm çalışmayı baştan başlatabilir. Ve belki de ilk kez değil. İlginç bir düşünce.”</p>

  <p>“Yani...” diye söze girdi Desan dar, steril salondan geçerken. “Yani, sapiensler evrilmeden önce başka felaketler, başka başlangıçlar da mı vardı demek istiyorsunuz?”</p>

  <p>“Ah, ondan da önce. Hayatın nasıl inanılmaz şekilde inatçı, gökyüzünün afetlerinin nasıl da ısrarcı olduğunu düşünmek insanın içini titretiyor, değil mi? Algler ve sonra sürünen şeyler ve yavaşça egemen olan...”</p>

  <p>“Daha önceki sapiensler?”</p>

  <p>“Kendi içinde ilginç bir soru. Ama bir varlığın dünyaya egemen olması için zeki olmasına gerek yok, Lord Desan. Sadece dayanıklı olmalı. Zaten dünyalar bunu kanıtlamadı mı? Yüksek zekâ nadir bulunur. Birçok başarı aslında ölü birer sondur. Yüzgeçler; eller değil. Sesin eksikliği; tabii eğer telepatiye inanmıyorsanız ki bence kesinlikle inanmıyorsunuz. Hayır. Ses gereklidir. Bir çeşit uzun mesafe iletişimi. Işık yanar; ses; bir şey. Aksi durumda bireyleriniz kendi başlarına keşif ve yeniden keşif ve katlanarak artan çabalarla birbirlerinden ayrılır, dağılırlar. Ah, hatta farkındalıkla kaç tane tür önemli bir şeyden yoksundu veya onları medeniyetten alıkoyacak bir engele sahipti; teknolojiden önce...”</p>

  <p>“Onlar gezegeni terk etmeden önce. Ama terk ettiler; binde birdiler... Onlar olmadan...”</p>

  <p>“Onlar olmadan. Evet.” Gothon o muhteşem yumuşak bakışlarını ona çevirdi ve bir anlığına korkunç bir durgunluk, adeta mezar durgunluğu hissetti içinde Desan. “Çocukluk burada biter. O veya bu şekilde biter.”</p>

  <p>Desan’ın söyleyecek hiçbir şeyi yoktu. Kafasında düşünceler akıp giderken felç olmuş gibi orada öylece duruyordu; sonra gözlerini kırptı ve başka bir çaresi olmadığından doktoru bir çocuk gibi takip etti.</p>

  <p><i>Bırakın dinleneyim</i>, diye düşündü. <i>Bırakın bu başlangıcı ve bu günü unutalım. Bir yerlere gidip oturmama, sıcak bir içecek alıp donan iliklerimi çözmeme izin verin. Yeniden başlayalım. Belki hayallerle değil de gerçeklerle başlayabiliriz...</i></p>

  <p>Ama dinlenemeyecekti. Burada dinlenmeye imkân yok, diye düşündü. Beden hareket etmeyi bir kez bıraktığında, gökyüzünün ağırlığı çöker. Yok olmuş tüm türlerin sonunu hazırlayan ölümcül gökyüzü ve yaşlanmış toprak onların kemiklerine işler ve en uzaktaki yıldızların yapamadığı şekilde onun rüyalarına musallat olur.</p>

  <p><i>Seyahat ettiğim yıllar boyunca, Dr. Gothon, tüm ömrümce yıldızdan yıldıza gezdim durdum. İzafiyet bizi yetim bıraktı. Dünya sizi kutsayacaktır. Beni asla tanımadı. Çeyrek milyon yılda unutmuş olacaklar; ah doktor, dünyanın nasıl yaşlandığını benden çok daha iyi bilirsiniz. Çeyrek milyon yıl gördünüz; ikimiz de yetimiz. Ben durmadan klonlanıyorum. Siz, upuzun bir uykudayken onlarca klonunuz ise kendi uykularında. Ah doktor, sizi baştan yaratacağız. Ve aslında sizi değil. Benim Desanprime olduğumdan daha fazla değil. Ben yalnızca beşinci lord pilotum.</i></p>

  <p><i>Çeyrek milyon yılda türlerimiz bizden daha fazla evrilmedi mi, daha hızlı araçlar bulmadılar mı, bulamazlar mı; bizi, sonsuza dek kaybolmuş öncülerini, bulamazlar mı? Biz de birbirimizi tanımayacağız, Dr. Gothon. Nasıl tanıyabilirdik ki? Eğer bizi bulsalardı. Ama bulamadılar. Bizi ele geçiremeyen, bize üstün gelemeyen arayışın yüzü olduk.</i></p>

  <p><i>Çeyrek milyon yılda başımıza büyük bir felaket gelmiş ve dünyamız böyle çorak ve ölümcül şekilde paslanmış olabilir mi?</i></p>

  <p><i>Bu sırada biz de klonlar, klonların çocukları, genetik fosiller, türümüzün anomalileri olabilir miyiz?</i></p>

  <p><i>Onlar bizim için ne ifade ediyor ve biz onlar için ne ifade ediyoruz? Ataları, sondaları yapanları arıyoruz.</i></p>

  <p>Desan’ın aklı karıştı. Zaman izafiyeti hesaplamalarında usta, uçsuz bucaksız yıldızlara alışkın olsa da kafası durdu ve aklını yürüdükleri koridora vermeye çalıştı. Adımlarını genişletip bir sonraki kapıda Gothon’a yetişti.</p>

  <p>“Doktor.” Elini uzattı ve onu durdurdu. Sonra, kendi sorusundan çekindi; kendi sapkınlığının sınırlarından ve doktorunkinin cezbediciliğinden çekindi. “Emin misiniz? Emin olamazsınız. Bu dünyayı felaketiyle baş başa bırakmış olabilirler.”</p>

  <p>Yine o asil, çarpıcı gözlerin etkisi. “Söyleyin, söyleyin bana Lord Desan. Onca seyahatiniz, birçok yıldızın yakınında geçirdiğiniz o yüzyıl boyunca hiçbir iz buldunuz mu?”</p>

  <p>“Hayır. Ama gitmiş olabilirler...”</p>

  <p>“... ay üzerindekiler hariç hiç iz bırakmadan mı?”</p>

  <p>“Başka izler olabilir. Dördüncü gezegendeki araştırmacı takım...”</p>

  <p>“Hiçbir şey bulamadı.”</p>

  <p>“O arazide durup, o insanların aklıyla düşünmek gerektiğini siz kendiniz söylüyorsunuz. Belki de Dr. Ashodt doğru tepeye, doğru platoya gelememiş...”</p>

  <p>“Orada insan yapımı eserler olsa bile sayıları çok az. Öyle olduğunu nasıl bildiğimi söyleyeyim. Benimle gelin.” Gothon elini salladı ve başka bir laboratuvarın kapısı açıldı.</p>

  <p>Desan yürüdü. Bu basit kapıdan geçip Gothon’un söz verdiği gibi cevabını almaya gitmektense ölümcül yüzeyde yürümeyi tercih ederdi... ama alışkanlık onu harekete geçirmişti; alışkanlık, görev, gereklilik. Hayatında bundan başka bir amacı yoktu. Lord pilot Desan Das’ın beşinci enkarnasyonuna başka bir amaç bırakılmamıştı. Özgün Desan’ı oluşturduklarında ona hiçbir amaç vermemişlerdi, ikinci enkarnasyonun daha da az bir amacı olmuştu, zaman içinde birbirini izleyen enkarnasyonları diğer her şeyi silip atmıştı. Böylece iyi düşünebilmek için hem fazlasıyla sıradan hem de fazlasıyla tuhaf bir yere gitti. Sıradandı, çünkü pis masaların ve araştırmacıların bulunduğu iyi ışıklandırılmış bir laboratuvar kadar sterildi; tuhaftı çünkü yüzlerce kafatası ve kemik duvarın birindeki raflara öbek öbek yığılmıştı. Sessiz şahitler. Eklemli bir iskelet çerçevesinde asılı duruyordu; bir masanın üstünde ölümü hatırlatan katılıkta koşar gibi küçük bir hayvan iskeleti.</p>

  <p>Durdu. Gözleri daldı. Parçalanmış kemikten oluşan tüm gözsüz çukurların bakışları altında bir anlığına kayboldu.</p>

  <p>“Size iş arkadaşlarımı tanıtayım,” diyordu Gothon; Desan kelimelere son anda odaklanmıştı ve Gothon isimleri sayarken istemsizce gözlerini kırpıştırdı. Zoolog Bothogi bunlardan biriydi; çoğundan genç, on yedinci enkarnasyonda, hovarda yıllarında kendini tüketmiş: yani Bothogi Nan’ın tüm enkarnasyonlarında olduğu gibi. Diğer isimler bir kulağından girdi diğerinden çıktı. Yolculuk sırasında doğan gerçek kız ve erkek evlatlar, hiç tanımadığı yabancılar. Onların bakışlarında kaybolmuştu, kafataslarının bakışlarında olduğu gibi; arkasındaki toz ve gölgelerin hakikatin kendisi olduğu gözler, sırlar ve aykırı düşüncelerle dolu bakışlar.</p>

  <p>Onlar Desan’ı tanıyordu ama Desan onları, Lord Bothogi’yi dahi tanımıyordu. Yalnızlığını, sessizliğin ve tozun içinde kaybolup giden inançlarının çaresizliğini hissetti.</p>

  <p>“Kagodte,” dedi Gothon beyaz kulaklı, kambur birine. “Kagodte, Lord Desan sizin modelinizi görmek için geldi.”</p>

  <p>“Öyle mi!” Yaşlanmış gözler endişeyle parladı.</p>

  <p>“Göster ona, Dr. Kagodte.”</p>

  <p>Kambur adam masaya doğru yürüdü ve ellerini açınca bir delikten ışıklar saçıldı. Desan, korkutucu bir görüntü, bir yeniden yapımla yüzleşmeyi bekleyerek gözlerini kırptı. Onun yerine, yeşil ve mavi birçok kelime sütunu havada dalgalandı. Sayılar işlenip çarpıldı. Şaşkınlık içinde en başını kaçırdı ve takip edemedi. “Anlamıyorum...”</p>

  <p>“Burada istatistikleri konuşuruz,” dedi Gothon. “Verileri konuşuruz; aykırı düşüncelerimizi matematiksel formüllerle ifade ederiz.”</p>

  <p>Desan döndü ve korkuyla Gothon’a baktı. “Benim aykırı düşüncelerle işim olmaz, doktor. Ben gerçeklerle ilgilenirim. Buraya da gerçekleri bulmaya geldim.”</p>

  <p>“Oturun,” dedi nazik doktor. “Oturun, Lord Desan. Şuradaki kemikleri çekin; sahipleri bir şey demez, evet, oturun.”</p>

  <p>Desan beyaz bir çalışma masasının karşısındaki tabureye yığıldı. Refleksle yukarı baktı, zamanın körelttiği, bozulmuş bir yüzün bulanık görüntüsünü ortaya çıkaran duvara gömülü bir taş.</p>

  <p>Görüntü ve kemiklerin bir araya getirilişi onu şaşkına çevirdi. Plakadaki iki vücut portresi. Heykel. Etsiz kafatası dizileri.</p>

  <p>Ölü. Meteorların dövdüğü dünya, en temel formunda mücadele veren yaşam. Ölü.</p>

  <p>“Ah,” dedi Gothon. Desan etrafına bakındı ve Gothon’un kendi tarafındaki duvara baktığını gördü. “Evet. O. Çok az heykel buluyoruz. Az. Az ama değerli. Arada sırada üstüne düşen taşlar yüzeyi koruyacak. Hakikaten öyle. Ama kafatasları da bize bir o kadar şey anlatır. Hesaplamalarımız ve hololarımızla onları canlandırabiliriz. Onları yapabiliriz... hatta daha da kanlı canlı. Görmek ister misiniz?”</p>

  <p>Desan’ın ağzı açıldı. “Hayır.” Küçük bir kelime. Korkak. “Sonra. Yani bu yalnızca <i>tek bir</i> yerdi... Beni hâlâ tezinize ikna edemediniz, doktor. Üzgünüm.”</p>

  <p>“Yer. Kökenin dünyası. Çok katmanlı bir dünya. Son katmanlar bir döneme, küresel bir kültüre ait eserlerle dolu. Sonrası sessizlik. Türler yok oldu. Katman katman harabe. Milyonlarca yıllık jeolojik kayıt...”</p>

  <p>Gothon masanın sonuna gelip dirsekleri masada ve arasında bir kemik parçası, karşıdaki sandalyeye oturdu. Gothon’un yeşil gözleri parlak ışıkta sulandı, kırış kırış çenesindeki yıllanmış kil misali çatlaklar seğirdi. “İstatistikler Lord Desan, salt istatistikler bize söyler. Bizde olanlar gibi insan yapımı eşyaların üretim merkezlerini söyler; Ataların bildiği bileşimlerini, süreçleri söyler. Gelişmiş materyalleri kullanma konusunda ilerleme olmadı. Bulmayı umduğumuz hiçbir materyal, uzun süre dayanan metaller...”</p>

  <p>“Belki de materyallerin tamamen çözündüğü yeni bir sürece geçtiler. Belki de bilgi dağarcıkları git gide daha dayanıksız materyaller üzerineydi. Belki de bu materyalleri uzayda geliştirdiler.”</p>

  <p>“Teknoloji adım adım ilerler. Salt sayılar, tozlu sayılar, parçaların etkileri ve yoğunlukları, sayılar ve çömlekler. Her zaman çömlekler, Lord Desan; ve dayanıklı taşlar; göktaşı gerçeği. Göktaşlarının inkâr edilemez darbeleri. Kendi dünyamız için böyle bir felaketten kaçamaz mıydık? Ayrılmadan elli yıl önce bunu yapamaz mıydık?”</p>

  <p>“Eminim hatırlarsınız, Dr. Gothon. Benden daha avantajlı olduğunuza eminim. Ama...”</p>

  <p>“Kanıtı gördünüz. Umutlarınıza tutunmak istiyorsunuz. Ama ortada yalnızca bir soru var... hayır, iki. Bunlar sondayı kuran tür mü? Evet. Ya da evrim ve tesadüf iş birliği yaptı. Yerleştikleri tek dünya burası mıydı? Şüphesiz. Eğer dördüncü gezegende el yapımı eserler varsa, fırtınalarla süpürüldü, aşındı ve kayboldu.”</p>

  <p>“Ama orada olabilirler.”</p>

  <p>“Onlardan çok yok. İlerleme yok, Lord Desan. Kilit noktası da bu. Bu cisimlerin, bu maddelerin ötesinde bir şey yok. Bu, bir yıldız yolculuğu medeniyeti değildi. Kendi yavaş, insansız sondalarını kameralarıyla, robot gözleriyle çalıştırdılar; bizim için değil. Bunu her zaman biliyorduk. Bize gemi enkazı kaldı. Sahildeki hurda.”</p>

  <p>“Kasten yapıldı!” diye tısladı Desan titreyerek. Odadaki bu sessiz sapkınlığın arasında yalnız bir inanan. “Dr. Gothon, sizin eşsiz konumunuz sonsuz güvenle var oluyor; sahip olduğunuz etkiyi göz önünde bulundurmanızı rica ediyorum...”</p>

  <p>“Beni tehdit mi ediyorsunuz, Lord Desan? Buraya beni susturmak için mi geldiniz?”</p>

  <p>Desan umutsuzca etrafına baktı; aniden sessizliğe bürünen odaya. Sondaların dakikalık tıklamaları ve sesler durmuştu. Gözler ona çevrilmişti. “Lütfen,” dedi gözlerini kaçırmadan. “Buraya veri toplamaya geldim. Yalnızca bir görüşme umuyordum, bazı şeyleri gözden geçirmek için birkaç ekip toplantısı...”</p>

  <p>“Sizi rahatsız ettim. Yargıçlar kurulu benimle ters düşerse nasıl olur merak ediyorsunuz. Bir kurum olarak kendimin farkındayım, Lord Desan. Desan Das’ı hatırlıyorum. İlk beş nakli hatırlıyorum. Bir enkarnasyonunuz dışında hepsinde uyandırıldım. Yargıçlar kurulundaki lordların sayısız enkarnasyonunu söylememe gerek yok.”</p>

  <p>“Onları dikkate almazlık edemezsiniz! Siz bile! Yalvarırım bize karşı sabırlı olun, Dr. Gothon.”</p>

  <p>“Bana nasıl sabırlı olunacağını öğretemezsiniz, Beşinci Desan.”</p>

  <p>Desan kasılarak titredi. Gothon o asil gülüşünü gösterdiğinde bile. “Bana gerçekleri söylemek zorundasınız doktor, arazi hakkında mistik sohbetler istemiyorum. Yargıçlar kurulu bunun kökenin dünyası olduğunu kabul ediyor. Emin olun eğer inanmasalardı burada bir üs yaratmak için bu kadar zaman harcamazlardı.”</p>

  <p>“Gelin, lordum. Sondadaki o güç sistemleri çoktan öldü. Aslında el altında olan bir şeyi sondalamak dışında ne işe yarıyorlardı ki? Tutucular bile bunu kabul ediyor. Ellerinin altında kendi güneş sistemlerinden başka ne vardı? Gelin, orijinal eseri ve orijinal yazıtı <i>gördüm.</i> Ellerimle dokundum. Bu, kendi güneş sistemlerini geçmek için tasarlanmış <i>ilkel</i> bir girişimdi, <i>ama bunu yapmak için kabiliyetleri yoktu.</i>”</p>

  <p>Desan gözlerini kırptı. “Ama amaç...”</p>

  <p>“Ah. Amaç.”</p>

  <p>“Arazide durup onların aklıyla düşündüğünüzü söylediniz. Peki, doktor, hadi bu yeteneğinizi kullanın. Atalar neyi amaçladılar? Neden onu bir mesajla gönderdiler?”</p>

  <p>Yaşlanmış gözler titreşti; derin, sakin ve acılı. “Bir kehanet, Lord Desan. Kendi geleceklerinin karanlığına gönderilmiş amaçsız, odaksız bir mesaj. Cevap beklentisi olmadan. Cevabı olmayan. Yolculuk zamanını biliyoruz. Sekiz milyon yıl. Bütün evrene konuştular. Bu sonda gitti ve kısa bir süre sonra sessizliğe gömüldüler. Bu kuru kum gölünün derinliği, Lord Desan, sekiz milyon iki yüz elli bin yıllık.”</p>

  <p>“Buna inanmıyorum.”</p>

  <p>“Sekiz milyon iki yüz elli bin yıl önce, Lord Desan. Felaket üzerlerine çöktü; o sondanın ortaya çıkışından bir yüzyıl, hatta belki de on yıl içinde felaket her yeri sardı ve tamamlandı. Felaket belki de gökyüzünden indi, ama bunun nükleer fizik olduğu ve kendileri tarafından yapıldığı açık. İstikrarsız dönemdeydiler. Büyük merkezlerdeki yıkım felaketti ve bir katmanı yok etti. Yıkım, yüksek nüfuslu yerlerde etkili oldu. Geride kalan unsurların izini sürün. İşte istatistikler bunu söylüyor. Nükleer fizik, Lord Desan.”</p>

  <p>“Bunu kabul edemem!”</p>

  <p>“Söyleyin bana uzay gezgini, hava olaylarının nasıl işlediğini anlıyor musunuz? O meteor darbelerinin yapabileceklerini, nükleer fiziğin sebep olduğu toz bulutu da aynı etkinlikle yapabilir. Tek başına milyonları öldürebilecek radyasyonu bir kenara bırakın, hükümetlerin yıkımını da öyle: Küresel bir felaketten söz ediyoruz; güneşin toza gömülerek kararması, güneşsiz bir kışta yaşayan okyanusların ve göllerin yok olan fotosentez içinde boğulması ve böylece besin zincirinin en alttan en üste ölmesi...”</p>

  <p>“Kanıtınız yok!”</p>

  <p>“Evrensellik, nüfus merkezlerinin harabeye dönmesi. Muhtemelen meteor etkisini önleyecek kapasiteleri vardı. Bu tartışılabilir elbette. Ama benim hiç şüphesiz inandığım şey, nüfus merkezlerinin eşzamanlı yıkımının nükleer fiziği işaret ettiği. İstatistikler, çömlekler ve salt sayılar, bizi bu cevaba mahkûm ediyor, Lord Desan. Soru cevaplandı. Onların soyundan kimse kalmadı, dünyadan kaçış yoktu. O meteor çarpmadan önce onlar kendilerini yok etmişlerdi zaten.”</p>

  <p>Desan ellerini ağzına dayadı. Çaresizce doktora baktı. “Yalan. Bunu mu söylüyorsunuz? Bir yalanın peşinden mi geldik?”</p>

  <p>“Onlara bu kadar ihtiyacımız olması onların hatası mı?”</p>

  <p>Desan kendini oturduğu yerden kalkmaya zorladı ve ayakta durmak için çabaladı. Gothon o korkunç karanlık gözlerle ona bakıyordu.</p>

  <p>“Ne yapacaksınız lord pilot? Beni susturacak mısınız? Yaşlı kadın en sonunda güçlük çıkarmaya başladı: sonra benim klonumu uyandırın ve yargıçlar kurulu ona ne söylenmesini istiyorsa onu söyleyin.” Gothon ölüler arasında duran düzinelerce canlı gözle, görevlilere doğru elini salladı. “Bothogi’yi de, bizim gibi klonları olanları... Peki, ekibin geri kalanı? Geri kalanımızı susturmak neye mâl olacak?”</p>

  <p>Desan titreyerek ona baktı. “Dr. Gothon...” Gothon’a bakmak için ellerini masaya dayadı. “Beni yanlış anladınız. Tamamen yanlış anladınız. Yargıçlar kurulu bu istasyonu elinde tutuyor olabilir ama benim de gemilerim var. <i>Benim.</i> Benim ve ekibimin. Öyle bir niyetim yok. Eve geliş nedenim...” Alışık olmadığı bu kelime boğazında düğümlendi; kelimeyi düşündü, tarttı ve en azından duygusal anlamda kabul etti. “... eve, yüz yıllık araştırmanın ardından bu iddiayı ve uyuşmazlığı keşfetmek için geldim, Dr. Gothon.”</p>

  <p>“Sapkınlık suçlamaları...”</p>

  <p>“Sizi bununla suçlamaya cesaret edemezler.” Acı bir gülümseme belirdi dudaklarında. “<i>Size</i> karşı hiçbir savları yok ve bunu siz de çok iyi biliyorsunuz, Dr. Gothon.”</p>

  <p>“Onların şiddetine karşı benim de savunmam yok, lord pilot.”</p>

  <p>“Ama aslında var,” dedi Dr. Bothogi.</p>

  <p>Desan döndü ve önce Bothogi’nin yeşil gözlerindeki sertliğe sonra da elindeki daha da sert taşa baktı. Kollarını öne alıp masanın üzerine koydu. “Dr. Gothon! Rica ediyorum! Ben sizin dostunuzum!”</p>

  <p>“Kendim için,” dedi Dr. Gothon, “hiçbir savunma yapmam. Ama dediğiniz gibi, bana karşı hiçbir savları yok. Yani genel bir felaket olmalı. Yargıçlar kurulu herkesi susturmak zorunda, değil mi? Bu üs üzerinde <i>hiçbir şey</i> bırakılamaz. Belki de bir ya da iki asteroiti sessizce yerinden oynatıp onlara rota belirlemişlerdir. Maden açma bahanesiyle belki de bu zavallı, yaşlı dünyayı sonsuza kadar susturacaklardır. Beni ve kalıntıların geri kalanını. Kaybolan kalıntılar ve uzaktaki ölüler saygı duymak için her zaman daha güvenli, değil mi?”</p>

  <p>“Bu çok mantıksız!”</p>

  <p>“Ya da belki sizin gemileriniz burada olduğundan ve onların yargısı söz konusu olduğundan daha da acele edebilirler. Nükleer fizikten anlıyorlar, lord pilot. Işın ateşiyle mekiğinizi etkisiz hale getirebilirler. Sizi de öylece yaralılar listesine ekleyebilirler. Sapkınlık suçundan. Bir şey bağlamından çıkmış, kim bilecek ki? Sonuçta tüm lordlar çoğaltılabilir, kaptanlar yargıçlar kuruluna itaat etmeye alışkın. Onlardan birkaçı uyanık, değil mi? Benim gibi bir kurum tehdit edilebiliyorsa beşinci lord pilot için planları nedir? Ve birden o planlar aceleyle işlemeye başlar.”</p>

  <p>Desan gözlerini kırptı. “Dr. Gothon... Sizi temin ederim...”</p>

  <p>“Eğer benim arkadaşımsanız, lord pilot, umarım kurtulursunuz. Robotlar onların, anlıyor musunuz? Güç paketleri yapay zekâlara bilgi aktarmak için yeterli. İletişim merkezinden uydulara, oradan da istasyona ve yargıçlar kuruluna gider. Bu oda onların gözetiminden uzak, güvenli. Bunu düşündük. Sizi duyamazlar.”</p>

  <p>“Bu suçlamalara inanamam, bunu kabul edemem...”</p>

  <p>“Cinayet yeni bir şey mi?”</p>

  <p>“O halde benimle gelin. Benimle mekiğe gelin, onlarla yüzleşiriz...”</p>

  <p>“Limana ulaşım onların elinde. İzin vermezler. Yapay zekâ aracı karşı koyar. Uçakların yapay zekâ bileşenleri var. Ve biz havaalanına asla ulaşamayabiliriz.”</p>

  <p>“Bavulum, Dr. Gothon, bavulum, iletişim ünitem!” Servis robotlarını hatırlayınca Desan’ın kalbi yerinden çıkacak gibi oldu. “<i>Onların</i> elinde.”</p>

  <p>Gothon gülümsedi. Küçük, memnun bir gülümseme. “Ah, uzay gezgini. Burada birçok bilim insanı bir araya geldi. Biz böyle basit bir şeyi uyduramaz mıydık? Bizim bir alıcı-vericimiz var. Burada. Bu odada. Birini bozduk. Başka birini de bozduk. Kayıtlarda bozuk görünüyorlar. Bu zavallı gezegendeki bir diğer çöp parçası ne ki? Geri geldiğinizde amacımız gemilerle iletişime geçip <i>sizinle</i>, lord pilotla konuşmaktı. Ama bizi bu dertten kurtardınız. Yıldırım gibi indiniz. Hiç görmediğiniz kuşlar gibi, sayın uzaydoğumlu lordum, avınıza doğru inişe geçtiniz. Konferanslar, burada, istasyonda yol açtığınız telaş... yargıçlar kurulu benim en çok şüphelendiğim şeyi planladıysa! Sizi tebrik ederim. Bir vericimiz olduğunu bildiğinize göre, bu bina kadar hassas mekiğinizle ne yapacaksınız lord pilot? Çünkü uydu rölesini <i>onlar</i> kontrol ediyor.”</p>

  <p>Desan sandalyesinde çöktü. Gothon’a baktı. “Beni asla öldürmek istemediniz. Tüm bunları, benim desteğimi sağlamak için düzenlediniz.”</p>

  <p>“Öyle umdum, evet. Sizin atalarınızı biliyordum. Kişisel ününüzden de haberim vardı. Hiç sonu yokmuş gibi yıllarını birbiri ardına yakan bir adam. Atalarının aksine. Siz nesiniz lord pilot? Yobaz? Takıntılı bir adam? Kendinizi bunun neresinde görüyorsunuz?”</p>

  <p>“Neye...” Sesi kısıldı ve tuhaflaştı. “Beni neye inandırmaya çalışıyorsunuz, Dr. Gothon?”</p>

  <p>“Yargıçlar kurulundan kurtuluşumuza. Gerçeğin kurtuluşuna.”</p>

  <p>“Gerçek!” Desan çaresizce konuşmaya devam etti. “Size inanmıyorum. İnanamam. Araştırmalarınız kadar fantastik entrikalarınızdan da bahsediyorsunuz ve beni oyunlarınıza dâhil etmeye çalışıyorsunuz. Ataların takip ettiği yolu bulmaya çalışıyorum. Bizi yönlendirecek bir ipucu, bir eser...”</p>

  <p>“Yeni bir yazıt?”</p>

  <p>“Beni hafife alıyorsunuz. Herhangi bir şey. Gittikleri yere dair bir gösterge. Gittiler, doktor. İstatistiklerinizle beni ikna edemezsiniz. Öngörülemeyen ve tahmin edilmeyen sizin istatistiklerinizde yok.”</p>

  <p>“Yani, asla bulamayacağınız şeyi aramaya devam edeceksiniz. Yargıçlar kuruluna hizmet edeceksiniz. Elbette sizinle iş birliği yapacaklardır. Araştırmanızı onaylayıp büyük felaketten sonra bu dünyadan ayrılacaklardır. Bizi ve tüm kayıtları yok edecek felaketten sonra. Bir asteroit. Rotalarını robotlardan başka kim kaydediyor? Şu anda ne kadar yakın olduklarını kim biliyor?”</p>

  <p>“İnsanlar bir cinayeti anlayacaktır. Bunu asla saklayamazlar!”</p>

  <p>“Size şöyle söyleyeyim, Lord Desan. Bir yerde durup etrafınıza bakıyorsunuz. Ve burada neyin doğal olacağını söylüyorsunuz. Bu kraterli, parçalanmış dünyada, bu karmakarışık, enkazla örtülü güneş sisteminde bir asteroit madencisinin yaptığı girdi hatası, nükleer fizikten daha inandırıcı bir kaza mı olmaz mı? Mekiğiniz alçalırken, sizin yargıçlar kurulu adına geldiğinizi düşündük. Bavulunuzda robotların tespit edemeyeceği bir silahınız olduğunu da. Ama size inanıyorum, lord pilot. Siz de bizim kadar kapana kısıldınız. Yalnızca verici ve kontrol ettikleri uydu röle sistemi var. Ne yapacaksınız? Yargıçlar kurulunu onları desteklediğinize mi ikna edeceksiniz? Onları desteklemeniz karşılığında başka bir yolculukta sizi desteklemeleri için mi ikna edeceksiniz? Belki sizi dinlerler ve gitmenize izin verirler.”</p>

  <p>“Ama izin verecekler,” dedi Desan. Derin bir nefes aldı ve bakışlarını Gothon’dan diğerlerine çevirip sonra tekrar Gothon’a baktı. “Mekik benim kendi malım. <i>Benim</i> robotiklerim. Gemimden çıkar, ona bağlanırlar. Ve benim ihtiyacım olan şey o verici. Çok acil olduğunu düşünüyorsanız koruma için <i>bana</i> güvenebilirsiniz. Güvenin bana, Dr. Gothon. Ya da hiçbir şeye güvenmeyin; hepimiz burada bekleyip gerçeğin ne olduğunu görelim.”</p>

  <p>Gothon bir cebe uzandı ve garip metal bir nesne çıkardı. Gülümsedi. Gözleri kenarlarda kırıştı. “Eski moda bir şey, lord pilot. Bugünlerde anahtar diyoruz ve tamamen farklı bir anlama geliyor. Ben de bir kalıntıyım hatırlarsanız. Bu, robotları fena şaşırtır. Bothogi. O anteni bağla ve dolabın kilidini aç. Lord pilotun ve mekiğinin neler yapabileceğini görelim.”</p>

  <p class="p19">“Sizi duydu mu?” diye sordu Bothogi çizgisiz yüzündeki dürüst endişeyle. Hâlâ taşı tutuyordu; elinde olduğunu unutmuş gibiydi. Ya da robotlardan korkmuştu. Ya da ihanet sezerse kullanmayı düşünüyordu. “Hareket ediyor mu?”</p>

  <p>“Sizi temin ederim hareket ediyor,” dedi Desan ve vericiyi kapattı. Derin bir nefes alıp gözlerini yumdu. Mekiğin yükselişini, eve doğru kanatlarını çırpan gümüş takozu gördü. Saldırıya uğrasa ölümcül olurdu. <i>Ona saldırmazlar, saldırmamalılar; mekiğin kalktığını bildikleri anda bizi sorgulayacaklar ve bunların saçma sapan bir yanlış anlaşılma olduğunu anlayacağız.</i> Ve gözlerini öylece boşluğa dikerek: “Röleler gitmiş; onu <i>hiçbir şey</i> durdurmaz ve savunmaları oldukça önemli. Lord pilotlar aptal değil, yurttaşlar: Dünyaları mekiklerimizle araştırıyoruz ve onları geri almayı planlıyoruz.” Dönüp Gothon ve diğer görevlilerle yüz yüze geldi. “Mesaj <i>yollandı.</i> Ve ben tedbirli bir adam olduğumdan... Sizin ekibiniz için yeterince oksi-takım var mı? Onlar için de alsak iyi olur. Bir kaza olursa diye.”</p>

  <p>“Alarm,” dedi Gothon birden. “Neoth, alarmı çalıştır.” Kıdemli bir personel harekete geçerken Gothon konuştu: “Kubbe basınç alarmı robotları şaşırtır. Tüm personel basınç takımlarını giysin; tüm robotlar hasarı tespit etsin. Takım konusuna katılıyorum. Gidin alın.”</p>

  <p>Alarm çalıştı, kısa ve keskin bir ses duyuldu. Desan hiçbir şey ifade etmeyen beyaz tavana içgüdüsel olarak baktı.</p>

  <p>Mekiğin uzayın ince mavi kenarına ulaştığı noktada karanlık, koyu karanlık. İstasyon artık bir şeylerin ters gittiğini biliyordu. Araştırma başlayacaktı; hemen gezegeni araştırmak isteyecekti.</p>

  <p>Personeller ikinci bir dolabı açtı. Takımları çekip çıkardılar; basınç sızdırmaz bu odadan acil çıkış için bir iki tane değil birçoğunu aldılar. Laboratuvar savunma madeni gibi görünüyordu. <i>Tüm</i> personelin içinde olduğu komplo kokan sinsice hazırlanmış bir sığınak.</p>

  <p>Verdikleri takıma şöyle bir baktı. Kulaklar siren sesiyle çınlıyordu. Takımı ona uzatan Bothogi’nin gözlerine baktı. Yargıçlar kurulundan hiçbir çağrı, hiçbir bilgilendirme yoktu. Bu insanların içtenlikle, zekice davrandıklarını anlamaya başladı; deli değillerdi, komplocu değillerdi. Gerçek. Gerçeği inandıkları gibi anlatmışlardı ve tüm üs de buna inanmıştı. Yargıçlar kurulu da buna sapkınlık diyordu.</p>

  <p>Kalbi tekrar düzenli atmaya başladı. Bir şeyler yeniden anlam kazanmaya başlamıştı. Takımı giyerken ve kilitlerini kapatırken elleri tanıdık şekilde hareket ediyordu.</p>

  <p>“Kontrol odasında halletmemiz gereken şu yapay zekâ var,” dedi kıdemli bir görevli. “Bende bir anahtar var.”</p>

  <p>“Ne yapacaklar?” diye sordu daha genç bir görevli panikle. “İstasyonun silahları buraya ulaşacak mı?”</p>

  <p>“Ani eylemler için buraya çok uzak,” dedi Desan. “Çok uzak, çünkü ışınlar ve füzeler yavaş.” Kalp atışları iyice normale dönmüştü. Takım, ona tanıdıktı; tanıdık hisler, düşman dünyalar ve silahlar: daha tanıdık bir sebep. Gülümsedi; güçlü, uzun dişlerinin ayrılan dudakları arasında belirdiği memnun bir gülümseme değildi bu. “Bir şey daha var, genç yurttaş. Sahip oldukları gemiler ulaşım taşıtlarıdır. Madenciler. Benimkiler avcıdır. Son iki yüz bin yıldır silah taşıdığımızı söylemeye utanıyorum. Ve mürettebatım işini bilir. Yargıçlar kurulu mekiğe saldırırsa, bu onların hatası olur. Dr. Gothon’a yardım edin.”</p>

  <p>“Anladım, genç lordum.” Gothon yakasını kapattı. “Bunlarla uzun süredir baş...”</p>

  <p>Bir yerlerde gürültüyle patlama oldu. Gothon yukarı baktı. Tüm hareket durmuştu. Hava saldırısı oluklarda son bulmuştu.</p>

  <p>“Oksijen sistemi...” diye bağırdı Bothogi. “Lanet olsun!”</p>

  <p>“Bizde var,” dedi Desan soğukkanlılıkla. Acele etmedi. Takımını özenle düzeltti. Takım talimi; gençlere örnek olsun: Gençler! Lord pilot yeteneğini sergiliyor. Dikkatinizi verin. “Yargıçlar kurulundan şimdi cevabımızı aldık. O yapay zekâya ulaşıp onu kapatmalıyız. Panik yapmayalım. Mekiğimin atmosferi temizlediğini varsayalım...”</p>

  <p>... gri bulutların çok üstünde, yüzeyin dehşeti. Gümüş iğne, yargıçlar kurulunun kalbini hedefledi.</p>

  <p><i>Alarm, alarm</i>, diye bağıracaktı, <i>alarm, alarm alarm.</i> Uyduya bağlı olmayan iletişimi, güçlü bir burun dalgasında itilen bir mesaj. <i>Dünyadaki mürettebat tehlikede.</i> Ve hiçbir lord pilotunun iletmeyi istemeyeceği kod, sentaktik bağlantılı bir sayı dizisi: İhanet; <i>yargıçlar kurulu haindir; yardım ve kurtarma. Alarm, alarm, alarm.</i></p>

  <p>... bir toz dünyasından acı dolu bir çığlık; bir kafatası ülkesi; araştırmanın mezarı.</p>

  <p>İhanet; alarm, alarm, alarm!</p>

  <p>Desan sert bir adam değildi; kendini asla sert biri olarak düşünmemişti. O bir araştırmacı, amacı olan bir adamdı.</p>

  <p>Hiçbir şeyden emin değildi. İki yüz elli bin yaşındaki bir kadına inanmıştı. Çünkü Gothon, Gothon’du. Hain diye bağırdı ve bu güzel gözlü kadının, bu kafatası koleksiyoncusunun hain olabileceğini en başından beri bile bile her şeyin yok olmasına izin verdi.</p>

  <p><i>Ah Gothon</i>, diye sorardı cesareti olsa, <i>hanginiz sahtesiniz? Yargıçlar kurulunu onları mahvetmeye yetecek kadar şiddetle saldırmaya zorlamak, istediğin bu mu? İki yüz elli bin yıllık bitmek bilmeyen yaşama karşın, benim beş enkarnasyonum nedir ki: hafızasız saf genetik uygunluk yalnızca. Senin bakış açını öğrenmekten acizim.</i></p>

  <p><i>Bunu bin yılda mı planladın, on bin yılda mı?</i></p>

  <p><i>Burada durup senin yaşamından çok daha önce ölen yaratıkların aklıyla mı düşünüyorsun? Onların kafataslarını tutup düşüncelerini mi okuyorsun?</i></p>

  <p><i>Sekiz milyon yıl önce amaç bu muydu?</i></p>

  <p><i>Bu, bu olanlar... korku üstüne korku... her iki tarafın da hatası mıydı?</i></p>

  <p>“Lord Desan,” dedi Bothogi bir elini omzuna koyarak. “Lord Desan, ana anahtarımız var. Silahlarımız var. Bekliyoruz, Lord Desan.”</p>

  <p>Hepsinin üstündeyse katliam.</p>

  <p class="p19">O, yalnızca bir hizmet robotuydu. Hiçbir zaman sonlandırılmamıştı. Yöneticinin şanssızlığına, onlara ofisindeki kilitli kapılarla ve atmosfer salınımıyla karşı gelen üsteki yapay zekâ gibi değildi.</p>

  <p>“Trajedi, trajedi,” dedi Bothogi, binaların önünde kiremit rengi kumun üstündeki küçük dişli cesedin yanında dururken. Sabotaja uğramış bir yaşam desteği tesisinden kubbelerin sağına doğru duman yükseliyordu. Dünyanın havası içeri ve dışarı toplanıp merkezi kubbenin geçidiyle karışıyordu. Yapay zekâ aracının ilk sabotaj hareketi plastik duvarları dövüyordu. “Mikroorganizmalar bu dünyaya salındı. Budalalar, cahil <i>budalalar!</i>”</p>

  <p>Desan’ın korktuğu mikroorganizmalar değildi. Korktuğu şey derin uykudaki tesislere saldırmak için manevra yapan sekiz tekerlekli yapay zekâ idi. Kalan araştırmacılarla birlikte kendilerini kilitli bir odaya kapatacak ve dünya dışından yardım bekleyecek kadar ihtiyatlı. Ama yapay zekâ kendini plastik duvarlara gün güm vuracaktı ve canlı hedefler onu uyuyan, çaresiz klonlardan uzak tutacaktı; Gothon’un, Bothogi’nin en genç klonunundan ve bir düzine üst düzey personelin klonlarından.</p>

  <p>Ve onun dikkatini dağıtmak git gide daha zor hale geliyordu.</p>

  <p>Saatler geçtikçe engelleyici takımları içinde ani hareketlerini, sakar hamlelerini ve geri çekilmelerini geçiştirdiler. Görevliler de onu yavaşlatmak için bir yol bulmaya çalışırken ulaşabilecekleri yerlere zarar verdiler. Yapay zekâ şimdi en arka sağ tekerleğinin etrafına dolanmış bir yığın metal telle aksayarak geliyordu.</p>

  <p>“Kahretsin!” diye bağırdı genç bir biyolog kendisine doğru manevra yaptığını görünce. Bu oyunu oynayan atik bir gençti o ve gruptaki tek dövüşçü olan yaşlı lord pilot.</p>

  <p>Kaç, kaç kaç. “Oksi-tesisin karşısında seni yakalayacak, evlat! Bu taraftan!” Genç kadın araca karşı kaybedeceği yarışta ağır takımıyla yumruğunu indirdiğinde Desan’ın kalbi küt küt atıyordu. “Ah, <i>kahretsin</i>, işi çözdü! Bothogi!”</p>

  <p>Desan mızrağını aldı ve koşmaya başladı. “Dikkatini dağıt!” diye bağırdı. Dikkatinin dağılması ümit ettikleri tek şeydi. Onlara döndü; motor sesi, metal gövdesinin kıvrımlı kordonu ve sekiz tekerleğinden çıkan kum sağanağı. “Koşun lordum!” Bothogi yanında soluk soluğa kalmıştı. Ve araç hâlâ dönüyordu. Şimdi onları hedef almıştı; onun dikkatini yeniden dağıtmak için beyaz takımlı başka bir tanesi elindeki taşı fırlattı.</p>

  <p>Yapay zekâ onlara doğru gelmeye devam ediyordu. Sekiz tekerlekli, esnek gövdeli zekâ, aniden davranışının işe yaramadığına karar verdi ve programını değiştirip dikkatinin dağılmasına izin vermedi. Basınç pencereli ezici güç adım adım onları takip ediyordu.</p>

  <p>Yakın, daha da yakın. “Sensörler!” diye bağırdı Desan kaygan tozda dönerken. Bir an tökezledi, sonra toparlandı; sondayı kaptı ve ön pencerenin altındaki sensöre hedefledi.</p>

  <p><i>Güm!</i> Tozlu gökyüzü maviye döndü. Her iki yanında kumda savrulan tekerleklerle Desan sırt üstü düşmüştü.</p>

  <p><i>Takım</i>, diye düşündü. Yapay zekânın altına doğru çekildiği sırada her bir eklem ve sinir merkezinin sondanın yüksek voltaj şokuyla zonkladığı kafasına dank edince korkuya kapıldı.</p>

  <p>Ondan sonra işler sakinleşti, kargaşa son buldu. Gözlerini paslı mavi gökyüzüne dikmiş bakarken gökyüzünün gümüş bir iple çizgilendiğini görüyordu.</p>

  <p>Geliyorlar, diye düşündü. Ve yirmi yaşında uyuyan iyi eğitimli en yaşlı klonu aklına geldi. Yakışıklı çocuk. Zaman zaman onunla konuşurdu. <i>Zavallı genç, lordluk senindir. Bu mirası sana bırakan atan bir aptaldı...</i></p>

  <p>Yüzünden bir gölge geçti. Takımı içinde bir başka yüz kendi yüzüne doğru eğiliyordu. Göğsünde bir ağırlık hissetti.</p>

  <p>“Kalk üstümden,” dedi.</p>

  <p>“Yaşıyor!” diye bağırdı Bothogi. “Dr. Gothon, o yaşıyor!”</p>

  <p class="p19">Dünya, bulutlar arasından görünen başlangıçtaki kırmızı ve paslı yaralar dışında başka bir yara almamıştı. Algler okyanusta, gölde, nehirde ve gel-git havuzlarındaki mücadelesine devam etti. Hasarlı kubbenin dünyaya salıverdiği mikroskobik eklerle. Böcekler ve kurtlar, uzaya doğru kör bir yükselişe, bu zavallı, kraterli küredeki baskın yaşama devam etti. Araştırma istasyonu yeniden işliyordu.</p>

  <p>Desan gemisinden dünyaya bakıyordu: Gemi, komut istasyonundan holotank içindeki bir küre gibi sarkıyordu. Elinin tek bir hareketi ona uzayın karanlığını gösterebilirdi; on avcı gemisinin ışıklandırılmış şekilleri, daha yeni derinlerden gelmiş ve Görev’in devamında onu yeniden aramak üzere bu sembolik kara denizde batıp çıkıyordu. Birçok güneş geminin gövdesinde parlamıştı; ama bu güneş, yola çıktıklarından beri hepsinden daha sık gözükmüştü onlara.</p>

  <p>Ev. Uzay istasyonu tekrar işlemeye başlıyordu. Görev’in uzun zamandır aradığı cesetler güneşe sevk edilmişti. Ve beş lord yargıcının da benzeri görülmemiş şekilde aynı anda ölmelerinin ardından Görev’in idaresi yalnızca lord pilota verilmişti. Geri kalan yıllarını yaşamak için klonları henüz etkinleştirilmemişti. “Daha sonra yeni lord yargıçlarını uyandırmak için zamanımız olacak,” dedi Desan, “ama başka bir dünyada. Bırakalım da bu olayı tarih olarak duysunlar.”</p>

  <p><i>Onları kişisel olarak ne zaman idare edebilirim</i>, diye düşündü. Yirmi yaşındaki Desan Altıya baktı; Genç Desan da yüzünde tam otuz iki uyanma yılı önce aynada gördüğü o acı dolu ifadeyle baktı ona.</p>

  <p>“Lord pilotum?”</p>

  <p>“Kardeşini biz gittikten sonra uyandıracaksın, Altı. Hemen sonra. Bu yolculuğun büyük bir kısmında uyanık olacağım.”</p>

  <p>“<i>Uyanık</i> mı, efendim?”</p>

  <p>“Oldukça. Üzerine düşünmek istediğim pek çok şey var. Seninle ve Yedi’yle konuşacağım.”</p>

  <p>“Yargıçlar kurulu hakkında mı, efendim?”</p>

  <p>Bu tahmin karşısında Desan kaşlarını kaldırdı. “Sen ve ben oldukça uyumluyuz, Altı. Genç yaşında çok başarılı olacaksın. Bu sefer kaçırdığın için üzgün müsün?”</p>

  <p>“Hayır, lord pilotum. Emin olun değilim.”</p>

  <p>“Kafan iyi çalışıyor. Bilmem gerekirdi. Vazifenin başına dön, Altı. Yeni bir efendi, beş yeni lord yargıcı ve muhtemel bir bölünmeyle başa çıkmak zorunda kalmayacağın için şükret.”</p>

  <p>Genç, köprüyü geçip kaptanın yanındaki görev tayfasında yerini alırken Desan sandalyesinde geriye yaslandı. Lord pilot, Görev’in yetmiş gemisini tüm kaptanları ve tayfasıyla yönetmek için bir bostan korkuluğundan çok daha fazlasıydı. Gencin bu uçuşta yeteneğini göstermesine izin verelim. Desan kontrol etmeye niyetlendi. Birden irkilerek çekildi. Yapay zekânın tekerleri arasında uğradığı elektrik şoku onu dümdüz etmişti ama en azından kırık bir kol ve bacakla kurtulmasını sağlamıştı. Tıbbi personel bununla ilgilenmişti: kol ve bacak iyileşecekti; korunmaları için yalnızca hafif bir sargı lazımdı. Kaburgalar da sıkıca sarılmıştı ve bu hepsinden daha çok acı veriyordu.</p>

  <p>Tarama sonucunda üç başıboş asteroit tespit edildi. Gemilerdeki görevlilerin kendi gözlemlerine başlayana kadar istasyonun gezegen için liman olarak doğru bir şekilde kaydedemediği üç rota. Bunlar yeniden yönlendirildi.</p>

  <p>Yaralılar. Yıkım. Görev’le çatışma. Yargıçlar kurulunun suçu büyük ve su götürmezdi.</p>

  <p>“Lord pilot,” dedi iletişim görevlisi. “Dr. Gothon aramanıza yanıt veriyor.”</p>

  <p><i>Güle güle</i>, demişti Gothon’a. <i>Kararınızı kabul etmiyorum ama enerjimi kendiminkinin uğruna adamalı ve size katılmak isteyenlerin istasyonda kalmalarına izin vermeliyim. Bazı gönüllüler var. Ama onları anladığımı söyleyemem. Siz onlara güvenebilirsiniz. Lord yargıçlarının derslerini aldıklarına güvenebilirsiniz. Bu dersi herkese</i> öğreteceğim. Bu görevin hiçbir üyesi, <i>benim hükmüm devam ettiği sürece düşünce konusunda sınırlandırılmayacak. Bunun takipçisi olacağım. Tekrar uyuyun ve gelecekte tekrar görüşelim.</i></p>

  <p>“Yanıt vereceğim,” dedi Desan, Gothon’un nezaket göstererek verdiği bu yanıt karşısında memnun ve bir o kadar da endişeli şekilde. İlet-kontrolünü etkinleştirdi. Gemi-elektronikleri kulağına değdi; rahatlık açısından kulağına yerleştirildi. İlet’in mekanik protokollerinin her zamanki sinyal ve gıcırtı seslerini duydu. Sonra da Gothon’unkini. “Lord pilot.”</p>

  <p>“Sizi duyuyorum, doktor.”</p>

  <p>“Duyarlılığınız için teşekkür ederim. Sizin için de her şeyin çok iyi olmasını diliyorum.”</p>

  <p>Yazıt konsolun üstünde yükseldi. Milyonlarca yıl önce küçücük bir insansız roket bu dünyadan ayrılıp orijinal olanı taşımıştı. Birinin eli havada iki uzaylı çıplak bir şekilde duruyordu. Kısmen yok edilmiş bir dizi şema yüzyıllardır Görev’e rehberlik ediyordu. Selam taşıyan bir sonda. Yıllar önce ölmüş kameralar ve basit aletler.</p>

  <p><i>Selamlar, yabancı. Biz bu yerden, bu yıldız sisteminden geliyoruz.</i></p>

  <p><i>Bu eli, bir kurucunun uzantısını görüyor musun? Bu ortak noktamız olacak.</i></p>

  <p>Şemalar: Bilgiye inanırız; bunu okuyan yabancılardan, her kimsen senden korkmuyoruz.</p>

  <p>Akıllı budalalar.</p>

  <p>Çok uzun zaman önce budalalar onu aramaya çıkmıştı... Yıldızlardan oluşan bir çölde. Çeyrek milyon yıl önce ümitsiz bir şekilde yalnız olmadıklarına dair kanıt arayan budalalar. Tozla kaplı uzaylı yapımı bir eser buldular uzun yıllar önce.</p>

  <p><i>Merhaba</i>, dedi.</p>

  <p>Yapıcılar, barışsever Atalar bir efsane oldular. Amaç oldular, ilham verdiler.</p>

  <p>Bir türü kurtaran, ağır basan ve saplantı haline gelmiş <i>niçin</i> sorusu, onu savaştan alıkoydu ve ona yıldızları verdi.</p>

  <p>“Ben çok ciddiyim. Umarım dinlenirsiniz doktor. Doğmamışlar için birkaç yıl kazanın.”</p>

  <p>“Benim en yaşlı olanım uyanık. Ölümsüzlük sanrılarımı kaybettim, lord pilotum. Kendisi sizinle tanışmayı ümit ediyor.”</p>

  <p>“Hâlâ bu dünyayı terk edip bizimle gelebilirsiniz doktor.”</p>

  <p>“Bir efsanenin peşinden mi?”</p>

  <p>“Efsane değil. Fikir ayrılığına mahkûmuz. Doktor, sizin varlığınızın oraya ne faydası olabilir? Ya haklıysanız? Bunun sonu yok. Ya ben yanılıyorsam? Aramaktan asla vazgeçmeyeceğim. Asla <i>bilemeyeceğim.</i>”</p>

  <p>“Ama onların torunlarını tanıyoruz lord pilot. Biziz. Bizler. Efsanelerini bir yıldızdan diğerine taşıdık. Hikâyeleştiler. Atalar. Yol bulucular. Yüz medeniyet bu efsaneye inandı. Yüz medeniyet, hayatları boyunca bu efsaneye tutundu ve bunu anlatmaları için kendinden sonrakilere hayat verdi. Ya onları bulursan? Onları tanır mısın veya evrimin onları götürdüğü yeri? Belki de ziyaret ettiğimiz gezegenlerin birinde çoktan onlarla karşılaşmışızdır ve onları tanıyamamışızdır.”</p>

  <p>İroniydi. Tatlı mizah. “Belki de,” diye karşılık verdi Desan. “Belki o zaman yolun bizi yine eve götürdüğünü bulacağız. Belki biz onların çocuklarıyız; dolu dolu sekiz milyon iki yüz elli bin yıl öteden.”</p>

  <p>“Ah, siz efsane yaratıcıları. İşinizi yapın, uzay yolcusu. Efsanelerle çözün bu arapsaçını. Karşılaştığınız ırklara hikâyeler öğretin. Bu hikâyelerle evreni aydınlatın. Size güveniyorum. Biliyorsunuz, ben yalnızca bu dünyayı bulmak için geldim; ama siz, bu yolculuğun çocuğu, siz daha fazlasına sahip olmalısınız. Sizin için yolculuk Görev’dir. Hoşça kalın. Elveda. Hiçbir şey tam olarak felaket değildir. Çok sayıda mikroorganizmanın serbest kalmasıyla burada denklem farklı. Bothogi matem tutmayı bıraktı ve madde üzerine oldukça farklı düşünceler geliştirdi. Genetik zincirdeki bir proteinin yer değiştirmesiyle alg havuzları bu sefer farklı sonuç verebilir. Ne doğuracağını kim bilebilir ki? Bu seferki farklı yazılımdır belki. Size iyi yolculuklar, lord pilot. Atalarınızı diğer güneşler altında arayın. Biz buradakinin altında onların evlatlarını bekliyoruz.”</p>

  <p class="p20">Çeviren: Büşra Çavundur</p>
</body>
</html>