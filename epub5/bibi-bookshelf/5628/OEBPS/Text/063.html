<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Bir</span></p></h3>

  <p class="p15">Dr. Leslie Gillette’in dünya’dan ayrılmasının otuzuncu yıl dönümüydü. Geminin penceresinde tek başına durmuş hiçlik uzayının boş enginliğini izliyordu. “Saat sekizde yıldızlar arası boşluğun sıcaklığı eksi iki yüz yetmiş üç santigrat derece,” dedi. “Rüzgârın soğutma etkisini saymasak bile soğuk. Bayağı soğuk.”</p>

  <p>Sesli pano o sabah geminin ve yalnız yolcusunun uyku vaktinden önce bir yıldız sisteminin yakınına ulaşacağını bildirmişti. Gillette yıldızın ismini hatırlamıyordu, yalnızca katalogdaki numaralardan biriydi yıldız. Yıldızlara olan ilgisini çoktan kaybetmişti. Başlangıçta, Jessica’nın hâlâ yanında olduğu ilk yıllarda büyük bir hevesle panodan Dünya’nın gece semasında her yıldızın nerede göründüğünü göstermesini istiyordu. Büyük yıldız takımlarının bir parçası olarak bildikleri yıldızları yakından incelemek onlara bir nevi zevk veriyordu. Hevesleri geçmiş, birkaç bin yıldız ziyaret ettikten sonra merakları azalmıştı. Bundan daha bile fazla gezegen keşfettikten sonra arayışlarından neredeyse usanmışlardı. Neredeyse. Gillette çiftinin yine de başlangıç noktalarından gittikçe daha da uzaklara gitmeye devam edecek kadar bilimsel merakı vardı.</p>

  <p>Ama şimdi baştaki ilham gitmişti. Elektronik pusula gemiyi normal uzaya sokana kadar pencere kenarında beklemek yerine dönüp kumanda odasını terk etti. Canı yaşam barındırabilecek gezegenleri aramak istemiyordu. Saat geç olmaya başlamıştı ve bu işi ertesi sabah da yapabilirdi.</p>

  <p>Onun yerine kedisini besledi. Kodu girip kedinin akşam yemeğini mutfak kanalından aldı. “Al bakalım,” dedi Gillette. “Ye de mutlu ol. Uyumadan önce biraz okumak istiyorum.” Odasına doğru giderken koridor zemininin ve duvarların hafif tıngırtısını duydu. Demek ki gemi gerçek uzaya girmişti. Gillette’in gemiye istikamet bildirmesine gerek yoktu; gemi çoktan yıldızın boyutuna ve özelliklerine bakarak park edecek güvenli ve uygun bir yer bulmuştu. Sistemde gezegenler vardıysa sabah hâlâ yerlerinde, Dr. Gillette’in onları incelemesini, sınıflandırmasını, isimlendirmesini ve terk etmesini bekliyor olacaklardı.</p>

  <p>Tabii bir yerde yaşam bulmadığı sürece.</p>

  <p class="p19">Yaşam bulmak yolculuğun ana sebeplerinden biriydi. Kısa sürede Gillette çiftinin de hayatlarının amacı hâline gelmişti. Yola hevesli kâşifler olarak çıkmışlardı: Otuz beş yaşında, teorik eksobiyoloji alanında çoktan nüfuz sahibi bir yazar ve okutman olmuş Dr. Leslie Gillette ile büyük bir orta batı devlet üniversitesinde biyokimya bölüm başkanı olan karısı Jessica Reid Gillette. On bir yıldır evlilerdi ve tek çocuklarının ölümünden sonra saha keşfine gitmeye karar vermişlerdi.</p>

  <p>Şimdi ise uzayda galaksinin uzak sınırlarına doğru seyahat ediyorlardı. Çok, çok uzun süre önce Dünya’nın güneşi gözden kaybolmuştu. İki Gillette’in de evdeyken hakkında düşündüğü, yazdığı ve tartıştığı eksobiyoloji o zamanlardaki gibi yalnızca bir teori olarak kalmıştı. Yüzlerce yıldız sistemini gezdikten, potansiyel olarak yaşam barındırabilecek binlerce gezegeni inceledikten sonra, ne kadar ilkel olursa olsun herhangi bir yaşam biçimine rastlamamışlardı henüz. Çıkarma aracındaki laboratuvardan iç parçalayan bir sıklıkla hep aynı beyhude cevap geliyordu: Yaşam yok. Ölü. Kısır. Yıllar geçtikçe galaksi, Gillette çiftinin gözünde duygusuz taşlar ve yanan gazlarla dolu devasa ve dehşet verici bir enginlik haline geldi.</p>

  <p>“Hatırlıyor musun,” diye sordu Jessica bir gün, “ihtiyar Hayden eskiden bize ne derdi?”</p>

  <p>Gillette gülümsedi. “Eskiden o herifle tartışmayı çok severdim.”</p>

  <p>“Bir keresinde bana yaşam bulabilirsiniz ama zeki yaşam formu bulmanızın imkânı yok demişti.”</p>

  <p>Gillette o tartışmayı keyifle hatırladı. “Ve sen de adama Dünya şovenisti demiştin. Bayılmıştım. Hemencecik orada yeni bir bağnazlık kategorisi yaratmıştın. Tutucu moruğun teki olduğunu düşünürdük. Şimdi o bile fazlasıyla iyimsermiş gibi geliyor.”</p>

  <p>Jessica kocasının arkasında durmuş onun yazdıklarını okuyordu. “Sence hiçbir şey bulamadığımızı bilse Hayden ne derdi?”</p>

  <p>Gillette dönüp kadına baktı. “Bence o bile hayal kırıklığına uğrardı,” dedi. “Bir de şaşırırdı.”</p>

  <p>“Beklediğim şey bu değildi,” dedi kadın.</p>

  <p>En basit bir yaşam formunun bile yokluğu önce sinir bozucu, sonra kafa karıştırıcı, sonra da kaygı verici olmuştu. Duygularıyla mantığını ayrı tutmak için sürekli uğraşan Leslie Gillette bile deneysel sonuçlarının insanların ve makinelerin hesapladığı tüm matematiksel tahminlere karşı çıktığını kısa sürede fark etmek zorunda kaldı. Komuta odasındaki çerçevelenmiş parşömen parçasının üzerinde güzel yatık harfler ve rakamlarla şöyle yazıyordu:</p>

  <p class="p7"><a id="k2" href="../Text/dipnotlar.xhtml#a2"><span class="t2">N = R<sub>*</sub>f<sub>p</sub>n<sub>e</sub>f<sub>l</sub>f<sub>i</sub>f<sub>c</sub>L</span></a></p>

  <p class="p19">Bu formül onlarca yıl önce insanların galaksinin başka yerlerinde bulmayı bekleyebileceği gelişmiş teknolojik uygarlıkların yaklaşık sayısını belirlemek için yaratılmıştı. Formüldeki değişkenlere o günün bilimsel anlayışına göre gerçekçi değerler verilmişti. N’yi yedi etken belirliyordu:</p>

  <p><b>R<sub>*</sub></b>: galaksideki ortalama yıldız oluşumu oranı (yılda on olarak değer verilmişti)</p>

  <p><b>f<sub>p</sub></b>: gezegeni olan yıldızların yüzdesi (yüzde yüze yakın)</p>

  <p><b>n<sub>e</sub></b>: her yıldız sisteminde yaşama uygun çevre koşullarına sahip ortalama gezegen sayısı (bir olarak değer verilmişti)</p>

  <p><b>f<sub>l</sub></b>: bu gezegenler içinde yaşamın gerçekten geliştiği gezegenlerin yüzdesi (yüzde yüze yakın)</p>

  <p><b>f<sub>i</sub></b>: bu gezegenler içinde zeki yaşam formunun geliştiği gezegenlerin yüzdesi (yüzde on)</p>

  <p><b>f<sub>c</sub></b>: bu gezegenler içinde ileri teknik uygarlığın geliştiği gezegenlerin yüzdesi (yüzde on)</p>

  <p><b>L</b>: teknik uygarlığın ömür süresi (tahmini değer on milyon yıl).</p>

  <p class="p19">Bu rakamlardan tahmini bir sonuç çıkıyor, N yani Samanyolu Galaksisi’ndeki gelişmiş uygarlıkların sayısı on üzeri altıya eşit oluyordu. Bir milyon. Gillette çifti hüsranla geçen ilk yıllarında bu formüle tutunmuşlardı. Ama onlar gelişmiş bir uygarlık değil yaşam arıyorlardı. Ne türden olursa olsun yaşam. Dünya’dan çıktıktan altı yıl kadar sonra Leslie ve Jessica küçük, soğuk bir yıldızın etrafında dönen bir gezegenin kuru, kumlu yüzeyinde geziniyorlardı. “Gelişmiş uygarlık falan görmüyorum,” dedi Jessica basınçlı elbisesinin ağır eldiveniyle tozu karıştırmak için öne doğru eğilerek.</p>

  <p>“Yok,” dedi kocası, “etrafta hamburgerci göremiyorum.” Gök kızılımsı mor bir renkteydi ve sürekli göğe bakmak hoşuna gitmiyordu adamın. Yere bakıp Jessica’nın parmaklarını ölü toprağın üzerinde gezdirmesini izledi.</p>

  <p>“Aslında,” dedi kadın, “formüle göre her sistemde en azından bir tane yaşama elverişli gezegen olmalı.”</p>

  <p>Gillette omzunu silkti. “Pek çoğunda var,” dedi. “Ama aynı zamanda, yaşam barındırabilen her gezegen en nihayetinde yaşam barındıracaktır da diyor.”</p>

  <p>“Belki de değişkenler için değer seçerken biraz fazla hevesli davrandılar.”</p>

  <p>Jessica güldü. “Belki de.” Yüzeyde sığ bir delik kazdı. “Bir karıncaya ya da kurtçuğa ya da herhangi bir şeye rastlayacağımı ümit edip duruyorum.”</p>

  <p>“Burada değil, tatlım,” dedi Gillette. “Hadi geri dönelim.” Kadın iç geçirip ayağa kalktı. Birlikte çıkarma aracına geri döndüler.</p>

  <p>“Çok yazık,” dedi Jessica kalkışa hazırlanırlarken. “Hayal gücüme bunca özgürlük tanıdım. Burada önüme ne çıkarsa çıksın görmeye hazırım, bitkisel yaşam formları olsun daha da garipleri olsun. Mesela dans eden kristaller ya da düşünen bulutlar. Ama kendimi böylesine bir hiçliğe asla hazırlamadım.”</p>

  <p>Çıkarma aracı ince atmosferi delip geçerek yörüngedeki komuta gemisine doğru uçtu. “Bilim insanı dediğin böyle şeylere hazırlıklı olmalı,” dedi Gillette hüzünle. “Ama sana katılıyorum. Deneyimlerimiz tahminlerimizi fena şekilde boşa çıkarıyor.”</p>

  <p>Jessica emniyet kemerini gevşetip derin bir nefes aldı. “Matematiksel anlamda olasılık dışı derdim buna. Bu gece formüle bir göz atıp hangi değişken her şeyi mahvediyor ona bakacağım.”</p>

  <p>Gillette kafasını salladı. “Ben onu defalarca kez yaptım,” dedi. “Bir yere varamazsın. Neye karar verirsen ver sonuç yine de bizim bulduğumuzdan çok daha farklı olacak.” Gittikleri sayısız dünyanın hiçbirinde bırakın zeki yaşamı, alg ya da protozoalar kadar basit bir yaşam formuna bile rastlamamışlardı. Biyokimyasal alıcılar karmaşık protein yapısı gibi yaşam yönünde ipucu olan ufacık bir şeyi dahi algılamamıştı. Yalnızca kaya, toz, boş rüzgârlar ve yaşamsız su birikintileri vardı.</p>

  <p class="p19">Sabahleyin Leslie Gillette’in tahmin ettiği gibi bütün gezegenler yerlerinde duruyordu. Beş gezegen, Dünya’nın Güneş’inden çok da farkı olmayan G3 tipi mütevazı bir yıldızın etrafında dönüp duruyorlardı. Gillette, geminin bilgisayarına konuştu: “Yıldıza Hannibal adını veriyorum. Hannibal’ın en yakınından itibaren gezegenlerin isimleri: Huck, Tom, Jim, Becky ve Polly Hala. İncelemelere başlayacağız.” Geminin araçları gerekli testlerin hepsini yapabilse de Gillette yaşamın varlığı konusunda bu araçların sözüne güvenemezdi. Bu soru o kadar önemliydi ki nihai kararı kendisi vermek zorundaymış gibi hissediyordu.</p>

  <p>Huck; Mars boyutunda, nikel ve demirden oluşan, paslı kahverenginde, yüzeyi kraterlerle dolu, sıcak, kuru ve ölü bir yumaktı. Tom biraz daha büyük, koyu renkli ve daha soğuktu, ama darbelerden eşit derecede o da etkilenmişti ve eşit derecede ölüydü. Jim ise Dünya’ya benziyordu, nitrojen ve oksijenden oluşan büyükçe bir atmosferi vardı, sıcaklığı genellikle -30 °C ile + 50 °C arasında bir aralıktaydı ve gezegenin yüzeyinde bol su bulunuyordu. Ama yaşam yoktu. Ne kayalıklı, tozlu topraklarında ne de mineral tuzlu sularında... Hiçbir şey yoktu, bir tanecik siyanobakteri bile. Gillette, Hannibal sisteminde en çok Jim’den umutluydu ama Becky ve Polly Hala’yı da inceledi. Bu ikisi, sistemin daha az yoğun gaz devleriydi, gerçi ikisi de Uranüs ya da Neptün kadar büyük değildi. Ne çorbaya benzer atmosferlerinde ne de ustalıkla oluşmuş uydularının yüzeylerinde hayat vardı. Gillette beş gezegenin yirmi üç uydusuna isim vermekle uğraşmadı, isim verme işini kendinden sonra gelen insanlara bırakmayı düşündü. Tabii gelen olursa.</p>

  <p>Daha sonra Gillette’in görevin ikinci amacıyla ilgilenmesi gerekiyordu. Beş gezegenden en yaşanılabilir olan Jim’in yörüngesine bir iletim geçidi yolladı. Artık onun yolunu izleyen bir gemi pek çok ışık yılı uzaklığındaki bu mesafeyi Gillette’in bir önceki durakta yerleştirdiği geçidi kullanarak anında aşabilirdi. O sistemin neye benzediğini ya da sisteme hangi ismi verdiğini bile hatırlamıyordu. Bunca yıl sonra hepsi kafasında karışmıştı, özellikle de görünüşte birbirlerine bu kadar benzedikleri ve tamamen yaşamsız oldukları için.</p>

  <p>Bir ekranın önüne oturup aşağıdaki Jim’e baktı; esmerleşmiş kumlu kıtalarına, mavi denizlerine, beyaz bulutlarına ve kutuplarına. Gillette’in tek yoldaşı olan gri kedisi kucağına tırmandı. Jessica’nın beraberinde getirdiği Metil ve Etil’in büyük torunu olan kedinin adı Benny idi. Gillette hayvanın kulaklarının arkasını ve çenesinin altını kaşıdı. “Neden buralarda hiç kedi yok?” diye sordu kediye. Benny cevap olarak yalnızca uzun uzun mırladı. Bir süre sonra Gillette sessiz gezegene bakmaktan sıkıldı. Araştırmasını yapmış, geçidi yerleştirmişti ve artık bilgileri Dünya’ya yollayıp yola devam etmekten başka yapacak şey kalmamıştı. Geminin bilgisayarına talimatları verdikten yarım saat sonra yıldızlar yok olmuştu ve Gillette yeniden hiçlik uzayının karanlığında seyahat ediyordu.</p>

  <p class="p19">Otuz yıl kadar önce görev için ne kadar heyecanlı olduklarını hatırladı. Jessica’yla birlikte başvurularını yapmışlar ve Gillette’in tam olarak anlamadığı sebeplerden dolayı seçilmişlerdi. “Babam, hayatının sonuna kadar galakside gezip tozmak isteyen insan biraz deli olmalı diye düşünüyor,” demişti Jessica.</p>

  <p>Gillette gülmüştü. “Biraz dengesiz belki ama deli değil.”</p>

  <p>Evlerinin arkasında çimlerde uzanmış gece göğüne bakıp yakında hangi elmastan yıldızı ziyaret edeceklerini düşünüyorlardı. Proje, yaslarını bir kenara bırakmak için müthiş bir tatil gibi görünmüştü; onları geçmişe bağlayan milyonlarca anı olmadan hayatlarını ve ilişkilerini gözden geçirmek için bir fırsat gibi. “Babama bunun bizim için müthiş bir fırsat olduğunu söyledim,” dedi kadın. “Dedim ki, bilimsel açıdan bakacak olursak umabileceğimiz en heyecan verici olasılık bu.”</p>

  <p>“Sana inandı mı?”</p>

  <p>“Baksana, Leslie, kayan yıldız. Dilek tut. Hayır, bana inandığını sanmıyorum. Proje yönetim kurulunun onunla aynı fikirde olduğunu söyledi; seçilmiş olmamızın tek sebebi tam kıvamında deli ya da dengesiz ya da artık neyse, ondan olmamızmış.”</p>

  <p>Gillette uzun bir çimle karısının kulağını gıdıkladı. “Hayatımızın geri kalanını yıldızlara ve gezegenlere bakarak geçirme ihtimalimiz olduğu için.”</p>

  <p>“Ona, en çok beş yıl sürer, dedim, Leslie. Beş yıl. Kesinlikle canlı madde olarak tanımlayabileceğimiz bir şey bulur bulmaz geri dönüp eve geleceğimizi söyledim. Ve azıcık şansımız varsa, ilk duraklarımızdan birinde canlı maddeye rastlarız. Yalnızca birkaç aylığına ya da bir yıllığına gidiyor olabiliriz.”</p>

  <p>“Umarım,” dedi Gillette. Semaya baktılar; gök sanki sonsuz mesafeler kütleye ve ağırlığa dönüşmüş gibi muazzam bir yer çekimiyle üzerine abanıyordu. Gillette gözlerini kapattı. “Seni seviyorum,” diye fısıldadı.</p>

  <p>“Ben de seni seviyorum, Leslie,” diye mırıldandı Jessica. “Korkuyor musun?”</p>

  <p>“Evet.”</p>

  <p>“Güzel,” dedi. “Sen de endişeli olmasaydın seninle gitmekten korkabilirdim. Ama korkacak bir şey yok. İkimiz birlikte olacağız, heyecanlı olacak. Önümüzdeki birkaç yılı burada aynı şeyleri yaparak, yüksek lisans dersleri vererek ve Nobel camiasıyla şeri içerek geçirmekten daha eğlenceli olacağına eminim.”</p>

  <p>Gillette güldü. “Umarım döndüğümüzde birileri hâlâ kim olduğumuzu hatırlar. İki yılımızı uzayda harcayıp geri döndükten sonra kimsenin projenin ne hakkında olduğunu bile bilmediğini fark ettiğimizi hayal edebiliyorum.”</p>

  <p>Jessica’nın babasıyla vedalaşmaları daha zordu. Bay Reid hâlâ neden Dünya’yı terk etmek istediklerinden emin değildi. “Pek çok genç insan sizinki gibi bir kayıp yaşıyor,” dedi. “Ama bir şekilde devam ediyorlar. Öylece hayatlarını çöpe atmıyorlar.”</p>

  <p>“Bir şeyi çöpe attığımız yok,” dedi Jessica. “Baba, sanırım anlamak için biyolog olman gerek. Evrende yaşam keşfetme ihtimali, burada kalıp yapabileceğimiz her şeyden çok daha heyecan verici. Hem o kadar da uzun süreliğine gitmiyoruz. Saha çalışması bu, en zor cinsinden. İkimiz de bunu, üniversitenin birinde kara tahtanın başında durmaya tercih etmişizdir hep.”</p>

  <p>Reid omzunu silkip kızını öptü. “Madem eminsiniz,” diyebildi sadece. Gillette’le tokalaştı.</p>

  <p>Jessica koca uzay gemisine baktı. “Sanırım öyleyiz,” dedi. Artık yapacak ya da söylenecek bir şey kalmamıştı. Üstünden çok uzun süre geçmeden Dünya’dan çıktılar, pencerelerden ve ekranlardan gezegenin gittikçe küçülmesini izlediler.</p>

  <p>Gemide yaşama deneyimi başta garipti ama rutine çabucak alıştılar. Yıldızlar arası uçuş fikri ne kadar heyecan verici olsa da, gerçekte ikisinin de hayal edebileceğinden daha sıkıcı olduğunu öğrendiler. İki kedi yavrusu alışmakta hiç zorluk çekmedi ve Gillette çifti de kedilerin arkadaşlıklarından memnundu. Gemi Dünya’dan yarım milyon kilometre uzaklığa ulaştığında bilgisayar hiçlik uzayına girdi ve ilk defa gerçek anlamda yalnız kaldılar.</p>

  <p>Korkunçtu. Hiçlik uzayındayken Dünya ile iletişim kurmanın imkânı yoktu. Gemi kendi içinde ufak bir dünya olmuş ve Gillette’in hayal gücüne çok fazla özgürlük tanıdığı tehlikeli anlarda etrafındaki sessiz boşluk, ona yeni bir tür delilik ya da ölüm gibi gelmeye başlamıştı. Jessica’nın varlığı onu sakinleştirse de gemi normal uzaya geri dönüp keşfedilmemiş ilk yıldız sistemine geldiğinde minnet duydu.</p>

  <p>İlk hedefleri etrafında yalnızca iki gezegenin ve bir sürü asteroid enkazının dönüp dolandığı küçük, kısık, galakside en sık rastlanan tipten M sınıfı bir yıldızdı. “Yıldıza ne isim vereceğiz, hayatım?” diye sordu Jessica. İkisi de pencereden yıldıza bakıp ebeveynlere özgü bir şefkat hissettiler.</p>

  <p>Gillette omzunu silkti. “Dünyada kullanılan mitolojik sisteme bağlı kalsak çok daha kolay olur diye düşünmüştüm.”</p>

  <p>“İyi bir fikir galiba. Elimizde etrafında iki ufak gezegenin sallandığı bir yıldız var.”</p>

  <p>“Apollo’nun iki... Yok, yanlış dedim. Sandım ki...”</p>

  <p>Jessica pencereye arkasını döndü. “Bana Odin’i ve iki kuzgununu anımsatıyor.”</p>

  <p>“İki kuzgunu mu vardı?”</p>

  <p>“Tabii,” dedi Jessica, “Düşünce ve Hafıza. Huginn ve Muninn.”</p>

  <p>“Peki. Yıldıza Odin diyelim, gezegenler de az önce dediğinden olsun. İyi ki yanımdasın. Bu işte benden çok daha iyisin.”</p>

  <p>Jessica güldü. Gezegenleri keşfetmeye can atıyordu. Yolculuğun monotonluğu içinde verdikleri ilk mola olacaktı. İki ıssız gezegende yaşam bulmayı ne Leslie ne de Jessica bekliyordu, ama memnuniyetle titiz bir şekilde incelediler. Hayranlıkla Huginn ve Muninn’in kasvetli, yalnız manzaralarında gezinip testlerini tamamladılar ve en sonunda da yörünge aracına döndüler. Bulgularını Dünya’ya gönderip iletim geçitlerinden ilkini kurduktan sonra ve henüz pek de hayal kırıklığına uğramamış bir şekilde Odin sisteminden gittiler. İkisi de mesajlarının Dünya’ya ulaşması çok uzun sürmesine ve mesaj almak için fazla hızlı ilerliyor olmalarına rağmen evleriyle iletişim içinde olduklarını hissediyordu. Ama ikisi de isteseler hâlâ geri dönüp Dünya’ya gidebileceklerini biliyordu.</p>

  <p>Bilme ihtiyaçları onları ilerlemeye itiyordu. Yalnızlık henüz çekilmez bir hâl almamıştı. Müthiş korku henüz başlamamıştı.</p>

  <p>Geçitler, Gillette çiftinin izini takip ederek galaksinin henüz kimsenin görmediği bölgelerine giden insanların kullanması içindi. Peş peşe ileri doğru seyahat etmek amacıyla kullanılabiliyorlardı, ama yolcular geçitten geçerek geri dönemiyordu. Yerliler tarafından suyla doldurup bırakılan devekuşu yumurtaları gibiydiler; seyahati diğerleri için daha güvenli ve rahat kılmak üzere varlardı, daha da uzaklara seyahat edebilmelerini sağlamak üzere.</p>

  <p>Gillette çifti ne zaman bir yıldız sisteminden diğerine doğru hiçlik uzayının içinden yol almaya başlasa kendileriyle, doğdukları gezegen arasındaki mekân ve zaman boşluğu daha da büyüyordu. “Bazen çok garip hissediyorum,” diye itiraf etti Gillette, yola çıkalı iki yıldan fazla olmuştu. “Sanki Dünya ile olan iletişimimiz bir sanrıymış, akıl sağlığımızı korumak için icat ettiğimiz bir yalanmış gibi geliyor. Hayatlarımızın büyük bir kısmını belki de hiç kimseye yararı olmayacak bir şey için heba ediyormuşuz gibi hissediyorum.”</p>

  <p>Jessica hüzünle dinledi. O da aynı şeyleri hissetmişti ama kocasının bunu bilmesini istememişti. “Bazen üniversite dersliklerindeki hayat bana dünyadaki en kıymetli şey gibi geliyor. Bazen bunu daha önce göremediğim için kendime kızıyorum. Ama uzun sürmüyor. Ne zaman yeni bir gezegene insek yine aynı umudu hissediyorum. Beni zorlayan tek şey hiçlik uzayında geçen haftalarımız. Yabancılaşma hissi o kadar yoğun ki.”</p>

  <p>Gillette kadına kederle baktı. “Yaşam keşfetsek bile ne önemi var gerçekten?” diye sordu.</p>

  <p>Kadın bir anlığına şaşkın bir sessizlikle adama baktı. “Öyle demek istemedin,” dedi en sonunda.</p>

  <p>Gillette’in bilimsel merakı geçmişte pek çok kez olduğu gibi yine kurtardı onu. “Hayır,” dedi hafifçe, “istemedim. Önemi var.” Etil’in kumundan üç kedi yavrusunu aldı. “Bu sonu gelmeyen gezegenlerden birinde bunlar gibi bizi bekleyen bir şey bulduğumda her şeye değecek.”</p>

  <p>Aylar geçti ve Gillette çifti daha çok yıldız ve daha çok gezegen gezdi, ama sonuç hep aynıydı. Üç yıl sonra hâlâ Dünya’dan uzaklara doğru hızla yol alıyorlardı. Dördüncü yıl geçti sonra beşincisi. Umutları git gide azalmaya başladı.</p>

  <p>“Biraz canımı sıkıyor,” dedi Gillette, Carraway adını verdikleri bir gezegende devasa gri bir okyanusun kenarında otururlarken. Kum tepeleriyle dolu saf beyaz kumdan geniş bir sahili vardı. Dalgalar tükenmek bilmeden kırılıyor, köpük köpük ayaklarının dibine geliyordu. “Demeye çalıştığım arkamızda ne birini görüyoruz ne de bir şey duyuyoruz. İmkânsız olduğunu biliyorum ama eskiden birinin geçitleri kullanarak bizi takip ettiğini ve hiçlik uzayından geçerek önümüze geçtiğini görüyordum rüyalarımda. Artık her kimse, bizi daha varmadığımız bir yıldızda bekliyordu.”</p>

  <p>Jessica ıslak kumdan düz bir tümsek yaptı. “Burası tıpkı Dünya gibi, Leslie,” dedi. “Açık yeşil göğü hesaba katmazsan. Ve de kum tepelerinde hiç çim olmadığı ve sahilde hiç deniz kabuğu olmadığı gerçeğini düşünmezsen. Neden biri bizi öylece takip etsin ki?”</p>

  <p>Gillette temiz beyaz kumlara uzanıp sahile vuran dalgaların hoş sesini dinledi. “Bilmiyorum,” dedi. “Belki de yıllar önce kontrol ettiğimiz gezegenlerden birinde abes bir tür yaşam formu vardır. Belki de bir hata yapıp bir şeyleri gözden kaçırdık ya da bir ölçümü yanlış okuduk ya da ne bileyim. Ya da belki Dünya’daki tüm uluslar savaşta birbirlerinin kökünü kazımışlardır ve ben yaşayan tek erkeğimdir ve gezegendeki yalnız kadınlar benim için parti düzenliyordur.”</p>

  <p>“Sen delirmişsin, tatlım,” dedi Jessica. Basınçlı elbisesinin bacaklarına biraz nemli kum fırlattı.</p>

  <p>“Belki de İsa geri dönmüş ve biz olmadan bir şeylerin eksik kaldığını düşünmüştür. Bir süre boyunca ne zaman bir yıldızın yakınında normal uzaya dönsek başka bir geminin bizi beklediğini umar gibiydim.” Gillette yeniden doğruldu. “Ama hiç olmadı.”</p>

  <p>“Keşke bir sopam olsaydı,” dedi Jessica. Tümseğine daha fazla ıslak kum yığıp birkaç saniyeliğine tümseğe baktı, sonra bakışlarını tekrar kocasına yöneltti. “Dünyada bir şeyler dönüyor olabilir mi?” diye sordu.</p>

  <p>“Kim bilir bu beş yılda neler olmuştur? Kaçırdığımız onca şeyi düşün, sevgilim. Kitapları ve filmleri düşün, Jessie. Daha duymadığımız bilimsel keşifleri düşün. Belki Orta Doğu’da barış sağlanmıştır, yeni ve devrim niteliğinde bir güç kaynağı bulunmuştur ve Beyaz Saray’ın başında siyahi bir kadın vardır. Belki de Cubs şampiyon olmuştur, Jessie. Kim bilir?”</p>

  <p>“Fazla abartma, hayatım,” dedi. Ayağa kalkıp elbiselerine yapışan kumları silkelediler. Daha sonra çıkarma aracına doğru yürümeye başladılar.</p>

  <p>Bir saat sonra yörünge gemisine binmiş olan Gillette kedileri izledi. Orta Doğu umurlarında değildi, belki de haklılardı. “Sana bir şey diyeceğim,” dedi karısına. “Sana neler döndüğünü kimin bildiğini söyleyeceğim. Geride bıraktığımız insanlar biliyor. Her şeyi biliyorlar. Bilmedikleri tek şey şu an bize neler olduğu. Ve nasılsa onların bilmediklerini hazmetmeleri benim bilmediklerimi hazmetmemden daha kolaymış gibi geliyor bana.” Büyüyünce Benny’nin annesi olacak kedi yavrusu yakındaki ufak sepete sokularak uyuyakalmıştı.</p>

  <p>“Bağın kopmuş gibi hissediyorsun,” dedi Jessica.</p>

  <p>“Tabii ki öyle hissediyorum,” dedi Gillette. “Bana eskiden ne dediğini hatırlıyor musun? Evlenmeden önce istediğim tek şeyin çalışmalarıma devam etmek olduğunu söylediğimde bana insanın tek başına insan olmadığını söylemiştin ya? Hatırlıyor musun? Sırf sana ne saçmaladığını sormam için böyle şeyler diyordun hep. Ve sonra da gülümseyip başından beri anlatmayı planladığın küçük bir hikâye anlatıyordun. Sanırım seni mutlu ediyordu. Demiştin ki, ‘İnsan tek başına insan değildir’ ve ben de ‘O ne demek?’ diye sormuştum ve sen, hayatımı tek başıma yaşayacaksam hiç yaşamasam da olurmuş, diye anlatmaya başlamıştın. Tam olarak nasıl dillendirdiğini hatırlayamıyorum. Çok garip bir şekilde, azıcık bile mantıklı olmayan şeylere hep bir anlam katıyorsun. Bana kendimi soyutlayıp mikroskobun ucundaki şeylere bakıp not alabileceğimi ve arada sırada ne yaptığımla, nasıl olduğumla ilgili küçük duyurular yapabileceğimi gördüğümü ve bu durumda kimse beni umursamazsa şaşırmamam gerektiğini söylemiştin. İnsanların arasında yaşamam gerektiğini, ne kadar denersem deneyeyim bundan kaçamayacağımı söylemiştin. Ve ağaca tırmanıp kendi türümü oluşturmaya karar veremeyeceğimi. Ama yanılıyordun, Jessica. İnsanlardan kaçabilirsin. Bize baksana.”</p>

  <p>Sesi havanın içinde acı dolu ve ağır duyuluyordu. “Bana bak,” diye mırıldandı. Kendi yansımasına baktı ve korktu. Yaşlı görünüyordu; daha da kötüsü, birazcık da bunamış gibi görünüyordu. Çabucak bakışlarını çevirdi, gözleri yaşlarla doluyordu.</p>

  <p>“Tam anlamıyla kopmuş değiliz,” dedi kadın hafifçe. “Birlikte olduğumuz sürece değiliz.”</p>

  <p>“Evet,” dedi adam ama kendini hâlâ bir kenarda bırakılmış hissediyordu, insanlığı aylar geçtikçe yavaş yavaş yok oluyordu sanki. Özellikle insani dediği herhangi bir işlevi yoktu. Ölçümleri ve kadranları okuyor, düğmelere basıyordu. Bunu makineler de yapabilirdi, hayvanlar da aynı şeyi yapmak için eğitilebilirdi. Patatesin çürümüş bir parçasıymışçasına kesilip atılmış gibi hissediyordu.</p>

  <p>Jessica depresyonunun derinleşip deliliğe dönüşmesini engelliyordu. Yalnızlığın etkilerine karşı kadına nazaran daha savunmasızdı. Yaptıkları iş Jessica’yı devam etmeye itiyor, kocasında ise beyhudelik duygusunu pekiştiriyordu.</p>

  <p class="p19">“Garip şeyler düşünüyorum, Jessica,” diye itiraf etti keşiflerinin dokuzuncu yıllarında bir gün. “Arada sırada kafamda beliriyorlar. Başta hiç aldırmadım. Sonra bir süre geçince fark ettim ki, bazen durup düşündüğümde bu fikirlerin aptalca olduğunu anlıyor olmama rağmen meğer aldırıyormuşum.”</p>

  <p>“Ne tür düşünceler?” diye sordu Jessica. Çıkarma aracını, onları aşağıdaki büyük, kıpkırmızı gezegene götürmesi için hazırladılar.</p>

  <p>Gillette iki basınçlı elbiseyi de kontrol edip araca yerleştirdi. “Bazen hiçbir yerde başka hiçbir insan yokmuş, insanlar hayal gücümün birer ürünüymüş gibi hissediyorum. Sanki aslında Dünya’dan gelmemişiz, evimiz ile hatırladığım her şey hayalden ve hafızamın beni yanıltmasından başka bir şey değilmiş gibi. Sanki ezelden beri hep bu gemideymişiz ve tüm evrende tamamen yalnızmışız gibi.” Konuşurken parmak eklemleri beyazlaşana kadar aracın hava kilidinin ağır kapısını kavradı. Kalbinin daha hızlı atmaya başladığını, ağzının kuruduğunu hissetti. Bir endişe nöbeti daha geçirmek üzere olduğunun farkındaydı.</p>

  <p>“Sorun yok, Leslie,” dedi Jessica onu teselli ederek. “Evimizde birlikte geçirdiğimiz zamanları düşün. Bu da yalan olamaz ya.”</p>

  <p>Gillette’in gözleri iyice açıldı. Bir anlığına nefes almakta zorlandı. “Evet,” diye fısıldadı, “yalan olabilir. Sen de bir sanrı olabilirsin.” Hastalıklı zihninin onu tam olarak nereye doğru götürdüğünü anlayınca ağlamaya başladı.</p>

  <p>Jessica, nöbet daha da kötüleşip geçene kadar kocasına sarıldı. Birkaç dakikada her zamanki mantıklı görünümüne kavuşmuştu adam. “Bu görev zannettiğimden çok daha zor,” diye fısıldadı.</p>

  <p>Jessica yanağını öptü. “Bunca yıldan sonra birkaç sorun çıkması normal,” dedi. “Bu kadar uzun süreceğini planlamamıştık.”</p>

  <p>Bulundukları sistem yine bir M sınıfı yıldızdan ve on iki gezegenden oluşuyordu. “Bir sürü iş var, Jessica,” dedi, bu düşünce onu biraz neşelendirmişti. “Bizi birkaç haftalığına meşgul eder. Hiçlik uzayında yuvarlanmaktan iyidir.”</p>

  <p>“Evet, hayatım,” dedi kadın. “İsimleri düşünmeye başladın mı?” Tüm bu yıldızlar ve uyduları için yeterli sayıda yeni isim bulmak görevin en sıkıcı kısmı olmaya başlamıştı. Sekiz bin sistemden sonra hatırlayabildikleri tüm mitolojik, tarihi ve coğrafik isimleri tüketmişlerdi. Artık işi sıraya bindirmişler, gezegenlere beyzbol oyuncularının, yazarların ve film yıldızlarının isimlerini veriyorlardı.</p>

  <p><i>Kazablanka</i>’daki karakterden esinlenerek Rick ismini verdikleri çöl gezegeni incelemek üzere aşağı iniyorlardı. Yaşama uygun olması muhtemel olmamasına rağmen gidip incelemeleri gerekiyordu. Ufacık bir ihtimal için, ne olur ne olmaz diye ya da Gillette’in annesinin deyimiyle, sırf ördeklerin hatırına, inceleyeceklerdi.</p>

  <p>Bu düşünce Gillette’in duraklamasına sebep oldu, dudaklarında bir gülümseme belirmişti. Annesinin bu sözü yıllardır aklına gelmemişti. Bu Gillette’in yolculuğunda bir dönüm noktasıydı; Jessica yanındayken bir daha asla akli dengesini kaybetmeye bu kadar yaklaşmadı. Uzayın geniş boşluğunun soğuk ve yıkıcı güçlerine karşı kalkan olarak Jessica’ya ve anılarına sarıldı.</p>

  <p>Yıllar yine akıp geçti. Geçmiş bulanıklaşarak anlaşılmaz bir pusa dönüştü ve gelecek diye bir şey yoktu. Şimdiki zamanda yaşamak Gillette çifti için aynı anda hem kurtuluşa hem lanete dönüştü. Zamanlarını Dünya’da bildiklerinden ne daha sıkıcı ne daha heyecan verici olan rutinler ve değişmek bilmez görevler içinde geçirdiler.</p>

  <p>Ortak serüvenleri yirminci yılına yaklaşırken Gillette’in başına büyük bir felaket geldi: Dünya’dan yüzlerce ışık yılı uzaklıktaki isimsiz bir dünyada, kumtaşıyla kaplı çorak bir vadiye bakan kayalıklı bir tepede Jessica Gillette öldü. Toprak örneği toplamak için önüne eğildiğinde basınçlı elbisesinin gevşemiş bir dikişi yırtıldı, astardan geçerek elbisenin içine giren gazlar tıslayarak uyarmaya çalıştı kadını. Taşlarla kaplı zemine düştüğünde ölmüştü. Kocası ölümünü izlerken ona yardım edememiş, zehir kadını çok çabuk öldürmüştü. Gezegende gün geceye dönerken ve şafağa kadar geçen uzun, soğuk saatler boyunca kadının yanında oturdu.</p>

  <p>Kadını, Jessica ismini verdiği gezegene gömdükten sonra onu orada sonsuza kadar terk edip gitti. Gezegenin yörüngesine bir iletim geçidi kurdu, sistemin geri kalanının incelemesini bitirdi ve bir sonraki yıldıza gitti. Acıyla sarsıldı ve günlerce yatağından çıkmadı.</p>

  <p>Bir sabah kedi yavrusu Benny, Gillette’in yanına tırmandı. Yavru kedi neredeyse bir haftadır beslenmemişti. “Benny,” diye mırıldandı yalnız adam, “bir şeyi anlamanı istiyorum. Evimize dönemeyiz. Tam şu an bu gemiyi döndürüp hiçlik uzayı içinden doğruca eve doğru götürsem yirmi yıl sürer. Dünya’yı görecek kadar uzun süre yaşasam bile yetmişlerime gelmiş olurum. Bu kadar uzun yaşamayı hiç beklemedim.” O andan itibaren Gillette görevlerini bir robot gibi yapmaya devam etti; Jessica ile paylaştığı heves tamamen yok olmuştu. Devam etmekten başka yapılacak bir şey yoktu, bu yüzden yoluna devam etti Gillette, ama yalnızlık ölümün gölgesi gibi boynuna sarılıp kaldı.</p>

  <p>Sonuçlarını inceledikten sonra geçici bir hipotez oluşturmaya karar verdi. “Veriler olağandışı, Benny,” dedi. “Basit bir açıklaması olmalı. Jessica hep bir açıklama olmak zorunda değil diye düşünürdü ama artık olması gerektiğine eminim. Bütün bunların ardında, bir yerlerde anlam olmalı. Şimdi söyle bana, ziyaret ettiğimiz yirmi küsur bin gezegenin hiçbirinde neden Bir Numaralı Yaşam Göstergesini bulamadık?”</p>

  <p>Benny’nin bu noktada diyecek pek bir şeyi yoktu. Gillette yürürken kocaman sarı gözleriyle onu takip etti. “Bunun üzerinden daha önce de geçmiştim,” dedi Gillette. “Bulduğum teorilerin hepsi de kabullenmesi çok zor cinsten. Jessica kesin delirdiğimi düşünürdü. Dünya’daki arkadaşlarım bu teorileri bırak ciddi ciddi düşünmeyi, dinlemekte bile çok zorlanırlardı Benny. Ama böyle bir araştırmada öyle bir nokta geliyor ki, tahmin edilen tüm sonuçları bir kenara atıp gerçekte ne olduğuna derinlemesine ve uzun uzun bakmak gerekiyor. Ben bunu istemiyordum, biliyorsun ya. Jessica ile beklediğimiz sonuç kesinlikle bu değil. Ama olan biten <i>bu</i> işte.”</p>

  <p>Gillette masasının başına oturdu. Bir an Jessica’yı düşündü ve gözyaşlarına boğulmanın eşiğine geldi. Ama hayatının kalanını nasıl karısına ve karısının onları bekleyen yıldız sistemlerinden birinde aradıkları cevabı bulma hayaline adamış olduğunu düşündü.</p>

  <p>Karısı için o cevabı bulmaya adamıştı kendini. Hayal kırıklığıyla dolu bunca yıl boyunca tek lütuf istatistiksel verilerin çok kolay anlaşılmasıydı. Bilgileri düzenlemek için bilgisayara ihtiyacı yoktu: Yalnızca sıfırlardan meydana gelen uzunca bir dizge vardı elinde. “Bilim teoriler üzerine kuruludur,” diye düşündü Gillette. “Bazı teoriler gerçek anlamda uygulamalı olarak test edilemeyebilir, ama deneysel verilerin ezici üstünlüğü sebebiyle kabul edilir. Örneğin yer çekimi diye bir şey var olmayabilir, maddelerin sürekli yere düşmesinin sebebi acayip bir istatistiksel rastlantı olabilir. Her an her şey bozuk paranın yazı ya da tura gelmesi gibi rastgele bir şekilde yukarı ya da aşağı doğru düşmeye başlayabilir. O zaman da Yer Çekimi Kanununun değiştirilmesi gerekir.”</p>

  <p>Bu, mantığının ilk ve en güvenli kısmıydı. Daha sonra, üst üste karşılaştığı bezdirici sayıdaki yaşamsız gezegeni yeterli bir şekilde açıklayan ve diğer her şeye ağır basan bir olasılığın var olduğu hissi geldi. “Henüz bunun hakkında düşünmek istemiyorum,” diye mırıldandı Jessica’nın ruhuyla konuşarak. “Belki gelecek hafta. Ama sanırım önce birkaç sistem daha gezeceğiz.”</p>

  <p>Öyle de yaptı. Etrafında yedi gezegeni olan M sınıfı yıldızını, daha sonra on bir gezegenli G yıldızını ve on dört gezegenli K yıldızını gezdi. Gezegenlerin hepsi darbeler yüzünden krater ve çukurlarla dolmuş ve lav akıntılarıyla düzleşmişti. Gillette üç sistemi inceledikten sonra Benny’yi kucağına aldı. “Otuz iki gezegen daha,” dedi. “Toplamda kaç tane oldu şimdi?” Benny bilmiyordu.</p>

  <p>Gillette’in bu konuyu tartışacak kimsesi yoktu. Dünya’daki bilim insanlarına danışamıyordu, Jessica’yı bile kaybetmişti. Elindeki tek şey, pek de zekice katkılarda bulunması beklenilemeyecek sabırlı gri kedisiydi. “Fark ettin mi,” diye sordu adam, “Dünya’dan uzaklaştıkça evren daha da homojen görünüyor?” Benny homojen kelimesini anlamadıysa bile çaktırmadı. “Bunca yıldır gördüğümüz tek olağan dışı şey Dünya’nın ta kendisiydi. Yirmi yıllık keşfimizde şahit olduğumuz gerçek anlamda tek kural dışı etken Dünya’daki yaşam oldu. Bu sence ne anlama geliyor?”</p>

  <p>Bu noktada söylenenlerin Benny için hiçbir manası yoktu, ama Gillette’e bir şeyler ifade etmeye başlamıştı. Omuzlarını silkti. “Arkadaşlarımdan hiçbiri Dünya’nın evrende yalnız olabileceği, uzayın sonsuz sınırlarındaki başka hiçbir yerde hayat olmayabileceği ihtimalini bile düşünmeye razı olmadı. Tabii ki de sonsuz sınırların çoğuna bakmadık ama yirmi üç binde sıfır olağan dışı bir şeyler olduğu anlamına geliyor.” Gillette çifti yirmi yıl önce Dünya’dan yola çıktığında hâkim olan bilimsel görüş, doğrudan ya da dolaylı herhangi bir kanıt olmamasına rağmen dışarıda bir yerlerde yaşamın olması gerektiği konusunda ısrar ediyordu. Yaşam illa ki olmalıydı; geriye bir tek ona rastlamak kalıyordu. Gillette tüm yolculuk boyunca durduğu yerde hâlâ asılı olan eski formüle baktı. “Bu faktörlerden biri bile sıfır olsa,” diye düşündü, “geriye kalan her şey de sıfır olur. Acaba hangi faktör sıfır olabilir?” Cevaba dair ufacık bir ipucu bile yoktu, ama Gillette için bu soru gittikçe önemini kaybetmeye başlıyordu.</p>

  <p class="p19">En sonunda iş şuraya varmıştı: otuzuncu yılda hâlâ dışarıdaydı. Gillette’in hayatının sonu dışarıda, siyah durgunluğun içinde bir yerlerdeydi. Dünya soluk bir anıydı, geçen gecenin rüyalarından daha az gerçekti artık. Benny yaşlı bir kediydi, yakında Jessica’nın öldüğü gibi o da ölecekti ve Gillette tamamen yalnız kalacaktı. Bu konuda düşünmeyi sevmese de bu fikir tekrar tekrar bilincini zaptediyordu.</p>

  <p>Aklına aynı sıklıkla gelen başka bir düşünce daha vardı. Mantık dışı bir düşünceydi, biliyordu, otuz yıl önce alay ettiği bir şeydi. Bilimsel eğitimi onu, kanıtları mantığın sağlam ve soğuk ışığında incelemeye itmişti, ama bu yeni kavram böylesine bir mekanik denetimi kabul etmiyordu.</p>

  <p>Dünyanın belki de evrende yalnız olduğunu, milyarlarcası içinde yaşamla kutsanmış tek gezegen olduğunu düşünmeye başlamıştı. “Yine itiraf etmeliyim ki galaksideki tüm gezegenlerin kayda değer bir bölümünü incelemiş değilim,” dedi duygularını Jessica’ya karşı savunuyormuş gibi. “Ama otuz yıllık deneyimi yok saymak aptallık olur. Dünya yaşam barındıran tek gezegen desem bu ne anlama gelir? Bilimsel ya da matematiksel bir kavram değil bu. Sırf istatistik bile herhangi bir yaşam formu barındıran gezegenlerin varlığını gerektiriyor. Ama böylesine bir biyolojik zorunluluğu geçersiz kılan şey ne olabilir?” Benny’nin bir tahminde bulunmasını bekledi, ama herhangi bir tahmin gelecek gibi görünmüyordu. “Yalnızca inançla olabilir,” diye mırıldandı Gillette. Jessica’nın ruhunun şakıyan sesiyle şüpheci bir kahkaha atmasını bekleyerek duraksadı, ama duyulan tek şey uzay aracının uğultulu, arada tıkırtılarla bozulan sessizliğiydi.</p>

  <p>“Dünya’daki tek bir yaratı eylemi,” dedi Gillette. “Üniversitedeki insanlar buna ne derdi hayal edebiliyor musun? Bir daha oraya gidecek yüzüm olmazdı. Sahip olduğum tüm itibarı geri alırlardı. <i>Bilim</i> dergisine olan aboneliğim iptal edilirdi. Yerel televizyon kanalları üyeliğimi reddederdi.”</p>

  <p>“Ama başka ne düşünebilirim ki? O insanlar da son otuz yılı bizim gibi geçirmiş olsalardı aynı sonuca varırlardı. Bu cevaba kolayca ulaşmadım, Jessica, bunu biliyorsun. Nasıl olduğumu biliyorsun. Hiçbir zaman bizzat tanık olmadığım bir şeye inancım olmadı. Birinci ilkeleri bırak, George Washington’ın varlığına bile inanmadım. Ama gün gelir bilim insanının, olgulara uyan tek açıklama olduğu için, en nahoş açıklamayı kabullenmesi gerekir.”</p>

  <p>Doğru olup olmadığı, bu sonucu ispatlamak için yeterli sayıda gezegeni incelemiş olup olmadığı Gillette için fark etmiyordu. Tek tek tüm önyargılarını terk etmek zorunda kalmış ve en sonunda inanç sıçramasını yapmıştı. Ona gerçek olarak görünen şeyi bilmesinin sebebi laboratuvar deneyleri değil, hayatında daha önce hiç hissetmediği bir dürtüydü.</p>

  <p>Birkaç gün bu fikir onu rahat hissettirdi. Yaşam hangi sebepten olursa olsun, başka bir yerde değil yalnızca Dünya’da yaratılmıştı. O noktadan sonra Gillette’in keşfettiği yaşamdan yoksun her gezegen, bu hipotezi teyit eden bir örnek hâline geldi. Ama sonra, bir gece, kendini nasıl korkunç bir şekilde lanetlediğini anladı. Dünya yaşama ev sahipliği yapan tek gezegense Gillette neden bu yerden gittikçe uzaklaşıyordu; yaratıldığı yerden, olması gereken yerden neden gittikçe uzaklaşıyordu?</p>

  <p>Kendine ne yapmıştı böyle... ya Jessica’ya?</p>

  <p>“Tarafsızlığım beni yanılttı, hayatım,” dedi kadına kederle. “Soğukkanlı ve nesnel kalabilseydim en azından biraz huzur bulabilirdim. İkimizi de nasıl lanetlediğimi asla bilmezdim. Ama kalamadım; tarafsızlık baştan beri bir yalandan ibaretti. Bir şeyleri ölçümlemeye gittiğimiz andan itibaren insaniyetimiz araya girdi. Evrenin pasif gözlemcileri olamadık, çünkü yaşıyoruz, insanız, düşünüyoruz ve hissediyoruz. Ve bu yüzden de eninde sonunda gerçeği öğrenmeye mahkûm edildik, bu yüzden acı çekmeye mahkûm edildik.” Jessica’nın hayatta olmasını, pek çok sefer yaptığı gibi onu teselli etmesini istedi. Kendini daha önce de yalnız, soyutlanmış hissetmişti, ama hiçbir zaman bu kadar kötü olmamıştı. Artık yabancılaşmanın aslında ne demek olduğunu anlamıştı. Dünyasından ve o dünyayı yaratan güçten ayrılmasıydı yabancılaşma. Artık her nerede ise, burada olmaması gerekiyordu. Dünya’ya aitti o, yaşamın ta kendisine. Pencereden dışarı baktı ve sonsuz siyahlık içine giriyor, aklı ve ruhuyla birleşiyor gibiydi. Ruhundaki korkunç soğukluğu hissetti.</p>

  <p>Bir anlığına duyguları aciz bırakmıştı Gillette’i. Jessica öldüğünde kederini bastırmış, karısının yasını tutma lüksünü kendine asla tanımamıştı. Şimdi, yeni inançlarının eklenen ağırlığıyla birlikte kaybı, öncekinden çok daha sert bir şekilde tekrar çarpmıştı. Esenliğini ve görevini tamamen etrafındaki makinelerin kontrolüne bıraktı. Gemi gerçek uzaya doğru atılırken yıldızların karanlığın içinde parlamalarını seyretti. Benny’nin kalın gri tüylerini okşadı ve aptalca terk ettiği her şeyi hatırladı.</p>

  <p>En nihayetinde Gillette’i kendine getiren Benny oldu. Kediyi okşarken adamın eli havada asılı kaldı; Gillette’in zihninde ani bir sezgi, uzak doğulu filozofların <i>satori</i> diye adlandırdıkları elmas berraklığında anlık bir duygu belirdi. Onu kendine acımaya iten bir hata yapmış olduğunu sezgisel olarak anlamıştı. Yaşam Dünya’da yaratıldıysa yaşayan tüm canlılar nerede olurlarsa olsun yaratılışın bir parçasıydı. Gri tüylü kedi Benny, yıldızlar arasındaki bu teneke kutuya hapsolmuş olsa bile bunun bir parçasıydı. Nereye giderse gitsin Gillette’in kendisi bunun bir parçasıydı. Bu yaratılış, uzay gemisinde de Dünya’da olduğu kadar mevcuttu; Gillette’in kendini bundan ayırabileceğini düşünmüş olması bir aptallıktı. Bu, tam da Jessica’nın her zaman ona anlatmaya çalıştığı şeydi.</p>

  <p>“Benny!” dedi Gillette, bir damla gözyaşı kırışık yanaklarından akıyordu. Kedi uysal bir şekilde adamı inceledi. Gillette en sonunda yalnızlığından azat olurken hoş bir sıcaklığın tüm bedenini kavradığını hissetti. “Hepsi yalnızca ölüm korkusuydu,” diye fısıldadı. “Sadece ölmekten korkuyordum. Asla inanmazdım buna! Bütün bunları aştığımı düşünüyordum. Bundan kurtulmak çok iyi hissettiriyor.”</p>

  <p>Ve daireler çizerek dönen yıldızlara yeniden baktığında galaksi gözüne artık boş ve siyah değil, canlı ve nefes kesici bir yaratıcı enerjiyle dolu görünüyordu. Hissettiği bu şeyin sarsılmayacağını biliyordu, ziyaret ettiği bir sonraki gezegen yaşamın yemyeşil bahçesi olsa bile. Bu hiçbir şeyi değiştirmezdi, çünkü inancı artık sayılara ya da olgulara değil, içindeki daha güçlü seziye bağlıydı.</p>

  <p class="p19">Hangi yöne doğru yol aldığı ya da hangi yıldızları ziyaret edeceği Gillette’in hiç mi hiç umurunda değildi. En sonunda anlamıştı; nereye giderse gitsin, evine gidiyordu.</p>

  <p class="p20">Çeviren: Cem Önder</p>
</body>
</html>