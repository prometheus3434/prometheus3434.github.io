<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">“Tövbe et, Harlequin!” Dedi Tiktakbey</span></p></h3>

  <p class="p15">Mutlaka birileri çıkıp sorar: Tüm bunlar ne demek? Sorma ihtiyacı hissedenler için, açık cevaplara ihtiyaç duyanlar için ve “nerede olduğunu” bilmek isteyenlere cevabım şöyle:</p>

  <p class="p24"><span class="t6"><i>Anlaşıldığı gibi kitleler halinde insanlar devlete, vatandaş olarak değil de vücutlarıyla, bir makine olarak hizmet ederler. Her zaman savaşa hazır ordu, milis güçler; gardiyanlar, jandarmalar; ayaklanmaları bastıran timler; hep böyle kitlelerden kuruludur. Birçok durumda yargıda bulunmak veya ahlak anlayışına göre davranmak serbest değildir; ama bu insanlar kendilerini taş, toprak ve odun yerine koyar; belki de amaca uygun davranacak tahtadan adamlar üretilebilir. Bu emirler, saman dolu tahta adamlardan veya pislik kümelerinden başkası için geçerli olamaz; atlar ve köpeklere layıktırlar. Ama genelde saygıdeğer kabul edilen iyi vatandaşlar da böyledir zaten. Diğerleri, yani kanun koyucu, politikacı, hukukçu, rahip ve resmi görevlilerse, devlete kafalarıyla hizmet ederler; ahlaki yönden bir fark gözetmediklerinden, bilmeden Tanrı yerine şeytana da hizmet edebilirler. Kahraman, vatansever, şehit ve gerçek anlamda reformcular gibi pek az insan devlete vicdanlarıyla hizmet eder; bu yüzden de genellikle devlete direnir ve devletten düşman muamelesi görürler.</i></span></p>

  <p class="p17">HENRY DAVID THOREAU</p>

  <p class="p17">Sivil İtaatsizlik</p>

  <p class="p21">Can alıcı noktası burası. Şimdi ortadan başla ve başlangıcı sonra öğren; son, başının çaresine bakar.</p>

  <p class="p19">Fakat burası mutlak dünya, aslında onların olmasına izin verdiği mutlak dünya, olduğundan; onun yaptığı şeyler, kültür zembereği ve karnına en iyi yağı boca edenleri, Makine İşleyişini Sorunsuz Yürütenler’i telaşlandırmamıştı. Bir şekilde, öyle ya da böyle, ün kazanmış, adını duyurmuş ve hatta (Hükümetin kaçınılmaz olarak etiketlediği şekliyle) “toplumun duygusal anlamda dengesiz katmanı” için bir kahramana dönüşmüş olduğu anlaşılana kadar, Tiktakbey ve onun yasal mekanizmalarına haber verilmemişti. Fakat o zamana kadar, dünya öyle bir dünya olduğundan ve uzun zaman önce yok olmuş, şimdi de bağışıklığın unutulduğu, zaman aşımına uğradığı bir sistemde aniden yeniden doğan bir hastalık gibi ortaya çıkmasını beklemediklerinden, gereğinden fazla gerçeğe dönüşmesine izin verilmişti. Artık onun bir biçimi ve cismi vardı.</p>

  <p>Bir karakteri olmuştu. Bu özelliği uzun yıllar önce sistemden çıkarmışlardı oysaki. Ama işte oradaydı, <i>o</i> buna sahipti; müthiş etkileyici bir karakter. Orta sınıf gibi bazı çevrelerde bunun mide bulandırıcı olduğu düşünülüyordu. Aşağılık bir gösteriş meraklısı. Anarşik. Utanç verici. Diğerleriyse kıs kıs gülüyordu: bu katmanlarda düşünce; biçim, ritüel, ayrıntı ve görgü kurallarıyla kontrol altına alınmıştı. Ama insanların her daim ermişlere ve günahkârlara, yiğitlere ve zalimlere, ekmeğe ve suya ihtiyaç duyduğu alt katmanlarda, en diplerde bir Bolivar, bir Napolyon, bir Robin Hood, bir Dick Bong, bir Jomo Kenyatta, bir İsa olarak anılıyordu.</p>

  <p>Ve toplumsal hayata uyum sağlamış Shipwreck Kelly gibilerin yarattığı her sallantı ve titreşimin varlıklı, güçlü ve soyluların ayağını kaydıracağından korkulduğu en üst tabaka içinse o, bir tehdit, kâfir, asi, yüz karası ve adeta patlamaya hazır bir bombaydı. Herkes tarafından biliniyordu; ama en önemlisi, ya seviliyordu ya nefret ediliyordu. En altta ve en üstte.</p>

  <p>Dosyası, zaman kartı ve kardiyoplakasıyla birlikte Tiktakbey’in ofisine teslim edilmişti.</p>

  <p>Tiktakbey: Yaklaşık iki metre boyunda, çoğunlukla sessiz, her şey zamanına uygun ilerlediği takdirde pamuk gibi bir adamdı. Tiktakbey.</p>

  <p>Hatta korkunun kaynağı olan, ama korkunun yaşanmadığı hiyerarşi kabinlerinde bile ona Tiktakbey deniliyordu. Ama maskeli yüzüne karşı asla.</p>

  <p>Birine nefret edilesi bir isimle hitap etmezsiniz; hele de o adam maskesinin ardından sizin dakikalarınızı, saatlerinizi, günlerinizi, gecelerinizi ve hatta yıllarınızı feshedebilen bir adama katiyen. Yüzüne karşı Zamanlama Üstadı diyorlardı. Böylesi daha güvenliydi.</p>

  <p>“Onun <i>ne</i> olduğu ortada,” dedi Tiktakbey içten bir yumuşaklıkla. “Ama <i>kim</i> olduğu değil. Sol elimde tuttuğum zaman kartında ismi yazılı. <i>Ne</i> olduğunu görüyorum ama <i>kim</i> olduğunu değil. Sağ elimdeki kardiyoplakasında da ismi var. <i>Neye</i> ait olduğunun ismi; <i>kime</i> ait olduğunun değil. Feshetme sürecini adamakıllı başlatmadan önce bunun <i>kim</i> olduğunu bilmem lazım.”</p>

  <p>Tüm personeline; tüm araştırmacılara, tüm kayıt elemanlarına, tüm muhbirlere, tüm komekslere ve hatta minezlere sordu: “Kim bu Harlequin?”</p>

  <p>Sesi hiç hoşnut değildi. Zamansal açıdan can sıkıcıydı.</p>

  <p>Fakat şimdiye kadar duydukları içinde bir seferde yaptığı en uzun konuşmaydı bu. Tüm personel, araştırmacılar, kayıt elemanları, muhbirler ve komeksler; yani minezler dışında herkesin, çünkü onlar genellikle etrafta olmuyorlardı. Ama onlar bile aramak için hızla kaçıştılar.</p>

  <p>Harlequin kimdi?</p>

  <p class="p19">Şehrin üçüncü seviyesinin üstünde, hava-botunun (oha! Hava-botu! İçinde lazımlığı olan swizzlekid işte bu) uğuldayan alüminyum çerçeveli platformuna çömelmiş, Mondrian’ın fırçasından çıkmışçasına düzenli binalara bakıyordu.</p>

  <p>Yakında bir yerlerde, spor ayakkabılarıyla Timkin rulmanlı yatak tesisine giren 14.47 mesaisinin metronomik sol-sağ-sol seslerini duyabiliyordu. Tam olarak bir dakika sonra, 05.00 ekibinin eve giden sağ-sol-sağ seslerini işitti.</p>

  <p>Pis pis gülümsediğinde gamzeleri bir anlığına ortaya çıktı. Sonra, kumral saçlarını kaşırken bir sonraki hamleye karşı kendini hazırlar gibi alacalı ceketinin içinde omuzlarını silkti. Kumanda kolunu ittirdi ve hava-botu alçalırken havada kıvrıldı. Kokoş kadınların eteklerini kırıştırma niyetiyle, yürüyen banta bir metre kadar yaklaştı. Parmaklarıyla koca kulaklarını tıkayıp gözleri şaşı, dili dışarıda hoplayıp zıplamaya başladı. Küçük bir şaşırtmacaydı. Bir yaya takılıp yere yuvarlandı, bir başkası altına işedi, bir diğeri kendini kaybedip bayıldı ve kendine gelene kadar, yürüyen bant otomatik olarak görevliler tarafından durduruldu. Küçük bir şaşırtmacaydı.</p>

  <p>Fırıl fırıl dönerek hafif bir esinti yarattı ve ortadan kayboldu. Ha-hay! Zaman-Hareket Çalışmaları Binasının köşesinden dönerken, yürüyüş bandından ayrılan mesai ekibini gördü. Eş zamanlı devinim ve öğrenilmiş hareket kabiliyetiyle (ta 1930’lardan kalma Busby Berkeley filmindeki gibi hep birlikte) diğer yana geçip ekspres-yolda sıraya girene kadar devekuşu gibi yürümeye devam ettiler.</p>

  <p>Bir şeylerin olacağını biliyormuşçasına bir kez daha pis pis sırıttı ve sol tarafında eksik dişinin yerindeki boşluk göründü. Onların üstünde yükselip alçaldı, üzerlerinden sıyırıp geçti ve sonra hava-botunun içinde çömelip kargosunun zamanından önce boşalmasını engelleyen el yapımı dökme kanalların ucundaki kemerleri açtı. Kemerleri açarken hava-botu fabrika işçilerinin üstünden kayarak geçti ve yüz elli bin dolarlık jelibon ekspres-yolun üstüne şelale gibi döküldü.</p>

  <p>Jelibonlar! Pembesi, moru, sarısı, kırmızısı, gök mavisi, turuncusu, limonlusu, çileklisi, üzümlüsü, nanelisi, yuvarlağı, düzü, dışı çıtır çıtır içi yumuşacığı; tatlı mı tatlı, ekşi mi ekşi milyonlarca, milyarlarcası masmavi gökyüzünden yağan, çocukluğun ve tatillerin neşesini hatırlatan rengârenk bir yağmur ve ışıl ışıl, tatlı bir gökkuşağı gibi mantık ve metronomik düzen evrenine çılgınca dalıp kaldırımlarda hoplayıp zıplayıp dönüp yuvarlanıp tekerlenip Timkin işçilerinin kafalarına ve omuzlarına ve kasklarına ve şapkalarına saçıldı. Jelibonlar!</p>

  <p>Mesai çalışanları uludu, kahkahalar attı, çılgına döndü, sıralarını bozdu ve jelibonlar, mekanizmalarının orasına burasına girince bir milyon tırnağın çeyrek milyon karatahtaya sürtünme sesiyle yürüyüş bantlarının hepsi aksırarak ve tıksırarak durdu. Her şey bir anda durunca insanlar sahipsiz kuklalar gibi bir o yana bir bu yana yığıldı, ama kahkahalarla ufak ufak renkli renkli şekerlemeleri ağızlarına tıkıştırmaktan da geri kalmadılar. Bayramdı bu, adeta bir cümbüş, tam bir delilik ve müthiş bir eğlence. Ama...</p>

  <p>Mesai yedi dakika gecikmişti.</p>

  <p>Evlerine yedi dakika geç kalmışlardı.</p>

  <p>Ana çizelge yedi dakika şaşmıştı.</p>

  <p>İşlemeyen bantlar yüzünden seferler yedi dakika ertelenmişti.</p>

  <p>İlk domino taşını o devirdi ve bir biri ardına her biri tık, tık, tık, tık düşüverdi.</p>

  <p>Sistem, yedi dakika değerinde bir bozulmaya uğramıştı. Fark edilmeyecek kadar küçük bir meseleydi, ama tek itici gücün düzen ve birlik ve eşitlik ve dakiklik ve çabukluk ve zaman akışı tanrılarına hürmetin simgesi olan saate gösterilen itina olduğu bir toplumda çok önemli bir felaketti. Bu nedenle Tiktakbey’in huzuruna çağrıldı. İletişim ağının her bir kanalından yayınlandı. Tam olarak 7.00’de <i>orada</i> olması emredildi. Beklediler, beklediler ama <i>o</i>, neredeyse 10:30’a kadar ortaya çıkmadı. Geldiğindeyse kimsenin bilmediği Vermont adında bir yerdeki ay ışığı hakkında bir şarkı mırıldanıp yeniden ortadan kayboldu. Ama saat yediden beri beklediklerinden herkesin programı <i>altüst</i> olmuştu. Ve şu soru hâlâ yanıtını bulamamıştı: Kim bu Harlequin?</p>

  <p>Fakat bundan daha önemlisi kimsenin <i>sormadığı</i> bir soruydu: Kahkahalarla gülen bu sorumsuz, abuk sabuk soytarının tüm kültürel ve ekonomik hayatımızı yüz elli bin dolarlık jelibonla mahvettiği bu duruma biz nasıl <i>düşmüştük</i>?</p>

  <p>Tanrı’nın cezası jelibonlar! Çılgınlık bu! Yüz elli bin dolarlık jelibonu alacak parayı nereden buldu ki? (O kadar tuttuğunu biliyorlardı, çünkü bir Durum Çözümleyici takımı bir başka görevi bırakıp olay yerinde jelibonları topladılar ve bazı bulgular elde ettiler; bu da <i>programlarını</i> aksattı ve bütün ekip en az bir gün işlerinden geri kaldı.) Jelibonlar! Jeli... bonlar! Bir dakika durun. Yüz yıldan uzun süredir kimse jelibon üretmiyor. Nereden buldu bunları?</p>

  <p>Bu da başka bir güzel soru. Bu soruya kuvvetle muhtemel tatmin edici bir cevap asla alamayacaksınız. O halde, daha kaç soru var?</p>

  <p>Ortasını biliyorsunuz. Başlangıcıysa şöyle:</p>

  <p class="p19">BİR SÜMEN TAKIMI. GÜNDEN GÜNE VE HER GÜN YENİDEN. 9.00-POSTAYA BAK. 9.45-PLANLAMA KOMİSYONU KURULUYLA RANDEVU. 10.30-MONTAJ SÜREÇ ÇİZELGELERİ HAKKINDA J.L. İLE KONUŞ. 11.45-YAĞMUR DUASI ET. 12.00-ÖĞLEN YEMEĞİ. VE BÖYLE DEVAM EDER.</p>

  <p class="p25">“<i>Üzgünüm, Bayan Grant, ama mülakatlar 2.30’da gerçekleşecek şekilde ayarlandı ve saat hemen hemen beş olmuş. Geç kaldınız; üzgünüm ama kurallar böyle. Bu okula başvurmak için gelecek yılı beklemek zorundasınız.” Ve böyle devam eder.</i></p>

  <p class="p25">Pazar günleri hariç saat 10.10 yerel treni; Crethaven, Galesville, Tonawanda Kavşağı, Selby ve Farnhurst’ta durur ama Indiana City, Lucasville ve Colton’da durmaz. 10.35 expresi pazarları ve tatiller hariç Galesville, Selby ve Indiana City’de durur ve diğer zamanlar...<i>ve böyle devam eder.</i></p>

  <p class="p25">“Bekleyemedim Fred. 3.00’te Pierre Cartain’de olmam lazımdı ve sen terminaldeki saatin altında benimle 2.45’te buluşacağını söylemiştin, ama orada değildin. Ben de YOLUMA devam etmek zorundaydım. Her zaman geç kalıyorsun Fred. Eğer gelseydin bu işi birlikte çözebilirdik ama işte, bunu da tek başıma yapıyorum...” <i>Ve böyle devam eder.</i></p>

  <p class="p19">Sevgili Bay ve Bayan Atterley: Oğlunuz Gerold’ın daimi gecikmeleri sebebiyle derse zamanında gelmesini sağlayacak daha güvenilir bir yöntem bulunmadığı takdirde korkarız ki okulla ilişiğini kesmek zorunda kalacağız. Örnek bir öğrenci oluşu ve yüksek notları göz önünde tutulsa bile, diğer öğrencilerin olmaları gereken yere zamanında gelebildikleri bir sistem içerisinde çizelgeye uymaması, Gerold’ın burada devam etmesini imkânsız hale getiriyor ve <i>böyle devam eder.</i></p>

  <p class="p19">OY VERMEK İÇİN 08.45’TE BURADA OLMANIZ GEREKMEKTEDİR.</p>

  <p>“Senaryonun <i>güzel</i> olup olmaması umurumda değil. Perşembe günü elimde olacak!”</p>

  <p>ÇIKIŞ SAATİ 14.00’TÜR.</p>

  <p>“Geç kaldınız. İşe başka biri alındı. Üzgünüm.”</p>

  <p class="p19">MAAŞINIZ YİRMİ DAKİKALIK GECİKME SEBEBİYLE KESİNTİYE UĞRADI.</p>

  <p>“Aman Tanrı’m, saat kaç? Koşmam lazım!”</p>

  <p>Ve böyle devam eder. Ve böyle devam eder. Ve böyle devam eder. Ve böyle böyle böyle böyle böyle tik tak tik tak tik tak tik tak tik tak ve bir gün artık zaman bize hizmet etmez hale gelir. Biz zamana hizmet ederiz ve çizelgelerin kölesi olur, Güneş’in döngüsüne taparız. Sınırlamalara bağlı bir yaşam süren bireyler oluruz çünkü çizelgeye bağlı kalmazsak sistem işlemez.</p>

  <p>Ta ki, geç kalmak basit bir münasebetsizlikten fazlası sayılana dek. Günah sayılır. Sonra da suç. Sonra da bununla cezalandırılır:</p>

  <p>15 Temmuz 2389 gece yarısı 12.00.00’den itibaren geçerli olmak üzere, tüm vatandaşların zaman kartlarını ve kardiyoplakalarını işlem için Zamanlama Üstadı’nın ofisine getirmeleri gerekmektedir. Kişi başı zaman feshetmeye ilişkin 555-7-SGH-999 nolu kanun uyarınca, tüm kardiyoplakalar bireylere uygun olarak hazırlanacak ve...</p>

  <p>Buldukları yöntem bir insanın yaşam süresini kısaltmaktı. Kişi eğer on dakika geç kaldıysa ömründen on dakika kaybederdi. Bir saatin kesintisi daha fazla olacaktı. Eğer kişi sürekli olarak geç kalıyorsa, bir pazar akşamı Zamanlama Üstadı’ndan zamanının dolduğuna ve pazartesi akşamı <i>zamanı sonlandırılacağından</i> hazır olması gerektiğine dair bir bildiri alacaktır. <i>Sayın Bay, Bayan veya Biseks, lütfen gerekli işlerinizi halledin.</i></p>

  <p>Ve bu basit ama etkili (Tiktakbey’in ofisince sır gibi saklanan bilimsel bir sürecin ortaya çıkardığı) bilimsel çareyle Sistem korunuyordu. Tek münasip yol buydu. Ne de olsa vatanseverlik bunu gerektirirdi. Çizelgelere uyulmak zorundaydı. Her şeyden önemlisi, savaş devam ediyordu!</p>

  <p>İyi de her zaman yok muydu zaten?</p>

  <p class="p19">“İşte bu gerçekten iğrenç,” dedi Harlequin, Sevimli Alice ona ARANIYOR posterini gösterdiğinde. “İğrenç ve beklenmedik. Neticede Desperado Günü’nde değiliz. ARANIYOR posteri mi!”</p>

  <p>“Biliyor musun,” dedi Alice, “çok yüksek sesle konuşuyorsun.”</p>

  <p>“Kusura bakma,” dedi Harlequin alçakgönüllülükle.</p>

  <p>“Kusura bakarım. Hep aynı şeyi söylüyorsun ‘Kusura bakma.’ Çok büyük suç işledin Everett, çok yazık.”</p>

  <p>“Üzgünüm,” dedi yeniden. Hafifçe gülümsedi ve gamzeleri yine bir anlığına ortaya çıktı. Öyle demek istememişti aslında. “Yine dışarı çıkacağım. <i>Yapmam</i> gereken bir şey var.”</p>

  <p>Sevimli Alice tombul kahve fincanını tezgâha vurdu. “Tanrı aşkına Everett, bir gece evde kalamaz mısın? O tuhaf palyaço kıyafeti içinde oradan oraya koşup insanları çıldırtmak zorunda mısın?”</p>

  <p>“Ben...” dedi ve durdu Harlequin. Ufak zilleri olan soytarı şapkasını kafasına yerleştirdi. Ayağa kalktı ve tombul kahve fincanını çalkalayıp bir dakikalığına kurutucuya attı. “Gitmem lazım.”</p>

  <p>Alice cevap vermedi. Faks makinesinden sesler geliyordu. Kâğıdı çekti, okudu ve ona doğru fırlattı. “Senin hakkında. Tabii ya. Çok gülünçsün.”</p>

  <p>Harlequin hızlıca okudu. Tiktakbey’in yerini öğrenmeye çalıştığı yazıyordu kâğıtta. Umursamadı. Yine geç kalmak için dışarı çıkacaktı. Çıkmaya hazırlanırken huysuzca geri döndü. “Sen de bağırarak konuşuyorsun!”</p>

  <p>Sevimli Alice sevimli gözlerini devirdi. “Çok gülünçsün.”</p>

  <p>Harlequin ağır adımlarla yürüyerek kapıyı çarpıp çıktı. Yavaşça kapanan kapı kendini kilitledi.</p>

  <p>Kapı hafifçe çalındı. Sevimli Alice derin bir nefes çekerek bıkkın halde yerinden kalktı ve kapıyı açtı. Oradaydı. “On buçuk gibi evde olurum, tamam mı?”</p>

  <p>Alice’in yüzü kederlendi. “Neden bunu bana söylüyorsun? Neden? Geç kalacağını biliyorsun! İkimiz de biliyoruz! Her zaman geç kalıyorsun. O zaman neden bana bu aptalca şeyleri söyleyip duruyorsun?” Kapıyı kapattı.</p>

  <p>Kapının diğer tarafında Harlequin başını salladı. <i>Haklı. Her zaman olduğu gibi. Geç kalacağım. Her zaman geç kalırım. Neden ona bu aptalca şeyleri söylüyorum?</i></p>

  <p>Tekrar omuzlarını silkti ve yine geç kalmak için yola koyuldu.</p>

  <p class="p19">Gökyüzüne şu mesajı yazacak fişekleri ateşlemişti: Saat tam 20.00’de Uluslararası Medikal Birliği Toplantısının 115. Yıldönümüne katılacağım. Umarım sizi eğlendirebilirim.</p>

  <p>Kelimeler gökyüzünde yanıp belirdiğinde elbette yetkililer orada onu bekliyorlardı. Doğal olarak geç kalacağını varsaydılar. Ona doğru atıp yakalamak için örümcek ağları kurarken o, yirmi dakika erken geldi. Koca bir megafonla bağırarak onları korkutup sinirlerini bozdu. Böylece nemli kuşatma ağları çekilip bir torba gibi büzüldü. Yetkililer oldukları yerde ağ ile birlikte yukarı fırladılar. Amfitiyatronun zemininin oldukça üstünde ağları tekmeleyip çekiştiriyorlardı. Harlequin güldü, güldü, güldü ve bol bol özür diledi. Özel oturumda bir araya gelen doktorlar kahkaha tufanı içinde Harlequin’in özürlerini abartılı baş eğme hareketleriyle kabul ettiler. Harlequin’in süslü püslü pantolonlar içinde normal bir şaklaban olduğunu düşünen herkes iyi vakit geçirdi. Tiktakbey’in ofisinden gönderilen yetkililer dışında herkes. Hepsi amfitiyatroda hiç görülmemiş şekilde ağa yakalanmış balıklar gibi çırpınıp duruyordu.</p>

  <p>(Harlequin’in “etkinliklerini” devam ettirdiği şehrin bir başka bölgesinde, bizi burada hiçbir şekilde ilgilendirmeyen ama Tiktakbey’in gücünü ve önemini gösteren bir olay gerçekleşti. Marshall Delahanty adında biri Tiktakbey’in ofisinden sonlandırılma bildirisini almıştı. Marshall’ın karısına bildiriyi, iğrenç “hüzünlü bir bakış” takınmış gri takımlı minee vermişti. Açmadan da içinde ne yazdığını biliyordu. Bugünlerde herkes bu bildiriyi nerede görse tanırdı. Kadının soluğu kesildi. Zehirli bir gaz solumuş gibi tuttu nefesini ve bildirinin kendi adına olmaması için dua etti. Lütfen Marsh için olsun, diye zalimane ve gerçekçi bir düşünce geçti aklından. Ya da çocuklardan biri için, ama ne olur benim olmasın Tanrı’m ne olur. Sonra mektubu açtı; Marsh içindi. Bu hem korkutucu hem iç rahatlatıcıydı. Bir başka asker silahını doğrulttu. “Marshall,” diye çığlık attı. “Marshall! Sonlandırma, Marshall! Aman Yarabbi! N’apacağız şimdi! Marshall!” O gece evlerinden yırtılan kâğıt ve korku sesleri gelirken cinnetin kokusu bacadan yükseliyordu. Yapabilecekleri hiçbir şey yoktu.</p>

  <p>(Ama Marshall Delahanty kaçmaya çalıştı. Ertesi gün erken saatlerde sonlandırma zamanı geldiğinde, üç yüz kilometre ötede Kanada ormanlarının derinliklerindeydi. Tiktakbey’in ofisinde kardiyoplakası durduruldu ve Marshall Delahanty birden yere devrildi. Kalbi durdu. Beynine giden kan damarlarda kurudu. Ölmüştü, hepsi bu. Zamanlama Üstadı’nın ofisindeki mıntıka haritasında bir ışık söndü. Aynı anda, faks çoğaltılması emri geldi ve Georgette Delahanty’nin adı yeniden evlenebileceği tarihe kadar yoksulluk maaşı listesine girdi. Dipnotun ve alınması gereken mesajın sonu. Sakın gülmeyin, çünkü eğer Tiktakbey Harlequin’in gerçek ismini öğrenirse onun da başına bunlar gelecek. Hiç komik değil.)</p>

  <p>Şehrin alışveriş katı perşembe alışverişine çıkmış kalabalıktan geçilmiyordu. Civciv sarısı kitonlarıyla kadınlar, balon pantolon giymiş olanlar dışında vücuda yapışan parlak, deri, çakma Tyrolean kıyafetler içinde erkekler.</p>

  <p>Harlequin, yeni Verim Alışveriş Merkezi’nin hâlâ inşası süren iskeletinde elinde megafonu, hınzırca gülümserken göründüğünde herkes onu işaret ederek kafasını oraya çevirdi. Harlequin ise onları bir güzel azarladı:</p>

  <p>“Neden size emir vermelerine müsaade ediyorsunuz? Neden karıncalar gibi bir oraya bir buraya koşuşturup sizi acele ettirmelerine müsaade ediyorsunuz? Zamanınız var! Biraz gezip tozun! Bu güzel havanın tadını çıkarın! Bırakın hayat sizin hızınıza ayak uydursun! Zamanın kölesi olmayın; kölelik sizi yavaş yavaş öldürür... Kahrolsun Tiktakbey!”</p>

  <p><i>Bu deli de kim böyle?</i> diye düşündü insanlar. Kim bu deli ah geç kalacağım, koşmam lazım...</p>

  <p>Alışveriş merkezindeki yapı ekibi, Zamanlama Üstadı’nın ofisinden Harlequin olarak bilinen tehlikeli suçlunun kulelerinin üstünde olduğuna ve tutuklanması için yardımlarının gerektiğine dair acil bir emir aldılar. Ekip hayır dedi; inşaat çizelgelerinde zaman kaybedeceklerdi, ama Tiktakbey araya hükümetten aracılar sokarak onları ikna etti ve ekibe işi bırakıp o sersemi kulede megafonuyla birlikte kıskıvrak yakalamaları emredildi. İri yarı on-on beş işçi, yerçekimi plakalarını salarak yapı platformlarına tırmanmaya başladılar. Harlequin’e doğru yükseliyorlardı.</p>

  <p class="p19">Koca bir (Harlequin’in şahsi emniyetine verdiği önem sayesinde kimsenin ciddi anlamda yaralanmadığı) fiyaskonun ardından işçiler yeniden toplanmaya ve Harlequin’e saldırmaya çalıştılar, ama artık çok geçti. Çoktan ortadan kaybolmuştu. Yine de bir hayli seyirci çekmişti bu olay; alışveriş döngüsünü bitirmek saatler aldı; sadece saatler. Sistem’in alım ihtiyaçları bu nedenle sarktı ve günün geri kalanında döngüyü hızlandırmak için önlemler alındı. Fakat bu da işe yaramadı ve gereğinden fazla duba valfi satılırken yeterince olta solucanı satılmadı. Bu da popli oranının tutmadığı ve bu nedenle her üç veya dört saatte bir kutuya ihtiyaç duyan dükkânlara kutularca bozulmuş Smash-O gönderilmesi gerektiği anlamına geliyordu. Sevkiyatlar karıştı, yük aktarmaları yanlış yönlendirildi ve en sonunda swizzleskid endüstrisi bile etkilendi.</p>

  <p class="p19">“Onu yakalamadan geri gelmeyin!” dedi Tiktakbey sessizce, içten, çok tehlikeli.</p>

  <p>Köpekler kullandılar. Sondalar kullandılar. Kardioplakaları kullandılar. Teeper kullandılar. Rüşvet verdiler. Stiktytes kullandılar. Gözdağı verdiler. Eziyet ettiler. İşkence yaptılar. Muhbirler kullandılar. Polisler kullandılar. Ara ve yakala kullandılar. Fallaron kullandılar. Islah güdüleyici kullandılar. Parmak izlerine baktılar. Bertillon sistemini kullandılar. Kurnazlık yaptılar. Hileye başvurdular. İhanet ettiler. Raoul Mitgong’u kullandılar ama pek faydası olmadı. Uygulamalı fizik kullandılar. Kriminoloji teknikleri kullandılar.</p>

  <p>Aman her neyse: En sonunda yakaladılar.</p>

  <p>En nihayetinde öğrenmişlerdi: İsmi Everett C. Marm idi. Zaman mefhumuna sahip olmayışı dışında hakkında söylenecek pek de bir şey yoktu.</p>

  <p class="p19">“Tövbe et, Harlequin!” dedi Tiktakbey.</p>

  <p>“Hadi be ordan,” diye cevap verdi Harlequin alaycı bir şekilde.</p>

  <p>“Tam olarak altmış üç yıl, beş ay, üç hafta, iki gün, on iki saat, kırk bir dakika elli dokuz saniye, sıfır nokta üç altı bir bir bir mikrosaniye geç kaldın. Her şeyini tükettin. Seni kapatacağım.”</p>

  <p>“Sen bu laflarla git başkasını korkut. Senin gibi bir gulyabaniyle aptal bir dünyada yaşamaktansa ölmeyi tercih ederim.”</p>

  <p>“Bu benim işim.”</p>

  <p>“Deli saçması. Sen zorbanın tekisin. İnsanlara emirler vermeye ve geç kaldıklarında onları öldürmeye hakkın yok.”</p>

  <p>“Sen uyum sağlayamıyorsun.”</p>

  <p>“Beni çöz de yumruğum ağzına uyum sağlayabiliyor mu görelim.”</p>

  <p>“Uyumsuzsun.”</p>

  <p>“Eskiden bu suç değildi.”</p>

  <p>“Ama şimdi öyle. İçinde yaşadığın dünyaya uyum sağla.”</p>

  <p>“Bundan nefret ediyorum. Dünya berbat bir yer.”</p>

  <p>“Herkes öyle düşünmüyor. Çoğu insan düzeni seviyor.”</p>

  <p>“Ben sevmiyorum. Tanıdığım çoğu insan da sevmiyor.”</p>

  <p>“Bu doğru değil. Seni nasıl yakaladık sence?”</p>

  <p>“İlgilenmiyorum.”</p>

  <p>“Sevimli Alice adında bir kız bize nerede olduğunu söyledi.”</p>

  <p>“Yalan.”</p>

  <p>“Doğru. Onun sinirlerini bozuyormuşsun. O, ait olmak istiyor; uyum sağlamak istiyor. Seni kapatacağım artık.”</p>

  <p>“O zaman lafı uzatma da yap.”</p>

  <p>“Seni kapatmayacağım.”</p>

  <p>“Aptalsın sen!”</p>

  <p>“Tövbe et, Harlequin!” dedi Tiktakbey.</p>

  <p>“Hadi be ordan!”</p>

  <p class="p19">Böylece onu Coventry’e gönderdiler. Orada üzerinde çalıştılar. Tıpkı, hiçbirinin bilmediği o kitapta, <i>Bin Dokuz Yüz Seksen Dört</i>’te Winston Smith’e yaptıkları gibi, ama teknikler oldukça eskiydi ve bunları Everett C. Marm’a uyguladılar. Ve bir gün, çok uzun zaman sonra, Harlequin iletişim ağında göründü. Sırıtan suratı, gamzeleri ve parlak gözleriyle hiç de beyni yıkanmış gibi değildi. Hata yaptığını söyledi. Ait olmak, her şeyi zamanında şip şak yapmak çok ama çok iyi bir şeydi. Bütün şehri kaplayan halka açık ekranlarda herkes ona bakıyordu ve kendi kendilerine düşünüyorlardı: O kafayı sıyırmıştı; eğer sistem böyle çalışıyorsa bırakalım öyle çalışsın çünkü devletle veya bu durumda, Tiktakbey’le çatışmak hiçbir işe yaramıyor. Böylece Everett C. Marm yok edildi. Daha önce Thoreau’nun söylediği sebepten, bu bir kayıptı. Ama birkaç yumurta kırmadan da omlet yapamazsınız ve her devrimde ölmemesi gereken birkaç kişi ölür, ama ölmeleri gerekir, çünkü olması gereken budur ve eğer yalnızca küçük bir değişiklik yaparsanız, işte buna değecektir. Ya da şöyle açıklığa kavuşturalım:</p>

  <p class="p19">“Iımm, affedersiniz, Efendim. Eee, şey, ben size, eee, nasıl söylesem, şey, üç dakika geç kaldınız da. Çizelge, eee, biraz şaştı.”</p>

  <p>Adam süklüm püklüm olmuş, pis pis sırıtıyordu.</p>

  <p>“Saçmalama!” diye söylendi Tiktakbey maskesinin ardından. “Saatini kontrol et.” Sonra ofisine doğru mırıldanarak yürümeye başladı. <i>Mrmee, mrmee, mrmee, mrmee.</i></p>

  <p class="p20">Çeviren: Büşra Çavundur</p>
</body>
</html>