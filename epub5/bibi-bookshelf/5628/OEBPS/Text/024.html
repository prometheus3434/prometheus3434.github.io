<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Ray Bradbury</span></p></h3>

  <p class="p15">Ray Bradbury, Mars’ta geçen kurmaca metinler yazan ilk yazar olmasa da 1940’ların ve 50’lerin dergilerinde yayımlanan, Kızıl Gezegeni insanlığın iyi olsun, kötü olsun bir iz bırakabileceği yeni bir dünya olarak tasavvur ettiği öyküleriyle bilimkurgunun en yaratıcı manzaralarından birine imza attı. Bu öykülerine temel oluşturan derlemesi <i>Mars Yıllıkları</i> (1950), müthiş başarısıyla ana akım okuyuculara, insanın zamanın ötesindeki hayal ve korkularını içeren modern bir mitoloji olan bilimkurgunun değerini gösterdi. İster <i>Fahrenheit 451</i> isimli gelecek distopyasındaki, kitapları yakarak fikirleri yok etmekten ibaret olan işinin erdeminden şüphe duymaya başlayan itfaiyeci karakterinde; isterse <i>Uğursuz Bir Şey Geliyor Bu Yana</i> isimli karanlık fantezisindeki, ölüm korkularının onları gezici bir karnavalın Mefistofelesvari sahibiyle Faustvari antlaşmalar yapmaya itmesine izin veren sıradan, orta sınıf Amerikalılarında olsun, Ray Bradbury’nin kurgusu aslında en çok insanların kırılgan ve hata yapmaya meyilli doğasını işliyor. Bradbury’nin şiirsel öyküleri; <i>Resimli Adam, Güneşin Altın Elmaları, A Medicine for Melancholy</i> ve <i>The Machineries of Joy</i> ile kusursuz <i>Stories of Ray Bradbury</i> adlı seçki de dâhil olmak üzere pek çok farklı ciltte toplandı. <i>Dark Carnival</i> ve <i>Sonbahar Ülkesi</i> seçkilerindeki modern Gotik öyküleri, çağdaş korku ve karanlık fantezi kurgusu üzerinde büyük bir etki yarattı. Yüzyıl ortasında Orta Batı’da geçen bir çocukluğu anlattığı romanı <i>Karahindiba Şarabı</i> ve genç bir yazarken edindiği tecrübeleri anlatan <i>Death Is a Lonely Business, Deliler Mezarlığı</i> ve <i>Green Shadows, White Whale</i> kitaplarından oluşan üçlemesi, tam olarak günlük hayatın büyülü olasılıklarının Bradburyvari bir keşfini gözler önüne seriyor. Yazarın eserleri arasında <i>Switch on the Night, Cadılar Bayramı Ağacı ve Ahmed and the Oblivion Machine</i> isimli çocuk kitaplarının yanı sıra yüzlerce şiirden oluşan <i>The Complete Poems of Ray Bradbury</i> isimli seçki, <i>The Wonderful Ice Cream Suit</i> de dâhil olmak üzere bir oyun seçkisi ile <i>Yestermorrow</i> isimli bir deneme seçkisi yer alıyor. Bradbury’nin pek çok öyküsü aynı zamanda sahneye, filme, televizyona, müzikale ve çizgi romana uyarlandı. Yazdığı senaryolar arasında <i>Gökten Gelen Canavar</i> ve John Huston’ın <i>Moby Dick</i> uyarlaması da var. Kazandığı pek çok ödülün arasında Nebula Grand Master Ödülü ve Korku Yazarları Birliği’nden Bram Stoker Yaşam Boyu Başarı Ödülü bulunuyor.</p>
</body>
</html>