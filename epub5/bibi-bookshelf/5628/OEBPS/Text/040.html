<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Gelgeç Ay</span></p></h3>

  <p class="p26"><span class="t4"><b>I</b></span></p>

  <p class="p1">Değişim, göz ucuyla gördüğüm bir hareket gibi gerçekleştiğinde haberleri izliyordum. Balkon penceresine doğru döndüm. O her neyse, onu yakalamak için artık çok geç kalmıştım.</p>

  <p>Ay bu gece çok parlaktı.</p>

  <p>Bunu görünce gülümsedim ve televizyona döndüm. Johnny Carson monologuna henüz başlamıştı.</p>

  <p>İlk reklam arası verildiğinde soğumuş kahveyi ısıtmak için kalktım. Gece yarısı üç veya dört reklam arka arkaya çıkardı. Bu yüzden vaktim vardı.</p>

  <p>Ay ışığına içeri dönerken yakalandım. Daha önce ne kadar parlaksa şu anda ondan da parlaktı. Göz alıcıydı. Sürgülü cam kapıyı açıp balkona çıktım.</p>

  <p>Balkon bir adamın, bir kadının ve mangal takımının sığabileceği korkuluklu bir çıkıntıdan ibaretti. Geçtiğimiz aylardaki manzarası nefisti, özellikle gün batımında. Power and Light Şirketi camekânla ayrılmış ofisleri olan bir bina inşa ediyordu. Şimdilik sadece kirişleri görünen çelikten bir yapıydı. Kızıl gün batımının hakim olduğu gökyüzüne karşı gölgelerin karanlığına gömülü bu yapı çarpıcı, gerçeküstü ve şeytani bir heybete sahipti.</p>

  <p>Bu gece ise...</p>

  <p>Ayı hiç bu kadar parlak görmemiştim, çöldeyken bile. <i>Işığında kitap okunabilecek kadar parlak</i>, diye düşündüm. Ama hemen ardından, <i>bu bir göz yanılması</i>, dedim. Bir yerde okumuştum; ay hiçbir zaman iki metre ötede tutulan bir çeyreklikten daha büyük gözükmemişti. Işığında kitap okunacak kadar parlak olması imkânsızdı.</p>

  <p>Şimdi üç çeyreklik gibiydi!</p>

  <p>Fakat batıya uzanan San Diego Otoyolu’nun üzerinde parlayan ay ışığı, yol boyunca akan araba farlarını dahi sönükleştiriyordu. Parlak ışık yüzünden gözlerimi kapattım; ayda yürüyen insanları ve arkalarında bıraktıkları ayak izlerini düşündüm. Bir keresinde yazdığım bir makalenin hatırına, kupkuru bir ay taşını elimde tutmama izin vermişlerdi...</p>

  <p>Programın yeniden başladığını duydum ve içeri girdim. Dönüp arkama baktığımda, ayın daha da parlaklaştığını fark ettim... sanki hızla sürüklenen bir tutam bulutun arkasından çıkıyordu.</p>

  <p>Artık ışığı beyin yakan, çılgın bir hal almıştı.</p>

  <p class="p19">Karşı taraf telefonu açana kadar beş kere çaldı.</p>

  <p>“Alo?” dedim. “Dinle, bak...”</p>

  <p>“Efendim,” dedi Leslie uykulu bir sesle, sızlana sızlana. Tüh! Onun da benim gibi televizyon izlediğini umuyordum.</p>

  <p>“Dur, hemen bağırma çünkü aramamın bir sebebi var. Yatıyorsun, değil mi? Hadi kalk... yani kalkabilir misin?” diye sordum.</p>

  <p>“Saat kaç ki?”</p>

  <p>“On ikiyi çeyrek geçiyor.”</p>

  <p>“Tanrım.”</p>

  <p>“Balkona çık ve dışarı bak.”</p>

  <p>“Tamam.”</p>

  <p>Telefonu bir kenara bıraktı. Bekledim. Leslie’nin balkonu da benimki gibi kuzeye ve batıya bakıyordu fakat on kat daha yüksekteydi ve dolayısıyla daha iyi bir manzaraya sahipti.</p>

  <p>Penceremin ötesinde ay pürüzlü bir projektör gibi parlıyordu.</p>

  <p>“Stan? Orada mısın?”</p>

  <p>“Evet. Ne düşünüyorsun?”</p>

  <p>“Göz kamaştırıcı! Daha önce hiç böylesini görmemiştim. Ay nasıl bu kadar parlak olabilir?”</p>

  <p>“Bilmiyorum ama gerçekten göz kamaştırıcı, değil mi?”</p>

  <p>“Sözde doğma büyüme buralı olan sensin.” Leslie buraya yalnızca bir yıl önce taşınmıştı.</p>

  <p>“Dinle, daha önce <i>hiç</i> böyle bir şey görmemiştim. Fakat eski bir efsane duymuştum,” dedim. “Her yüz yılda bir Los Angeles’ın kirli sisi tek bir geceliğine dağılır ve hava yıldızlararası uzay kadar berrak hale gelirmiş. Böylece tanrılar Los Angeles’ın hâlâ yerinde durup durmadığını görebilirmiş. Yerindeyse, daha fazla bakmak istemedikleri için kirli sisi geri gönderirlermiş.”</p>

  <p>“Eskiden böyle şeyleri bilirdim. Neyse, bunu görebileyim diye beni uyandırdığın için sağ ol ama yarın işe gideceğim.”</p>

  <p>“Zavallıcık.”</p>

  <p>“Hayat böyle. İyi geceler.”</p>

  <p>“İyi geceler.”</p>

  <p>Sonrasında karanlıkta oturup arayabileceğim başka birileri var mı diye düşündüm. Gecenin bir yarısı kızı ara, balkona çıkmasını ve ay ışığına bakmasını söyle... Ya romantik olduğunu düşünür ya da sinirlenir ama hiçbir zaman altı kızı daha aradığın aklına gelmez.</p>

  <p>Böylece arayabileceğim birkaç isim düşündüm. Tüm vaktimi Leslie ile geçirmeye başladıktan sonra son bir yıl içinde falan birçok kızla iletişimim kopmuştu. Onları kim suçlayabilirdi ki? Joan artık Teksas’ta yaşıyordu, Hildy ise evlenmeye hazırlanıyordu. Louise’i arasam muhtemelen Gordie’yle de görüşebilirdim. Peki ya İngiliz kız? Ama onun ne numarasını hatırlıyordum ne de soyadını.</p>

  <p>Ayrıca, tanıdığım herkes öyle ya da böyle her gün işe gidiyordu. Ben de geçimimi sağlamak için çalışıyordum ama serbest çalışan bir yazar olduğum için saatlerimi kendim belirleyebiliyordum. Bu gece hangi kızı uyandırsam sabahını da mahvetmiş olacaktım. Neyse, vazgeçtim...</p>

  <p>Oturma odasına döndüğümde, Johnny Carson Show’un yerini gri karıncalar ve parazitin uğultusu almıştı. Televizyonu kapatıp tekrar balkona çıktım.</p>

  <p>Ay, otoyolda akan farlardan daha parlaktı, yolun sağ çıkışındaki Westwood Village’dan bile parlaktı. Santa Monica Dağları inciyi andıran büyülü bir parıltıya sahipti. Ayın çevresinde hiç yıldız yoktu. O ışıltıya nasıl dayanabilirlerdi ki?</p>

  <p>Geçimimi sağlamak için bilimsel ve eğitici makaleler yazıyordum. Ayı bu kadar parlak yapan şeyi çözebilmeliydim. Ay birdenbire büyümüş olabilir miydi? Bir balon gibi şişmiş olabilir miydi? Hayır.</p>

  <p>Yakınlaşmıştı belki. Düşüyor olabilir miydi?</p>

  <p>Medcezir! Metrelerce yüksek dalgalar... ve depremler! San Andreas Fayı’nın Büyük Kanyon gibi yarılması! Arabaya atlayıp doğruca yüksek tepelere gitmek gerek... hayır, artık çok geç...</p>

  <p>Saçmalık. Ay sadece daha parlaktı, daha büyük değil. Bunu görebiliyordum. Hem, ayı kafamıza düşürebilecek şey ne olabilirdi ki?</p>

  <p>Gözlerimi kırptım ve retinamda ayın ardışık görüntüsü kaldı. Ay <i>o kadar</i> parlaktı.</p>

  <p>O anda milyonlarca insan benim gibi merak içerisinde ayı izliyor olmalıydı. Bu konuda yazılan bir makale çok satardı... tabii kimse akıl etmeden önce ben yazarsam...</p>

  <p>Basit, anlaşılır bir açıklaması olmalıydı.</p>

  <p>Peki, ay nasıl daha da parlaklaşmış olabilirdi? Ay güneş ışığını yansıtırdı. Acaba güneş mi daha parlaklaşmıştı? Gün batımından sonra olmuştu muhtemelen, yoksa fark edilirdi...</p>

  <p>Bu fikir hoşuma gitmedi.</p>

  <p>Ayrıca, Dünya’nın yarısı şu an güneş ışığını doğrudan alıyordu. <i>Life, Time, Newsweek</i> ve Associated Press gibi dergilerde ve ajanslarda çalışan binlerce muhabir Avrupa, Asya ve Afrika’dan arayıp haberlere bağlanıyor olurdu... tabii bodrum katında saklanmıyorlarsa. Ya da ölmemişlerse. Ya da parazit yüzünden haber ulaştıramıyorlarsa. Çünkü güneş parazitle tüm radyo, telefon sistemlerini ve televizyonları engellerdi... Televizyon. Aman Tanrım.</p>

  <p>Yeni yeni korkmaya başlamıştım.</p>

  <p>Pekâlâ, baştan başlayalım. Ay çok daha parlaklaşmıştı. Ay ışığı aslında yansıyan güneş ışığıydı; bunu aptallar bile bilirdi. O zaman... güneşe bir şey olmuştu.</p>

  <p class="p7"><span class="t4"><b>II</b></span></p>

  <p class="p1">“Alo?”</p>

  <p>“Merhaba. Benim,” dedim ve boğazım tıkandı. Panik! Ona ne <i>söyleyecektim</i> ki?</p>

  <p>“Ayı izliyordum,” dedi sersem sersem. “Gerçekten muhteşem. Hatta teleskobumu kullanmaya çalıştım ama bir şey göremedim; fazla parlaktı. Bütün şehri aydınlatıyor. Tüm tepeler gümüşe boyanmış.”</p>

  <p>Doğru ya, balkonda teleskobu vardı. Onu unutmuştum.</p>

  <p>“Yatmayı denemedim,” dedi. “Etraf çok aydınlık.”</p>

  <p>Konuşmak için gücümü topladım. “Dinle, Leslie hayatım. Seni uyandırdığım, muhtemelen tekrar uyuyamadığın ve şu ışık meselesi geldi aklıma. Hadi dışarı çıkıp bir şeyler atıştıralım.”</p>

  <p>“Sen aklını mı kaçırdın?”</p>

  <p>“Hayır, ciddiyim. Gerçekten. Bu gece uyunmaz. Bir daha böyle bir gecemiz olmayabilir. Diyetini boş ver! Kutlama yapalım. Sıcak çikolatalı dondurma, İrlanda kahvesi...”</p>

  <p>“Şimdi işler değişti. Gidip hazırlanayım.”</p>

  <p>“Birazdan orada olurum.”</p>

  <p class="p19">Leslie, Barrington Plaza’nın C Blok’unun on dördüncü katında oturuyordu. Kapısını tıklattım ve bekledim.</p>

  <p>Beklerken düşünmeye fırsatım olmuştu: Niçin Leslie?</p>

  <p>Dünya’daki son gecemi geçirmenin başka yolları da vardı ama ben tek bir kızla geçirmeyi seçmiştim. Başka bir kızı seçebilirdim ya da herhangi birkaç tanesiyle takılmayı düşünebilirdim. Ama bunlar benlik şeyler değildi. Ya da kardeşimi arayabilirdim veya ailemi...</p>

  <p>Hoş, kardeşim Mike’ı gecenin bir yarısı yataktan kaldırmak için oldukça iyi bir nedenim olması gerekirdi. “Ama Mike, ay çok güzel...” Bu yeterince iyi bir neden sayılmazdı. Ailemin de vereceği tepkinin aynı olacağına şüphem yoktu. Aslında iyi bir sebebim vardı ama bana inanırlar mıydı?</p>

  <p>Hadi inandılar diyelim, ya sonra? Bir tür cenaze töreni düzenlemiş olurdum. Uyumalarını tercih ettim. Veda partime katılacak... ve yanlış sorular sormayacak birini istiyordum.</p>

  <p>Leslie’yi istiyordum. Kapıyı tekrar çaldım.</p>

  <p>Kapıyı beni görebilecek kadar araladı. Üzerinde sadece iç çamaşırları vardı. Sarıldığında elinde tuttuğu sert, biçimsiz korse sırtıma sürtündü. “Tam da bunu giyiyordum.”</p>

  <p>“Tam zamanında gelmişim, desene.” Korseyi elinden alıp yere bıraktım. Kollarımı kaburgalarının altına dolayabilmek için eğildim, gücümü toplayıp doğruldum ve sallanıp ayak bileklerime çarpan ayaklarına rağmen bizi yatak odasına kadar götürebildim.</p>

  <p>Teni soğuktu. Balkona çıkmıştı belli ki.</p>

  <p>“Vay!” dedi talepkâr bir şekilde. “Sıcak çikolatalı dondurmaya rakip olabileceğine inanıyorsun, öyle mi?”</p>

  <p>“Kesinlikle. Gururum bunu şart koşuyor.” İkimiz de nefes nefeseydik. Bir keresinde onu her zaman filmlerde görmeye alıştığımız şekilde kucağıma alıp taşımayı denemiştim. Az daha belimi kırıyordum. Leslie iri bir kızdı, benim boyumdaydı ve özellikle de kalçaları neredeyse aşırı ağırdı.</p>

  <p>Yatağa yan yana düştük. Sırtını kaşımak için kollarımı iki yandan doladım. Bunu yaparsam bana karşı koyamayacağını biliyordum. <i>Ah</i>, ha hahahaha! Çıkardığı haz dolu seslerle beni yönlendiriyordu. Gömleğimi omuzlarıma kadar sıyırıp sırtımı kaşımaya başladı.</p>

  <p>Birbirimizin giysilerini gelişigüzel çıkartıp yatağın bir köşesine fırlattık. Leslie’nin teni sıcaktı artık, neredeyse kızışmıştı...</p>

  <p>Geceyi başka bir kızla geçirmek istemememin sebebi <i>buydu.</i> Yeni birine kaşımayı öğretmem gerekirdi. Ve bunun için zaman yoktu.</p>

  <p>Bazı geceler sevişmelerimizi aceleye getirmeye yeltendiğim olurdu. Bu gece ise bir ayin gerçekleştiriyorduk, bir çeşit geçiş töreni. Daha uzun sürsün diye yavaşlatmaya çalıştım. Leslie’nin daha çok haz almasını sağlamaya uğraştım. Buna fazlasıyla değdi. Leslie topuklarını dizlerimin arkasına dayadığında artık kendimizi ayinin ritmine kaptırmıştık. Kendimizden geçerken ay ve gelecek umurumda değildi.</p>

  <p>Ama orgazm olduğumda gözümde canlanan sahne canlı ve korkutucuydu. Darağacı ilmiği gibi giderek küçülen mavi bir alev çemberinin içindeydik. Korku ve haz içinde inlediysem, Leslie muhtemelen bunun sadece hazdan olduğunu düşünmüştür.</p>

  <p>Birbirimize sarılmış, sersemlemiş halde, yan yana uzandık. Sözümden dönüp uyumak, onun da uyumasına izin vermek geçiyordu içimden... ama bunu yapmak yerine kulağına fısıldadım: “Sıcak çikolatalı dondurma.” Gülümsedi, gerindi ve yataktan kalktı.</p>

  <p>Korseyi giymesine izin vermedim. “Gece yarısını geçti. Kimse sana laf atmayacak çünkü atanı anasından doğduğuna pişman ederim. O yüzden neden rahat rahat gezmeyesin?” Güldü ve kabul etti. Asansörde birbirimize sımsıkı sarıldık. Korse yokken daha iyiydi.</p>

  <p class="p7"><span class="t4"><b>III</b></span></p>

  <p class="p1">Barın arkasındaki saçları ağarmış kadın neşeli ve heyecanlıydı. Gözleri parlıyordu. Bir sırrını paylaşıyormuş gibi konuşuyordu. “Ay ışığını fark ettiniz mi?”</p>

  <p>Ship’s gecenin bu saatinde ve Kaliforniya Üniversitesi’ne bu kadar yakın olduğu için oldukça kalabalıktı. Müşterilerin yarısı üniversite öğrencisiydi. Bu gece, 7/24 açık olan restoranın cam duvarlarından dışarı bakarken alçak sesle konuşuyorlardı. Ay batıda alçaktaydı, sokak lambalarıyla yarışacak kadar alçak.</p>

  <p>“Fark ettik,” dedim. “Kutlama yapıyoruz. Bize iki tane sıcak çikolatalı dondurma getirir misin?” Arkasını döndüğünde tabağın altına on dolar koydum. Harcamaya fırsatı olacağından değil, bulduğunda en azından mutlu olsun diye. Ben de hiç harcayamayacaktım ne de olsa.</p>

  <p>Gevşemiş ve rahat hissediyordum. Birçok sorun kendi kendine çözülmüş gibiydi bir anda.</p>

  <p>Vietnam ve Kamboçya’ya da bir gecede barış gelebileceğine kim inanabilirdi ki?</p>

  <p>Bu şey on bir buçuk civarında burada, Kaliforniya’da başlamıştı. Yani o sırada öğle güneşi Umman Denizi’nin üzerindeydi ve Asya’nın uç sınırları, Avrupa, Afrika ve Avustralya’yı doğrudan güneş ışığına maruz bırakmıştı.</p>

  <p>Demek Almanya birleşmişti, Berlin Duvarı erimiş ya da şok dalgalarıyla yerle bir olmuştu. Demek İsrailliler ve Araplar ateşkes ilan etmişti. Demek Afrika’daki ayrımcılık sona ermişti.</p>

  <p>Ben de özgürdüm. Artık davranışlarımın bir sonucu yoktu benim için. Bu gece tüm karanlık dürtülerimi tatmin edebilirdim; hırsızlık yapabilir, cinayet işleyebilir, vergi kaçırabilir, cam pencereleri tuzla buz edebilir, kredi kartlarımı yakabilirdim. Perşembeye kadar teslim etmem gereken, patlayıcı madde kullanılarak detonasyonla metal biçimlendirme konusundaki makalemi unutabilirdim. Bu gece Leslie’nin doğum kontrol haplarını tarçınlı şekerle değiştirebilirdim. Bu gece...</p>

  <p>“Sanırım bir sigara yakacağım.”</p>

  <p>Leslie bana tuhaf tuhaf baktı. “Sigarayı bırakmamış mıydın?”</p>

  <p>“Hatırlasana. Dürtülerim irademe baskın çıktığında içerim demiştim. Bir daha sigara içemeyecek olma fikrine dayanamadığım için söylemiştim bunu.”</p>

  <p>Güldü. “Ama bırakalı aylar oldu!”</p>

  <p>“Dergilerime sigara reklamları koyup duruyorlar ama!”</p>

  <p>“Onların hepsi tuzak. Peki, tamam. Hadi iç bir tane.”</p>

  <p>Makineye bozuk para attım, ne seçeceğimi bilemedim, sonunda yumuşak bir tane seçtim. Canım sigara çektiğinden değil. Bazı durumlarda şampanya içersin, bazılarında ise sigara. Bu da idam mangasının önünde içilen son sigaraydı...</p>

  <p>Sigarayı yaktım. <i>Şerefine akciğer kanseri.</i></p>

  <p>Hatırladığım kadar iyiydi, gerçi bayat ve yavan, bir ağız dolusu eski sigara izmaritini andıran bir tat da alınıyordu. Üçüncü çekişim beni tuhaf bir şekilde sarstı. Gözlerim bulanık görmeye başladı ve her şey sakinleşti. Nabzımı boğazımda hissedebiliyordum.</p>

  <p>“Nasıl geldi tadı?”</p>

  <p>“Acayip. Sanırım kafam güzel oldu,” dedim.</p>

  <p>Kafam güzel oldu! Bunu neredeyse on beş yıldır duymamıştım bile. Lisede kafamız güzel olsun diye, beyinde sıkışan kılcal damarların yol açtığı o yarı sarhoşluk hali için sigara içerdik. İlk birkaç seferden sonra sigara kafamızı güzel yapmayı bıraktı ama biz içmeye devam ettik, çoğumuz...</p>

  <p>Sigarayı söndürdüm. Garson dondurmalarımızı getiriyordu.</p>

  <p>Sıcak ve soğuk, tatlı ve acı; sıcak çikolatalı dondurmanın tadı başka hiçbir şeyde yoktur. Bunu bir kez daha tatmadan ölmek büyük kayıp olurdu. Fakat Leslie’yle beraberken <i>bu</i> daha da önemliydi, dolu dolu yaşamış olmanın bir simgesi. Onu yerken izlemek bana yemekten daha çok haz veriyordu.</p>

  <p>Kaldı ki... sigarayı dondurmayı tatmak için söndürmüştüm. Şimdi ise dondurmanın tadını çıkarmak yerine İrlanda kahvesi içmek istiyordum.</p>

  <p>Zaman yoktu.</p>

  <p>Leslie’nin dondurması bitmişti. Sıra, “Ohh!” diye keyiflenerek göbeğini okşamaya gelmişti.</p>

  <p>Küçük masalardan birinde oturan müşterinin teki delirmeye başladı.</p>

  <p>İçeriye girdiğini fark etmiştim. Çelik saplı gözlükleri ve favorileriyle dikkat çeken bu cılız öğrenci aya bakmak için sürekli boynunu çevirip durmuştu. Diğer masalardaki insanlar gibi o da bu eşsiz ve muazzam doğa olayına hayranlıkla bakıyordu.</p>

  <p>Sonra anladı. Suratının değiştiğini, suratına önce şüphenin ardından inanmazlığın çöktüğünü gördüm, sonra da korkunun, korku ve çaresizliğin.</p>

  <p>“Gidelim,” dedim Leslie’ye. Tezgâha bozuk para bırakıp ayağa kalktım.</p>

  <p>“Dondurmanı bitirmeyecek misin?”</p>

  <p>“Hayır. Yapacak şeylerimiz var. İrlanda kahvesine ne dersin?”</p>

  <p>“Benim için de Pink Lady kokteyli? Ah, bak!” Arkasına döndü.</p>

  <p>Öğrenci masaya tırmanıyordu. Dengesini sağlayıp kollarını açtı ve haykırmaya başladı, “Pencerelerinizden dışarı bakın!”</p>

  <p>“Hemen aşağı in!” diye bağırdı garson, bir yandan bacağından tutup onu aşağı doğru çekmeye çalışırken.</p>

  <p>“Dünyanın sonu geliyor! Denizin diğer kıyısında, ölüm ve cehennem ateşi...”</p>

  <p>Ama biz kapıdan çıkmış, kahkahalar içinde koşuyorduk. Leslie nefes nefeseydi, “Orada dini bir... ayaklanmadan kurtulmuş... olabiliriz!”</p>

  <p>Tabağımın altına sıkıştırdığım on doları düşündüm. Şimdi kimseyi mutlu edemeyecekti. Bir peygamber içeride onu dinlemeyi kabul eden herkese kıyamet çağrıları yapıyordu. Gözleri parlayan, saçları ağarmış kadın parayı bulacak ve <i>onlar da biliyordu</i>, diye düşünecekti.</p>

  <p class="p19">Red Barn’ın otoparkından bakıldığında binalar ayı kapatıyordu. Sokak ışıkları ve ayın dolaylı ışıltısı neredeyse aynı renkteydi. Gece her zamankinden sadece biraz daha parlaktı.</p>

  <p>Leslie’nin neden birden garaj yolunda durduğunu anlamadım. Onun baktığı yere, semanın güneyinde bir yıldızın epeyce parladığı yere doğru baktım.</p>

  <p>“Hoş,” dedim.</p>

  <p>Bana tuhaf tuhaf baktı.</p>

  <p>Red Barn’da pencere yoktu. Dışarıdaki sevimsiz, soğuk ışıktan çok daha sönük olan yapay bir ışıklandırma kasvetli ahşap dekora ve neşeli müşterilere yansıyordu. Kimse bu gecenin diğer gecelerden farklı olduğunun farkında değildi.</p>

  <p>Salı gecesinin tek tük kalabalığı piyanonun başında toplanmıştı. Müşterilerden biri mikrofonu kapmıştı. Titrek ve zayıf sesiyle az çok aşina olduğumuz bir şarkıyı söylerken, siyahi piyanist sırıtarak duygusal bir parça çalıyordu.</p>

  <p>İki İrlanda kahvesi ile bir Pink Lady söyledim. Leslie’nin sorgulayan bakışlarına karşılık olarak sadece hınzırca gülümsedim.</p>

  <p>Red Barn ne kadar da sıradan geliyordu. Ne kadar rahat; ne kadar mutlu. Uzanıp el ele tutuştuk ve ben gülümsedim, konuşmaya korkuyordum. Ya ortamın büyüsünü bozarsam, ya yanlış bir şey söylersem...</p>

  <p>İçkilerimiz geldi. İrlanda kahvesini tutup kaldırdım. Şeker, İrlanda viskisi, sert koyu kahve ve üstünde yüzen kalın köpük krema. Boğazımdan aşağı güçlü bir sihirli iksir gibi aktı; sert, sıcak ve etkili.</p>

  <p>Garson uzattığım parayı elini sallayarak geri çevirdi. “Piyanonun oradaki boğazlı kazak giymiş adamı görüyor musun? O ısmarlıyor,” dedi hoşnut bir şekilde. “İki saat önce geldi ve barmene yüz dolar uzattı.”</p>

  <p>Demek tüm mutluluğun kaynağı oymuş. Bedava içki! Adamın neyi kutladığını merak ederek kafamı oraya çevirdim.</p>

  <p>Kalın boyunlu, geniş omuzlu ve boğazlı kazak giymiş bir adam, koca içki bardağını sıkıca tutmuş, öne kaykılarak oturmuştu. Piyanist ona mikrofonu uzattığında adam elini sallayarak mikrofonu geri çevirdi ve bu sırada yüzünü görme fırsatım oldu. Köşeli ve güçlü yüzü artık sarhoş, dertli ve korku doluydu. Korkudan neredeyse ağlayacaktı.</p>

  <p>Yani artık neyi kutladığını biliyordum.</p>

  <p>Leslie suratını buruşturdu. “Pink Lady’yi düzgün yapamamışlar.”</p>

  <p>Dünyada Pink Lady’yi Leslie’nin sevdiği gibi yapan tek bir bar var, o da Los Angeles’ta değil. Ben-sana-demiştim der gibi sırıtırken diğer İrlanda kahvesini ona doğru ittim. Sırıtmak için kendimi zorlamam gerekmişti. Öbür adamın korkusu bulaşıcıydı. Leslie gülümsedi, fincanını kaldırıp, “Mavi ay ışığına,” dedi.</p>

  <p>Ben de fincanımı Leslie’ye kaldırdım ve içtim. Fakat şerefine içmeyi isteyeceğim şey bu değildi.</p>

  <p>Boğazlı kazak giyen adam tabureden kayarak indi. Kapıya doğru emin adımlarla ilerledi. Tıpkı bir transatlantiğin rıhtıma doğru seyir etmesi gibi o da yavaş, dümdüz bir şekilde ilerliyordu. Kapıyı ardına kadar açtı ve arkasını dönüp kapıyı açık tuttuğunda alışılmadık mavi-beyaz bir ışık geniş siyah siluetine vurdu.</p>

  <p><i>Aşağılık herif.</i> Birinin fark etmesini, gerçeği diğerlerine haykırmasını bekliyordu. <i>Ateş ve kıyamet—</i></p>

  <p>“Kapıyı kapatsana!” diye bağırdı biri.</p>

  <p>“Gitme vakti geldi,” dedim sakince.</p>

  <p>“Niye acele ediyorsun?”</p>

  <p>Niye mi? Adam her şeyi <i>anlatabilir!</i> Bunu söyleyemedim...</p>

  <p>Leslie elini elimin üzerine koydu. “Biliyorum. <i>Biliyorum</i> ama bundan kaçamayız, değil mi?”</p>

  <p>Kalbime bir bıçak saplandı sanki. Biliyordu ve ben bunu fark etmemiştim.</p>

  <p>Kapı kapanıp Red Barn’ı kızıl bir loşluk içinde bıraktı. İçkileri ısmarlayan adam gitmişti.</p>

  <p>“Tanrım, bunu ne zaman fark ettin?”</p>

  <p>“Sen gelmeden önce,” dedi. “Anlamaya uğraştım ama bir sonuca varamadım.”</p>

  <p>“Neyi anlamaya?”</p>

  <p>“Balkona çıktım ve teleskobu Jüpiter’e çevirdim. Birkaç gecedir Mars ufuk çizgisinin altında. Eğer güneş novaya dönüştüyse, tüm gezegenlerin de ay gibi parlaması gerekirdi, değil mi?”</p>

  <p>“Tabii ya!” Bunu benim de düşünmem gerekirdi. Ama yıldız gözlemcisi olan Leslie’ydi. Ben ise biraz astrofizik bilen ve başına silah dayasalar Jüpiter hangisi bulamayacak biriydim.</p>

  <p>“Ama Jüpiter her zamankinden daha parlak değildi, bu yüzden <i>ne</i> düşüneceğimi bilemedim.”</p>

  <p>“Ama sonra...” İçimi yakan bir umudun yükseldiğini hissettim. Sonra hatırladım. “Tepemizdeki o yıldız. Hani sürekli bakıp durduğun.”</p>

  <p>“Jüpiter.”</p>

  <p>“Kahrolası bir neon tabela gibi parlıyordu. Bu her şeyi açıklıyor.”</p>

  <p>“Sesini alçalt biraz.”</p>

  <p><i>Zaten</i> kısık sesle konuşuyordum. Ama bir an masanın üstüne çıkıp haykırmak istedim! <i>Ateş ve kıyamet</i>— Olan bitenden bu kadar bihaber olmaya ne hakları var?</p>

  <p>Leslie elimi daha sıkı tuttu. İçimdeki dürtü geçti. Sadece ürperdim. “Hadi gidelim buradan. Bırakalım yeni bir günün doğacağına inansınlar.”</p>

  <p>“Doğacak.” Leslie acı, ondan daha önce hiç duymadığım bir kahkaha attı. Ben cüzdanımı ararken dışarı çıktı. Birden cüzdanıma ihtiyacım olmadığını hatırladım.</p>

  <p>Zavallı Leslie. Jüpiter’i normal halde bulmak her şeyi yolundaymış gibi göstermiş olmalıydı; beyaz kıvılcım bir buçuk saatlik gecikmeyle de olsa parıldayan bir zafere dönüşene kadar da öyle olacaktı. Bir buçuk saat, güneş ışığının Jüpiter üzerinden Dünya’ya ulaşması için yeterli.</p>

  <p>Kapıya vardığımda Leslie, Westwood’dan Santa Monica’ya doğru koşar adım gidiyordu. Küfredip acaba birdenbire aklını mı kaçırdı diye merak ederek onu yakalamak için koşmaya başladım.</p>

  <p>Sonra ilerimizdeki gölgeleri fark ettim. Santa Monica Bulvarı’nın öbür tarafı boyunca: koyu ve mavi-beyaz desenlere sahip ay gölgeleri.</p>

  <p>Ona köşede yetiştim.</p>

  <p>Ay batıyordu.</p>

  <p>Ay batarken her zaman muazzam gözükür. Bu gece bize otoyolun üstündeki açık gökyüzünden akıl almaz derecede karışık çizgiler ve gölgeler sunarak müthiş bir parlaklıkla ışıldıyordu. Hilalin gece tarafındaki kısmı bile yeryüzünden yansıyan güneş ışınlarıyla parıldıyordu.</p>

  <p>Bu da bana Dünya’nın gündüz tarafında ne olduğuyla ilgili bilmek istediğim her şeyi anlattı.</p>

  <p>Peki ya ayda olanlar? Apollo 19’un mürettebatı novanın ilk dakikalarında ölmüş olmalıydılar. Ay yüzeyinde mahsur kalmış, belki de eriyen bir kaya parçasının arkasında saklanıyorlardı... Yoksa gece tarafındalar mıydı? Hatırlayamadım. Hatta, bizden daha uzun süre bile hayatta kalabilirdiler. İçimi bir nefret ve kıskançlık dalgası kapladı.</p>

  <p>Ve gurur. Onları oraya biz göndermiştik. Güneş novaya dönüşmeden önce aya biz ulaşmıştık. Biraz daha zamanımız olsa, yıldızlara bile ulaşabilirdik.</p>

  <p>Diski andıran ay batarken tuhaf bir şekilde değişti. Önce bir kubbe, sonra uçan daire, mercek ve sonunda bir çizgi...</p>

  <p>Batmıştı.</p>

  <p>Ay batmıştı. Buraya kadardı işte. Artık ayı aklımızdan çıkarabilirdik; artık bir şeylerin <i>ters</i> gittiğine sürekli tanık olmadan dışarıda gezebilirdik. Aybatımı tüm sevimsiz gölgeleri de beraberinde götürmüştü.</p>

  <p>Fakat bulutlarda alışılmadık bir parıltı vardı. Bulutlar günbatımından sonra parladıkları gibi bu gece de şehrin batı tarafını kurşuni bir beyaza boyamışlardı. Gökyüzünde aceleyle kayıyorlardı. Sanki kaçıp kurtulmaya çalışıyorlarmış gibi...</p>

  <p>Dönüp Leslie’ye baktığımda, yanaklarından yaşlar süzüldüğünü gördüm.</p>

  <p>“Hadi ama...” dedim koluna girerek. “Ağlama. Lütfen ağlama.”</p>

  <p>“Yapamam. Bir kere başladım mı duramadığımı biliyorsun.”</p>

  <p>“Böyle olsun istememiştim. Bugüne kadar ertelediğimiz ve yapmaktan zevk aldığımız şeyleri yaparız diye düşünmüştüm. Bu bizim son şansımız. Bir köşe başında ağlayarak mı ölmek istiyorsun?”</p>

  <p>“Ölmek istemiyorum ki!”</p>

  <p>“Şansına küs!”</p>

  <p>“Teşekkür ederim, içimi rahatlattın!” Yüzü kıpkırmızı ve allak bullaktı. Leslie gururu bir kenara bırakmış nasıl göründüğünü umursamadan bebek gibi ağlıyordu. Berbat hissettim. Nova benim suçum olmamasına rağmen suçluluk duydum ve bu beni daha da sinirlendirdi.</p>

  <p>“Ben sanki ölmeyi çok istiyorum!” diye homurdandım. “Bir çıkış yolu biliyorsan denemeye hazırım. Nereye gidelim? Güney Kutbu’na mı? Er geç orada da güneş doğacak. Ayın gündüz tarafının her yeri erimiş olmalı. Ya Mars? Her şey bittiğinde Mars, Dünya gibi güneşin bir parçası haline gelecek. Peki ya Alfa Centauri? İhtiyacımız olan ivmede pestilimiz çıkar.”</p>

  <p>“Ya, tamam sus.”</p>

  <p>“Peki.”</p>

  <p>“Hawaii! Stan, havaalanına gitmemiz yirmi dakika sürer. Batıya giderek iki saat kazanabiliriz. Güneş doğmadan önce iki saatimiz daha olur!”</p>

  <p>Doğru bir noktaya değinmişti. Fazladan iki saat için neler verilmezdi! Ama bunu daha önce balkonumdan ayı izlerken düşünmüştüm. “Hayır, daha erken ölürüz. Dinle hayatım, ayın gece yarısı parladığını gördük. Bu da demek oluyor ki, güneş novaya dönüştüğünde Kaliforniya, Dünya’nın diğer tarafındaydı.”</p>

  <p>“Evet, bu doğru.”</p>

  <p>“O zaman şok dalgasına en uzak olan biz olmalıyız.”</p>

  <p>Gözlerini kırpıştırdı. “Anlamıyorum.”</p>

  <p>“Şöyle düşün. Önce güneş patlar. Böylece gündüz tarafındaki tüm havayı ve okyanusları bir anda ısıtır. Aşırı ısınmış hava ve buhar <i>hızla</i> yayılır ve oluşturduğu alevden şok dalgası gece tarafına gümbür gümbür gelir. Şu anda bize yaklaşıyor. Boynumuza geçirilmiş bir ilmek gibi daralıyor. Ama önce Hawaii’ye ulaşacak çünkü orası günbatımı çizgisine iki saat daha yakın.”</p>

  <p>“Öyleyse şafağı göremeyeceğiz. O kadar uzun bile yaşayamayacağız.”</p>

  <p>“Hayır.”</p>

  <p>“Her şeyi çok iyi açıklıyorsun,” dedi acı bir ses tonuyla. “Alevden bir şok dalgası. Gözümde canlandı.”</p>

  <p>“Üzgünüm. Ne olacağına dair çok kafa patlattım. Nasıl olacağına dair.”</p>

  <p>“O zaman düşünmeyi bırak.” Yanıma gelip yüzünü omzuma yasladı. Sessizce ağladı. Bir kolumla ona sarılıp diğeriyle de ensesini okşadım. Gökyüzünde süzülen bulutları izledim ve nasıl olacağını düşünmedim.</p>

  <p>Bizi sıkıştıran alev çemberini düşünmedim.</p>

  <p>Zaten yanlış bir resimdi bu.</p>

  <p>Gündüz tarafında okyanusların nasıl kaynadığını düşündüm, şok dalgası başlangıçta buhardan oluşuyor olmalıydı. Aşması gereken milyonlarca kilometrekarelik okyanusu hayal ettim. Bize ulaştığında daha serin ve daha nemli olacaktı. Ve Dünya’nın kendi ekseni etrafındaki hareketi şok dalgasının küvetteki bir girdap gibi dönmesine neden olacaktı.</p>

  <p>Biri kuzeyde biri güneyde, iki tane ters yöne hareket eden canlı buhar kasırgası. İşte böyle olacaktı. Şanslıydık. Kaliforniya, kuzey kasırgasının merkezine yakındı.</p>

  <p>Canlı buhardan oluşan kasırga rüzgârı. Birisini havalandırıp oracıkta pişirecek, buğulanmış etini lime lime edip yeryüzüne servis ettikten sonra yoluna devam edecekti. Canımızı çok fena yakacaktı.</p>

  <p>Gündoğumunu göremeyecektik. Bu da aslında çok üzücüydü. Gündoğumu inanılmaz olacaktı.</p>

  <p>Kalın, paralel şeritler halindeki bulutlar fazla hızlı bir şekilde yıldızlar boyunca süzülüyordu; şehrin ışıkları bulutların şişkin karınlarını beyaza boyamıştı. Jüpiter önce soldu, sonra söndü. Şimdiden başlamış olabilir miydi? Bir şimşek çaktı—</p>

  <p>“Aurora,” dedim.</p>

  <p>“Ne?”</p>

  <p>“Güneşten de bir şok dalgası geliyor. Daha önce hiç kimsenin görmediği bir aurora görmeliydik.”</p>

  <p>Leslie aniden beklenmedik bir kahkaha attı. “Çok tuhaf değil mi, köşe başında dikilmiş bunları konuşuyoruz! Stan, rüya mı görüyoruz?”</p>

  <p>“İstiyorsan öyleymiş gibi—”</p>

  <p>“Hayır. İnsan ırkının çoğu çoktan ölmüş olmalı.”</p>

  <p>“Yani.”</p>

  <p>“Ve gidecek hiçbir yer yok.”</p>

  <p>“Kahretsin, bunu çok önceden anlamıştın, hem de tek başına. Neden şimdi söylüyorsun bunu?”</p>

  <p>“Uyumama izin verebilirdin,” dedi Leslie acı bir sesle. “Kulağıma fısıldadığında uykuya dalmak üzereydim.”</p>

  <p>Cevap vermedim. Haklıydı.</p>

  <p>“‘Sıcak çikolatalı dondurma,’” diye sözlerimi tekrarladı. “Aslında kötü bir fikir değildi. Diyetimi bozdurman.”</p>

  <p>Kıkırdamaya başladım.</p>

  <p>“Kes şunu.”</p>

  <p>“İstersen dönüp sana gidebiliriz ya da bana. Uyumak için.”</p>

  <p>“Olabilir. Ama uyuyamayız, değil mi? Dur, söyleyeceğini tahmin edeyim; uyku hapı alırız ve beş saat sonra çığlık atarak uyanırız. Ayık kalmayı tercih ederim. En azından olan bitenin farkında oluruz.”</p>

  <p>Peki ya tüm hapları alsak... fakat bunu söylemedim. Onun yerine, “Pikniğe ne dersin?” dedim.</p>

  <p>“Nerede?”</p>

  <p>“Kumsalda olabilir mesela. Kimin umurunda? Sonra karar verebiliriz.”</p>

  <p class="p7"><span class="t4"><b>IV</b></span></p>

  <p class="p1">Tüm marketler kapalıydı. Ama yıllardır Red Barn’ın yanındaki içki dükkânından alışveriş yapardım. Bir sürü şey aldık: kaz ciğeri, kraker, birkaç şişe soğutulmuş şampanya, altı çeşit peynir ve her çeşitten ayrı ayrı bir torba dolusu çerez, daha fazla kraker, bir torba buz, dondurulmuş rumaki mezesi, yirmi beş dolarlık bir şişe brendi, Leslie için de bir şişe Cherry Heering, altı kutu bira ve Bitter Orange...</p>

  <p>Tüm bunları minik alışveriş arabasına yığdığımızda dışarıda yağmur başlamıştı. Dükkânın ön camına çarpan iri yağmur damlaları camda küçük sağanaklar oluşturuyordu. Dükkânın köşelerinden rüzgârın uğultusu geliyordu.</p>

  <p>Satıcının oldukça tuhaf, hafiften sıyırmış bir hali vardı, enerjiyle dolup taşıyordu. Gece boyunca ayı izlemişti. “Şimdi de bu!” diye haykırdı aldıklarımızı torbalara doldururken. Kalın kolları ve omuzlarıyla ufak tefek, kaslı, yaşlı bir adamdı. “Kaliforniya’da <i>hiç</i> böyle yağmaz. Yağdı mı düz ve yoğun bir şekilde yağar. Şiddetlenmesi günler alır.”</p>

  <p>“Biliyorum.” Suçlu hissederek ona bir çek yazdım. Bana güvenecek kadar uzun süredir tanıyordu beni. Ama çek karşılıksız değildi. Ödemeye yetecek kadar para vardı hesabımda. Açılış saatinden önce dünyadaki bütün bankalar güneşin sıcağında kavrulacak, çek ise yanıp kül olacaktı. Ama bunların hiçbiri benim suçum değildi.</p>

  <p>Torbalarımızı alışveriş arabasına yerleştirip kapının önünde durdu. “Şimdi, yağmur biraz hızını kestiğinde bunları dışarı çıkaracağız, hazır mısınız?” Kapıyı açmak için yerimi aldım. Yağmur öyle bir yağıyordu ki, sanki birisi koca bir kova suyu pencereden aşağı dökmüştü. Yağmur bir anlığına yavaşladığında camdan hâlâ sular süzülüyordu. “Şimdi!” diye bağırdı satıcı. Kapıyı açıp ittim ve dışarı çıktık. Deliler gibi gülerek sonunda arabaya ulaştık. Rüzgâr etrafımızda uğulduyor, su serpintilerini süpürüp üzerimize savuruyordu.</p>

  <p>“İyi zamanda çıktık. Bu hava bana neyi hatırlattı biliyor musunuz? Kansas’ı,” dedi satıcı. “Hortum olduğu zamanı.”</p>

  <p>Sonra birden gökten çakıl yağmaya başladı! Acıyla bağırıp başımızı eğdik. Araba milyonlarca küçük darbeyle çınlıyordu. Arabanın kapısını açıp Leslie’yle satıcıyı kendimle birlikte içeri çektim. Acıyan başlarımızı ovuşturup dışarıda yere saçılan beyaz çakıl taşlarına baktık.</p>

  <p>Satıcı ensesine takılmış küçük bir çakıl taşını alıp Leslie’nin eline tutuşturdu ve bir anda irkilen Leslie taşı bana uzattı. Soğuktu.</p>

  <p>“Dolu bu,” dedi satıcı. “Asıl şimdi hiçbir şey anlamadım.”</p>

  <p>Ben de anlamıyordum. Sadece bunun novayla ilgili bir şey olduğunu düşünebiliyordum. Ama ne? Nasıl?</p>

  <p>“Ben dükkâna döneyim,” dedi satıcı. Dolu ani ve kısa bir sağanaktan sonra dinmişti. Adam kendini hazırladı ve tepeyi ele geçirmeye giden bir deniz piyadesi gibi arabadan fırladı. Onu bir daha görmedik.</p>

  <p>Gökyüzünde bulutlar çalkalanıyor, bir birleşip bir ayrılıyorlardı, daha önce hiç görmediğim kadar hızlı bir şekilde hareket ederek şehrin ışıklarının aydınlattığı gökyüzünde kayıyorlardı.</p>

  <p>“Nova yüzünden olmalı,” dedi Leslie titreyerek.</p>

  <p>“Ama nasıl olur? Eğer şok dalgası buraya kadar gelmiş olsaydı, <i>ölmüş</i> olurduk ya da en azından sağır kalırdık. Dolu da nereden çıktı?”</p>

  <p>“Bu kimin umurunda, Stan? <i>Vaktimiz</i> kalmadı!”</p>

  <p>Silkinip kendime geldim. “Pekâlâ. Şu anda en çok yapmak istediğin şey ne?”</p>

  <p>“Beysbol maçı izlemek.”</p>

  <p>“Saat sabahın ikisi,” dedim.</p>

  <p>“Bu saatte çok fazla seçeneğimiz yok, öyle değil mi?”</p>

  <p>“Haklısın. Son barımıza gittik. Son tiyatro oyunumuzu ve son filmimizi de izledik. Ne kaldı?”</p>

  <p>“Kuyumcu dükkânlarının vitrinlerini gezebiliriz.”</p>

  <p>“Gerçekten mi? Dünya’daki son gecende bunu mu yapmak istiyorsun?”</p>

  <p>Biraz düşündükten sonra cevap verdi. “Evet.”</p>

  <p>Maalesef bu isteğinde samimiydi. Aklıma daha sıkıcı bir şey gelemezdi. “Westwood veya Beverly Hills’e ne dersin?”</p>

  <p>“İkisi de.”</p>

  <p>“Ya şimdi <i>bak—</i>”</p>

  <p>“Beverly Hills olsun o zaman.”</p>

  <p class="p19">Başka bir yağmur ve dolu fırtınasının, bir kapsül fırtınanın, içinden arabayı sürdük. Tiffany’nin satış mağazasından yarım blok öteye park ettik.</p>

  <p>Kaldırım baştan sona bir gölcük gibiydi! Tepemizdeki binaların oluklarında birikmiş yağmur üzerimize damlıyordu. Leslie, “Harika. Yürüme mesafesinde beş altı tane kuyumcu olmalı,” dedi.</p>

  <p>“Ben arabayla gideriz diye düşünmüştüm.”</p>

  <p>“Hayır hayır. Usulüne uygun yapmalıyız. Vitrinlere yürüyerek bakılır. Kural böyle.”</p>

  <p>“Ama yağmur yağıyor!”</p>

  <p>“Zatürreden ölmezsin, merak etme. O kadar zaman yok,” dedi acımasızca.</p>

  <p>Tiffany’s, Beverly Hills’te küçük bir şube açmıştı fakat geceleri vitrine pahalı ürünler koymazlardı. Büyüleyici birkaç oyuncak vardı, hepsi bu.</p>

  <p>Rodeo Caddesi’ne döndüğümüzde altın damarını bulduk. Tibor bize, şatafatlı ve modern, küçük ve büyük, değerli ve yarı değerli çeşit çeşit taşa sahip sonsuz seçenekler sunan yüzük koleksiyonunu sergiliyordu. Yolun karşısındaki Van Cleef &amp; Arpels ise broşlarını, şık tasarımlı erkek kol saatlerini, içinde ufak saatler bulunan bileklikleri ve ayrı bir vitrinde duran elmasları.</p>

  <p>“Ne kadar da hoş,” dedi Leslie derin bir nefes alarak. Işıldayan elmasların büyüsüne kapılmıştı. “Gün ışığında nasıl görünürler kim bilir... Of...”</p>

  <p>“Hayır, bence iyi düşündün. Onları bir de şafakta düşün, nova ışığında alev alev parlarken. Tuzla buz olmuş camdan içeri giren tamamen saf güneş ışığıyla. Bir şey almak ister misin? Şu kolye mesela?”</p>

  <p>“Ah, <i>alabilir miyim</i> gerçekten? Hey, dur dur, dalga geçiyordum! Ya bırak şu taşı, aptal mısın, camlarda alarm vardır.”</p>

  <p>“Ama şimdiyle sabah arasında kimse takamayacak bunları. Neden bu fırsattan yararlanmıyoruz ki?”</p>

  <p>“Yakalanabiliriz!”</p>

  <p>“Vitrinleri gezmek istediğini sen <i>söyledin...</i>”</p>

  <p>“Son saatlerimi bir kodeste geçirmek istemiyorum. Eğer arabayı getirirsen belki <i>bir fırsatını</i> bulup—”</p>

  <p>“Kaçabiliriz. Haklısın. Arabayla <i>gezelim</i> demiştim...” Tam o anda ikimiz de gülme krizine girdik, sendelememek için birbirimize tutunup dengemizi sağlamak zorunda kaldık.</p>

  <p>Rodeo’da yarım düzine kaliteli kuyumcu vardı. Hatta daha da fazlası vardı. Oyuncaklar, kitaplar, sokak modasından en son trendlere kadar farklı tarzlarda gömlek ve kravatlar. Francis Orr’da içi bozuk paralarla dolu devasa plastik bir kutu. Az ilerisinde birkaç tane tuhaf saat. Vitrin gezmenin o anda ayrı bir keyfi vardı; çok istediğimiz bir şeyi camı kırıp alabileceğimizi bilmenin tuhaf hazzı.</p>

  <p>Ele ele tutuşmuş, kollarımızı sallaya sallaya yürüyorduk. Kaldırımlar bize kalmıştı, diğer herkes bu çılgına dönmüş havadan kaçmıştı. Bulutlar hâlâ tepemizde çalkalanıyordu.</p>

  <p>“Keşke bunun olacağını daha önceden bilseydim,” dedi Leslie aniden. “Bütün günümü programdaki bir hatayı düzeltmeye harcadım. Asla çalıştıramayacağımız bir program için.”</p>

  <p>“Peki, bilseydin ne yapardın? Beysbol maçı mı izlerdin?”</p>

  <p>“Belki. Hayır. Şu anda ne statü, ne saygınlık önemli.” Bir mağazanın vitrinindeki elbiselere kaşlarını çatarak baktı. “Peki, sen ne yapardın?”</p>

  <p>“Kokteyl içmek için Mavi Küre’ye giderdim,” dedim hızlıca. “Garsonların üstsüz servis yaptıkları bir yer. Eskiden oraya çok sık giderdim. Artık servisi tamamen çıplak yaptıklarını duydum.”</p>

  <p>“Daha önce hiç öyle bir yere gitmedim. Saat kaça kadar açık?”</p>

  <p>“Unut gitsin. Saat neredeyse iki buçuk.”</p>

  <p>Leslie bir oyuncakçı vitrinindeki dev pelüş hayvanlara dalmıştı. “Eğer vaktin olsaydı, öldürmek isteyeceğin biri yok mu?”</p>

  <p>“Menajerimin New York’ta yaşadığını <i>biliyorsun.</i>”</p>

  <p>“Neden o?”</p>

  <p>“Güzelim, neden bir yazar menajerini öldürmek ister sence? Teslim ettiğin dosyaların diğer dosyalar arasında yitip unutulduğu için. Havadan kazandığı yüzde on için ve geriye kalan yüzde doksanı bana geç ve binbir nazla gönderdiği için. Ayrıca...”</p>

  <p>Birden rüzgâr uğuldadı ve önümüzden esmeye başladı. Leslie işaret etti ve Gucci mağazasının derin kapı aralığına koştuk. Cama dayanarak oraya sığındık.</p>

  <p>Rüzgâr aniden misket büyüklüğündeki dolu tanelerini kustu. Bir yerlerde bir cam kırılmıştı, alarmın ince ve güçsüz sesi rüzgâra karışıyordu. Rüzgârda dolu tanelerinden fazlası vardı! Kaya parçaları!</p>

  <p>Deniz suyunun tuzlu tadını ve kokusunu aldım.</p>

  <p>Gucci’nin önündeki cömertçe harcanmış boş alanda birbirimize iyice yapıştık. Kısa süreliğine kullanımda olacak bir terim türettim ve haykırdım: “Nova havası! Nasıl oluyor da—” Söylediklerimi kendim bile duyamıyordum, Leslie ise bağırdığımın farkında bile değildi.</p>

  <p>Nova havası. Buraya nasıl bu kadar hızlı ulaşmıştı? Kutuplardan gelen nova şok dalgasının altı bin beş yüz kilometre yol kat etmesi gerekiyordu ki, bu da en az beş saatlik yolculuk demekti.</p>

  <p>Hayır. Şok dalgası, ses hızının daha yüksek olduğu stratosferde yol alıp daha sonra aşağı doğru ilerlerdi. Üç saat oldukça uzun bir zamandı. Ama yine de anlayamadığım şey, dalganın neden şiddetlenen bir rüzgâr şeklinde geldiğiydi. Dünyanın diğer tarafında, patlayan güneş atmosferimizden kopardığı parçaları yıldızlara savuruyordu. Şok tek bir devasa darbe şeklinde gelmeliydi.</p>

  <p>Bir anlığına rüzgâr hafifledi ve Leslie’yi de peşimden sürükleyerek kaldırımdan yolun aşağısına doğru koştum. Rüzgâr yeniden şiddetlenirken kendimize başka bir kapı boşluğu bulduk. Alarmın çağrısına gelen bir siren sesi duyduğumu sandım.</p>

  <p>Bir sonraki kesintide Wilshire’ı aştık ve arabaya ulaştık. Nefes nefese kalmış bir halde arabanın kaloriferinin ısınmasını bekliyorduk. Çoraplarım sırılsıklam olmuştu. Islak giysiler vücuduma yapışmıştı.</p>

  <p>Leslie haykırdı, “Daha ne kadar sürecek bu?”</p>

  <p>“Bilmiyorum! <i>Biraz</i> daha zamanımız kalmış olmalı.”</p>

  <p>“Pikniğimizi içerde yapmamız gerekecek!”</p>

  <p>“Sana mı gidelim bana mı? Sana gidelim,” dedim ve arabayı yola soktum.</p>

  <p class="p7"><span class="t4"><b>V</b></span></p>

  <p class="p1">Wilshire Bulvarı’nı kimi yerlerde arabanın jantlarına gelecek kadar sel basmıştı. Dolu ve sulu kar yerini düzenli, sağanak yağmura bırakmıştı. Belimize kadar çöken sis örtüsü, kaportanın üzerinden akıp dönerek arka tarafa doğru bir girdap oluşturuyordu. Ne tuhaf hava.</p>

  <p>Nova havası. Kızgın buhardan oluşan şok dalgası gelmemişti. Onun yerine, stratosferden uğuldayarak gelen bir sıcak rüzgâr vardı sadece ve bir de yer seviyesinde tuhaf fırtınalara yol açmak için fırıl fırıl dönen bir türbülans.</p>

  <p>Otoparkın üst katına kurallara aykırı bir şekilde park ettik. Göz ucuyla bakınca giriş katını su bastığını gördüm. Bagajı açıp iki ağır kese kâğıdını çıkardım.</p>

  <p>“Delirmiş olmalıyız,” dedi Leslie başını sallayarak. “Bunların hepsini yiyemeyeceğiz bile.”</p>

  <p>“Yine de alalım.”</p>

  <p>Gülerek, “Peki ama neden?” diye sordu.</p>

  <p>“Canım öyle istiyor. Taşımama yardım edecek misin?”</p>

  <p>Kucağımıza doldurabildiğimiz kadarını alıp on dördüncü kata kadar çıkardık. Bagajda hâlâ birkaç tane torba kalmıştı. “Boş ver onları,” dedi Leslie. “Rumakiyi, içkilerimizi, çerezimizi aldık. Daha ne olsun?”</p>

  <p>“Peynirler, krakerler, kaz ciğeri.”</p>

  <p>“Ya boş ver.”</p>

  <p>“Hayır.”</p>

  <p>Söylediklerini kavrayabileyim diye kelimelerin üzerine basa basa, “Aklını kaçırmışsın,” dedi. “Aşağıya inerken buhardan haşlanarak ölebilirsin! Birkaç dakikadan az zamanımız kalmış olabilir ve sen bir haftalık yiyecek peşindesin! <i>Neden?</i>”</p>

  <p>“Cevap vermemeyi yeğlerim.”</p>

  <p>“Git o zaman!” Kapıyı yüzüme çarptı.</p>

  <p>Asansörle inişim sancılıydı. Acaba Leslie haklı mı diye merak edip durdum. Binanın tam kalbinde rüzgârın tiz sesi boğulmuştu. Belki de bir yerlerdeki elektrik kablolarını koparıp beni burada karanlık bir kutuya hapsetmek üzereydi. Ama alt kata ulaşmayı başardım.</p>

  <p>Otoparkın üst katı dizlerime kadar su içindeydi.</p>

  <p>Beni şaşırtan diğer şey ise suyun banyo suyu gibi ılık olmasıydı, içinde yürümesi hiç de hoş değildi. Buhar, suyun yüzeyinde kümelendi ve bu beton yığınının içinde, lanetlenmiş insanların çığlığı gibi uğuldayan rüzgârla bir olup esmeye başladı.</p>

  <p>Yukarı çıkarken de sancılı halim devam etti. Eğer düşündüğüm şey dilekten öte bir şey değilse ve kızgın buhar rüzgârına burada yakalanırsam... bile bile bu asansöre girdiğim için kendimi aptal gibi hissederdim... Neyse ki ışıklar bile titremeden kapı açıldı.</p>

  <p>Leslie beni içeri almadı.</p>

  <p>“Git buradan!” diye bağırdı kilitli kapının ardından. “Git kraker ve peynirini başka yerde ye!”</p>

  <p>“Başka birini mi bekliyorsun?”</p>

  <p>Bunu söylememeliydim. Cevap bile vermedi.</p>

  <p>Leslie’nin ne düşündüğünü anlar gibiydim. Kalan birkaç torba için fazladan zaman harcamak bir kavga sebebi olmamalıydı. Peki, neden kavga ediyorduk? Hem ilişkimiz daha ne kadar devam edecekti ki? Şanslıysak eğer, belki bir saat daha. Bu kadar geçerli ve yerinde bir mazeretimiz varken neden bu gelip geçici âna takılıp kalmıştık?</p>

  <p>Kapıdan beni duyabileceğini umarak, “Bunu söylemeyecektim aslında,” diye bağırdım. Rüzgârın sesi diğer tarafta üç kat daha yüksek olmalıydı. “Bir haftalık yiyeceğe ve kalacak bir yere ihtiyacımız olabilir!”</p>

  <p>Sessizlik. Kapıyı kırıp kıramayacağımı düşünmeye başladım. Dışarda koridorda beklemek daha mı iyiydi? Er ya da geç kapıyı açmak zorunda—</p>

  <p>Kapı açıldı. Leslie’nin yüzü solgundu. “Söylediğin çok acımasızcaydı,” dedi sessizce.</p>

  <p>“Hiçbir şey için söz veremem. Beklemek istedim ama beni mecbur bıraktın. Güneşin gerçekten patlayıp patlamadığını sorup duruyorum kendime.”</p>

  <p>“Bu çok acımasızca. Üstelik bu fikre henüz alışmaya başlıyordum.” Yüzünü kapı pervazına döndü. Yorgundu. Onu gecenin bu saatine kadar ayakta tutmuştum...</p>

  <p>“Beni dinle. Hepsi yanlış bir varsayımdı,” dedim. “Gece gökyüzünü bir kutuptan diğerine aydınlatan bir aurora borealis olmalıydı. Güneşteki patlamalarla kopan parçacıkların yarattığı şok dalgası ışık hızından biraz daha yavaş bir hızda yol alırken atmosfere dalardı— o zaman her binanın tepesinde mavi bir alev görmemiz gerekirdi!”</p>

  <p>“Ayrıca fırtınanın gelişi çok zaman aldı,” diye bağırdım sesim gök gürültüsünden duyulabilsin diye. “Bir nova, gezegenin yarısının gökyüzünü parçalardı. Şok dalgası, tüm dünyadaki camları aynı anda kırabilecek bir sesle gece tarafına doğru ilerlerdi! Üstelik bütün beton ve mermerleri de çatırdatarak— Ama Leslie hayatım, bunların hiçbiri gerçekleşmedi. Bu yüzden tekrar düşündüm.”</p>

  <p>“O zaman tüm bunlar neydi?” diye mırıldandı.</p>

  <p>“Bir güneş patlaması. Gördüğümüz en kötü...”</p>

  <p>Beni suçlar gibi bu kelimeyi yüzüme çarptı. “Patlamaymış! Bir güneş patlaması! Güneşin bu şekilde parlayabileceğini mi düşünüyorsun...”</p>

  <p>“Sakin...”</p>

  <p>“...yani ayı ve gezegenleri meşalelere dönüştürüp sanki hiçbir şey olmamış gibi sönebileceğini mi sanıyorsun? Bu kadar aptalca...”</p>

  <p>“İçeri gelebilir miyim?”</p>

  <p>Kalakaldı. Yana çekilince ben de eğilip yerdeki torbaları aldım ve içeri girdim.</p>

  <p>İçeri girmek isteyen devler kapıları zorluyorlarmış gibi cam kapılar takırdıyordu. Yağmur çatlaklardan içeri sızmış, halının üzerinde gölcükler oluşturmuştu.</p>

  <p>Torbaları mutfak tezgâhına bıraktım. Buzdolabında ekmek buldum, iki dilimi ekmek kızartma makinesine attım. Onlar kızarırken kaz ciğerini kutusundan çıkardım.</p>

  <p>“Teleskobum gitmiş,” dedi Leslie. Gerçekten de yerinde yoktu. Teleskobun üçayağı balkonda devrilmiş duruyordu.</p>

  <p>Şampanya şişesinin kapağındaki teli çözdüm. Ekmekler kızarmıştı, Leslie bir bıçak bulup kaz ciğerini iki dilimin üstüne sürdü. Şartlı refleksi tetiklemek için şampanya şişesini Leslie’nin kulağına yaklaştırdım.</p>

  <p>Mantar tıpa patladığında sahiden de belli belirsiz gülümsedi. “Pikniği burada yapalım. Tezgâhın yanında. Er ya da geç rüzgâr kapıları kıracak ve her yere cam parçaları savrulacak.”</p>

  <p>Doğru düşünmüştü. Eşyaların arasından süzülerek yerdeki ve koltuklardaki tüm yastıkları kapıp mutfağa döndüm. Kendimize bir yuva kurmuştuk.</p>

  <p>Sıcak ve samimi bir ortamdı. Mutfak tezgâhı yaklaşık bir metre yüksekliğindeydi ve başımızdan biraz yukarıdaydı, altındaki dolaplar dirseklerimizi rahatça koyabileceğimiz kadar genişti. Yerde bir sürü yastık vardı. Leslie konyak kadehlerini ağzına kadar şampanyayla doldurdu.</p>

  <p>Neye kadeh kaldırabiliriz diye düşündüm ama çok fazla seçenek vardı ve hepsi de iç karartıcıydı. Kadeh kaldırmadan içtik. Ardından kadehleri dikkatlice yere bırakıp birbirimize yanaştık. Öylece yüz yüze ve omuzlarımız birbirine dayanmış şekilde oturuyorduk.</p>

  <p>“Öleceğiz,” dedi.</p>

  <p>“Belki de ölmeyiz.”</p>

  <p>“Bu fikre alış. Ben alıştım,” dedi. “Şu haline bir bak, çok gerginsin. Ölmekten korkuyorsun. Sence de hoş bir gece olmadı mı?”</p>

  <p>“Eşsiz. Keşke zamanında anlasaydım da, seni yemeğe çıkarsaydım.”</p>

  <p>Gök gürültüsü seri halinde altı patlamayla geldi. Hava saldırısındaki bombalar gibi. “Ben de isterdim,” dedi gök gürültüsünden bulabildiği ilk fırsatta.</p>

  <p>“Keşke bu öğleden sonra öğrenmiş olsaydım.”</p>

  <p>“Çikolata kaplı cevizler!”</p>

  <p>“Köy pazarı. Çifte kavrulmuş fıstıklar. Eğer zamanın olsaydı, <i>sen</i> kimi öldürmek isterdin peki?”</p>

  <p>“Öğrenci kulübündeyken bir kız vardı—”</p>

  <p>—ve grup içinde rekabet yaratıyordu Leslie’nin dediğine göre. Ben sürekli fikrini değiştiren bir editörün ismini söyledim. Leslie eski kız arkadaşlarımdan birinin ismini söyledi ve ben de onun bildiğim tek eski erkek arkadaşının ismini söyledim. Söyleyecek isim kalmayana kadar bayağı eğlendik. Bir keresinde kardeşim Mike doğum günümü unutmuştu. Hain.</p>

  <p>Işıklar titredi, sonra tekrar düzeldi.</p>

  <p>Leslie fazlasıyla sakin bir şekilde sordu, “Gerçekten güneşin eski haline dönebileceğini düşünüyor musun?”</p>

  <p>“Dönse <i>iyi</i> olur. Yoksa zaten ölmüş olacağız. Keşke Jüpiter’i görebilseydik.”</p>

  <p>“Lanet olsun, cevap ver bana! Gerçekten bir güneş patlaması olduğunu mu düşünüyorsun?”</p>

  <p>“Evet.”</p>

  <p>“Neden?”</p>

  <p>“Sarı cüce yıldızlar novaya dönüşmez.”</p>

  <p>“Ya bizimkisi dönüştüyse?”</p>

  <p>“Gökbilimciler novalarla ilgili çok şey biliyor,” dedim. “Tahmin edebileceğinden daha fazla. Yıldızların novaya dönüşeceklerini aylar öncesinden öngörebilirler. Güneş, G-tipi bir sarı cücedir. Bu tip yıldızlar hiç novaya dönüşmez. Öncelikle ana sekanstan sapmaları gerekir ki, bu da milyonlarca yıl sürer.”</p>

  <p>Sırtıma yavaşça vurdu. Yanak yanağaydık, bu yüzden yüzünü göremiyordum. “Buna inanmak istemiyorum. Cesaret bile edemiyorum. Stan, daha önce hiç böyle bir şey olmadı. Nasıl bilebilirsin ki?”</p>

  <p>“Aslında oldu.”</p>

  <p>“Ne? İnanmıyorum. Olsaydı hatırlardık.”</p>

  <p>“Aya ilk inişi hatırlıyor musun? Aldrin ve Armstrong’u?”</p>

  <p>“Tabii ki. “Earl’ün Ay’a İniş Partisi” programında izlemiştik.”</p>

  <p>“Ayın yüzeyinde bulabilecekleri en geniş düzlüğe inmişlerdi. Dünyaya birkaç saatlik heyecanlı amatör kayıtlar göndermişler, çok net fotoğraflar çekmişler ve indikleri yerde ayak izleri bırakmışlardı. Eve dönerken de kucak dolusu taş getirmişlerdi.”</p>

  <p>“Hatırlıyor musun? İnsanlar taş getirmek için çok uzak yola gittiğimizi söylemişlerdi. Ama taşlarla ilgili insanların ilk fark ettiği şey yarı erimiş olmalarıydı.”</p>

  <p>“Geçmişte bir zamanda, belki yüz bin yıl önce, daha kesin bir tarih varsayımı yapmak çok zor, güneş patladı. Dünya’da izlerini bırakacak kadar uzun süre sıcak kalmadı. Fakat ayın onu koruyacak bir atmosferi yok. Taşların bir tarafı eridi.”</p>

  <p>Hava ılık ve nemliydi. Yağmur suyuyla ağırlaşmış ceketimi çıkardım. İçinden sigara ve kibritleri aldım. Bir sigara yakıp dumanı Leslie’nin kulağına doğru üfledim.</p>

  <p>“<i>Bu kadar</i> kötü değildi mutlaka. Olsaydı hatırlardık.”</p>

  <p>“O kadar emin değilim,” dedim. “Hadi diyelim Pasifik’te meydana gelmiş olsun. <i>Bu kadar</i> yıkıma yol açmazdı. Ya da diyelim Amerika kıtalarında. Belki de bazı bitki ve hayvanların soyunu tüketip orman yangınlarına neden olmuştur, kim bilebilir? O zaman güneş normale dönmüştü. Tekrar dönebilir. Güneş yüzde dört değişken bir yıldızdır. Belki de sık sık biraz daha değişken bir hal alıyordur.”</p>

  <p>Yatak odasında bir şey kırıldı. Pencere miydi acaba? Nemli rüzgâr bize ulaştığında fırtınanın ince çığlığı daha da yükseldi.</p>

  <p>“O zaman bu durumdan sağ salim çıkabiliriz,” dedi Leslie tedirgin tedirgin.</p>

  <p>“Bence meselenin can alıcı noktasına parmak bastın. Hadi, şerefe!” Şampanyamı bulup kafama diktim. Saat sabahın üçüydü ve kapımızda gürleyen bir kasırga vardı.</p>

  <p>“O halde bu konuda bir şey yapmamız gerekmiyor mu?”</p>

  <p>“Yapıyoruz zaten.”</p>

  <p>“Tepelere çıkmak gibi bir şey! Stan, her yeri sel basacak!”</p>

  <p>“Buna emin olabilirsin ama sular buraya kadar yükselmeyecek. On dördüncü kattayız. Bunu enine boyuna düşündüm. Depreme dayanıklı bir binadayız. Bunu kendin söyledin. Binanın çökmesi için bir kasırgadan fazlası gerekli.”</p>

  <p>“Tepelere çıkmaktan bahsediyorsun, peki ama hangi tepelere? Bu gece çok uzağa gidemeyiz, sokaklar çoktan sular altında kaldı. Hadi diyelim Santa Monica Dağları’na çıktık, ya sonra ne olacak? Heyelanlar. Olacağı bu. O bölge gelen felakete karşı koyamayacaktır. Güneş patlaması, yeni bir okyanus yaratacak kadar su buharlaştırmış olmalı. Kırk gün kırk gece yağmur yağacak! Hayatım, bu gece bulabileceğimiz en güvenli yer burası.”</p>

  <p>“Diyelim ki kutuplardaki buzullar eridi?”</p>

  <p>“Evet... onun için bile yeterince yüksekteyiz. Belki de Nuh Tufanı’nı son güneş patlaması başlatmıştır. Belki de aynı şey yeniden oluyordur. Kalıbımı basarım, dünya üzerinde kasırganın ortasında kalmamış tek bir yer bile yoktur. Bu ters yöne hareket eden iki dev kasırga şimdiye kadar çoktan yüzlerce küçük fırtınaya bölünmüştür—”</p>

  <p>Cam kapılar içeri doğru patladı. Başımızı eğdik, rüzgâr tepemizde uğuldayarak üzerimize yağmur ve cam saçtı.</p>

  <p>“En azından yiyeceğimiz var!” diye bağırdım. “Eğer sel yüzünden burada mahsur kalırsak, bu bitene kadar dayanabiliriz!”</p>

  <p>“Ama elektrik kesilirse, hiçbir şey pişiremeyiz! Ayrıca buzdolabı da—”</p>

  <p>“Pişirebildiğimiz her şeyi pişiririz. Yumurtaların hepsini haşlarız—”</p>

  <p>Üstümüzde uğuldayan rüzgâr gücünü artırdı. Konuşmaya çalışmayı bıraktım.</p>

  <p>Ilık yağmur yatay bir şekilde üzerimize yağdı ve bizi sırılsıklam etti. Kasırgada yemek pişirmek mi? Aptallık etmiştim; çok geç kalmıştım. Denesek, rüzgâr kaynayan suyu tepemize boca edecekti. Ya da kızgın yağı—</p>

  <p>Leslie, “Fırını kullanmamız gerek!” diye bağırdı.</p>

  <p>Tabii ya, fırın tepemize düşmezdi.</p>

  <p>250 dereceye ayarlayıp yumurtaları su dolu bir kabın içinde fırına koyduk. Et rafındaki tüm etleri çıkartıp tavaya tıkıştırdık. Başka bir tencereye de enginarları. Diğer sebzeleri pişirmeden de yiyebilirdik.</p>

  <p>Başka ne yapabilirdik? Düşünmeye çalıştım.</p>

  <p>Su. Elektrik kesilirse muhtemelen su ve telefon hattı da kesilecekti. Lavabonun üzerindeki musluğu açıp elime geçenleri doldurmaya başladım: kapaklı tencereler, Leslie’nin partiler için kullandığı büyük kahve makinası, büyükçe bir yıkama kabı. Deli olduğumu düşündüğü belliydi ama su kaynağı olarak yağmur suyuna güvenmiyordum; ne de olsa kontrolü elimde değildi.</p>

  <p>Gürültü. Sesimizi duyurmak için birbirimize bağırmayı çoktan bırakmıştık. Bu ses içinde kırk gün kırk gece geçirirsek sağır olurduk. Pamuk? Banyoya ulaşmak için artık çok geçti. Kâğıt havlu! Bir parça yırtıp kulaklarımız için dört tane tıkaç yaptım.</p>

  <p>Peki ya tuvalet meselesi? Leslie’nin evini seçmek için başka bir neden daha. Tesisat bozulduğunda balkon işimize yarardı.</p>

  <p>Olur da sel on dördüncü katı aşarsa çatı vardı. Yirmi kat daha yukarda. Eğer sular daha da yükselirse, her şey sona erdiğinde geriye ancak bir avuç insan kalacaktı.</p>

  <p>Ya novaysa?</p>

  <p>Leslie’ye daha sıkı sarıldım ve tek elimle bir sigara daha yaktım. Eğer novaysa bütün hazırlıklarım boşunaydı. Yine de bu beni hazırlık yapmaktan alıkoyamazdı. Hiç umudun kalmasa bile hazırlık yapmayı bırakmazsın.</p>

  <p>Ve kasırga canlı buhara dönüşürse de, balkon seçeneği hep vardı. Diri diri haşlanmaktansa elimden geldiğince hızlı koşar ve tırabzanlardan atlardım.</p>

  <p>Ama şimdi bunu konuşmanın sırası değildi.</p>

  <p>Muhtemelen o da bunu düşünmüştü.</p>

  <p class="p19">Saat dört gibi elektrik kesildi. Ne olur ne olmaz diye fırını kapattım. Soğuması için bir saat bekleyip tüm yiyecekleri küçük plastik sandviç poşetlerine doldurabilirdim.</p>

  <p>Leslie kollarımda uyuyakalmıştı. Neler olacağını merak etmeden nasıl uyuyabilirdi? Arkasını yastıklarla doldurup onu yavaşça bıraktım.</p>

  <p>Sırt üstü yatıp sigara içerken bir süre şimşeklerin tavanda oluşturduğu gölgeleri seyrettim. Kaz ciğerinin hepsini yemiş, bir şişe de şampanya içmiştik. Bir an brendiyi açmayı düşündüm ama sonra büyük bir pişmanlıkla vazgeçtim.</p>

  <p>Epey bir zaman geçti. Ne hakkında düşündüğümü bile tam olarak hatırlamıyorum. Uyumadım ama zihnim de çalışmıyordu. Tavanın, şimşekler yanıp sönerken griye dönmüş olduğunu yavaş yavaş anlamıştım.</p>

  <p>Sırılsıklam bir şekilde, ihtiyatla yana döndüm. Her şey ıslanmıştı.</p>

  <p>Saatim dokuz buçuğu gösteriyordu.</p>

  <p>Tezgâhın etrafından salona doğru emekledim. Fırtınanın çıkardığı sesleri o kadar uzun süredir umursamıyordum ki, yüzümü kırbaçlayan ılık yağmurun bana bunu hatırlatması gerekti. Dışarıda kasırga vardı ama kömür grisi ışık kara bulutlardan içeri süzülüyordu.</p>

  <p>Demek ki brendiyi içmemekle akıllılık etmiştim. Sel, fırtına, yoğun radyasyon ve patlamadan kaynaklanan yangınlar... eğer yıkımın bedeli beklediğim kadar yüksek olacaksa, o zaman paranın hiçbir değeri kalmayacaktı. Elimizdekileri takas etmemiz gerekecekti.</p>

  <p>Acıkmıştım. İki yumurta ve domuz pastırması yedim, pastırma henüz soğumamıştı. Geriye kalan yiyecekleri paketlemeye başladım. Belki bir hafta yetecek kadar yiyeceğimiz vardı... ama dengeli besleneceğimizi söylemek pek mümkün değildi. Bir kısmını komşularımızla takas edebilirdik belki. Apartman büyüktü. Mutlaka boş daireler de olmalıydı; konserve ve benzeri şeyler için onları yağmalayabilirdik. Ve tabii sular iyice yükselmeye başlayınca alt katlardan gelen sığınmacılarla da ilgilenmek gerekecekti...</p>

  <p>Kahretsin! Keşke nova olsaydı. Dün gece hayat ne kadar basitti. Şimdi ise... İlacımız var mıydı? Apartmanda doktor var mıydı? Dizanteri ve başka birçok salgın hastalık olacaktı. Ve açlık. Buraya yakın bir süpermarket vardı; acaba apartmanda dalış malzemesi bulabilir miydik?</p>

  <p>Ama önce biraz uyumalıydım. Daha sonra apartmanı keşfe çıkabilirdik. Gün gittikçe daha açık bir kömür grisine dönüşüyordu. Çok ama çok daha kötü bir durumda olabilirdik. Dünyanın öbür ucunda her tarafa yayılmış olması gereken radyasyonu düşündüm ve bir gün çocuklarımız Asya’yı, Avrupa’yı veya Afrika’yı sömürgeleştirip orada yaşamaya başlarlar mı diye merak ettim.</p>

  <p class="p20">Çeviren: Handegül Demirhan</p>
</body>
</html>