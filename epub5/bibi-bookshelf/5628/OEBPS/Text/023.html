<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Sanat Eseri</span></p></h3>

  <p class="p15">Aniden ölümünü hatırladı. Sanki başka bir şeydi hatırladığı. Gerçek bir olaydan çok bir anıyı canlandırıyor gibiydi kafasında. Sanki ölürken kendisi orada değildi.</p>

  <p>Ama bu anı, tamamen kendi bakış açısından canlanıyordu; kendinden ayrı, bedeninden bağımsız, mesela kendi ruhu olabilecek bir gözlemcininkinden değil. Göğsündeki havanın rahatsız edici, dengesiz hareketinin pekâlâ farkındaydı. Hızla bulanıklaştı görüntüler. Üzerine doğru eğilmiş doktorun yaklaşan, belli belirsiz yüzü, ciğerlerini dinlemek için onu yüzüstü çevirince görüş alanından çıkmıştı.</p>

  <p>Birden her yer kararmıştı. Ancak ondan sonra son anlarını yaşadığını fark etmiş, görev duygusuyla Pauline’in ismini söylemeye çalışmıştı, ama zihninde bu sese dair hiçbir kanıt bulunmuyordu. Yalnızca rahatsız edici nefesinin ve havada kalınlaşıp her şeyi bir anlığına yok eden ince sis tabakasının kaydı vardı.</p>

  <p>Bir anda zihninden geçip gitmişti hepsi. Oda yeniden aydınlıktı. Tavanın yumuşak yeşil bir renge döndüğünü hayretle fark etti. Doktor tekrar kafasını kaldırmış ona bakıyordu.</p>

  <p>Farklı bir doktordu bu. Temiz yüzlü, pırıl pırıl parlayan gözlere sahip çok daha genç biriydi. Kesinlikle böyleydi. Bilinci yerindeyken aklından geçen son düşüncelerden biri, ölmeden önce gördüğü uzman doktorun Nazilerle tek seferlik işbirliğinden dolayı ondan gizli gizli nefret eden doktor olmamasından duyduğu memnuniyetti. Tam aksine bu doktorun yüzündeki ifade, seçkin bir adamın ölüm döşeğine çağırılan İsveçli uzmana yakışacak türdendi: bir yanda böylesine seçkin bir hastayı kaybetme korkusu, öte yanda bu yaşlı adamın ölmesi durumunda kimsenin onu suçlayamayacak olmasının verdiği rahatlık. Seksen beş yaşında biri için penisilin kullanılsa da kullanılmasa da zatürree çok ciddi bir hastalıktır.</p>

  <p>“Şimdi gayet iyisiniz,” dedi doktor. Kablolardan oluşan başlığı çıkararak hastanın kafasını küçük gümüş çubuklardan kurtardı. “Biraz dinlenin ve sakin olmaya çalışın. İsminizi biliyor musunuz?”</p>

  <p>Dikkatlice nefes aldı. Artık ciğerleriyle ilgili bir sorun yok gibiydi. Aslında kendini çok da sağlıklı hissediyordu. “Tabii ki,” dedi adamı tersler gibi. “Siz kendinizinkini biliyor musunuz?”</p>

  <p>Doktor dudağının kenarında bir gülümsemeyle, “Kendinize geldiniz belli ki,” dedi. “Adım Barkun Kris. Zihin oymacısıyım. Sizin adınız?”</p>

  <p>“Richard Strauss.”</p>

  <p>“Harika,” dedi Dr. Kris ve arkasını döndü. Ama Strauss’un kafası tuhaf bir şeye takılmıştı. <i>Strauss</i>, Almancada hem kelime hem insan ismiydi. Devekuşu, çiçek buketi gibi pek çok anlamı vardı. Von Wolzogen, bütün olası kelime oyunlarını <i>Feuersnot</i> librettosuna uydurmak için hayli vakit harcamıştı. Ve ölüm anını ikinci defa yaşadığından beri hem kendisinin hem Dr. Kris’in ağzından çıkan ilk Almanca kelimeydi <i>Strauss</i>. Konuştukları dil ne Fransızca ne İtalyancaydı. Daha çok İngilizce gibiydi, ama Strauss’un bildiği İngilizce de değildi. Yine de bu dilde, değil konuşurken düşünürken bile zorluk çekmiyordu.</p>

  <p>İyi, diye düşündü, <i>nihayet</i> Danae’nin Aşkı’nı <i>yönetebileceğim.</i> Ölümünden sonra kendi operasının galasını yapmak her besteciye nasip olmaz. Yine de tuhaf bir şeyler vardı. En tuhafı da yalnızca kısa bir süreliğine ölü olduğuna inanmasıydı. Ve bu his geçecek gibi değildi. Elbette ilaçlar birçok hastalığa çare bulabiliyordu ama...</p>

  <p>“Neler olduğunu açıklar mısın?” dedi yatakta dirseğinin üstüne yaslanırken. Yatak da farklıydı. Üstünde öldüğü yatak kadar rahat değildi yine de. Odaysa hasta odasından ziyade bir jeneratör odasına benziyordu. Modern tıp, cesetleri artık Siemanns-Schukert’in tesislerinde mi canlandırıyordu?</p>

  <p>“Az sonra açıklayacağım,” dedi Dr. Kris. Bir makineyi yerine doğru çekti ve yatağın yanına geçti. Strauss sabırsızlanıyordu. “Peki. Anlamaya çalışmadan kabul etmeniz gereken birçok şey var, Dr. Strauss. Dünyaya dair tahminleriniz artık göreceklerinizi açıklamak için yeterli olmayacak. Lütfen bunu aklınızda tutun.”</p>

  <p>“Tamam. Devam edin.”</p>

  <p>“Sizin takviminize göre yıl 2161. Diğer bir deyişle ölümünüzün üzerinden iki yüz on iki yıl geçti. Takdir edersiniz ki, doğal olarak bu zamana kadar vücudunuzda kemiklerinizden başka bir şey kalmaz. Şu an sahip olduğunuz vücut sizin kullanımınız için gönüllü olarak verildi. Aynaya bakmadan önce fiziksel farkın sizin yararınıza olduğunu unutmayın. Sağlığı yerinde, düzgün görünümlü ve fizyolojik yaşı yaklaşık elli olan bir vücut bu.”</p>

  <p>Mucize mi? Bu yeni çağda elbette ki değil. İşte bu da bilimin işi. Ne bilim ama! Nietzsche’nin sonsuz dönüşü ve üstinsanın ölümsüzlüğü bir araya gelince ortaya bu çıktı.</p>

  <p>“İyi de nerede?” diye sordu besteci.</p>

  <p>“Amerika’da. Manhattan Eyaleti’nin Pork York bölgesinde. Tahminimce ülkeyi beklediğinizden daha az değişmiş bulacaksınız. Ama şüphesiz radikal değişiklikler de göreceksiniz. Yine de hangilerinin sizi daha çok etkileyeceğini tahmin etmek güç. Esneklik göstermek sizin açınızdan iyi olacaktır.”</p>

  <p>“Anlıyorum,” dedi Strauss oturarak. “Bir sorum olacak. Bu yüzyılda bir besteci hâlâ geçinebiliyor mu?”</p>

  <p>“Aslına bakarsanız evet,” dedi Dr. Kris gülümseyerek. “Biz de sizden öyle yapmanızı bekliyoruz. Sizi geri getirme amaçlarımızdan biri de bu.”</p>

  <p>“O halde,” dedi Strauss ilgisizce, “benim müziğime hâlâ talep var. Eskiden eleştirmenler...”</p>

  <p>“Aslında pek de öyle değil,” dedi Dr. Kris. “Bildiğim kadarıyla eserlerinizden bazıları hâlâ çalınıyor, ama doğrusu şu anki konumunuz hakkında pek bir şey bilmiyorum. Ben daha ziyade...”</p>

  <p>Bir kapı açıldı ve başka bir adam içeri girdi. Kris’ten daha yaşlı ve daha hantal biriydi. Akademik bir havası vardı, ama o da tuhaf şekilde dikilmiş bir doktor önlüğü giymişti ve bir sanatçınınki gibi parlayan gözlerini Kris’in hastasına dikmişti.</p>

  <p>“Başarılı mı, Kris?” diye sordu. “Tebrikler.”</p>

  <p>“Bunu söylemek için erken,” diye cevap verdi Dr. Kris. “Önemli olan nihai kanıttır. Dr. Strauss, eğer yeterince güçlü hissediyorsanız Dr. Seirds ve ben size bazı sorular soracağız. Hafızanızın yerinde olduğundan emin olmak istiyoruz.”</p>

  <p>“Elbette. Buyurun.”</p>

  <p>“Kayıtlarımıza göre bir zamanlar Viyana <i>Staatsoper</i>’de, yani devlet operasında, orkestra şefiyken baş harfleri R. K. L. olan bir adam tanıyormuşsunuz.” <i>Staatsoper</i> derken “a” sesini en az iki kat daha uzun telaffuz etti. Sanki Almanca ölü bir dildi de onu “klasik” aksanla konuşmaya çalışıyordu. “Kimdi bu adam? Adı neydi?”</p>

  <p>“Kurt List olmalı. İlk ismi Richard’dı ama kullanmıyordu. Sahne yönetmeni yardımcısıydı.”</p>

  <p>İki doktor birbirine baktı. “Neden <i>Gölgesiz Kadın</i> için yeni bir uvertür yazmayı teklif ettiniz ve eseri Viyana şehrine verdiniz?”</p>

  <p>“Böylece bana verdikleri Maria Theresa köşkünün çöp vergisini ödemek zorunda kalmayacaktım.”</p>

  <p>“Garmischi-Partenkirchen’deki evinizin arka bahçesinde bir mezar taşı vardı. Üzerinde ne yazılıydı?”</p>

  <p>Strauss kaşlarını çattı. Bu soruyu cevaplayamamayı ne çok isterdi. Eğer kendinize çocukça şakalar yapacaksanız, onu taşa oyup Mercedes’i her tamir etmeye çıktığınızda göreceğiniz bir yere koymasanız iyi edersiniz.</p>

  <p>Bıkkınlıkla “‘Babasının senfoni orkestrasıyla korkunç bir şekilde katledilen Guntram, Minnesinger anısına,’” diye cevap verdi.</p>

  <p>“<i>Guntram</i>’ın galası ne zamandı?”</p>

  <p>“I-ım...1894 sanırım.”</p>

  <p>“Nerede?”</p>

  <p>“Weimar’da.”</p>

  <p>“Başroldeki kadın kimdi?”</p>

  <p>“Pauline de Ahna.”</p>

  <p>“Ona sonra ne oldu?”</p>

  <p>“Onunla evlendim. O hâlâ...” diye sormaya yeltendi Strauss endişeyle.</p>

  <p>“Hayır,” dedi Dr. Kris. “Maalesef nispeten sıradan insanları yeniden canlandırmak için gereken verilere sahip değiliz, üzgünüm.”</p>

  <p>Besteci iç çekti. Kaygılanmak mıydı, bilemiyordu. Şüphesiz Pauline’i sevmişti. Öte yandan cilâlı zemini çizmemek için eve her girişinde ayakkabılarını çıkarmak zorunda olmadan yeni bir hayat yaşamak da hoş olabilirdi. Ayrıca artık her gün öğleden sonra ikide Pauline’in sonu gelmeyen “Richard, <i>jetzt komponiert</i>!” uyarılarını duymayacaktı.</p>

  <p>“Başka sorunuz var mı?” diye sordu.</p>

  <p class="p19">Anlamadığı ama sorgusuz sualsiz kabul etmekten hiçbir rahatsızlık duymadığı sebeplerden, Dr. Kris ve Dr. Seirds hafızasının güvenilir, sağlığının da yerinde olduğuna ikna oldukları anda onun yanından ayrılmışlardı. Anladığı kadarıyla köşkü yıkılalı çok olmuştu. Avrupa’nın en önemli hazinelerinden biri için üzücü bir sondu elbette, ama kendisine kalacak yer bulmaya ve aktif bir yaşam sürmeye yetecek kadar para vermişlerdi ona. Üstelik yeni dünyaya dair işine çok yarayacak bilgileri de sağlamışlardı.</p>

  <p>Yalnızca müzik dünyasındaki değişimlere uyum sağlamak bile umduğundan daha uzun sürdü. Müziğin ölmek üzere can çekişen bir sanat olduğunu düşünmeye başlamıştı. Kendi yüzyılında çiçek düzenleme sanatının bulunduğu konum neyse, yakında müzik de oraya kadar düşecekti. Kendi zamanında da görülebilir olan parçalanma eğilimi 2161’de tamamlanmak üzereydi.</p>

  <p>Önceki yaşamında Amerika’nın popüler ezgilerine nasıl kulak vermiyorsa şimdi de vermiyordu. Tüm şarkı bestecileri, alenen Hit Makinesi adında sürgülü cetvel benzeri bir cihaz kullanıyorlardı. Yine de onların bu montaj hattı üretim yöntemlerinin benzerlerine artık neredeyse ciddi müziğin her alanında rastlandığı aşikârdı.</p>

  <p>Örneğin, bugünlerde muhafazakârlar kromatik bestecilerdi. Strauss’a göre her zaman duygusuz ve mekaniklerdi, ama hiçbir zaman şimdiki kadar değil. Onların Tanrıları, Berg, Schoenberg, Webern, konsere giden halkın gözünde muhteşem üstatlardı. Belki de anlaşılması güç olan, Üç B’lerden her biri, yani Beethoven, Bach ya da Brahms kadar saygı görmeleriydi.</p>

  <p>Fakat muhafazakârların bir kanadı vardı ki, onlar kromatik prosedürü daha da ileriye taşımıştı. Bu adamlar rastgele numaralardan oluşan tablolara başvurup her bir notayı seçtikten sonra bir araya getirerek “stokastik müzik” besteliyordu. Onların kutsal kitabı İşletimsel Estetik adında bir metindi. Bu yapıt, bilgi teorisi adında bir disiplinden türemişti ve tek bir kelimesi bile Strauss’un bildiği beste geleneği veya tekniklerine değinmiyordu. Bu grubun ülküsü “evrensel” müzik üretmekti. Yani, bestecinin bireyselliğinden tamamen arınmış, evrensel Şans Yasaları’nın müziksel ifadesini tam anlamıyla yansıtan müzik. Şans Yasaları’nın kendine has bir tarzı olabilirdi, ama Strauss için bu tarz, başının belaya girmemesi için akordu bozuk bir piyanonun tuşlarına yumruklarcasına basan aptal bir çocuğa ait gibiydi.</p>

  <p>Ne var ki, üretilen işlerin büyük bir bölümü yanıltıcı biçimde bilim müziği olarak adlandırılmış bir kategoriye giriyordu. Bu terim, uzay uçuşu, zaman yolculuğu ve romantik veya doğaüstü tarzda diğer konularla ilgilenen çalışmaların başlıklarından başka bir şeyi yansıtmıyordu. Strauss’un, zamanın bozduğu ve cansızlaştırdığı kendi görüntüsünü içinde görmekten korktuğu, doğal seslerin taklidi ve basmakalıp ifadelerden oluşan bu müzikte bilime dair hiçbir şey yoktu.</p>

  <p>En yaygın bilim müziği biçimi konçerto adı verilen dokuz dakikalık bestelerdi. Oysa klasik konçerto biçimine hiç benzemiyordu; bu, Rachmaninoff’tan esinlenmiş serbest rapsodi türündeydi. Buna tipik bir örnek, H. Valerion Krafft adında biri tarafından bestelenmiş olan “Derin Uzayın Şarkısı”, tamtamla yapılan çok yüksek sesli bir hücumla başlardı. Bunu takiben tüm yaylılar hep birlikte gamdaki notaları hızla teker teker çıkar ve ardından paralel 6/4’lüklerle arp ve bir klarnet tarafından uygun bir tempoyla takip edilirdi. Gamın en tiz notalarında büyük ziller hızla birbirine vurulur, <i>forte possible</i>, ve tüm orkestra majör-minör uğultulu bir melodiye şevkle başlardı; ters melodi olması gereken gamı tekrar inmeye başlayan Fransız kornoları dışında tüm orkestra. Motifin ikinci cümlesi titrek bir trompet solosuyla açılır, orkestra bir sonraki ani girişi beklemek için nefesini tutar ve tam bu noktada, dört yaşındaki çocuğun bile tahmin edeceği gibi, ikinci motifle piyano giriş yapardı.</p>

  <p>Orkestra’nın arkasında, Derin Uzay’ın esrarengizliğini çağrıştırmak üzere araya girecek sözsüz koroyu oluşturan otuz kişilik bir kadın grubu duruyordu. Ama işte bu noktada da Strauss kalkıp gitmesi gerektiğini çoktan öğrenmişti. Böyle birkaç tecrübenin ardından, Dr. Kris’in kendisine tanıştırdığı ve “yeniden doğan” bestecinin çalışmalarıyla, yani o ana kadar yaptıklarıyla ilgilenen menajer Sindi Noniss’in lobide kendisini bekleyeceğini de biliyordu. Sindi kendi müşterisinin bu çıkıp gitmelerine alışmıştı ve Gian-Carlo Menotti büstünün altında durup sabırla onu bekliyordu. Ne var ki, bu durum git gide canını sıkıyor, son zamanlarda cinleri tepesine bir çıkıp bir iniyordu.</p>

  <p>Krafft olayından sonra ise iyice çileden çıkmıştı. “Bunu yapmamalıydın,” diye çıkıştı. “Yeni bir Krafft bestesini öylece bırakıp çıkamazsın. Adam, Gezegenlerarası Çağdaş Müzik Topluluğunun başkanı. Onları küçümsemeye devam edersen senin çağdaş bir sanatçı olduğuna onları nasıl ikna edebilirim?”</p>

  <p>“Ne fark eder ki?” dedi Strauss. “Beni şahsen tanımıyorlar.”</p>

  <p>“Yanılıyorsun. Seni gayet iyi tanıyorlar ve yaptığın her hareketi takip ediyorlar. Sen zihin yontucuların üzerinde çalıştığı ilk büyük bestecisin ve GÇMT bir ret yazısıyla seni geri çevirmekten memnun olacaktır.”</p>

  <p>“Neden?”</p>

  <p>“Ah, birçok nedeni var. Yontucular da, GÇMT üyeleri de kendini beğenmiş tiplerdir. Her biri diğerine kendi sanatlarının en iyisi olduğunu kanıtlamak ister. Ayrıca yarışma da var. Seni pazara salmaktansa korkutup vazgeçirmek daha kolay olur. Geri dönsen iyi edersin. Bir bahane bulup...”</p>

  <p>“Hayır,” dedi Strauss kısaca. “Yapacak işlerim var.”</p>

  <p>“İşte sorun da bu, Richard. GÇMT olmadan nasıl bir opera eseri üreteceğiz? Bu, teremin sololar yazmaya benzemez ya da daha ucuza...”</p>

  <p>“Yapacak işlerim var,” dedi Strauss ve çıkıp gitti.</p>

  <p>Yapacak işi vardı gerçekten de; önceki hayatının son otuz yılı boyunca onu hiçbir projenin uğraştırmadığı kadar uğraştıran bir iş. Uzun kariyerinin şu anda yazması gereken müziği değerlendirecek mihenk taşlarını ona sunmadığını fark ettiğinde, o günlerde bulması şaşırtıcı derecede zor olan kaleme ve nota kâğıdına nadiren dokunabilmişti.</p>

  <p>Eski numaralar, üstelik binlercesi üşüşmüştü tabii: melodinin zirvesindeki beklenmedik ton değişimleri, perde farklarını uzatma, bölünmüş dizilerin kümelenmesi, üst tonlarda çalma, zirvenin en tepesinde orkestra korosunun birinden diğerine şimşek hızıyla geçen şarkı sözleri, bandonun ani tekrarları, klarnetin iç gıcıklayan sesi, heyecan verici gerilimi vurgulayan renk karmaşası. Hepsi birden.</p>

  <p>Ama şimdi bunların hiçbiri onu tatmin etmiyordu. Bir ömür boyunca onlarla yetinmiş, onları kullanarak hayranlık verici bir sürü iş yapmıştı. Ama artık yepyeni bir başlangıç yapmanın vaktiydi. Doğrusu bazı numaralar onu tam anlamıyla iğrendiriyordu: Stratosferde bir yerde hep birlikte bağıran kemanların değil tüm bestelerde, tek bir bestede bile tekrar edilecek kadar ilginç bir ses çıkardığı kanısına nereden varmış, buna on yıllarca nasıl saplanıp kalmıştı?</p>

  <p>Üstelik memnuniyetle fark ediyordu ki, başka hiç kimse böyle yeni bir başlangıcı onun kadar donanımla yapma şansına sahip değildi. Hafızasında mevcut olan geçmişe ek olarak her zaman en iyi teknik ekipmana ve yöntemlere sahip olmuştu. En düşmanca davranan eleştirmenler bile bu konuda hakkını hiç yememişlerdi. Daha önce yazmış olduğu on beş operaya rağmen, şimdi bir bakıma ilk operasını bestelediğinden bunun bir şaheser olmasını sağlamak için her fırsata sahipti.</p>

  <p>Tüm niyeti de buydu.</p>

  <p>Dikkatini dağıtan küçük şeyler de çıkmıyor değildi. Kalem, mürekkep ve üzerine yazacak eski moda nota kâğıdı aramak bunlardan biriydi. Belli ki modern bestecilerin çok azı müziklerini kâğıda yazıyordu. Pek çoğu kasetlerden faydalanıyordu. Başka kasetlerden kestikleri ses ve ton parçalarını birbirine ekliyor, bir kaseti diğerinin üzerine uyguluyor ve ayrıntılı ek dizisini bir şekilde hızla döndürerek çeşitli sonuçlar elde ediyorlardı. Ama 3-V notalarıyla çalışan bestecilerin hemen hepsi doğrudan ses bandının üzerine yazıyorlar, hızla karaladıkları bu düzensiz, kıvrımlı nota dizileri, bir fotosel-audio devresinden geçtiğinde bütün armonik sesler dâhil bir orkestranın çaldığı müziği epeyce andıran sesler üretiyordu.</p>

  <p>Kâğıda yazmaya devam eden bir grup tutucu ise müzikal daktilo kullanıyordu. Bu cihazın sonunda mükemmelleştirildiğini Strauss kabul etmeliydi. Orga benzeyen klavyesi ve durakları vardı, ama standart bir daktilonun yalnızca iki katı kadardı ve gayet düzgün bir sayfa çıkarıyordu. Her ne kadar alabildiği tek kalem ucu giderek yazısını kalınlaştırsa da Strauss kendi ince, uzun ve okunaklı el yazısından memnundu ve ondan vazgeçmek istemiyordu. Bu, onu kendi geçmişine bağlıyordu.</p>

  <p>Sindi ona, engellere takılmadan işini yapabilmesi için nasıl politik hareket edeceğini gösterdikten sonra bile GÇMT’ye katılmak ona kötü anlar yaşattı. Topluluktaki adamlar, bir veterinerin dört bininci hasta buzağısını muayene edişindeki ilgisizlikle Strauss’u mülakata aldılar.</p>

  <p>“Herhangi bir yayının var mı?”</p>

  <p>“Evet. Dokuz senfonik şiir, yaklaşık üç yüz şarkı, bir...”</p>

  <p>“Yaşadığın zamandan bahsetmiyorum,” dedi mülakatı yapan kişi rahatsız edici bir tavırla. “Yontucular seni geri döndürdüğünden beri demek istedim.”</p>

  <p>“Yontucular beni... Tamam, anladım. Evet, bir yaylı çalgılar dörtlüsü, iki şarkı, bir...”</p>

  <p>“Güzel. Yaz, Alfie. ‘Şarkılar.’ Enstrüman çalıyor musun?”</p>

  <p>“Piyano.”</p>

  <p>“Hmmm.” Adam, Stuart’ın tırnaklarını inceledi. “Peki. Nota mı okuyorsun yoksa bir İşaretleme Aygıtı, yani kaset kırpıcı mı kullanıyorsun? Ya da bir Makine?”</p>

  <p>“Nota okuyorum.”</p>

  <p>“Hadi bakalım,” dedi adam ve Strauss’u ışıklı yüzeyinde sonsuz bir yarı saydam kâğıt şeridi geçen gözlem kürsüsüne oturttu. Kâğıtta oldukça büyütülmüş bir parça yazılıydı. “Bu parçayı ıslıkla çal ve bunun hangi enstrümanların sesine benzediğini söyle.”</p>

  <p>“<i>Musiksticheln</i> okumuyorum,” dedi Strauss buz gibi bir sesle. “Yazmıyorum da. Ben müzik kâğıdı üzerinde standart nota kullanıyorum.”</p>

  <p>“Alfie, yaz, ‘Yalnızca nota okuyor.’” Üzerinde grimsi renkte basılmış notalar olan bir kâğıdı kürsüdeki buzlu camın üstüne koydu. “Bunu ıslıkla çal hadi.”</p>

  <p>“Bu” dediği, bir siyasetçinin 2159 yılında Hit Makinesi’nde besteleyip parti mitinglerinde gitar çalıyormuş gibi yaparak söylediği “İskota, Kadeh ve Emanet Snooky” adında meşhur bir besteydi. (Strauss Amerika’nın bazı yönlerden çok da değişmemiş olduğunu düşündü.) Öyle meşhurdu ki, müzik bilgisi olsun olmasın herkes onu sadece başlığını görse bile ıslıkla çalabilirdi. Strauss da çaldı ve iyi niyetini göstermek için ekledi: “B bemol.”</p>

  <p>Mülakatı yapan adam yeşil boyalı duvar piyanosuna doğru yürüdü ve siyah, kaygan tuşlardan birine bastı. Piyanonun akordu inanılmaz derecede bozuktu. Nota si bemol’den ziyade standart 440Hz la’ya çok daha yakındı. Fakat adam kendinden emin bir şekilde, “Aynen öyle. Yaz bakalım, Alfie, ‘Bemol de okuyor,’” dedi. “Tamamdır, evlat, artık üyesin. Aramıza hoşgeldin. Eski tarz nota okuyabilen insan pek yok artık. Genellikle bu tarzı küçümsüyorlar.”</p>

  <p>“Teşekkür ederim,” dedi Strauss.</p>

  <p>“Eğer geçmişin eski ustaları bunun iyi olduğunu düşünmüşlerse bizim için de yeterince iyi olduğu kanısındayım. Onlar gibilerine az rastlanıyor bu günlerde bence. Elbette, Dr. Krafft dışında. Eskiden hepsi birer efsaneydi. Shilkrit, Tiomkin ve Pearl... Wilder ve Jannsen.”</p>

  <p>“<i>Doch gewiss,</i>” dedi Strauss kibarca.</p>

  <p class="p19">Yine de çalışmasına devam etti. Küçük işlerden biraz para kazanmaya başlamıştı. Zihin yontucuların laboratuvarından çıkmış bir besteciye insanlar özel bir ilgi gösteriyordu. Ayrıca malzemenin kendisinin de satışını kolaylaştıran faziletlere sahip olduğundan emindi Strauss.</p>

  <p>Ama önemli olan operaydı. Kaleminin altında gün geçtikçe büyüyen; şimdiki yaşamı kadar taze ve yepyeni; kuvvetli, dolu hafızası gibi bilgi ve olgunluk üzerine kurulu eseri. Libretto bulmak başta oldukça zahmetliydi. Her ne kadar kendi pek inanmasa da, mevcut metinlerin arasında 3-V olarak kullanılabilecek bir şey bulmak mümkündü. Ama anlaşılmaz teknik prodüksiyon yönergeleriyle aklı öyle bir bulanmıştı ki, iyiyle kötünün ayrımını bile yapamıyordu. En sonunda, bütün kariyerinde üçüncü kez kendi dilinde yazılmamış bir oyuna başvurdu ve operasını ilk kez o dilde, yani İngilizcede, yazmaya karar verdi.</p>

  <p>Oyun, Christopher Fry’ın <i>Venüs Görüldü</i> adlı eseriydi. Her açıdan Strauss için mükemmel bir opera librettosuydu. Strauss gün geçtikçe daha iyi anlıyordu bunu. Fars tarzındaki karmaşık hikâyesiyle ismen bir komedi olsa da, aslında oldukça derinlikli manzum bir eserdi. Müzikle üç boyut kazanmak için haykıran birçok karakter ve yaprakların döküldüğü sonbahar trajedisinin esintilerini barındırıyordu.</p>

  <p>Tam anlamıyla Von Hofmannsthal’ın <i>Gülün Şövalyesi, Ariadne Naksos’ta</i> ve <i>Arabella</i> eserlerinde ona sunduğu aykırı dramatik karışımın benzeriydi.</p>

  <p>Von Hofmannsthal’a yazık olmuştu, ama işte burada en az onun kadar yetenekli rahmetli olmuş bir oyun yazarı daha vardı. Sunduğu müzikal fırsatlar da muazzamdı. Mesela İkinci Sahne’nin bitimindeki yangın vardı. Orkestrasyon ve kontrpuana, hava ve su kadar önem veren bir besteci için ne muhteşem bir ödül ama! Ya da Perpetua’nın Duke’un elindeki elmayı vurduğu sahne; o anda, laf arasında geçirilmiş tek bir atıf, Rossini’nin mermerimsi <i>William Tell</i>’ini müzikal dokunun içine eklenmiş ironik bir dipnottan başka bir şey yapmazdı! Ve Duke’ün muhteşem perde konuşmasının başı:</p>

  <p class="p22"><i>Kendim için üzülsem mi? Ölümlüler adına.</i></p>

  <p class="p23"><i>Kendim için üzüleceğim. Yapraklar ve dallar,</i></p>

  <p class="p23"><i>Kahverengi tepeler, sisli vadiler</i>,</p>

  <p class="p23"><i>Gölün üzerindeki parlaklık...</i></p>

  <p class="p19">Yine burada Falstaff tarzında, büyük bir trajikomedi aktörüne uygun bir konuşma da vardı: yankılanan horultusuyla (trombonlar, en az beş tanesi, <i>con sordini?</i>) operayı usulca bitiren, uykulu Reedbeck’in yorumlarının kestiği, kahkahaların gözyaşlarına karıştığı final sahnesi...</p>

  <p>Daha iyisi olabilir mi? Hem de bu oyuna en olmayacak şekilde rastlamışken? En başta, işe ısınmak için <i>Sessiz Kadın</i> tarzında dümdüz bir fars yapmayı planlamıştı. Geçmişte Zweig’ın bu librettoyu Ben Jonson’ın bir oyunundan kendisi için uyarladığını hatırlayan Strauss, Jonson’dan sonraki dönemin İngiliz oyunlarını aramaya başladı. Çok geçmeden de Thomas Otway’in <i>Venedik Korundu</i> isimli destansı beyitlerinde geçen berbat örneklere rastladı. Fry’ın oyunu kartotekte Otway’in hemen ardından geliyordu ve Strauss sırf meraktan bakmıştı buna. Yirminci yüzyıla ait bir oyun yazarı neden on sekizinci yüzyılda yazılmış bir oyunun başlığına atıfta bulunarak bir kelime oyunu yapmıştı?</p>

  <p>Fry’ın oyununun iki sayfasını okuduktan sonra kelime oyunuyla ilgili bu küçük bulmaca Strauss’un aklından tamamen çıkmıştı. Şansı yine yaver gitmişti; artık bir operası vardı.</p>

  <p class="p19">Oyun için hazırlıklar yapılırken Sindi mucizeler yarattı. Galanın tarihi, partisyon bile tamamlanmadan belirlenmişti. Bu Strauss’a, Elektra’nın kapanışını bitirmeye çalıştığı sırada daha mürekkep bile kurumadan her bir sayfayı alıp yayınlanma tarihinden önce baskıcıya aceleyle yetiştiren Fuestner’i hatırlatıyordu. Fakat durum şimdi çok daha karmaşıktı, çünkü yeni performans tekniklerini kullanabilmek için partisyonun bir kısmı elle yazılmalı, bir kısmı kaydedilmeli, bir kısmı da eski zamanlardaki gibi basılmalıydı. Bazen Sindi sıkıntıdan ecel terleri döküyordu.</p>

  <p>Ama <i>Venüs Görüldü</i>, her zaman olduğu gibi Strauss’un kaleminden bitiş tarihinden çok önce tamamlanmıştı. İlk taslağı yazmak fazlasıyla zahmetli olmuştu. Barkun Kris’in laboratuvarında uyandığında yaşadığı kafa karışıklığından ziyade, ölmüş olması gerektiği düşüncesinin izleriyle yeniden doğmak gibiydi. Fakat şehrin üstünde görünmeden, sesten hızlı giden roketlerin ürkütücü gümbürtülerinden rahatsız olmadığı gibi Sindi’nin hafifçe duyulabilen endişeli söylenmelerinden de rahatsız olmayan Strauss, neredeyse hiç çaba harcamadan taslaktan orkestralama kabiliyetine hâlâ sahip olduğunu fark etti.</p>

  <p>İşi bittiğinde provaların başlamasına iki gün vardı. Üstelik bu iki günde, provalar boyunca yapacak hiçbir şeyi yoktu. Bu çağda performans teknikleri elektronik sanatlara öylesine bağlıydı ki, hepsinin <i>Kapellmeister</i> Ustası olsa bile, tecrübesi tamamen ilkellik düzeyine inmişti.</p>

  <p>Umurunda değildi. Müzik, yazılı haliyle, kendi adına gerekeni yapacaktı. Bu sırada, sahneyle aylar süren meşguliyetini unutmanın iyi olacağını fark etti. Kütüphaneye geri döndü ve eski şiirlere şöyle bir göz gezdirip bir iki şarkı için öylesine metin baktı. Yakın zamanda yazılan şiirlere bakmaya zahmet etmedi bile; onlardan alabileceği hiçbir şey olamazdı, bunun farkındaydı. 2161’in Amerika’sını anlamak ve acaba daha önce böyle bir şiirden şarkı yaratılmış mı diye öğrenmek için kendi çağının Amerikalıları ona yardımcı olabilirler diye düşündü.</p>

  <p>Araştırdıkça rahatladı, hatta keyif almaya başlamıştı. <i>Sonunda beğendiği bir kasete</i> rastladı. Strauss’un gençliğinde, 1910 yılında çıkan o seste olduğu gibi Idaho’nun o çatallaşmış eski sesinde de genizden söyleniyordu. Şairin adı Pound idi. Şiir şöyle devam ediyordu:</p>

  <p class="p22"><i>...o büyük adamların ruhlarının</i></p>

  <p class="p23"><i>Nasıl bazen içimizden geçtiğini</i>,</p>

  <p class="p23"><i>Ve onların içinde nasıl eridiğimizi</i>,</p>

  <p class="p23"><i>Ve yalnızca ruhlarının yansımaları olmadığımızı.</i></p>

  <p class="p23"><i>Böylelikle Dante’yim ben bir süre</i></p>

  <p class="p23"><i>François Villon’um, baladların efendisi ve hırsız</i>,</p>

  <p class="p23"><i>Yahut öyle kutsal kimseler, burada anmayacağım</i>,</p>

  <p class="p23"><i>Dine küfreden yazmasınlar diye, ismimin karşısına;</i></p>

  <p class="p23"><i>Öyle bir anlığına sadece ve geçip gider alev.</i></p>

  <p class="p23"><i>Sanki tam ortamızda saydam bir küre</i></p>

  <p class="p23"><i>Şeffaflaşır, erimiş altın, işte o “Ben”im.</i></p>

  <p class="p23"><i>Ve içinde bazı biçimler aksettirir kendini:</i></p>

  <p class="p23"><i>İsa, veya Yuhanna, yahut kanaatkar Floransalı;</i></p>

  <p class="p23"><i>Ve nasıl ki berrak boşluk, boşluk değildir</i></p>

  <p class="p23"><i>Üzerine bir biçim konulmamışsa</i>,</p>

  <p class="p23"><i>O zaman var olmaktan vazgeçeriz bir süre</i>,</p>

  <p class="p23"><i>Ve bunlar, Ruhun Ustaları, devam eder yaşamaya.</i></p>

  <p class="p19">Gülümsedi. Platon’dan beri yazıla gelirdi bunlar. Fakat bu şiir, onun içinde bulunduğu durumun tarihsel anlatımıydı adeta; yaşadığı ruh göçünü açıklayan bir teori gibiydi ve biçimsel olarak çok etkileyiciydi. Strauss’un yeniden doğuşu ve şairin bu içgörüsü onuruna küçük bir ağıt olarak bestelenebilirdi.</p>

  <p>Mükemmel, nefes kesen bir akort serisi kulağında şekillenmeye başlamıştı bile, buna başlangıçta hafifçe belirsizleşerek değişik tonlarda okunacak sözler eşlik edebilirdi... sonra Dante ve Villon’un isimlerinin zamana meydan okurcasına giriş yaptığı o etkileyici bölüm... Kaydı rafına geri koymadan önce defterine birkaç not aldı.</p>

  <p>İyi ki korunmuştu bunlar, diye düşündü.</p>

  <p>Ve gala gecesi geldi çattı. Seyirciler salonu doldurdu. 3-V kameralar herhangi bir görünür desteğe bağlı olmadan havada dolanıyorlardı. Sindi ise, Strauss’un anlayabildiği kadarıyla temel kuralı bir artı birin on ettiği karmaşık bir parmak hesabı yaparak müşterilerinin kazançlarından elde edeceği payı hesaplıyordu. Operadan ziyade sirk gösterisi olacakmış gibi her sınıftan gelmiş insanlar salonu tavana kadar doldurmuştu.</p>

  <p>Şaşırtıcı şekilde, cerrah önlüklerinin abartılı bir siyah versiyonu olan resmi kıyafetlerinin içinde soğuk ve aristokratik zihin yontucularından aşağı yukarı elli kişi vardı. Dev isimlerin, yani 3-V müzisyenlerinin kısa süre sonra “sahne” alacağı oditoryumun önüne yakın koltukların bir sırasını kaplamışlardı (gerçek şarkıcılar zemindeki küçük bir sahnede söyleyeceklerdi). 3-V, gerçek boyutlarından çok daha büyük gözüküyordu ama Strauss bunun göz önünde bulundurulmuş olması gerektiğini düşündü, bu yüzden de fazla umursamadı.</p>

  <p>Yontucular içeri girmeye başlayınca seyirciler arasında Strauss’un sebebini anlamadığı heyecanlı fısıldaşmalar başladı. Anlamaya da çalışmadı; zaten yıllar geçmesine rağmen hâlâ üzerinden atamadığı açılış gecesi gerginliğinden kurtulmaya çalışıyordu.</p>

  <p>Nereden geldiği belli olmayan ışık yavaşça karardı ve Strauss podyuma çıktı. Önünde partisyon vardı ama ona ihtiyacı olacağını düşünmüyordu. Tam önünde, müzisyenlerin arasında, kendi görüntüsünü zemindeki şarkıcılara yansıtacak malum 3-V cihazları vardı.</p>

  <p>Seyirciler artık sessizdi. İşte o an gelmişti. Batonu havaya kalktı ve kararlı bir şekilde aşağı indi. Uvertür orkestra çukurundan yükselmeye başladı.</p>

  <p class="p19">Kısa bir süreliğine, işin en çetrefil kısmına, koca orkestrayı bir arada ve eliyle ördüğü müzikal ağa odaklanmış halde tutmaya kendini iyice kaptırmıştı. Ama kontrolü arttıkça ve kendine daha güvenli hissettikçe artık işi kolaylaşmıştı. Böylece eserinin kulağa nasıl geldiğine dikkatini verebiliyordu.</p>

  <p>Kesinlikle yanlış bir şeyler vardı. Beklediğinden farklı şekilde bir <i>Klang</i> ile sürpriz biçimde ara ara ortaya çıkan, orkestraya dair bazı ton değişimleri elbette vardı; bir ömürlük tecrübeden sonra bile her bestecinin başına gelirdi bu. Ve bazı anlarda şarkıcılar, baş etmesi hesapladığından daha zor parçalara girerken ipten düşecekmiş gibi olan bir cambazınkine benzer sesler çıkarabilirlerdi, (oysa buradakilerin hiçbiri bir kez bile teklememişti; daha önce çalışmak zorunda kaldığı tüm seslerden çok daha iyi seslerdi bunlar).</p>

  <p>Ama hepsi ayrıntıydı bunların. Yanlış olan genel izlenimdi. Yalnızca galanın heyecanını kaybetmekle kalmıyordu, ki zaten tüm gece boyunca aynı derecede süremezdi, sahneden ve orkestra çukurundan gelen şeye ilgisi de kayboluyordu. Git gide yoruluyor, batonu tutan kolu ağırlaşıyordu. İkinci bölüm, coşkulu, ışıl ışıl olması gereken tonuna erişirken Strauss, masasına dönüp şarkı üstünde çalışmayı dileyecek kadar sıkılmıştı.</p>

  <p>Derken perde sona erdi; sadece bir tane daha vardı. Alkışları güçlükle duyuyordu. Soyunma odasındaki yirmi dakikalık dinlenme ona gereken gücü vermeye ancak yetti.</p>

  <p class="p19">Ve aniden, son perdenin ortasında, her şeyi anladı.</p>

  <p>Müzikte yeni olan hiçbir şey yoktu. Baştan sona her şey o eski Strauss’tu, ama hiç olmadığı kadar güçsüz ve cansızdı. Krafft gibi bestecilerin çalışmalarıyla karşılaştırıldığında şüphesiz onun çalışması seyirciler için adeta bir şaheserdi. Ama o ne olduğunu biliyordu.</p>

  <p>Eski klişeleri ve yapmacık üslupları terk etme kararlılığı, buna inanışı, yeni bir şey yaratma isteği... Hepsi alışkanlığın gücüne yenik düşmüştü. Yeniden hayata döndürülmek, kendi tarzının derinlemesine yerleşmiş reflekslerini de beraberinde getirmişti. Kalemi eline almasıyla hepsi kolayca ona boyun eğdirmişti; kendi kontrolü, aniden ve hızla alevden çekilen bir parmak üzerindeki etkisi kadardı ancak.</p>

  <p>Gözleri doldu; vücudu gençti ama o ihtiyar bir adamdı, <i>ihtiyar bir adam.</i> Bu hayatı otuz beş yıl daha yeniden yaşamak mı? Asla. Bunları çok önceden de söylemişti, yüzyıllar önce. Bu bayağı yüzyılın bile eninde sonunda ondaki mükemmelliğin yanmış kabuğunu fark edeceğinin bilincinde olarak, git gide güçsüzleşen bir sesle aynı şeyleri yeni baştan neredeyse yarım yüzyıl daha söylemek mi? Hayır! Asla, asla!</p>

  <p>Operanın bittiğini fark etti birden. Seyirciler coşku içinde sevinç çığlıkları atıyordu. Bu sesi tanıyordu. <i>Barış Günü</i>’nün galasında da aynı şekilde bağırmışlardı, ama o zamanlar olduğu adamı eğlendiriyordu bu çığlıklar; <i>Barış Günü</i>’nün acımasız bir yalınlıkla dönüşmüş olduğunu gösterdiği adamı değil. Şimdi burada ses daha da anlamsızdı: cehaletin alkışları; hepsi bu.</p>

  <p>Yavaşça döndü. Şaşkınlıkla ve şaşırtıcı bir rahatlama hissiyle, alkışların aslında onun için olmadığını gördü.</p>

  <p>Hepsi Dr. Barkun Kris içindi.</p>

  <p class="p19">Kris, zihin yontucuların arasında durmuş, seyircilere selam veriyordu. Yakınındaki yontucular birbiri ardına elini sıkıyorlardı. Kris, koridordan geçip podyuma doğru yürürken seyirciler elini tutmaya çalışıyordu. Kürsüye varıp bestecinin gevşek elini tuttuğu anda alkışlar ve çığlıklar şiddetlendi.</p>

  <p>Kris kolunu kaldırdı. Alkışlar birden kesildi; çığlıklar, yerini sessizliğe bıraktı.</p>

  <p>“Teşekkür ederim,” dedi. “Bayanlar ve baylar, Dr. Strauss’a veda etmeden önce, yeteneğinin bu taze örneğini dinlemenin bizim için gerçek bir ayrıcalık olduğunu tekrar söylemeliyim. Eminim ki bundan daha güzel bir veda olamazdı.”</p>

  <p>Alkış yağmuru beş dakika boyunca sürdü ve Kris araya girmese bir o kadar daha devam ederdi.</p>

  <p>“Dr. Strauss,” dedi, “birazdan size bir formülasyon söyleyeceğim ve bunu söylediğim anda isminizin Jerom Bosch olduğunu, bizim yüzyılımızda ve tamamen kendinize ait bir yaşam sürmek üzere doğduğunuzu fark edeceksiniz. Muhteşem bir bestecinin maskesine, <i>personasına</i>, sahip olduğunuzu düşünmenizi sağlayan, bizim yerleştirdiğimiz anılar silinecek. Size bunu söylüyorum ki, bu insanların sizin alkışlarınızı neden benimle paylaştıklarını anlayabilesiniz.”</p>

  <p>Bunu doğrulayan bir ses dalgası kapladı her yanı.</p>

  <p>“Zihin yontma sanatı, estetik zevk için yapay kişilikler yaratmak, bir daha hiçbir zaman böyle doruğa çıkamayabilir. Jerom Bosch olarak müzik yeteneğinizin hiçbir şekilde olmadığını anlamalısınız; aslında en basit bir tınıyla bile baş edemeyecek kadar yeteneksiz birini bulmak için uzun süre araştırma yaptık. Ama böyle ümitsiz bir malzemeye müthiş bir bestecinin yalnızca kişiliğini yerleştirmekle kalmadık, dehasını da yüklemeyi başardık. Bu deha tamamen size aittir. Kendini Richard Strauss olarak düşünen <i>personaya.</i> Yontuculuk için gönüllü olan adamın bunda hiçbir katkısı yoktur. Bu tamamen sizin zaferiniz ve bu yüzden sizi saygıyla selamlıyoruz.”</p>

  <p>Artık alkış yağmuru artık durdurulamazdı. Strauss yarım ağız bir gülümsemeyle Dr. Kris’in önünde eğilişini izledi. Bu zihin yontma işi, bu çağ için oldukça uygun, sofistike bir zalimlik çeşidiydi. Ama dürtü, elbette ki, her zaman var olmuştu. Aynı dürtü sayesinde Rembrandt ve Leonardo, kadavraları birer sanat eserine dönüştürebilmişti.</p>

  <p>Aynı şekilde sofistike bir kısas usulü ödemeyi de hak ediyordu yontuculuk: göze göz, dişe diş... ve hataya hata.</p>

  <p>Hayır, yarattığı “Strauss”un aslında çürük bir ağaç kovuğu kadar bomboş olduğunu Dr. Kris’e söylemesine gerek yoktu. Artık 3-V kayıtlarında saklanacak olan bu müziğin kofluğunu anlayamayan yontucuydu her zaman alay edilecek olan.</p>

  <p>Ama bir anlığına isyan duygusuyla kanı kaynadı. <i>Ben, benim</i>, diye düşündü, ölene kadar Richard Strauss’um ve asla en basit bir tınıyla bile baş edemeyecek kadar yeteneksiz olan Jerom Bosch olmayacağım. Hâlâ batonu tutan eli aniden yukarı kalktı; bunu bir darbe indirmek için mi yoksa def etmek için mi yapmıştı bilmiyordu.</p>

  <p>Elini tekrar indirdi ve en sonunda selam vermek için eğildi; ama seyirciye değil, Dr. Kris’e. Kris dönüp onu bilinmezliğe sürükleyecek kelimeyi söylerken, bestelemeye fırsat bulamayacağı o şiir dışında hiçbir şey için pişman değildi.</p>

  <p class="p20">Çeviren: Büşra Çavundur</p>
</body>
</html>