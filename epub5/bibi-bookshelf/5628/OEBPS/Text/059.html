<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Temiz Bir Kaçış</span></p></h3>

  <p class="p27">“<i>Son zamanlarda şeytanları düşünüyorum. Demem o ki, eğer dünyada şeytanlar varsa, eğer dünyada şeytanı temsil eden insanlar varsa, onları yok etmek bizim görevimiz midir?</i>”</p>

  <p class="p28">JOHN CHEEVER,</p>

  <p class="p28">“The Five-Forty-Eight”</p>

  <p class="p29">Ofisinde oturup beklerken —tam olarak neyi beklediğini bilmiyordu— Dr. Evans yine kötü bir gün geçirmeyeceğini umuyordu. Sigaraya ve içkiye ihtiyacı vardı. Sandalyeyi masasının yanındaki kapalı jalûziye doğru döndürdü, arkasına yaslandı ve ellerini kafasının arkasında birleştirdi. Gözlerini kapatıp derin bir nefes aldı. Tavandaki vantilatörden esen hava makine yağı gibi kokuyordu. Soğuktu. Soğuğu suratında hissediyordu, ama vücudunun geri kalan kısmı kalın kazağı sayesinde sıcaktı. Saçları yağlı gibiydi. Birkaç dakika hiçbir şey düşünmedi. Kapı çalındı.</p>

  <p>“Girin,” dedi dalgın bir ses tonuyla.</p>

  <p>Havelmann içeri girdi. Hafiften hamlaşmış geniş, atletik bir vücudu; kalın, beyaz saçları ve derin çizgilerle dolu bir suratı vardı. İlk bakışta altmış yaşında görünmüyordu. Şık mavi takım elbisesi kırış kırıştı.</p>

  <p>“Doktor?”</p>

  <p>Evans bir anlığına gözlerini adama dikti. Adamı öldürebilirdi. Bakışlarını aşağıya doğru, masasına yöneltti ve eliyle alnını ovaladı. “Oturun,” dedi.</p>

  <p>Masasının çekmecesinden bir sigara paketi çıkardı. “Sigara içer miydiniz?”</p>

  <p>Yaşlı adam bir sigara aldı. Kadın adamı dikkatle izliyordu. Adamın kahverengi gözlerinin kenarları kızarmıştı, mahcup bir bakışı vardı.</p>

  <p>“Çok fazla içiyorum,” dedi adam. “Ama bırakamıyorum.”</p>

  <p>Kadın bir çakmak uzattı. “Burada gittikçe daha çok insan bırakıyor.”</p>

  <p>Havelmann dumanı yavaşça üfledi. “Sizin için ne yapabilirim?”</p>

  <p>Ben <i>sizin</i> için ne yapabilirim, efendim.</p>

  <p>“Önce küçük bir oyun oynamak istiyorum.” Evans cebinden küçük bir mendil çıkardı. Masadaki sümenin ortasına Lincoln Anıtı’nın küçük bir modeli olan pirinç kâğıt ağırlığı koydu. “Şimdi yaptığım şeyi izlemenizi istiyorum.”</p>

  <p>Havelmann gülümsedi. “Durun tahmin edeyim, ağırlığı yok edeceksiniz, değil mi?”</p>

  <p>Kadın adamı duymazdan gelmeye çalıştı. Mendili kâğıt ağırlığının üzerine kapadı. “Mendilin altında ne var?”</p>

  <p>“İddiaya mı girsek?”</p>

  <p>“Bu sefer olmaz.”</p>

  <p>“Kâğıt ağırlığı.”</p>

  <p>“Çok güzel.” Evans beklediği cevap buymuş gibi arkasına yaslandı. “Şimdi birkaç soruyu yanıtlamanızı istiyorum.”</p>

  <p>Yaşlı adam merakla ofisi inceledi: kapalı jalûziyi, duvara dayalı bilgisayarla klavyeyi, masanın köşesindeki düğmeleri. Gözleri pencerenin karşısındaki aynanın üzerinde durdu. “Bu çift taraflı bir ayna.”</p>

  <p>Evans iç çekti. “Hadi ya.”</p>

  <p>“Bunu kayıt mı ediyorsunuz?”</p>

  <p>“Sizin için bir önemi var mı?”</p>

  <p>“Bilmek istiyorum. Nezakettir.”</p>

  <p>“Evet, kamerayla kaydediliyoruz. Şimdi soruları cevaplayın.”</p>

  <p>Havelmann kadının düşmanca tavrı karşısında büzüldü. “Tabii.”</p>

  <p>“Burayı nasıl buluyorsunuz?”</p>

  <p>“Fena değil. Biraz sıkıcı. Görünüşe göre insan burada hastalık bile kapamaz, anlarsınız ya. Sizi gücendirmek için demedim, doktor. Nasıl bir yer olduğunu anlayacak kadar uzun süre kalmadım burada.”</p>

  <p>Evans yavaşça bir ileri bir geri sallanmaya başladı. “Doktor olduğumu nereden biliyorsunuz?”</p>

  <p>“Doktor değil misiniz? Öyle olduğunuzu sanmıştım. Burası hastane değil mi? Beni sizinle görüşmeye yolladıkları için doktor olsanız gerek diye düşündüm.”</p>

  <p>“Doktorum. İsmim Evans.”</p>

  <p>“Tanıştığımıza memnun oldum, Dr. Evans.”</p>

  <p>Adamı öldürebilirdi. “Ne zamandır buradasınız?”</p>

  <p>Adam kulak memesini çekiştirdi. “Bugün gelmiş olmalıyım. Çok uzun süre geçtiğini sanmıyorum. Birkaç saat. Girişteki hemşirelerle konuşuyordum.”</p>

  <p>Bir duble Jack Daniels için neler vermezdi. Kavuşturduğu parmaklarının üzerinden adama baktı. “Hemşireler çok geveze.”</p>

  <p>“Eminim işlerini yapıyorlardır.”</p>

  <p>“Eminim öyledir. Bana bu... hastaneye gelmeden önce ne yaptığınızı anlatın.”</p>

  <p>“Yani hemen öncesinde mi?”</p>

  <p>“Evet.”</p>

  <p>“Çalışıyordum.”</p>

  <p>“Nerede çalışıyorsunuz?”</p>

  <p>“Kendi şirketim var, ITG Bilgisayar Sistemleri. Bir sürü insan için program tasarlıyoruz. Ma Bell ile büyük bir anlaşma imzalamak üzereyiz. Bu işi becerebilirsek kırkıma kadar emekli olabilirim. Tabii devlet elini cebimden çekerse.”</p>

  <p>Evans defterine not aldı. “Aileniz var mı?”</p>

  <p>Havelmann gözlerini kırpmadan kadına baktı. Bakışları azimli ve genç bir üniversite öğrencisinin bakışlarıydı, o yaştaki bir adamla bağdaşmıyordu. Kadına sanki bu garip soruları neden sorduğunu anlamıyormuş gibi bakıyordu. Kadın adamın güçsüzlüğünden iğrendi, içinde onu delirmenin eşiğine getiren bir öfke uyandırdı bu his. Günü zaten kötü geçiyordu, daha da kötüleşecekti.</p>

  <p>“Neyin peşinde olduğunuzu anlamıyorum,” dedi Havelmann gururu incinmişçesine. “Ama kayıtlarınızda bulunsun diye söylüyorum: Helen isimli bir karım ve iki çocuğum var. Ronnie dokuz, Susan beş yaşında. Güzel büyük bir evimiz, bir Lincoln bir de Porsche arabamız var. Braves takımını tutuyorum ve kiş yemiyorum. Başka neyi bilmek istersiniz?”</p>

  <p>“Pek çok şeyi. Eninde sonunda öğreneceğim.” Evans’ın sesi soğuktu. “Bana sormak istediğiniz bir şey var mı? Neden burada olduğunuz? Ne kadar kalmak zorunda olduğunuz? Kim olduğunuz?”</p>

  <p>Adamın sesi de aynı şekilde soğuklaştı. “Kim olduğumu biliyorum.”</p>

  <p>“Kimsiniz o zaman?”</p>

  <p>“İsmim Robert Havelmann.”</p>

  <p>“Doğru,” dedi Doktor Evans sakince. “Hangi yıldayız?”</p>

  <p>Havelmann kadını sanki kadın onu kandırmaya çalışıyormuş gibi bıkkınlıkla izledi. “Ne demek istiyorsunuz? 1984 yılındayız.”</p>

  <p>“Yılın hangi dönemi?”</p>

  <p>“İlkbahar.”</p>

  <p>“Kaç yaşındasınız?”</p>

  <p>“Otuz beş.”</p>

  <p>“Bu mendilin altında ne var?”</p>

  <p>Havelmann masadaki mendile sanki ilk kez fark ediyormuş gibi baktı. Omuzları gerginleşti ve kuşkuyla Evans’a baktı.</p>

  <p>“Nereden bileyim?”</p>

  <p class="p19">Adam öğleden sonra yeniden, aynı masumiyet ve kafa karışıklığıyla geri döndü. Bir insan nasıl yaşlanıp yine de masum kalabilirdi? Kadın işlerin bu kadar kolay olduğunu hatırlayamıyordu. “Oturun,” dedi.</p>

  <p>“Teşekkürler. Sizin için ne yapabilirim, doktor?”</p>

  <p>“Bu sabahki tartışmamıza devam etmek istiyorum.”</p>

  <p>Havelmann gülümsedi. “Tartışma? Bu sabahki?”</p>

  <p>“Bu sabah benimle konuştuğunuzu hatırlamıyor musunuz?”</p>

  <p>“Sizi daha önce hiç görmedim.”</p>

  <p>Evans sakin bir şekilde adamı izledi. Yaşlı adam sandalyesinde kıpırdandı.</p>

  <p>“Doktor olduğumu nereden biliyorsunuz?”</p>

  <p>“Doktor değil misiniz? 10 numaralı odaya gidip Dr. Evans’ı görmem gerektiğini söylediler.”</p>

  <p>“Anlıyorum. Sabah burada değildiyseniz, neredeydiniz?”</p>

  <p>Havelmann tereddüt etti.</p>

  <p>“Bir düşüneyim. İşteydim. Helen’a... karıma yani, eve erken dönmeye çalışırım dediğimi hatırlıyorum. Geç vakte kadar çalışıyorum diye kafamın etini yiyor. Şirkette şu sıralar çok iş var, büyük bir anlaşma yapmak üzereyiz. Susan’ın okulda tiyatro oyunu var, sekizde orada olmamız lazım. Bir de bahçede çalışmaya vaktim olsun diye eve erken dönmek istiyorum. Bahçede çalışmak için güzel bir gün.”</p>

  <p>Evans not aldı. “Hangi mevsimdeyiz?”</p>

  <p>Havelmann çocuk gibi kıpırdandı, jalûzinin hâlâ kapalı olduğu pencereye baktı.</p>

  <p>“İlkbahar,” dedi. “Güneşli, sıcak. Hava çok güzel. Erguvanlar yeni açmaya başladı.”</p>

  <p>Evans tek bir laf etmeden sandalyesinden kalktı ve pencere kenarına gitti. Jalûziyi açıp kar yığınlarıyla kaplı çorak araziyi ortaya çıkardı. Ölü çimler şiddetli rüzgârda kırbaç gibi sallanıyordu, gök bulutlara bulanmıştı.</p>

  <p>“Peki, buna ne diyorsunuz?”</p>

  <p>Havelmann baktı. Sırtını dikleştirdi ve öne doğru eğildi. Kulak memesini çekiştirdi.</p>

  <p>“Ne boktan değil mi? Buranın havasını sevmiyorsanız... on dakika bekleyin.”</p>

  <p>“Erguvanlara ne oldu?”</p>

  <p>“Bu havada yanarlar muhtemelen. Umarım Helen çocuklara montlarını giydirmiştir.”</p>

  <p>Evans pencereden dışarı baktı. Hiçbir şey değişmemişti. Yavaşça jaluziyi kapattı ve tekrar yerine oturdu.</p>

  <p>“Hangi yıldayız?”</p>

  <p>Havelmann sandalyede oturuş pozisyonunu değiştirdi, tekrar sakinleşmişti. “Ne demek istiyorsunuz? 1984 yılındayız.”</p>

  <p>“O kitabı hiç okudunuz mu?”</p>

  <p>“Biraz yavaşlayın. Neden bahsediyorsunuz?”</p>

  <p>Evans kalkıp başparmaklarını adamın gözlerine soksaydı adam ne yapardı niye merak etti. “George Orwell’in <i>1984</i> isimli kitabı.” Kendini yavaş konuşmaya zorladı. “Biliyor musunuz?”</p>

  <p>“Tabii. Üniversitede okumuştum.” Havelmann’ın masumiyetinin altında bir sinir belirtisi var mıydı? Evans olabildiğince sessiz ve sakin bir şekilde oturdu.</p>

  <p>“Beni çok etkilediğini hatırlıyorum,” diye devam etti Havelmann.</p>

  <p>“Nasıl etkiledi?”</p>

  <p>“Profesörden farklı bir şey bekliyordum. Kendisi aleni bir şekilde liberaldi. Daha duygusal bir kitap beklemiştim. Hiç de öyle değildi.”</p>

  <p>“Sizi rahatsız etti mi?”</p>

  <p>“Hayır. Bilmediğim bir şey söylemiyordu. Sadece kolektivizmin hatalı yönlerini gösteriyordu. Bilirsiniz, komünizm bireyi baskılayıp kişisel girişimi yok ediyor. Özünde çoğunluğun çıkarlarını gözettiğini iddia ediyor. Ve de insani değerlerin hepsini reddediyor. <i>1984</i>’ten anladığım buydu, gerçi profesörümüze kalsa kitap Nixon ve Vietnam’dan ibaretti.”</p>

  <p>Evans sessizliğini bozmadı. Havelmann devam etti.</p>

  <p>“Aynı düşünce tarzını iş hayatında da gördüm. Büyük şirketler tıpkı devlet gibi. Büyük, yavaş. Bir milyar dolar tasarruf etmeleri için bir yöntem sunarsın, değişim çok meşakkatli olduğu için seni böcek gibi ezerler.”</p>

  <p>“İçerlemiş gibi konuşuyorsunuz,” dedi Evans.</p>

  <p>Yaşlı adam gülümsedi. “Öyle yapıyorum, değil mi? Kabul etmem gerek. Bu konuda çok düşündüm. Ama insanlara inanıyorum. Bir gün belki eyalet meclisine aday olur, bir şeyleri düzeltebilir miyim diye bakarım.”</p>

  <p>Kaleminin ucu kırıldı. Havelmann’a baktı, adam da bakışlarına karşılık verdi. Bir süre sonra dikkatini deftere yöneltti. Kırık uç, muntazam el yazısının üstünde siyah bir yara bırakmıştı.</p>

  <p>“İyi bir fikir,” dedi kadın sessizce, gözleri hâlâ aşağıdaydı. “Bu sabah benimle tartıştığınızı hâlâ hatırlamıyor musunuz?”</p>

  <p>“Bu kapıdan içeri girene kadar sizi hiç görmedim. Hangi konuda kavga etmiş olabiliriz ki?”</p>

  <p>Adam deliydi. Bu düşünce neredeyse Evans’ın sesli bir şekilde kahkaha atmasına sebep olmuştu. Tabii ki deliydi, yoksa niye burada olsundu? Asıl soru —kendini mantıklı düşünmeye zorladı— deliliğinin tabiatıydı. Kâğıt ağırlığını eline alıp adama doğru uzattı. “Bu kâğıt ağırlığı hakkında tartışıyorduk,” dedi. “Size gösterdiğimde daha önce hiç görmediğinizi söylediniz.”</p>

  <p>Havelmann kâğıt ağırlığını inceledi. “Bana sıradan gözüktü. Böyle bir şeyi unutmam işten bile değil. Büyütülecek ne var bunda?”</p>

  <p>“Bunun Lincoln Anıtı’nın modeli olduğunu fark etmişsinizdir.”</p>

  <p>“Muhtemelen bir hediyelik eşya dükkânından almışsınızdır. Başkentte bir sürü ıvır zıvır var buna benzer.”</p>

  <p>“Uzun zamandır Washington’a gitmedim.”</p>

  <p>“Ben orada yaşıyorum. Alexandria’da yani. Her sabah arabayla gidiyorum.”</p>

  <p>Evans defterini kapattı. “Sizin durumunuz için olası bir teşhisim var,” dedi birden.</p>

  <p>“Ne durumu?”</p>

  <p>Bu sefer kahkahayı bastırmak daha zor olmuştu. Harcadığı çabadan neredeyse gözleri dolmuştu. Nefes alıp devam etti. “Korsakov sendromu belirtileri gösteriyorsunuz. Daha önce duydunuz mu bu sendromu?”</p>

  <p>Havelmann kireç gibi bir suratla boş boş baktı. “Hayır.”</p>

  <p>“Korsakov sendromu ender bir hafıza kaybı türüdür. Kayıtlı vakalar 1800’lere dayanıyor. 1970’lerde bilinen bir vaka vardı... doktorlar tarafından yani. Arthur Briggs isimli denizci bir çavuş. Ellilerindeydi, alkolizmden kalma tesirlerin dışında sağlığı yerindeydi ve altmışlı yılların ortasında görevden alındığında yirmi yıldır çavuşluk yapıyordu. Yetmişlerin başına kadar iş görür haldeydi. Sonra Eylül 1944’ten itibaren yaşadığı olayların hepsini unuttu. O güne kadarki anılarını sanki yeni yaşamış gibi çok detaylı hatırlıyordu. Ama hayatının geri kalanını tamamen unutmuştu. Sırf o da değil, beyni yeni anıları kaydedemediği için o an yaşadıklarını sadece birkaç dakika boyunca hatırlıyor, sonra onları da tamamen unutuyordu.”</p>

  <p>“Bu odaya geldiğim ana kadar yaşadığım her şeyi hatırlayabiliyorum.”</p>

  <p>“Çavuş Briggs de doktorlarına aynısını söylemişti. Bunu kanıtlamak için İkinci Dünya Savaşı’nın hâlâ büyük bir şiddetle devam ettiğini, Filipinler’e gönderilmek üzere San Francisco’da görevlendirildiğini, St. Louis Browns takımının Eylül’e kadar böyle giderse şampiyonluğu alacağını ve yirmi yaşında olduğunu anlatmıştı. Görünüşü ve becerileri yirmi yaşındaki zeki bir gencinki gibiydi. Yaşadıklarını kırk dakikadan daha uzun süre hatırlayamıyordu. Dünya dönmeye devam etmiş, ama o 1944 yılında takılıp kalmıştı.”</p>

  <p>“Korkunç bir şey.”</p>

  <p>“Doktoruna da böyle geldi başta. Daha sonradan o kadar da kötü olmadığını iddia etti. Adam hâlâ şimdiki zamanın duygularını yaşıyordu. Anın tadını hâlâ çıkarıyordu ama daha sonradan uçup gidiyordu o anlar. Gençliğini hatırlayabiliyordu, ona göre gençliği hiç bitmemişti zaten. Hiç yaşlanmadı, arkadaşlarının yaşlanıp öldüğünü görmedi, ileriki yaşlarında yalnız bir alkoliğe dönüştüğünü hiç hatırlamadı. Sevgilisi hâlâ onu Columbia, Missouri’de bekliyordu. Sonsuza kadar yirmi yaşında kaldı. Kaçışı temiz olmuştu.”</p>

  <p>Evans masanın çekmecesini açıp içinden bir el aynası çıkardı. “Kaç yaşındasınız?” diye sordu.</p>

  <p>Havelmann korkmuş gibi görünüyordu. “Bakın, bunu neden...”</p>

  <p>“Kaç yaşındasınız?” Evans’ın sesi hafif ama kararlıydı. İçindeki mutluluğun sızısı neredeyse kalbini parçalayacaktı.</p>

  <p>“Otuz beş yaşındayım. Bu da ne...”</p>

  <p>Aynayı adamın suratına doğru tutmak onu silahla vurmak kadar tatmin ediciydi. Havelmann aynayı aldı, kadına baktı, sonra dikkatle, üniversitedeki ilk yıllarında final notlarına bakan heyecanlı öğrenciler gibi aynadaki yansımasına baktı. “Aman tanrım!” dedi. Titremeye başladı.</p>

  <p>“Ne oldu? Bana ne yaptınız?” Yüzünü buruşturarak sandalyesinden kalktı. “Bana ne yaptınız! Ben otuz beş yaşındayım! Ne oldu?”</p>

  <p class="p19">Dr. Evans ofisinde aynanın önünde duruyordu. Üzerinde üniforması vardı. Havelmann’ın takım elbisesi kadar kırışıktı üstündeki. Gömleğinin düğmesi açık, eli sağ göğsünün üstündeydi. Yere yatıp göğsünü kontrol etmeye devam etti. Kitlenin varlığı reddedilemezdi. Şimdilik ağrımıyordu.</p>

  <p>Doğruldu, masasının üstündeki sigara paketine uzandı ve son sigarayı parmağıyla çıkararak yaktı. Paketi buruşturup çöpe attı. İki puan. Yirmi yıl önce, üniversitedeyken iyi bir basketbolcuydu. Tekrar yere uzanıp sigarasından uzun bir fırt çekti, derin nefes aldıktan sonra dumanı kuvvetli bir şekilde üfledi. Muhtemelen sahayı boydan boya turlamayı bir daha beceremezdi artık.</p>

  <p>Pencereden dışarı bakmak için başını çevirdi. Jalûzi açıktı, daha önceki çorak manzarayı teşhir ediyordu. Kapı çalındı.</p>

  <p>“Girin,” dedi.</p>

  <p>Havelmann içeri girdi. Kadının yerde yattığını görünce kaşını kaldırıp sırıttı. “Doktor Evans siz misiniz?”</p>

  <p>“Benim.”</p>

  <p>“Buraya oturabilir miyim, yoksa yere mi yatmam gerek?”</p>

  <p>“Ne bok yersen ye.”</p>

  <p>Adam sandalyeye oturdu. Alınmamıştı. “Beni neden görmek istemiştiniz?”</p>

  <p>Evans kalktı, gömleğini ilikledi ve döner sandalyeye oturdu. Gözlerini adama dikti. Suratı boş ve solgundu, ince dudakları hareketsizdi. Ölümcül hastalığa yakalanmış bir kadının yüz ifadesiydi bu; hastalığına ve bunu görmezden gelme zorunluluğuna o kadar alışmıştı ki, acısının tek göstergesi hafif bir bezginlikten ibaretti. Bu işi tamamlayacağım, diyordu suratı ve sonra da kendimi öldüreceğim.</p>

  <p>“Daha önce tanıştık mı?” diye sordu.</p>

  <p>“Hayır. Tanışsaydık hatırlayacağımdan eminim.”</p>

  <p>Hatırlayacağından eminmiş. Adamı gebertebilirdi. İşte bunu hatırlardı adam.</p>

  <p>Sigarayı son santimine kadar içti. Çene kaslarının kasıldığını hissetti, küllüğe pişman bir bakış attı. “İşte şimdi bırakmam gerekecek.”</p>

  <p>“Ben de bırakmalıyım. Çok fazla içiyorum.”</p>

  <p>“Şimdi beni dikkatle dinlemeni istiyorum,” dedi kadın yavaşça. “Ben bitirene kadar cevap verme.”</p>

  <p>“Adım Binbaşı Evans ve askeri psikoloğum. Bu ofis USKAM, yani Ulusal Savunma Komünikasyonu Afet Merkezi’nin Batı Virginia’da yerin üç yüz metre altına kurulan reviri. Bildiğimiz kadarıyla Birleşik Devletler’in kıtada kalan son devlet organıyız. Bu pencereden gördüğün manzara Nebraska merkezindeki bir yerüstü monitöründen yansıtılıyor. Bilgisayar komutlarıyla yüzeyde hâlâ işlevsel olan on iki monitörden birine bağlanabilirim.”</p>

  <p>Evans klavyesine dönüp komutu yazdı, penceredeki manzara değişerek yerini kırılmış taşlara ve bükülmüş çelik takviye çubuklarına bıraktı. Kameranın lensinin üzerinde birikmiş tozlar ve ağır kar fırtınası görüntüyü bulanıklaştırıyordu. Evans bir komut daha yazıp masasındaki düğmelerden birine dokundu. Hoparlörden tavada kızaran sucukların sesi gibi tıslayan yüksek bir statik sesi geldi.</p>

  <p>“Burası Dallas. Duyduğun ise, bu kameranın bulunduğu alandaki detektörlerin arka planda okuduğu radyasyon sesi.” Bir komut daha yazdı ve “penceredeki” görüntü aynı derecede harap başka manzaralar gösterdi. Bir sonraki manzaraya geçmeden önce on saniye boyunca kalıyordu görüntü. Alçaktaki durağan bulutların altında alacakaranlık bir çöl, içinde zar zor bir binanın kalıntıları görülebilen çamurlu bir su altı görüntüsü, hemen hemen kara gömülmüş çıplak bir orman, terk edilmiş bir otoban üst geçidi. Manzara her değiştiğinde hoparlör çok kısa bir süreliğine duruyor, daha sonra tıslamaya devam ediyordu.</p>

  <p>Bunları izlerken Havelmann’ın aklı başındaydı.</p>

  <p>“Bombalar düştüğünden beri bir yıldır yeryüzünün durumu böyle. Bildiğimiz kadarıyla Kuzey Amerika’da yaşayan insan kalmadı. Kuzey yarımküreyi de ekleyebiliriz hatta buna. Güney Amerika’dan, Yeni Zelanda’dan ve Avustralya’dan gelen radyo yayınları son sekiz ayda birer birer kesildi. Yılın başından beri yeryüzünde böcekten başka yaşayan bir canlıya rastlamadık. 2010 yılının yazındayız. Gerçi duruma bakacak olursak yılları eski usulle saymak bana anlamsız geliyor.”</p>

  <p>Doktor Evans bir çekmeceyi açarak içinden bir otomatik silah çıkardı. Silahı sümenin ortasına koyduktan sonra arkasına yaslandı, sağ eli masanın kenarına değiyordu, silaha yakındı.</p>

  <p>“Şimdi bana bunları hiç duymadığını ve beni hayatın boyunca hiç görmediğini söyleyeceksin,” dedi. “Hem de seninle iki haftadır her gün konuşuyor olmama ve bu süre boyunca bu açıklamayı sana en az üç kez yapmış olmama rağmen. Bana yılın 1984 olduğunu ve otuz beş yaşında olduğunu söyleyeceksin. Saçma sapan bir iddia olmasına rağmen. Şaşırmış ve kafası karışmış numarası yapacaksın. Ben bu gerçeklerle yüzleşmende ısrar ettikçe huzursuzlanacaksın. Eninde sonunda ağlamaya başlayıp sana acımamı bekleyeceksin. Cehenneme kadar yolun var.”</p>

  <p>Evans’ın sesi konuştukça daha da kızgın bir hâle geldi. Durması gerekiyordu neredeyse sınırı zorluyordu. Konuşmaya devam ettiğinde kontrolü tekrar eline almıştı. “Bu düzmeceye devam etmeye kalkarsan seni öldürebilirim. Seni temin ederim ki kimse bunu umursamayacaktır. Şimdi konuşabilirsin.”</p>

  <p>Havelmann pencereye baktı. Ağzı budalaca açılıp kapandı. Ne kadar yaşlı görünüyordu, ne kadar güçsüz. Birden acıma ve şüphe duyguları dalga dalga içini kapladı Evans’ın. Ya yanılıyorsa? Kendini adamın gözünden gördü: neden işkence ettiği hiç anlaşılmayan kibirli, amansız, anlaşılmaz bir sorgucu. Adamı izledi. Birkaç dakika sonra adamın ağzı kapandı, berrak gözleri durmadan kırpışmaya devam etti.</p>

  <p>“Rica ediyorum. Bana neden bahsettiğinizi söyleyin.”</p>

  <p>Evans’ın içi ürperdi. “Silah dolu. Konuşmaya devam et.”</p>

  <p>“Ne dememi istiyorsunuz? Bunları daha önce hiç duymadım. Daha bu sabah karımı ve çocuklarımı gördüm, her şey yolundaydı. Şimdi gelmiş bana atom savaşı ve 2010 yılıyla ilgili bu hikâyeyi anlatıyorsunuz. Ne yani, otuz yıldır uyuyor muydum?”</p>

  <p>“Buraya girdiğinde pek şaşırmış gibi görünmüyordun. Aklın o kadar karışıksa buraya geldiğini nasıl açıklıyorsun?”</p>

  <p>Adam bütün ağırlığıyla sandalyeye oturdu. “Hatırlamıyorum. Galiba buraya, yani hastaneye muayene olmaya geldiğimi sanıyordum. Bunun üzerine düşünmedim. Siz buraya nasıl geldiğimi biliyor olmalısınız.”</p>

  <p>“Biliyorum. Bence sen de biliyorsun ama bana, hepimize oyun oynuyorsun. Diğerleri endişeli ama ben bıktım artık. Senin içini görebiliyorum, o yüzden rol yapmayı bırakabilirsin. İçtenliğinle ünlüydün ama ben hep onun da düzmece olduğunu düşünürdüm. Kanmıyorum sana. Diğerleri ne düşünürse düşünsün, beni deli olduğuna inandırmaya yetecek kadar erken başlamadın bu oyuna.”</p>

  <p>Evans sönmüş sigarasının izmaritiyle oynadı. “Ya da kuruntu da olabilir bu,” diye devam etti. “Hastanede olduğunu sanıyorsun ve şizofrenin o kadar ilerledi ki, sorumluluktan kaçma teşebbüslerinle uyuşmayan her türlü gerçeği reddediyorsun. Galiba bir bakıma bu tür bir delilik seni aklayabilir. Durum böyleyse daha nesnel olmam gerekir. Eh, olamıyorum işte. Mesleğime leke sürüyorum, farkındayım. Çok yazık.” En sonunda sanki masanın ucundan değil de, başka bir kıtadan konuşuyormuş gibi hissedene kadar duyguları son damlasına kadar akıp gitti.</p>

  <p>“Neden bahsettiğinizi hâlâ bilmiyorum. Karımla çocuklarım nerede?”</p>

  <p>“Öldüler.”</p>

  <p>Havelmann kaskatı bir şekilde oturdu. Duyulan tek ses radyasyon detektöründen gelen tıslamaydı. “Verin bir sigara içeyim.”</p>

  <p>“Sigara kalmadı. Az önce sonuncusunu içtim.” Evans’ın sesi mesafeliydi. “İki kartonla bir yıl yetindim.”</p>

  <p>Havelmann’ın bakışı düştü. “Ellerim ne kadar da yaşlı!... Helen’in elleri çok güzeldir.”</p>

  <p>“Neden bu maskaralığa devam ediyorsun?”</p>

  <p>Yaşlı adamın suratı kızardı. “Lanet olsun! Anlat bana ne oldu!”</p>

  <p>“Ünlü Havelmann öfkesi. Şimdi korkmam mı lazım yani?”</p>

  <p>Hoparlörden gelen tıslama sesi artar gibi oldu. Havelmann silaha doğru uzandı. Evans silahı kapıp kendisini geriye iterek masadan uzaklaştı. Yaşlı adam kâğıt ağırlığını kapıp kadına vurmak üzere havaya kaldırdı. Kadın silahı adama doğrulttu.</p>

  <p>“Karın uçağa yetişemedi. Beyaz Saray’ın batısındaydı. Kahrolası çocukların neredeydi bilmiyorum, muhtemelen aileleriyle birlikte buharlaşmışlardır. Ama seni Dizkapağı Operasyonu ile kurtardılar, Sayın Başkan. Şimdi otur ve bana neden oyunlar oynadığını anlat, yoksa seni şimdi şuracıkta öldürürüm. Otur!”</p>

  <p>Havelmann’ın üzerine ışık vurmuş gibi göründü. “Sen delisin,” dedi sessizce.</p>

  <p>“Kâğıt ağırlığını masaya geri koy.”</p>

  <p>Koydu. Oturdu.</p>

  <p>“Bu sadece delilik olamaz,” diye devam etti Havelmann. “Beni evimden kaçırıp buna maruz bırakman için hiçbir neden yok. Bir tür komplo bu. Devletin işi. CIA’in.”</p>

  <p>“Ve sen de otuz beş yaşındasın, öyle mi?”</p>

  <p>Havelmann yeniden ellerini inceledi. “Bana bir şey yapmışsınız.”</p>

  <p>“Peki ya kamplar? 31 numaralı idari emir?”</p>

  <p>“Başkan bensem beni neden sorguya çekiyorsun burada? Neden bunu hiç hatırlamıyorum?”</p>

  <p>“Kes şunu. Derhal,” dedi Evans yavaşça. Kendi sesini ilk kez duydu. Havelmann’ın sesine kıyasla kendi sesi yaşlı bir adamın sesine daha çok benziyordu. “Artık yalanlara tahammülüm kalmadı. Yemin ederim seni öldürürüm. Önce başkomutan, talim, sert üst dudak ve disiplin martavalları. Sonra da abi gibi, hadi viski içip bunları konuşalım evladım. Emredersiniz, Sayın Başkan.” Havelmann gözlerini kadına dikti. Adam kendini ona öldürtecekti ve o da adamı öldürmekten kendini alıkoyacak kadar güçlü olmadığını biliyordu.</p>

  <p>“Şimdi hiçbir şey hatırlamıyorsun,” dedi. “Senin çocukların kafası karıştı, bıktılar. Ben de bıktım.”</p>

  <p>“Bu doğruysa bana yardım etmelisin!”</p>

  <p>“Sana yardım etmek zerre kadar umurumda değil!” diye bağırdı Evans. “Sana gerçeği söyletmek peşindeyim. Hepimizin çoktan öldüğünü görmüyor musun? Senin beş para etmez vicdanın umurumda değil, bana sadece neden devam ettiğini söyle. Kimi etkilemeye çalışıyorsun? Kazanman gereken bir seçim olduğunu mu sanıyorsun? Tarihte koruman gereken bir yerin olduğunu mu? Artık tarih falan olmayacak! Tarih geçen Ağustos’ta bitti!”</p>

  <p>“Bu yüzden hastane ve olmayan hemşireler hakkındaki fantezini geç. Korsakov sendromuna yakalanan biri bu hikâyeyi uydurmazdı. Pencereyle monitör arasındaki farkın bilincine varırdı. Bunun gibi bir sürü daha hata. Yeterince iyi bir oyuncu değilsin.”</p>

  <p>Eli titredi. Silah ağırdı. Sesi de titredi ve bu yüzden kendinden nefret etti. “Bazen beni hayatta tutanın kalan yarım paket sigaram olduğunu düşünüyorum. Bir de seni süründürme isteği.”</p>

  <p>Yaşlı adam oturduğu yerden kadının elindeki silaha baktı. “Ben başkan mıydım?”</p>

  <p>“Hayır,” dedi Evans kinayeyle, “hepsini ben uydurdum.”</p>

  <p>Gözleri, çevresindeki derin çizgilerin içine doğru iyice çöktü.</p>

  <p>“Savaş mı başlattım?”</p>

  <p>Evans kalbinin çok hızlı attığını hissetti. “Yalan söylemeyi kes! Kuvvetleri yollayan da, füzeleri ilk fırlatan da sendin.”</p>

  <p>“Yaşlanmışım. Kaç yaşındayım?”</p>

  <p>“Kaç yaşında olduğunu çok iyi...” Durdu. Nefes nefese kalmıştı. Göğsünde keskin bir ağrı hissetti. “Altmış bir yaşındasın.”</p>

  <p>“Tanrı aşkına.”</p>

  <p>“Bu mu yani? Tek söyleyeceğin bu mu?”</p>

  <p>Yaşlı adam boş boş baktı, sonra yavaşça kafasını ellerinin arasına koyup ağlamaya başladı. O kadar yavaş yaptı ki bunu, başta ne olduğunu anlamadı Evans. Hıçkırıkları radyasyon detektörünün tıslama seslerinden dolayı zar zor duyuluyordu. Dr. Evans adamı dikkatle izledi. Dirseklerini masanın üzerine dayayıp tabancayı iki eliyle sabitledi. Havelmann’ın kafası kadının önünde titriyordu. Yaşına rağmen beyaz saçları kalındı.</p>

  <p>Bir süre sonra Evans uzanıp hoparlörü kapadı. Tıslama sesi yok oldu.</p>

  <p>Sonunda Havelmann ağlamayı kesti. Kafasını kaldırdı. Sersemlemiş gibi görünüyordu. Yüz ifadesi okunamaz hâle gelmişti. Doktora ve silaha baktı.</p>

  <p>“Benim adım Robert Havelmann,” dedi. “Neden bana silah doğrultuyorsunuz?”</p>

  <p>“Lütfen yapma,” dedi Evans.</p>

  <p>“Ne yapmayayım? Siz kimsiniz?”</p>

  <p>Evans adamın suratının bulanıklaştığını gördü. Gözyaşlarının arasından çok daha genç görüyordu adamı. Silah sarktı. Silahı kaldırmaya çalıştı ama vücudu sanki dumandan ibaretti, sanki cismi yoktu. Robert Havelmann kadar temiz ve masum birini öldürmek bir yana, yapabildiği tek şey yitip gitmemek için kendini zorlamaktı. Havelmann, Evans’ın elinden silahı aldı. “İyi misiniz?” diye sordu.</p>

  <p class="p19">Dr. Evans, ofisinde oturmuş beklerken kötü bir gün geçirmeyeceğini umuyordu. Göğsündeki ağrı tekrar etmemişti o gün ama sigarası bitmişti. Olur da çekmecelerden birinin köşesinde gözünden kaçırdığı bir paket, hatta tek bir sigara kaldıysa diye masasının çekmecelerini aradı. Şansı yoktu.</p>

  <p>Vazgeçip pencereye doğru döndü. Jalûzi açıktı, karlarla kaplı araziyi gösteriyordu. Rüzgârın önüne kattığı bulutları kovalamasını izledi. Karanlıktı. Kış. Tek bir canlı yoktu.</p>

  <p>“Dışarısı soğuk,” diye fısıldadı.</p>

  <p>Kapı çalındı. Tanrım, beni rahat bırakın, diye düşündü. N’olur beni rahat bırakın.</p>

  <p>“Girin,” dedi.</p>

  <p>Kapı açıldı ve kırışık takım elbiseli yaşlı bir adam içeri girdi. “Dr. Evans? Ben Robert Havelmann. Ne hakkında konuşmak istemiştiniz?”</p>

  <p class="p20">Çeviri: Cem Önder</p>
</body>
</html>