<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Siz Zombiler...</span></p></h3>

  <p class="p15">2217 V. Zaman Bölgesi (DS) 7 Kasım 1970 New York City- “<i>Pop’s Place</i>”: Bekâr Anne içeri girdiğinde bir brendi kadehini parlatıyordum. Saati not ettim; 22.17 beşinci bölge, ya da doğu saati, 7 Kasım 1970. Zaman ajanları her zaman saate ve tarihe dikkat eder; etmek zorundayız.</p>

  <p>Bekâr Anne yirmi beş yaşında, benim boylarımda, çocuksu çehreli, alıngan ve asabi bir erkekti. Görünüşünü beğenmedim, hiçbir zaman beğenmemiştim zaten, ama işe almak üzere geldiğim genç adamdı bu, benim eleman. En iyi barmen gülümsememle gülümsedim.</p>

  <p>Belki çok eleştirel davranıyorumdur. Nonoş değildi; lakabı, meraklının biri mesleğini sorduğunda hep verdiği cevaptan geliyordu: “Bekâr bir anneyim.” Kendini pek de cani hissetmediği zamanlarda “Kelime başına dört sente itiraf öyküleri yazıyorum,” diye eklerdi.</p>

  <p>Kışkırtıcı hissederse birinin “bekâr anne” lafından bir anlam çıkarmasını beklerdi. Yakın dövüşte, kadın polis memurları gibi, ölümcül bir tarzı vardı. Onu işe almayı istememin nedenlerinden biri buydu. Ancak tek nedeni bu değildi.</p>

  <p>Zil zurna sarhoştu ve suratından, insanları her zamankinden daha da hor gördüğü anlaşılıyordu. Sessizce bir duble Old Underwear koyup şişeyi önüne bıraktım. İçip, kendine yenisini koydu.</p>

  <p>Tezgâhın üstünü sildim. “‘Bekâr Anne’ işi nasıl gidiyor?”</p>

  <p>Parmakları bardağı sıkıca kavradı, fırlatacakmış gibi. Tezgâhın altındaki copu bulmaya çalıştım. Zaman manipülasyonunda her şeyi hesaplamaya çalışırsın ama o kadar çok değişken vardır ki, asla gereksiz risk almazsın.</p>

  <p>Büro’nun eğitiminde bize kollamamızı öğrettikleri o bir anlık hafif rahatlamayı gördüm. “Affedersin,” dedim. “Öylesine sordum. ‘İşler nasıl gidiyor?’ ya da ‘Hava nasıl?’ diye sordum farz et.”</p>

  <p>Keyifsiz görünüyordu. “İşler fena değil. Ben yazıyorum, onlar basıyor, ben de karnımı doyuruyorum.”</p>

  <p>Kendime içki koyup, ona doğru eğildim. “Aslında,” dedim, “güzel yazıyorsun; birkaçını gördüm. Kadın bakış açısına şaşırtıcı bir şekilde hâkimsin.”</p>

  <p>Bu riski almam lazımdı; hangi takma adlarla yazdığını hiç itiraf etmezdi. Ama sadece son kısmı algılayacak kadar sarhoştu: “‘Kadın bakış açısı!’” dedi homurdanarak. “Evet, kadın bakış açısını bilirim. Bilmem lazım.”</p>

  <p>“Öyle mi?” dedim şüpheyle. “Kız kardeşlerin mi var?”</p>

  <p>“Hayır. Anlatsam inanmazsın.”</p>

  <p>“Hadi canım,” dedim sakince, “barmenler ve psikiyatrlar hiçbir şeyin, gerçekten daha garip olmadığını bilirler. Sen benim duyduğum hikâyeleri duysan, eh, zengin olurdun. Akıl almaz şeyler.”</p>

  <p>“‘Akıl almaz’ ne demek bilmiyorsun!”</p>

  <p>“Öyle mi? Beni hiçbir şey şaşırtamaz. Daha kötüsünü mutlaka duymuş olurum hep.”</p>

  <p>Yine homurdandı. “Şişenin geri kalanına bahse var mısın?”</p>

  <p>“Yeni bir şişe üzerine bahse varım,” deyip barın üzerine bir şişe koydum.</p>

  <p>“Peki.” Diğer barmene işleri halletmesi için işaret ettim. Barın en uzak ucundaydık. Hemen yanında, tezgâhın üstüne turşu ve başka ıvır zıvırları koyarak kendime ayırdığım tek taburelik yerde. Diğer uçta birkaç kişi boks maçını izliyordu, başka biri de müzik kutusunda bir şeyler çalıyordu. Bizim olduğumuz yer bir yatak odası kadar mahremdi.</p>

  <p>“Tamam,” diye başladı “öncelikle, ben bir piçim.”</p>

  <p>“Bu civarda pek ayırt edici bir özellik değil,” dedim.</p>

  <p>“Ciddiyim,” diye çıkıştı. “Annemle babam evli değildi.”</p>

  <p>“Hâlâ ayırt edici değil,” diye ısrar ettim. “Benimkiler de evli değildi.”</p>

  <p>“Ben,” deyip, durdu. İlk defa bana yumuşakça baktı. “Cidden mi?”</p>

  <p>“Evet. Yüzde yüz piçim. Hatta,” diye ekledim, “ailemde hiç kimse evlenmez. Hepimiz piçiz.”</p>

  <p>“Ha, bu mu?” İşaret ettiği şeyi gösterdim. “Alyans gibi görünüyor sadece; kadınlar bulaşmasın diye takıyorum.” 1985’te başka bir ajandan satın aldığım bir antikaydı. O da Hıristiyanlık öncesi dönemde Girit’ten almış. “Ouroboros yılanı... Dünya Yılanı olarak da bilinir. Sonsuza kadar kendi kuyruğunu yiyen yılan. Büyük Paradoks’un bir sembolü.”</p>

  <p>Göz ucuyla şöyle bir baktı. “Gerçekten piçsen, nasıl bir şey olduğunu bilirsin. Ben küçük bir kızken...”</p>

  <p>“Ne?” dedim. “Doğru mu duydum?”</p>

  <p>“Hikâyeyi hangimiz anlatıyoruz? Ben küçük bir kızken... Christine Jorgenson’ı duydun mu hiç? Ya da Roberta Cowell’ı?”</p>

  <p>“Ee, cinsiyet değiştirme vakalarını mı? Demek istediğin...”</p>

  <p>“Lafımı kesme, yoksa konuşmam. Terk edilmiş bir bebektim. 1945’te, bir aylıkken Cleveland’da bir yetimhaneye bırakılmışım. Küçük bir kızken anne-babası olan çocukları kıskanırdım. Seksin ne olduğunu öğrenince de... ve inan bana Pop, yetimhanede hızlı öğreniyorsun...”</p>

  <p>“Biliyorum.”</p>

  <p>“...Ben çocuğumun hem annesi hem babası olacağına yemin ettim. Beni ‘saf’ tuttu bu yemin. O civarda büyük bir başarıydı; nasıl başaracağımı, karşı koyacağımı öğrenmek zorundaydım. Sonra büyüdüm ve evlenme olasılığımın çok düşük olduğunu fark ettim. Evlat edinilmememle aynı nedenden dolayıydı.” Kaşlarını çattı. “At suratlı, dişlek, tahta göğüslü ve düz saçlıydım.”</p>

  <p>“Benden daha kötü görünmüyorsun.”</p>

  <p>“Barmenin nasıl göründüğünden kime ne? Ya da bir yazarın? Ama insanlar mavi gözlü, sarı saçlı küçük moronları evlat edinmek istiyorlar. Sonra da erkekler dolgun memeler, sevimli bir yüz ve ah-sen-harika-bir-erkeksin tavrı istiyorlar.” Omuz silkti. “Bu kazanamayacağım bir yarıştı. O yüzden K.A.D.I.N.’a katılmaya karar verdim.”</p>

  <p>“Ne?”</p>

  <p>“Kadın Acil Dayanışma, Işıldama ve Neşelendirme birliği, şimdi ‘Uzay Meleği’ dedikleri: Misafirperver, Eğitimli, Latif, Edalı Kadınlar birliği.”</p>

  <p>İki terimi de biliyordum, bir keresinde onları zamanda sabitlemiştim. Üçüncü bir isim de kullanıyoruz bu elit askeri hizmet birliği için: Fezanın Adamlarını Hoş tutma ve İdarecileri Şarj Etme. Söz dağarcığı değişikliği zaman atlayışlarındaki en büyük sorun. Bir zamanlar “servis istasyonu” teriminin benzinciler için kullanıldığını biliyor muydunuz? Bir defasında Churchill döneminde bir görevdeyken, kadının teki bana “Yandaki servis istasyonunda buluşalım,” demişti. Hiç düşündüğünüz gibi değil; (o zamanlar) servis istasyonlarında yatak olmazdı.</p>

  <p>Devam etti: “Erkekleri rahatlatmadan onları aylarca, yıllarca kalmak üzere uzaya göndermenin mümkün olmadığını ilk defa itiraf ettikleri zamandı. Muhafazakârların nasıl karşı çıktığını hatırlıyor musun? Gönüllü sayısı çok az olduğu için benim seçilme olasılığım artmıştı. Saygıdeğer, mümkünse bakire (sıfırdan eğitmeyi seviyorlardı), zihinsel açıdan ortalama üstü ve duygusal açıdan sağlam olmak gerekiyordu. Ama çoğu gönüllü, ya eski fahişe ya da Dünya’dan ayrıldıktan on gün sonra sıyıracak nevrotiklerdi. Güzel görünmeme gerek yoktu; beni kabul ederlerse, dişlerimi düzeltecek, saçlarımı dalgalı yapacaklar; nasıl yürüneceğini, dans edileceğini, bir erkeği memnun etmek için onu nasıl dinlemek gerektiğini ve kalan her şeyi öğreteceklerdi. Ayrıca esas görevler için de eğitim alacaktım. Gerekirse plastik cerrahi bile kullanılacaktı; Bizim Oğlanlar için hiçbir şeyden sakınılmayacaktı.”</p>

  <p>“En iyisiyse görev sırasında hamile kalmamanı sağlamalarıydı. Üstelik işin sonunda evlenmek neredeyse garantiydi. Bugün de aynı şekilde, M.E.L.E.K.’ler uzayadamlarıyla evleniyorlar; çünkü iki taraf da aynı dili konuşuyor.”</p>

  <p>“On sekiz yaşındayken dadı olarak çalışmaya başladım. Ailenin tek istediği ucuz bir hizmetçiydi ama yirmi bir yaşına gelene kadar başvuru yapamayacağım için umursamadım. Ev işleri yapıyor, akşam okuluna gidiyordum. Lisede gördüğüm daktilo ve steno derslerine devam ediyormuş gibi yapıyordum, ama aslında seçilme şansımı arttırmak için cazibe dersleri alıyordum.”</p>

  <p>“Sonra yüz dolarlık banknotlarla dolaşan bir şehir züppesiyle tanıştım.” Kaşlarını çattı. “Aşağılık herifin cidden yüzlüklerden oluşan bir tomarı vardı. Bir gece bana gösterdi, ‘İstediğin kadar al,’ dedi.”</p>

  <p>“Ama almadım. Ondan hoşlanıyordum. Oyunlara hiç girmeden bana iyi davranan ilk erkekti. Onu daha sık görebilmek için akşam okulunu bıraktım. Hayatımın en mutlu dönemiydi.”</p>

  <p>“Sonra bir gece parkta oyunlar başladı.”</p>

  <p>Durdu. “Sonra?” dedim.</p>

  <p>“Sonra <i>hiçbir şey</i> olmadı! Onu bir daha hiç görmedim. Benimle eve yürüdü ve beni sevdiğini söyledi. Beni öpüp iyi geçeler diledi ve bir daha geri dönmedi.” Gaddar görünüyordu. “Bulabilseydim öldürürdüm onu!”</p>

  <p>“Şey,” dedim sempatiyle, “nasıl hissettiğini biliyorum. Ama onu doğal olarak beklenen bir şey yüzünden öldürmek... Acı çektin mi?”</p>

  <p>“Ha? Ne alakası var?”</p>

  <p>“Az çok var. Belki seni bıraktığı için kollarının kırılmasını hak ediyordur, ama...”</p>

  <p>“Daha da fazlasını hak ediyor! Sabret de dinle. Nasıl olduysa kimsenin şüphelenmemesini sağladım ve böylesi daha iyi dedim. Onu gerçekten sevmemiştim ve büyük ihtimalle kimseyi de sevmeyecektim. K.A.D.I.N.’a katılmaya her zamankinden daha istekliydim. İlla bakire olmak gerekmiyordu, diskalifiye olmamıştım. Moralim düzeldi.”</p>

  <p>“Eteklerimin daraldığını fark edene kadar sürdü bu.”</p>

  <p>“Hamile miydin?”</p>

  <p>“Öyle böyle değil! Yanında kaldığım pintiler, çalışabildiğim sürece bu durumu görmezden geldiler. Sonra beni attılar, yetimhane de beni geri kabul etmedi. Doğuma kadar bir hayır koğuşunda, etrafım başka koca göbekler ve lazımlıklarla çevrili halde kaldım.”</p>

  <p>“Bir gece kendimi ameliyat masasında buldum. Hemşire, ‘Sakinleş. Şimdi derin nefes al,’ diyordu.”</p>

  <p>“Yatağımda, göğsümden aşağısını hissedemez halde uyandım. Cerrah içeri girdi. ‘Nasıl hissediyorsun?’ diye sordu neşeyle.”</p>

  <p>“‘Mumya gibi.’”</p>

  <p>“‘Doğal olarak. Mumya gibi sarıldın ve acı çekme diye bolca ilaç verdik. İyileşeceksin, ama sezaryen kolay bir şey değil.’”</p>

  <p>“‘Sezaryen,’ dedim. ‘Doktor, <i>bebeği mi kaybettim?</i>’”</p>

  <p>“‘Hayır. Bebeğin iyi durumda.’”</p>

  <p>“‘Oh. Kız mı oğlan mı?’”</p>

  <p>“‘Sağlıklı bir kız. İki kilo, üç yüz elli gram.’”</p>

  <p>“Rahatlamıştım. Dünyaya bir bebek getirmiş olmak bayağı büyük bir şey. Başka bir yere gidip, evliymiş gibi davranır, çocuğa babasının öldüğünü söylerim dedim. <i>Benim</i> çocuğum yetimhaneye gitmeyecekti!”</p>

  <p>“Ama cerrah konuşmaya devam etti. ‘Söyle, ee...’ Adımı söylemekten kaçınıyordu. ‘Hiç glandüler yapının tuhaf olduğunu düşündün mü?’”</p>

  <p>“‘Ne? Tabii düşünmedim. Ne demeye çalışıyorsunuz?’”</p>

  <p>“Duraksadı. ‘Sana tek seferde söyleyeceğim bunu. Sonra da sinirini alsın, uyuyabil diye bir hipo vereceğim. Gerileceksin çünkü.’”</p>

  <p>“‘Neden?’ diye sordum.”</p>

  <p>“‘Hiç otuz beş yaşına kadar kadın olan İskoç doktoru duydun mu? Sonra ameliyat geçirip hukuken ve tıbben erkek oldu? Evlendi. Her şey yolunda.’”</p>

  <p>“‘Bunun benimle ne alakası var?’”</p>

  <p>“‘Demeye çalıştığım şey o. Sen erkeksin.’”</p>

  <p>“Doğrulmaya çalıştım. <i>‘Ne?’</i>”</p>

  <p>“‘Sakin ol. İçini açtığımda karşıma bir keşmekeş çıktı. Bebeği çıkarırken baş cerrahı çağırdım. Sonra sen masadayken bir konsültasyon yaptık. Saatlerce kurtarabildiğimizi kurtarmaya çalıştık. İki set organın vardı, ikisi de olgunlaşmamıştı. Ama dişi organ, bebek doğurabilecek kadar gelişmişti. Yine de bu haliyle kullanman mümkün olamayacağından onları çıkarıp, erkek olarak düzgünce gelişebilmen için bazı şeylerin yerlerini değiştirdik.’ Elini omzuma koydu. ‘Endişelenme. Gençsin, kemiklerin uyum sağlayacak. Glandüler dengeni takip edip seni sağlıklı bir genç adam yapacağız.’”</p>

  <p>“Ağlamaya başladım. ‘Peki ya <i>bebeğim?</i>’”</p>

  <p>“‘Kızını emziremezsin, hiç sütün yok. Senin yerinde olsam onu hiç görmezdim, evlatlık verirdim.’”</p>

  <p>“‘Hayır!’”</p>

  <p>“Omuz silkti. ‘Karar senin; annesi, ee, ebeveyni sensin. Ama şimdi endişelenme, önce seni iyileştirelim.’”</p>

  <p>“Sonraki gün bebeği görmeme izin verdiler ve onu her gün görmeye devam ettim. Ona alışmaya çalışıyordum. Daha önce hiç yeni doğmuş bir bebek görmemiştim ve ne kadar çirkin olduklarına dair herhangi bir fikrim yoktu. Kızım turuncu bir maymuna benziyordu. Hislerim, onun iyiliğini gözetme yönünde katı bir kararlılığa dönüşmüştü. Ama dört hafta sonra bütün bunların hiçbir anlamı kalmadı.”</p>

  <p>“Ne?”</p>

  <p>“Kaçırıldı.”</p>

  <p>“Kaçırıldı mı?”</p>

  <p>Bekâr Anne, üzerine bahse girdiğimiz şişeyi neredeyse deviriyordu. “Kaçırıldı, hastanenin bakım odasından çalındı!” Kesik kesik soluyordu. “Bir insanın son yaşam sebebini elinden almak için ne yol ama?”</p>

  <p>“Çok fena,” diye ona hak verdim. “Sana bir duble daha koyalım. Hiçbir ipucu yok muydu?”</p>

  <p>“Polisin izini sürebileceği hiçbir şey yoktu. Biri onu görmeye gelmiş, amcasıyım demiş. Hemşirenin sırtı dönükken de bebeği alıp gitmiş.”</p>

  <p>“Neye benziyormuş?”</p>

  <p>“Normal bir adam. Seninki ya da benimki gibi bir suratı varmış işte.” Yüzü asıldı. “Bence bebeğin babasıydı. Hemşire daha yaşlı bir adam olduğuna yemin etti ama büyük ihtimalle makyaj yapmıştır. Başka kim benim bebeğimi alsın ki? Çocuksuz kadınlar böyle şeyler yapıyor ama bir erkeğin yaptığı nerede duyulmuş?”</p>

  <p>“Sonra sana ne oldu?”</p>

  <p>“O korkunç yerde on bir ay ve üç operasyon geçirdim. Dört ay içinde sakalım çıkmaya başladı. Çıkmadan önce, düzenli olarak tıraş oluyordum. Erkek olduğuma dair şüphe duymuyordum.” Alaycı bir şekilde sırıttı. “Hemşirelerin göğüslerine bakıyordum.”</p>

  <p>“Eh,” dedim, “bence gayet iyi çıkmışsın. İşte burada, normal bir adamsın, iyi para kazanıyorsun, ciddi bir sorunun yok. Üstelik kadınların hayatı kolay değil.”</p>

  <p>Bana ters ters baktı. “Sen çok iyi bilirsin ya!”</p>

  <p>“Ee?”</p>

  <p>“Hiç ‘mahvolmuş kadın’ diye bir deyim duydun mu?”</p>

  <p>“Hmm, yıllar önce duydum. Şimdi pek bir anlamı yok.”</p>

  <p>“Ben bir kadının olabileceği kadar mahvolmuştum. O serseri beni <i>cidden</i> mahvetti. Artık kadın değildim... ve nasıl erkek olunacağını da bilmiyordum.”</p>

  <p>“Alışmak gerekiyordur herhalde.”</p>

  <p>“Tahmin bile edemezsin. Nasıl giyinileceğini öğrenmekten ya da yanlış tuvalete girmekten bahsetmiyorum. Onları hastanede öğrendim. Ama nasıl <i>yaşayacaktım?</i> Hangi işe girecektim? Araba bile kullanamıyordum. Bir zanaatım yoktu, ağır iş yapamazdım. Çok fazla yaralı dokum vardı, çok hassastım.”</p>

  <p>“K.A.D.I.N.’a katılma şansımı mahvettiği için de nefret ediyordum ondan. Ama bana ne kadar zarar verdiğini Uzay Birlikleri’ne katılmaya çalışana kadar bilmiyordum. Karnıma baktıkları an askeri hizmet için uygun olmadığıma karar verdiler. Tabip subay sırf meraktan beni inceledi. Geçirdiğim ameliyat hakkında bir şeyler okumuştu.”</p>

  <p>“Böyle olunca adımı değiştirip New York’a geldim. Aşçılık yaparak geçindim, sonra daktilo kiralayıp, kâtiplik yapmaya başladım. Ne kadar komik! Dört ayda dört mektup ve bir kitap taslağı yazdım. Taslak <i>Real Life Tales</i> içindi ve kâğıt israfıydı. Ama yazan mankafa satmayı başardı. Ben de ondan esinlenip bir sürü itiraf dergisi aldım ve inceledim.” Alaycı bir ifadesi vardı. “Şimdi bekâr anne hikâyelerinde neden gerçekçi bir açı yakalayabildiğimi biliyorsun. Satmadığım tek hikâye sayesinde, gerçek olan tek hikâye. Şişeyi kazandım mı?”</p>

  <p>Şişeyi ona doğru ittim. Üzgündüm, ama yapacak işlerim vardı. “Evlat, hâlâ şu adi herifi bulmak istiyor musun?” diye sordum.</p>

  <p>Gözleri parladı, vahşi bir parıltıydı.</p>

  <p>“Dur!” dedim. “Öldürmezsin onu, değil mi?”</p>

  <p>Pis pis güldü. “Bakalım.”</p>

  <p>“Sakin ol. Düşündüğünden daha çok şey biliyorum. Sana yardım edebilirim. Onun nerede olduğunu biliyorum.”</p>

  <p>Yakama yapıştı. “<i>Nerede o?</i>”</p>

  <p>Yavaşça, “Bırak gömleğimi evlat, yoksa kendini sokakta bulursun. Polislere de bayıldığını söyleriz,” dedim. Copu gösterdim.</p>

  <p>Bıraktı. “Tamam. Ama o nerede?” Bana baktı. “Ve sen nasıl bu kadar çok şey biliyorsun?”</p>

  <p>“Zamanla öğrenirsin. Arşivler var: hastane, yetimhane arşivleri, tıbbi arşivler. Yetimhanenin müdiresinin soyadı Fetherage idi, değil mi? Ondan sonra gelen müdireninki de Gruenstein. Senin de adın, cinsiyet değiştirmeden önce Jane’di. Bana da bunların hiçbirini söylememiştin, öyle değil mi?”</p>

  <p>Şaşırmış, biraz da korkmuştu. “Ne bu şimdi? Başıma bela mı oluyorsun?”</p>

  <p>“Kesinlikle olmuyorum. Senin iyiliğini düşünüyorum. Bu adamı kucağına bırakabilirim. İstediğini yapabilirsin ona. Başına hiçbir şey gelmeyeceğinin de garantisini veriyorum. Ama onu öldüreceğini sanmıyorum. Bunu yapman için deli olman lazım, sen de deli değilsin. Pek sayılmazsın.”</p>

  <p>Aldırmadı. “Laf kalabalığını bırak. <i>Nerede o?</i>”</p>

  <p>Bir içki daha koydum. Sarhoştu ama siniri sarhoşluğunu bastırmaya başlamıştı. “Dur biraz bakalım. Ben sana bir iyilik yapacağım, sen de bana bir iyilik yapacaksın.”</p>

  <p>“Ha... Ne?”</p>

  <p>“İşini sevmiyorsun. Yüksek maaşlı, sabit bir işe, sınırsız gider hesabına, kendi patronun olmaya, tekdüzelikten kurtulmaya ve maceraya ne dersin?”</p>

  <p>Baktı. “‘Hadi oradan!’ derdim. Başka kapıya, Pop. Öyle bir iş yok.”</p>

  <p>“Tamam, şöyle diyelim: Ben sana adamı vereyim, sen onunla işini gör, sonra benim işi bir dene. Dediğim gibi değilse, eh, seni tutacak halim yok.”</p>

  <p>Sendeliyordu, son içki işimi görmüştü. “Ne z’man ver’rsin?” dedi zar zor.</p>

  <p>“Anlaştıysak, <i>hemen!</i>”</p>

  <p>Elini uzattı. “Anlaştık!”</p>

  <p>Asistanıma iki tarafı da kontrol etmesi için başımla işaret ettim. Saate baktım, 23.00. Eğilip barın altından geçerken müzik kutusunda “<i>I’m My Own Grandpaw!</i>” şarkısı çalmaya başladı. 1970’lerin “müziğine” tahammül edemediğim için eski Americana şarkıları ve klasiklerle doluydu müzik kutusu. Ama bu şarkının da içinde olduğunu bilmiyordum. “Kapatın şunu! Müşteriye parasını geri verin.” diye bağırdım. “Depoya gidiyorum, birazdan gelirim,” diye ekledim. Peşimde Bekâr Anneyle depoya doğru yol aldım.</p>

  <p>Koridorda, tuvaletlerin karşısında anahtarı yalnızca bende ve gündüz müdüründe bulunan çelik bir kapı vardı. O odanın içindeyse anahtarı yalnızca bende bulunan bir kapı. O kapıdan girdik.</p>

  <p>Penceresiz duvarlara uykulu uykulu baktı. “Ner’de o?”</p>

  <p>“Hemen geliyor.” Çantayı açtım. Odadaki tek şey bu çantaydı. U.S.F.F. Koordinat Dönüştürme Alan Kiti, 1992 serisi, Mod. II. Çok güzeldi, her parçası sabitti. Tam şarj olduğunda yirmi üç kilo geliyordu ve valiz gibi görünüyordu. Günün erken saatlerinde tamı tamına ayarlamıştım. Tek yapmam gereken dönüştürme alanını sınırlayan metal ağı çıkarmaktı.</p>

  <p>Öyle de yaptım. “O ne?” diye sordu.</p>

  <p>“Zaman makinesi,” deyip ağı üstümüze attım.</p>

  <p>“Hey!” diye bağırıp geri adım attı. Bu işin bir yöntemi var: ağ, deneğin içgüdüsel olarak geri adım atıp, metal örgünün üzerine gelmesini sağlayacak şekilde atılmalı. Sonra ikiniz de tamamen içindeyken ağı kapatmak gerekiyor. Yoksa geride ayakkabı tabanı veya ayağın bir parçası kalabilir, ya da zeminden bir parça sizinle gelebilir. Ama başka da bir yetenek gerektirmiyor. Bazı ajanlar deneği kandırarak ağın içine sokuyorlar; ben doğruyu söyleyip, o mutlak hayret anında düğmeyi çeviriyorum. Öyle de yaptım.</p>

  <p class="p19"><i>1030 VI-3 Nisan 1963-Cleveland, Ohio-Apex Binası:</i> “Hey!” dedi tekrar. “Çıkar şu mereti üstümden!”</p>

  <p>“Affedersin,” diye özür diledim ve çıkardım. Ağı çantaya tıkıştırıp kapattım. “Adamı bulmak istediğini söylemiştin.”</p>

  <p>“Ama... zaman makinesi olduğunu söyledin!”</p>

  <p>Pencereyi gösterdim. “Kasım’daymışız gibi mi görünüyor? Ya da New York’ta?” O yeni çıkan filizlere ve bahar havasına ağzı açık bakarken çantayı tekrar açtım. Yüzlük tomarını çıkarıp banknotların üzerindeki sayıların ve imzaların 1963’le uyumlu olup olmadığına baktım. Zaman Bürosu ne kadar harcama yaptığınla ilgilenmez (hiçbir maliyet yoktur) ama gereksiz tarih hatalarını sevmezler. Çok fazla hata yaparsan bir genel askeri mahkeme seni kötü bir döneme bir yıllığına sürgün eder. Örneğin katı karne sistemi ve zorunlu çalışma ile ünlü 1974 yılına. Ben hiç böyle hatalar yapmam. Parada sıkıntı yoktu.</p>

  <p>Dönüp “Ne oldu?” diye sordu.</p>

  <p>“O burada. Dışarı çıkıp bul. Harcamaların için bu parayı kullan.” Parayı zorla verip “İşini hallet, sonra gelir seni alırım,” diye ekledim.</p>

  <p>Yüzlükler, alışık olmayan bünyede hipnoz etkisi yapar. Onu koridora çıkarıp arkasından kapıyı kilitlerken, parayı şüpheyle tek tek sayıyordu. Bir sonraki atlayış kolaydı, aynı dönemde küçük bir değişiklik.</p>

  <p class="p19"><i>7100 VI-10 Mart 1964-Cleveland-Apex Binası:</i> Kapının altında sözleşmemin sonraki hafta bittiğini söyleyen bir not vardı, bunun haricinde oda az önceki gibi görünüyordu. Dışarıdaki ağaçlar çıplaktı ve kar yağacak gibi duruyordu. Aceleyle, yalnızca odayı kiraladığımda bıraktığım, döneme uygun parayı, ceketi, şapkayı ve paltoyu aldım. Araba tutup hastaneye gittim. Yirmi dakika içinde bebeklerin başındaki görevliyi o kadar sıktım ki, fark edilmeden bebeği aldım. Apex Binası’na geri gittik. Bu seferki ayarlar, bina 1945 yılında henüz inşa edilmemiş olduğu için daha karmaşıktı. Ama her şeyi önceden hesaplamıştım.</p>

  <p class="p19"><i>0100 VI-20 Eylül 1945-Cleveland-Skyview Motel:</i> Alan kiti, bebek ve ben şehrin dışındaki bir motele geldik. Daha önce “Warren, Ohio’lu Gregory Johnson” olarak giriş yapmıştım. O yüzden perdeleri kapalı, pencereleri kilitli ve kapıları sürgülüydü. Makine geldiğinde sığabileceği kadar yer açmıştım. Yanlış yerde duran bir sandalye fena morartabilir; tabii aslında sandalyeden dolayı değil, alan geri tepmesinden dolayı.</p>

  <p>Herhangi bir sorun yoktu. Jane mışıl mışıl uyuyordu. Onu dışarı çıkarıp, daha önce ayarladığım bir arabanın içine, market sepetine koydum. Sonra da yetimhaneye gidip, merdivene bıraktım onu. Yakınlardaki bir “servis istasyonuna” (petrol ürünleri satan türden) gidip, yetimhaneyi aradım. Tam onlar sepeti içeri alırken arabayla önlerinden geçtim. Arabayı motele yakın bir yere bıraktım; motele yürüdüm ve ileriye, 1963 yılındaki Apex Binası’na atladım.</p>

  <p class="p19"><i>2200 VI-24 Nisan 1963~Cleveland-Apex Binası:</i> Saati ucu ucuna ayarlamıştım. Zamanda isabetlilik süreyle alakalı; sıfıra dönmüyorsanız tabii. Doğru ayarladıysam Jane bu ılık bahar akşamında, parkta, düşündüğü kadar “cici” bir kız olmadığını keşfediyordu. Taksiyle, o pintilerin evine gittim. Ben gölgede saklanırken, şoförü köşede beklettim.</p>

  <p>Hemen onları sokağın başında gördüm, kollarını birbirlerine dolamışlardı. Verandaya çıktıklarında kızı uzun uzun öptü; düşündüğümden daha uzun sürdü. Kız içeri girince o arkasını dönüp yürümeye başladı. Yanına gidip koluna girdim. “Bu kadar, evlat,” dedim sessizce. “Seni almaya geldim.”</p>

  <p>“<i>Sen!</i>” Nefesini tuttu.</p>

  <p>“Ben. Şimdi <i>onun</i> kim olduğunu biliyorsun. Biraz düşününce kendinin kim olduğunu anlayacaksın. Eğer yeterince düşünürsen bebeğin kim olduğunu da çözeceksin. <i>Benim</i> kim olduğumu da...”</p>

  <p>Cevap vermedi, allak bullak olmuştu. Kendi kendini baştan çıkarmaya karşı koyamayacağının kanıtlanması şok edicidir. Onu Apex Binası’na götürdüm ve yine atladık.</p>

  <p class="p19"><i>2300 VII-12 Ağustos 1985-Rocky Dağları’nın Altındaki Üs:</i> Nöbetteki çavuşu uyandırıp kimliğimi gösterdim. Çavuşa, refakatçime bir mutluluk hapı verip, yatağa göndermesini ve sabah işe almasını söyledim. Çavuş pek memnun görünmüyordu ama hangi dönemde olursak olalım rütbe rütbedir. Söylediklerimi yaptı; şüphesiz, bir daha görüştüğümüzde onun albay, benim çavuş olabileceğimizi düşünerek. Bizim teşkilatta böyle şeyler olabiliyor. “Adı ne?” diye sordu.</p>

  <p>Yazdım. Kaşlarını kaldırdı. “Öyle mi? <i>Hmm...</i>”</p>

  <p>“Sen işine bak, çavuş.” Refakatçime döndüm.</p>

  <p>“Evlat, derdin tasan bitti. Bir adamın girebileceği en iyi işe girmek üzeresin. İyi de olacaksın. <i>Biliyorum.</i>”</p>

  <p>“Olacaksın!” diye katıldı çavuş. “Bana bir bak, 1917’de doğdum, hâlâ buradayım, hâlâ gencim ve hayatın tadını çıkarıyorum.” Atlama odasına geri dönüp, her şeyi önceden belirlenmiş sıfır noktasına ayarladım.</p>

  <p class="p19"><i>2301 V-7 Kasım 1970-NYC-</i>“Pop’s Place”: Depodan, içerde olduğum sırada ne yaptığımı göstersin diye, elimde neredeyse boş bir Drambuie şişesi ile çıktım. Asistanım “<i>I’m My Own Grandpaw!</i>” şarkısını çalan müşteriyle tartışıyordu. “Bırak çalsın, sonra fişini çek,” dedim. Çok yorgundum.</p>

  <p>Zorlu bir iş ama birinin yapması lazım. 1972’deki Hata’dan beri ileri yaşlarda birilerini göreve almak çok zor. Karman çorman hayatları olan insanları bulup onlara yüksek maaşlı, ilgi çekici (ama tehlikeli), gerekli sebebi olan bir iş vermekten daha iyi bir yol düşünebiliyor musunuz? Herkes şimdi neden 1963 Fiyasko Savaşı’nın bir fiyasko olduğunu biliyor. New York’u patlatması gereken bomba patlamadı. Yüzlerce başka şey de planlandığı gibi gitmedi. Hepsi benim gibi insanlar tarafından ayarlanmıştı.</p>

  <p>Ama ’72 Hatası bizim suçumuz değildi. Geri de alınamaz, çünkü çözülecek bir paradoks yok. Bir şey ya öyledir ya da öyle değildir, şimdi ve sonsuza kadar. Ama onun gibi başka bir şey olmayacak. “1992” tarihli bir emir herhangi bir yılda önceliklidir.</p>

  <p>Beş dakika erken kapattım, yazarkasaya gündüz müdürü için bir mektup bıraktım. Hisselerimi satın alma teklifini kabul ettiğimi ve uzun bir tatile çıkıyor olduğum için avukatımla görüşmesini söyledim. Büro ödemeleri alabilir ya da almayabilir ama her şeyin yerli yerinde bırakılmasını istiyorlar. Deponun ardındaki odaya gidip 1993’e atladım.</p>

  <p class="p19"><i>2200 VII-12 Ocak 1993-Rocky Dağları’nın Altındaki Ek Bina- Zamanla ilgili İşe Alım Karargâhı:</i> Nöbetteki görevliye kayıt yaptırdım ve kışlama gittim. Bir hafta uyumaya niyetliydim. Üzerine bahse girdiğimiz şişeyi almıştım (nasılsa ben kazanmıştım) ve raporumu yazmadan önce biraz içtim. Tadı iğrençti, nasıl bir zamanlar Old Underwear sevdiğime hayret ettim. Ama hiç yoktan iyiydi; çok ayık olmayı sevmiyorum, o zaman çok düşünüyorum. Ama çok içmeyi de sevmiyorum. Bazı insanlar şişenin dibini bulduklarında yılan görürler, ben insan görürüm.</p>

  <p>Raporumu yazdım; Psikiyatri Bürosu tarafından onaylanan kırk kişi getirmiştim. Kendimi de saydım, onaylanacağını biliyordum. Nasılsa buradaydım, değil mi? Harekâtlara atanma isteğinde bulundum. İşe alım, bıktırmıştı beni. İki belgeyi de yerlerine koyup yatağa yöneldim.</p>

  <p>Gözüm, yatağımın üstündeki “Zaman Yönetmeliği” yazısına kaydı:</p>

  <p class="p21">Yarın Yapılması Gerekeni Asla Dün Yapma.</p>

  <p>Sonunda Başarılı Olursan, Asla Tekrar Deneme.</p>

  <p>Zamanda Bir Dikiş Dokuz Milyarı Kurtarır.</p>

  <p>Bir Paradoks Düzeltilebilir.</p>

  <p>Düşündüğün Zaman Daha Erkendir.</p>

  <p>Atalar Yalnızca İnsandır.</p>

  <p>Herkes Hata Yapabilir.</p>

  <p class="p21">Göreve ilk başladığımdaki kadar bana ilham vermediler. Otuz öznel-yıl boyunca zaman atlamak insanı yıpratıyor. Soyunup bölmeme girince göbeğime baktım. Sezaryen kocaman bir iz bırakır ama şimdi o kadar kıllıyım ki özellikle bakmazsam fark etmiyorum bile.</p>

  <p>Sonra parmağımdaki yüzüğe göz attım.</p>

  <p>Sonsuza Kadar Kendi Kuyruğunu Yiyen Yılan... <i>Kendim</i> nereden geldiğimi <i>biliyorum.</i> Ama <i>siz zombiler nereden geldiniz?</i></p>

  <p>Baş ağrısının gelmek üzere olduğunu hissettim. Ama baş ağrısı tozu almam. Bir kere aldım ve hepiniz gittiniz.</p>

  <p>Yatağa girdim ve ışığı söndürdüm.</p>

  <p><i>Siz</i> gerçekten burada değilsiniz. Ben, yani Jane, hariç hiç kimse yok burada. Karanlıkta tek başımayım.</p>

  <p>Sizi o kadar çok özlüyorum ki!</p>

  <p class="p20">Çeviren: Merve Akçay</p>
</body>
</html>