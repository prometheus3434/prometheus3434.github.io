<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Çölkralları</span></p></h3>

  <p class="p15">Simon Kress şehrin elli kilometre dışında, çorak ve kayalık tepelerin arasında geniş bir köşkte tek başına yaşıyordu. Yani beklenmedik bir iş yolculuğuna çağırıldığında evcil hayvanlarını içi rahat bir şekilde bırakabileceği hiçbir komşusu yoktu. Leş şahini sorun değildi çünkü kullanılmayan çan kulesine tünemişti ve zaten kendi kendini besleyebiliyordu. Sürüngen yaratığı da evin dışındaydı ve kendi başının çaresine bakabiliyordu; bu küçük canavar, salyangoz, kuş ve kaya mantarları ile besleniyordu. Ama içi hakiki Dünya piranalarıyla dolu olan tankı sıkıntı teşkil ediyordu. Kress yolculuğa çıkmadan önce koca tanka bir parça et attı. Tahmin ettiğinden geç kalırsa piranalar birbirlerini de yiyebilirlerdi ki bunu daha önce de yapmışlardı. Piranaların birbirlerini yemeleri Kress’i eğlendirmişti.</p>

  <p>Ne yazık ki, bu sefer beklediğinden <i>çok daha</i> fazla geç kaldı. Nihayet evine dönebildiğinde tüm balıklar ölmüştü. Aynı şekilde leş şahini de. Kress’in yokluğunda sürüngen yaratık çan kulesine tırmanmış ve şahini yemişti. Simon Kress’in canı buna çok sıkıldı.</p>

  <p>Kress ertesi gün jetiyle Asgard’a gitti; aşağı yukarı iki yüz kilometrelik bir yolculuktu bu. Asgard, Baldur’un en büyük şehriydi, en eski ve en geniş yıldızlimanına ev sahipliği yapıyordu. Kress arkadaşlarını tuhaf, eğlenceli ve pahalı hayvanlarıyla etkilemeyi severdi ve Asgard tam olarak bu hayvanları bulabileceği yerdi.</p>

  <p>Ancak bu sefer şansı pek yaver gitmedi. Tuhaf Hayvanlar kepenkleri indirmişti, t’Etherane Hayvan Dükkânı ona başka bir leş şahini kakalamaya çalıştı ve Garip Sular’daki satıcı ona pirana, parlakköpekbalığı ve örümcek-kalamardan daha egzotik hayvanlar sunamadı. Kress bu hayvanların hepsini daha önce beslemişti; ona yeni bir şey lazımdı.</p>

  <p>Akşama doğru, kendini Gökkuşağı Bulvarı’nda yürüyüp daha önce gitmediği bir dükkân ararken buldu. Yıldızlimanına çok yakın olan bu bulvarda ithal ürün pazarları yol boyu dizilmişti. Büyük mağazaların etkileyici uzun pencerelerinde nadide ve pahalı uzaylı objeler, mağazaların içinde ne olduğunu tam bir gizem haline getiren siyah perdelerin önündeki minderlere yerleştirilmişti. Mağazaların arasında vitrinlerinde her türden gezegendışı ıvır zıvır bulunan daracık, kirli eskiciler bulunuyordu. Kress iki tip dükkândan da istediğini elde edemeden çıktı.</p>

  <p>Sonra farklı bir dükkânla karşılaştı.</p>

  <p>Limana oldukça yakındı. Kress buraya daha önce hiç gitmemişti. Dükkân tek katlı, çok büyük olmayan bir binadan ibaretti; bir mutluluk barı ile Gizli Kızkardeşlik’in tapınak-genelevi arasında yer alıyordu. Gökkuşağı Bulvarı’nın bu kısmı yıkık döküktü. Dükkânın kendisi de bir garipti. Dikkat çekiciydi.</p>

  <p>Pencereler tamamen sis kaplıydı; şimdi soluk bir kırmızı, şimdi gerçek sisin grisi, şimdi de ışıltılı ve altın sansı. Sis bulutu girdap gibi fırıl fırıl dönüyor, içeriden hafifçe parıldıyordu. Kress pencerenin içindeki objelere göz attı —makineler, sanat eserleri ve ne olduklarını anlayamadığı başka birçok şey— ama hiçbir objeyi net bir şekilde göremedi. Sis objelerin etrafında onları okşarcasına dönüyor, bir objeyi gözler önüne sererken diğerini saklıyor, sonra da hepsini örtüyordu. Etkileyici bir görüntüydü.</p>

  <p>Baktıkça sis harfler oluşturmaya başladı. Her seferinde başka bir kelime beliriyordu. Kress sisin oluşturduğu kelimeleri okudu:</p>

  <p class="p19">WO. VE. SHADE. İTHAL. ÜRÜNLER. TARİHİ. ESERLER. SANAT. ESERLERİ. YAŞAM-FORMLARI. MUHTELİF. ÜRÜNLER.</p>

  <p class="p19">Harfler durdu. Kress sisin ötesinde hareket eden bir şey gördü. Bu ve dükkânın reklam yazısında geçen “Yaşam-formları” yazısı içeriye girmesi için yeterliydi. Yol pelerinini omzuna savurup dükkâna girdi.</p>

  <p>Kress içeride bir hayli şaşırdı. Dükkân dışarıdan ufak tefek görünmesine rağmen tahmin ettiğinden çok daha büyüktü. İçerisi loş ve huzurluydu. Tavan yıldız desenliydi, sarmal nebulalar bile vardı, çok karanlık ve gerçekçi, çok hoştu. Tezgâhların hepsi içindeki ürünlerin gözükmesi için hafifçe parlıyordu. Koridorun zemini sisle kaplıydı. Bazı yerlerde sis neredeyse Kress’in dizine ulaşıp yürürken ayağının etrafında girdap gibi dönüyordu.</p>

  <p>“Yardımcı olabilir miyim?”</p>

  <p>Kadın adeta sisin içinden çıkmıştı. Uzun boylu, zayıf ve soluk benizli kadın gösterişsiz gri bir tulum giyiyor ve kafasına güzel oturmuş küçük garip bir şapka takıyordu.</p>

  <p>“Siz Wo musunuz, yoksa Shade mi?” diye sordu Kress. “Yoksa sadece satış sorumlusu musunuz?”</p>

  <p>“Jala Wo, efendim. Buyrun,” diye yanıtladı kadın. “Shade müşterilere bakmaz. Satış sorumlumuz da yoktur.”</p>

  <p>“Dükkânınız oldukça büyük,” dedi Kress. “Sizi daha önce hiç duymamış olmam garip.”</p>

  <p>“Baldur şubemizi yeni açtık,” dedi kadın. “Başka gezegenlerde de şubelerimiz var. Ne isterdiniz acaba? Sanat eserleri mi? Sizde koleksiyoncu tipi var. Elimizde harikulade Nor T’alush kristal oymaları mevcut.”</p>

  <p>“Hayır,” dedi Simon Kress. “İstediğim tüm kristal oymaları çoktan aldım. Buraya evcil hayvan almaya geldim.”</p>

  <p>“Yaşam-formu mu?”</p>

  <p>“Evet.”</p>

  <p>“Uzaylı mı olsun?”</p>

  <p>“Tabii ki.”</p>

  <p>“Depomuzda bir adet taklitçimiz var. Celia’nın Gezegeni’nden. Zeki bir maymun. Zamanla konuşmayı öğrenmekle kalmayıp sesinizi, ses tonunuzu, jestlerinizi ve hatta yüz ifadenizi bile taklit etmeyi öğrenecektir.”</p>

  <p>“Çok tatlı,” dedi Kress. “Ve sıradan. Ben böyle bir şey aramıyorum, Wo. Daha egzotik şeylerin peşindeyim. Daha olağan dışı. Tatlı olmasın. Tatlı hayvanlardan iğreniyorum. Mesela şu an sürüngen bir yaratığım var. Çok yüksek bir fiyata Cotho’dan getirttim. Zaman zaman onu istenmeyen yavru kedilerle besliyorum. Benim <i>tatlı</i> anlayışım bu. Umarım ne demek istediğimi anlıyorsun.”</p>

  <p>Wo gizemli bir şekilde gülümsedi. “Daha önce hiç size tapan bir hayvan beslediniz mi?” diye sordu.</p>

  <p>Kress sırıttı. “Eh, arada sırada. Ama istediğim şey bana tapmaları değil, Wo. Sadece eğlence.”</p>

  <p>“Beni yanlış anladınız,” dedi Wo, yüzündeki o garip gülümseme ile. “Gerçek anlamda tapmaktan bahsediyorum.”</p>

  <p>“Ne demek istiyorsun?”</p>

  <p>“Sanırım size uygun bir şey var elimde,” dedi Wo. “Beni takip edin.”</p>

  <p>Kadın, Kress’i parlak tezgâhların arasından uzun, sis kaplı ve üzerinde sahte yıldız ışığı olan bir koridordan geçirdi. Sis bulutunun arasından geçip dükkânın başka bir bölümüne girdiler ve büyük plastik bir tankın önünde durdular. Bir akvaryum, diye düşündü Kress.</p>

  <p>Wo işaret etti. Kress yaklaştı ve yanıldığını gördü. Bu bir teraryumdu. İçinde yaklaşık iki metrekarelik bir minyatür çöl vardı. Soluk kırmızı ışığın altında donuk renkli ve beyazlamış kızıl bir çöl. Kayalar: bazalt, kuvars ve granit. Tankın her bir köşesinde de bir kale vardı.</p>

  <p>Kress gözlerini kırptı, bir kez daha dikkatlice baktı ve yanlışını düzeltti; kalelerden sadece üç tanesi ayaktaydı. Dördüncü kale eğilmiş, ufalanmış ve harap olmuş durumdaydı. Diğer kaleler ilkel ama sağlamdı; taş ve kumdan yapılmışlardı. Kalenin mazgallarının üzerinde ve yuvarlak sütunlu girişlerin arasında küçük yaratıklar geziniyordu. Kress yüzünü plastik tanka yaklaştırdı. “Böcek mi bunlar?” diye sordu.</p>

  <p>“Hayır,” diye cevapladı Wo. “Bunlar çok daha karmaşık yaşam-formları. Çok daha zekiler hem de. Sürüngeninizden çok daha akıllılar. Bu yaratıkların adı çölkralları.”</p>

  <p>“Bunlar böcek,” dedi Kress tanktan geriye çekilirken. “Ne kadar karmaşık olurlarsa olsunlar.” Yüzünü astı. “Ve bu zekâ zırvasına inanmamı bekleme. Bu kadar küçük yaratıkların en ilkel beyinlerden öte beyinleri olamaz.”</p>

  <p>“Kolektif zekâları var,” dedi Wo. “Bu durumda kaleler kolektif zekânın kendisi oluyor. Aslına bakılırsa bu tankta sadece üç organizma var, dördüncüsü öldü. Gördüğünüz gibi kaleleri yıkılmış durumda.”</p>

  <p>Kress tekrar tanka baktı. “Kolektif zekâ, öyle mi? İlginç.” Tekrar kaşlarını çattı. “Yine de, büyük bir karınca yuvasından farksız. Daha iyi bir şey bekliyordum açıkçası.”</p>

  <p>“Birbirlerine karşı savaşıyorlar.”</p>

  <p>“Savaşıyorlar mı? Hmmm.” Kress yine gözlerini tanka çevirdi.</p>

  <p>“Renklerine dikkat edin,” dedi Wo. En yakın kalede toplanmış yaratıkları işaret etti. Bir tanesi tankın duvarını tırmalıyordu. Kress yaratığa iyice baktı. Ama halen gözüne bir böcekten fazlası gibi görünmüyordu. Tırnak büyüklüğünde, altı bacağı, vücudunun etrafında altı küçük gözü olan bir böcek. Yaratığın çirkin altçenesi gözle görülecek seviyede hareket ediyor, iki uzun anten havada desenler çiziyordu. Antenleri, altçenesi, gözleri ve ayakları isli bir siyahtı ama baskın renk zırhındaki koyu turuncuydu. “Bu bir böcek,” diye tekrarladı Kress.</p>

  <p>“Böcek değil,” diye ısrar etti Wo sakince. “Çölkralı büyüdüğünde zırhlı kabuğunu atar. <i>Eğer</i> büyürse tabii. Bu boyutta bir tankta büyüme söz konusu olmaz.” Kress’i kolundan tutup diğer kalenin olduğu tarafa götürdü. “Buradakilerin rengine bakın bir de.”</p>

  <p>Baktı. Bunlar farklıydı. Buradaki çölkrallarının zırhları parlak kırmızıydı; antenleri, altçeneleri, gözleri ve ayakları ise sarıydı. Kress tankın öbür tarafına baktı. Üçüncü kalenin sakinleri kirli beyazdı, uzuvları ise kırmızıydı. “Hmmm,” dedi.</p>

  <p>“Daha önce dediğim gibi, savaşıyorlar,” dedi Wo. “Hatta barış yapıp ittifak bile kuruyorlar. Tanktaki dördüncü kaleyi yok eden de bir ittifaktı. Siyahlar sayıca çok fazla olmaya başlamışlardı, o yüzden diğerleri dördüncü kaleyi yok etmek için güçlerini birleştirdi.”</p>

  <p>Kress yine de ikna olmamıştı. “Gerçekten eğlenceli, buna şüphe yok. Ama böcekler de savaşır.”</p>

  <p>“Ama böcekler tapmazlar,” diye cevap verdi Wo.</p>

  <p>“Hı?”</p>

  <p>Wo gülümseyip kaleyi işaret etti. Kress dikkatle baktı. En yüksek kulenin duvarına bir yüz yontulmuştu. Yüzü tanıdı; Jala Wo’nun yüzüydü bu. “Nasıl...?”</p>

  <p>“Yüzümün hologramını tanka birkaç gün boyunca yansıttım. Tanrının yüzü yani, anladınız mı? Onları besliyorum; her zaman onlara yakınım. Çölkrallarının gelişmiş psişik hisleri vardır. Kendilerine yakın olanlarla telepati kurabilirler. Beni hissediyorlar, kalelerini benim yüzümle süsleyerek bana tapıyorlar. Tüm kalelerde benim yüzüm var, bakın.” Gerçekten de tüm kalelerin duvarında Wo’nun yüzü vardı.</p>

  <p>Jala Wo’nun kalenin üzerindeki yüzü dingin ve huzurluydu, çok gerçekçiydi. Kress bu yaratıkların işçiliklerine hayran kaldı. “Nasıl yapabiliyorlar bunu?”</p>

  <p>“Öndeki iki ayaklarını elleri gibi kullanıyorlar. Hatta parmak denilebilecek uzuvları bile var; üç küçük esnek kıl. Ayrıca hem savaşta hem inşaatta çok iyi organize oluyorlar. Dediğim gibi, aynı renktekiler ortak bir zihni paylaşıyor.”</p>

  <p>“Anlatmaya devam et,” dedi Kress.</p>

  <p>Wo gülümsedi. “<i>Anne</i> kalenin içinde yaşıyor, bu arada anne benim koyduğum bir isim, bir çeşit benzetme. Kalenin içinde yaşayan o yaratık, diğerlerinin hem annesi hem de midesi. Dişi, neredeyse yumruk büyüklüğünde ve hareketsiz. Aslında bu yaratıklara çölkralı demek biraz yanlış. Hareketli olanlar köylüler ve savaşçılar, gerçek hükümdar kraliçe. Gerçi bu benzetme de kendi içinde yanlış. Tümden bakınca, her bir kale çift cinsiyetli bir varlık gibi.”</p>

  <p>“Neyle besleniyorlar?”</p>

  <p>“Hareketli olanlar püre yiyor - kalenin içinde önceden sindirilmiş besinler. Anne, yemeği birkaç gün içinde sindirip onlara veriyor. Hareketlilerin midesi püre dışında bir besini kaldıramıyor, yani eğer anne ölürse diğerleri de kısa süre içinde ölür. Anneye gelince... her şeyi yiyebiliyor. Bunun için ekstra bir harcama yapmanıza gerek yok. Yemek artıkları pekâlâ iş görür.”</p>

  <p>“Başka canlıları yer mi?” diye sordu Kress.</p>

  <p>Wo başını salladı. “Annelerin diğer kalelerin hareketlilerini yedikleri oluyor, yani evet.”</p>

  <p>“İlgimi çekti aslında,” diye itiraf etti. “Keşke bu kadar küçük olmasalardı.”</p>

  <p>“Sizinkiler daha büyük olabilir. Buradaki tank küçük olduğu için çölkralları da küçük. Bulundukları alanın büyüklüğüne göre kendi büyüklüklerini ayarlayabiliyorlar. Bunları daha büyük bir tanka koyarsam, tekrar büyümeye başlarlar.”</p>

  <p>“Hmmmm. Benim pirana tankım bunun iki katı ve müsait. Temizlenip içine kum doldurulursa...”</p>

  <p>“Wo ve Shade olarak kurulum işine biz bakarız. Bizim için bir zevk.”</p>

  <p>“Tabii ki,” dedi Kress, “dört tane de kale istiyorum.”</p>

  <p>“Kesinlikle,” dedi Wo.</p>

  <p>Fiyat konusunda pazarlık etmeye başladılar.</p>

  <p class="p19">Üç gün sonra Jala Wo henüz uykuda olan çölkralları ve kurulum ekibiyle Simon Kress’in evine geldi. Wo’nun yardımcıları Kress’in daha önce hiç görmediği tipten uzaylılardı - bodur ve geniş belli, iki ayaklı, dört kollu ve çok yüzeyli pörtlek gözlü. Derileri kalındı ve kayış gibiydi, vücutlarının tuhaf bölgelerinde garip boynuzlar, omurlar ve çıkıntılar vardı. Ama çok güçlü kuvvetlilerdi ve çalışkanlardı. Wo onlara Kress’in daha önce hiç duymadığı ahenkli bir dilde sesleniyordu.</p>

  <p>Kurulum bir günde tamamlandı. Pirana tankını geniş salona taşıdılar, Kress onları rahat bir şekilde izleyebilsin diye iki tarafına kanepe yerleştirdiler, tankı temizlediler, üçte ikisini kum ve kayalarla doldurdular. Hem çölkrallarının sevdiği loş kırmızı ışığı sağlamak, hem de tanka hologram yansıtabilmek için özel bir ışıklandırma sistemi kurdular. Tankın tepesine içine beslenme mekanizması yerleştirilmiş sağlam plastik bir kapak koydular. “Bu şekilde tankın kapağını çıkarmadan onları besleyebilirsiniz,” diye açıkladı Wo. “İnanın tanktan kaçmalarını istemezsiniz.”</p>

  <p>Tankın kapağında içerideki nemi ideal seviyede tutmak için iklim kontrol cihazları da vardı. “Ne nemli ne çok kuru olmalı,” dedi Wo.</p>

  <p>Son olarak Wo’nun dört kollu elemanlarından biri tanka girip dört ayrı köşeye derin çukurlar açtı. Diğer elemanlardan biri, uykudaki anneleri dondurulmuş olarak taşındıkları soğutmalı çantalardan çıkarıp kafesin içindeki çukur kazana uzattı. Anneler hiçbir şeye benzemiyordu. Kress’e göre bu yaratıklar küflü, yarı bozulmuş çiğ et parçalarından başka bir şey değildi. Bir de ağızları vardı.</p>

  <p>Wo’nun işçi uzaylısı tankın dört ayrı köşesine her bir anneyi gömdü. Sonra çukurları ve tankın kapağını kapayıp gittiler.</p>

  <p>“Sıcaklık annelerin uyanmasını sağlayacaktır,” dedi Wo. “Bir haftadan az sürede hareketliler yumurtalarından çıkıp yüzeye gelirler. Sakın onları bol bol beslemeyi unutmayın. Kaleleri inşa etmek için güce ihtiyaçları olacak. Tahminimce üç hafta içinde kaleleri inşa ederler.”</p>

  <p>“Peki ya yüzüm? Yüzümü ne zaman oyacaklar?”</p>

  <p>“Bir ay sonra hologramı açın,” dedi Wo. “Ve sabırlı olun. Sorunuz olursa bizi arayın. Wo ve Shade hizmetinizdedir.” Başıyla selam verdi ve gitti.</p>

  <p>Kress tanka geri döndü ve düğmeye basıp tankın ışığını açtı. Çöl durgun ve bomboştu. Sabırsızca parmaklarını tankın plastik yüzeyine vurdu, surat astı.</p>

  <p class="p19">Dördüncü gün, Kress kumların altında hafif bir kıpırtı gördüğünü sandı.</p>

  <p>Beşinci gün, ilk hareketliyi gördü; tek başına ortalıkta gezinen bir beyaz.</p>

  <p>Altıncı gün, bir düzine hareketli saydı; beyazlar, kırmızılar ve siyahlar. Turuncular gecikmişti. Kress tankın içine bir kâse yarı çürümüş yemek artığı döktü. Yaratıklar yemeği hemen fark edip yemeğe doğru koştular. Sonra da aldıkları parçaları kendi köşelerine sürüklemeye başladılar. Her grup son derece organizeydi. Savaşmıyorlardı. Kress biraz hayal kırıklığına uğradı ama yaratıklara biraz daha zaman vermeye karar verdi.</p>

  <p>Turuncular ilk olarak sekizinci gün ortaya çıktılar. Diğer çölkralları ise toplamaya başladıkları minik taşlarla çoktan kaba surların inşaatına başlamışlardı. Hâlâ savaşmıyorlardı. Çölkralları, o sırada Wo ve Shade’in dükkânında gördüklerinin yarısı kadardı ama Kress yine de hızlı büyüdüklerini düşünüyordu.</p>

  <p>İkinci haftanın ortasında kaleler yükselmeye başlamıştı. Organize olmuş taburlar ağır kumtaşlarını ve granitleri kendi köşelerine taşırken, diğerleri çeneleri ve parmaksı uzuvlarıyla kumları köşelerine doğru itiyorlardı. Kress çölkrallarını gözlemlemek için bir mercekli gözlük sipariş etmişti; böylece tankın içinde nereye giderlerse gitsinler onları seyretmeye devam edebilecekti. Tankın plastik duvarları etrafında sürekli dönüyor, onları gözlemliyordu. Gerçekten de büyüleyiciydi. Kaleler beklediğinden biraz daha sadeydi ama bu konuda bir fikri vardı. Ertesi gün yaratıklara verdiği yemeğin yanında tankın içine obsidyen ve renkli cam parçaları da attı. Birkaç saat içinde camlar kalelerin duvarlarına eklenmişti.</p>

  <p>İlk tamamlanan kale siyahlarınki olmuştu, ardından beyazlarınki ve kırmızılarınki tamamlandı. Her zamanki gibi turuncular sona kalmıştı. Onları seyredebilmek için Kress yemeklerini oturma odasına getirip koltukta yiyordu. İlk savaşın her an patlak vermesini bekliyordu.</p>

  <p>Ama hayal kırıklığına uğradı. Günler birbirini kovaladı; kaleler daha da yükseliyor, daha da şatafatlı hale geliyordu. Kress kişisel ihtiyaçlarını gidermek ve önemli iş görüşmelerini yapmak dışında tankın başından neredeyse hiç ayrılmıyordu. Ama çölkralları savaşmıyordu. Kress’in sinirleri bozulmaya başlamıştı.</p>

  <p>Sonunda, çölkrallarını beslemeyi bıraktı.</p>

  <p>Çöldeki yemek artıkları tamamen bittikten iki gün sonra dört siyah hareketli, turunculardan birini sıkıştırıp annelerine götürdüler. Önce çenesini, antenini ve ayaklarını kopararak onu etkisiz hale getirdiler ve minyatür kalelerinin içine taşıdılar. O turuncu bir daha dışarı çıkmadı. Bir saat içinde, kırktan fazla turuncu siyahların köşesine akın etti ama kalenin içinden savunmaya çıkan siyahların sayısı çok daha fazlaydı. Savaş sona erdiğinde akıncılar katledilmişti. Cesetler ve ölmekte olanlar siyah anneye götürüldü.</p>

  <p>Keyfi yerinde olan Kress kendini bu dâhiyane fikrinden dolayı tebrik etti.</p>

  <p>Ertesi gün tankın içine yemek attığında, yemeğe sahip olmak için üç taraflı bir savaş patlak verdi. Savaştan galip ayrılan taraf beyazlar oldu.</p>

  <p>Bundan sonra savaşlar birbirini kovaladı.</p>

  <p class="p19">Jala Wo çölkrallarını getirdikten neredeyse bir ay sonra Kress yüzünün hologramını tankın içine yansıtan projektörü sonunda açtı. Hologram yavaşça tankın içinde dönüp durdu, böylece Kress’in bakışları dört kaleye de eşit olarak yansıdı. Kress hologramının kendisini iyi yansıttığını düşünüyordu: suratında muzip bir sırıtış, geniş bir ağız, tombul yanaklar. Masmavi gözleri parlıyordu, gri saçları özenle taranmıştı, kaşları ince ve şekilliydi.</p>

  <p>Kısa bir süre sonra, çölkralları işe girişti. Hologram çölkrallarının üzerine yansırken, Kress onları cömertçe besledi. Geçici bir süreliğine savaşlar sona ermişti. Tek amaç ibadet olmuştu.</p>

  <p>Yüzü kale duvarlarında belirmeye başladı.</p>

  <p>İlkin dört yüz de Kress’e aynı görünmüştü ama çölkralları çalışmalarına devam ettikçe ve Kress dört kaledeki çalışmaları daha yakından inceledikçe, her kalenin farklı bir teknik ve uygulamaya sahip olduğunu gördü. En yaratıcı olanı, Kress’in saçına gri renk koymak için ufak teşebir taşı parçaları kullanan kırmızılardı. Beyazlarınki gözüne genç ve muzip göründü; siyahlarınki ise neredeyse tamamen beyazlarınki ile aynı olsa da, bilge ve cömert bir izlenim uyandırıyordu. Turuncular da her zamanki gibi sona kalmış, en zayıf sureti yapmışlardı. Savaşlar onlar için pek de iyi gitmemişti, bu yüzden kaleleri diğerlerininkinin yanında biraz zavallı kalıyordu. Onların işlediği yüz daha basit ve özensizdi ama belli ki o şekilde bırakacaklardı. Turuncular yüzü o halde bırakınca Kress bozuldu ama bu konuda yapabileceği bir şey yoktu.</p>

  <p>Tüm çölkralları Kress-suretlerini tamamladıklarında, Kress hologramı kapadı ve bir parti verme zamanının geldiğine karar verdi. Arkadaşları kesinlikle çok etkileneceklerdi. Hatta arkadaşlarına göstermek için bir savaş bile hazırlayabilirdi. Kendi kendine mutlu bir şekilde mırıldanırken davetli listesini hazırlamaya koyuldu.</p>

  <p class="p19">Parti çok başarılıydı.</p>

  <p>Kress partiye otuz kişi çağırmıştı: kendisiyle aynı zevkleri paylaşan yakın arkadaşları, eski sevgililerinden birkaçı ve davetini reddedemeyecek iş ve sosyal hayatındaki rakipleri. Bazılarının çölkrallarından rahatsız olacağını, hatta rencide olacağını biliyordu. Zaten istediği de buydu. Misafirlerinden en az birinin öfkelenip evi terk etmediği bir parti Simon Kress için başarısız bir partiydi.</p>

  <p>Bir anlık bir kararla listeye Jala Wo’nun adını da ekledi. “İstersen Shade’i de getir,” diye not düştü davetiyeye.</p>

  <p>Wo’nun daveti kabul etmesi Kress’i biraz şaşırtmıştı. “Ne yazık ki Shade partiye katılamayacak. O sosyal etkinliklere katılmaz,” diye ekledi Wo. “Ama ben çölkrallarının ne durumda olduğunu görmek için sabırsızlanıyorum.”</p>

  <p>Kress şatafatlı bir yemek hazırlatmıştı. Artık yemeğin sonuna gelinip muhabbet bittiğinde ve misafirler şarap ve zevkçubuklarıyla kafayı bulduğunda, Kress yemeğin artıklarını büyük bir kâseye dökerek misafirleri şaşırttı. “Millet, gelin,” dedi. “Size yeni evcil hayvanlarımı göstermek istiyorum.” Kâseyi eline alıp misafirleri salona götürdü.</p>

  <p>Çölkralları beklentisini fazlasıyla yerine getirmişlerdi. Onları özellikle iki gün hiç beslememişti ve tam savaşacak kıvama gelmişlerdi. Misafirler tankın etrafında toplanıp Kress’in incelikle hazır ettiği gözlüklerle bakarken, çölkralları artıklar için görkemli bir savaşa girişmişlerdi. Savaş bittiğinde neredeyse altmış tane ölü hareketli vardı. Son zamanlarda ittifak kuran kırmızılar ve beyazlar yemeğin çoğu üzerinde hâkimiyet sağladılar.</p>

  <p>“Kress, iğrençsin,” dedi Cath m’Lane. İki yıl önce kısa bir süre Kress ile çıkmıştı, ta ki vıcık vıcık duygusallığı Kress’i deli edene kadar. “Gelmekle hata ettim. Belki değişmişsindir, belki özür dilemek istersin diye düşünmüştüm.” Kress’in sürüngen yaratığı, çok sevdiği tatlı bir köpek yavrusunu yediğinden beri Kress’i hiç affetmemişti. “Bir daha beni <i>asla</i> çağırma, Simon,” dedi. Yeni sevgilisi ve bir kahkaha korosu eşliğinde evi terk etti.</p>

  <p>Diğer konuklarınsa bir sürü sorusu vardı.</p>

  <p>Çölkrallarının nereden geldiğini öğrenmek istiyorlardı. “Wo ve Shade isimli ithal ürünler dükkânından,” diye cevapladı Kress, gece boyunca tek başına ve sessiz kalmış Jala Wo’yu kibarca işaret ederek.</p>

  <p>Neden kalelerine Kress’in yüzünü işlemişlerdi? “Çünkü ben tüm iyi şeylerin kaynağıyım. Eminim ne demek istediğimi anlıyorsunuz?” Konuklar kıkırdayarak karşılık verdi.</p>

  <p>Yeniden savaşacaklar mıydı? “Tabii ki ama bu akşam değil. Merak etmeyin. Başka partiler de olacak.”</p>

  <p>Amatör bir uzaylı-bilimci olan Jad Rakkis başka sosyal böceklerden ve yaptıkları savaşlardan bahsetti. “Çölkralları iyi güzel ama hiçbir şey değiller. Mesela, savaşçı karıncaları araştırın, aynı bunlar gibiler.”</p>

  <p>“Çölkralları böcek değildir,” dedi Jala Wo sert bir şekilde ama Jad çoktan kendini anlattıklarına kaptırmıştı ve kimse Jala’nın söylediğine en ufak bir ilgi göstermemişti. Kress Jala’ya gülümseyip omuz silkti.</p>

  <p>Malada Blane çölkrallarının savaşını izlemek için tekrar bir araya geldiklerinde bahis havuzu oluşturmayı önerdi ve diğer konuklar da bu fikre bayıldı. Kuralları ve bahis oranlarını hararetli bir şekilde tartışmaya koyuldular. Bu tartışma neredeyse bir saat sürdü. Gecenin sonunda misafirler ayrılmaya başladılar.</p>

  <p>Son kalan misafir Jala Wo olmuştu. “Çölkrallarım epey başarılı, değil mi?” dedi Kress yalnız kaldıklarında.</p>

  <p>“Gayet iyi görünüyorlar,” dedi Wo. “Şimdiden benimkilerden daha büyükler.”</p>

  <p>“Evet,” dedi Kress. “Turuncular hariç.”</p>

  <p>“Onu fark ettim,” diye cevap verdi Wo. “Sayı olarak daha azlar ve kaleleri çok sefil görünüyor.”</p>

  <p>“Bazıları kaybetmek zorunda,” dedi Kress. “Turuncular uyanmakta da yerleşmekte de çok geç kaldılar. Bunun cezasını da çektiler.”</p>

  <p>“Yanlış anlamayın ama,” dedi Wo, “çölkrallarını yeterince besliyor musunuz acaba?”</p>

  <p>“Arada bir diyete sokuyorum. Bu onları daha vahşi yapıyor,” dedi Kress umursamazca.</p>

  <p>Wo suratını astı. “Onları aç bırakmanıza gerek yok. Bırakın kendi sebepleri yüzünden, kendi istedikleri zamanlarda savaşsınlar. Bu zaten doğalarında var, onları kendi haline bırakırsanız, aralarındaki anlaşmazlıkların ne kadar ince ve karmaşık olduğuna şahit olabilirsiniz. Sürekli açlıktan kaynaklanan savaşlar hem yapay, hem küçük düşürücü.”</p>

  <p>Simon Kress, Wo’nun hoşnutsuzluğuna ilgiyle cevap verdi. “Benim evimdesin, Wo ve burada neyin küçük düşürücü olduğuna ben karar veririm. Tavsiye ettiğin şekilde çölkrallarını besledim ama savaşmadılar.”</p>

  <p>“Sabırlı olmalısınız.”</p>

  <p>“Hayır,” dedi Kress. “Ne de olsa onların tanrısı ve efendisiyim. Neden onların içgüdülerini bekleyeyim ki? Beni tatmin edecek sıklıkta savaşmadılar. Ben de duruma el attım.”</p>

  <p>“Anladım,” dedi Wo. “Konuyu Shade ile görüşeceğim.”</p>

  <p>“Bu ne seni ne de onu ilgilendirir,” diye çıkıştı Kress.</p>

  <p>“O zaman size iyi akşamlar,” dedi Wo daha fazla uzatmadan. Ama ceketini giyerken, Kress’e onu kınayan gözlerle baktı. “Yüzlerinize bakın, Simon Kress,” diye uyardı. “Yüzlerinize bakın.”</p>

  <p>Wo’nun ne demek istediğini anlamayan Kress, o evden çıktıktan sonra tankın yanına gitti ve kalelere baktı. Suretleri kalelerin duvarlarında her zaman olduğu gibi duruyordu. Sadece — özel büyüteçli gözlüklerini taktı. Gözlüklerle bile farkı anlamak oldukça zordu. Ama yüzlerindeki ifade çok az değişmiş gibiydi, sanki gülümsemesi çok az da olsa şeytani bir ifade almıştı. Yine de çok küçük bir değişimdi, tabii ortada bir değişim varsa. Kress bunu Wo’nun dediklerinin kendisini etkilemiş olabileceğine bağladı ve onu partilerine bir daha çağırmamaya karar verdi.</p>

  <p class="p19">Sonraki birkaç ay boyunca, Kress ve sevdiği arkadaşları her hafta buluşup Kress’in “savaş oyunları” adını verdiği etkinlik için bir araya geliyorlardı. Artık ilk heyecanı geçtiği için Kress tankın etrafında daha az zaman geçiriyor, iş ve sosyal hayatına daha fazla önem veriyordu. Yine de arkadaşlarıyla toplanıp birkaç savaş izlemek hoşuna gidiyordu. Savaşçılarını sürekli açlığın sınırında tutuyordu. Ancak bunun turuncular üzerinde çok fena etkileri olmuştu, gözle görülür şekilde azalmışlardı, hatta Kress anneleri öldü mü diye düşünmeden edemedi. Ama diğer çölkralları oldukça iyi durumdaydılar.</p>

  <p>Bazen geceleri uyuyamadığında, Kress bir şişe şarap alıp sadece minyatür çölünün kızıllığının aydınlattığı karanlık salona geçerdi. Saatlerce şarabını içip tek başına çölkrallarını izlerdi. Genelde tankın içinde bir yerlerde bir çekişme olurdu. Olmasa bile, ufak bir parça yemek koyması çekişmenin patlak vermesine yetiyordu.</p>

  <p>Malada Blane’in önerisi üzerine, her hafta savaşlar üzerine bahis oynuyorlardı. Kress tanktaki en güçlü ve sayıca en kalabalık olan, en görkemli kaleye sahip beyazlara oynayarak yüksek meblağlar kazandı. Bir keresinde her zaman yaptığı gibi yemeği savaş alanının ortasına bırakmak yerine, tankın üst kapağını kaydırıp beyazların kalesinin yakınına attı. Böylece yemeği alabilmek için diğerlerinin beyazlara saldırması gerekecekti. Saldırdılar da ama beyazlar muhteşem bir savunma yaptılar. Kress bu galibiyetin üstüne Jad Rakkis’ten yüz papel kazandı.</p>

  <p>Rakkis neredeyse her hafta kaybediyordu. Hep çölkralları hakkında çok şey biliyormuş gibi davranıyordu, ilk partiden sonra çölkralları hakkında araştırma yaptığını iddia ediyordu ama bahislerde hep çok şanssızdı. Kress, Jad’in iddialarının boş böbürlenmeden ibaret olduğunu düşünüyordu. Daha önceleri bir anlık merakla çölkrallarını kendisi de araştırmak istemişti; bu hayvanların hangi gezegene ait olduğunu öğrenmek için kütüphaneye başvurmuştu. Ama çölkralları hakkında en ufak bir bilgi dahi yoktu. Wo ile iletişime geçip sormak istemişti ama başka işleri olduğundan sürekli aklından çıkıp durmuştu.</p>

  <p>Jad Rakkis toplamda bin papelden fazla kaybettiği bir ayın sonunda savaş oyunlarına kolunun altında küçük bir plastik kutuyla geldi. Kabın içinde altın rengi tüyleri olan örümceğimsi bir yaratık vardı.</p>

  <p>“Çöl örümceği,” diye tanıttı hayvanı Rakkis. “Cathaday gezegeninden. Bugün öğleden sonra t’Etherane Hayvan Dükkânı’ından aldım. Genelde bunların zehrini alırlar ama bununki alınmamış. Ne diyorsun, Simon? Paramı geri istiyorum. Çölkrallarına karşı örümceğim, bin papel koyuyorum.”</p>

  <p>Kress plastik kutudaki örümceği bir süre inceledi. Çölkralları büyümüş, Wo’nun tahmin ettiği gibi onunkilerin iki katı kadar olmuşlardı ama yine de bu yaratığın yanında küçücük kalıyorlardı. Bunun zehri vardı, çölkrallarının yoktu. Olsun, çölkralları sayıca çok fazlalardı. Ayrıca, sürekli gerçekleşen çölkralları savaşları son zamanlarda sıkıcı olmaya başlamıştı. Bu maç yeni bir şey olacaktı ve bu yüzden Kress’in çok ilgisini çekmişti. “Tamam,” dedi Kress. “Jad, sen aptalın tekisin. Çölkralları senin bu iğrenç yaratığın ölene kadar saldıracaklar.”</p>

  <p>“Aptal olan sensin,” dedi Rakkis gülümseyerek. “Cathaday çöl örümceği genelde yarıklarda, deliklerde, kuytu köşede saklanan şeylerle beslenir; izle de gör, dosdoğru kalelere girip anneleri yiyecek.”</p>

  <p>Diğerlerinin gülüşmeleri arasında Kress somurttu. Bunu hesaba katmamıştı. “Gönder gelsin,” dedi sinirli bir şekilde. İçkisini tazelemeye gitti.</p>

  <p>Örümcek yemek atma borusundan rahatça geçemeyecek kadar büyüktü. İki kişi Rakkis’e tankın kapağını kaydırmada yardım etti ve Malada Blane örümceğin kutusunu Rakkis’e uzattı. Rakkis de örümceği sallayarak tankın içine düşürdü. Örümcek kırmızı kalenin önündeki kum tepesine hafifçe düştü ve bir süre şaşkınca olduğu yerde durdu. Ağzını oynattı, ayaklarını tehditkâr bir şekilde sallamaya başladı.</p>

  <p>“Hadi, gelin,” diye seslendi Rakkis. Herkes tankın etrafına toplandı. Simon Kress büyüteçli gözlüklerini bulup taktı. Eğer bin papel kaybedecekse, en azından karşılığında güzel bir savaş görmeliydi.</p>

  <p>Çölkralları işgalciyi gördüler. Kaledeki tüm hareketlilik bir anda durdu. Küçük kırmızı hareketliler donakalıp örümceğe baktılar.</p>

  <p>Örümcek kalenin karanlık girişine doğru ilerlemeye başladı. Tepedeki kulede, Simon Kress’in çehresi ruhsuz bir şekilde aşağıya bakıyordu.</p>

  <p>Birden kırmızılar harekete geçti. En yakındaki kırmızı hareketliler iki adet kama oluşturdular ve kum üzerinde örümceğe doğru ilerlediler. Kalenin içinden de çok sayıda savaşçı fırlayıp annenin yaşadığı yeraltı kapısının önünde üç sıra savunma hattı oluşturdular. Sonra da keşifçi birliği kum tepelerinin üstünden orduya katıldı.</p>

  <p>Savaş sonunda patlak verdi.</p>

  <p>Çölkralları örümceğin üzerine yığıldılar. Çeneleriyle örümceğin ayaklarını ve karnını ısırıp örümceğe yapıştılar. İşgalcinin altın rengi bacaklarından hızla sırtına tırmandılar. Örümceğin sırtını ısırıp kopardılar. Hatta bir tanesi küçük sarı parmaksı uzuvlarıyla örümceğin gözünü çıkardı. Kress gülümsedi ve eliyle işaret etti.</p>

  <p>Ama yine de <i>küçüklerdi</i>, zehirleri yoktu ve örümcek hiç duracak gibi değildi. Ayaklarıyla çölkrallarını iki yana atıyordu. Salyalar akan çenesi ile çölkrallarını ısırıyor, onları sakat ya da felç bırakıyordu. Çoktan bir düzine kırmızı ölmüştü. Çöl örümceği saldırmaya devam etti. Kalenin önünde duran üç sıra halindeki muhafızların arasına daldı. Muhafızlar örümceğin etrafını kapatarak umutsuz bir savaş verdiler. Kress bir grup çölkralının örümceğin bir ayağını ısırarak kopardığını gördü. Savunmacılar yukarıdaki kulelerden titreyen, zor durumda olan örümceğin üzerine atladılar.</p>

  <p>Çölkrallarının arasında kaybolan örümcek bir şekilde karanlığın içine girdi ve gözden kayboldu.</p>

  <p>Jad Rakkis derin bir nefes aldı. Solgun görünüyordu. “Muhteşem,” dedi bir başkası. Malada Blane ise boğuk boğuk kıkırdadı.</p>

  <p>“Bak,” dedi Idi Noreddian, Kress’i kolundan çekeleyerek.</p>

  <p>İnsanlar tankın köşesindeki savaşa o kadar odaklanmışlardı ki, hiçbiri tankın diğer yerlerinde olanları fark etmemişti. Ama şimdi kale sakindi, çöl ölü kırmızılar dışında bomboştu. Ve herkes diğer taraflardaki hareketliliği görmeye başladı.</p>

  <p>Üç ayrı ordu kırmızı kalenin önünde sıralanmıştı. Muhteşem bir düzen ile neredeyse hareketsiz duran turuncu, beyaz ve siyah çölkralları. Kalenin karanlığından neyin çıkacağını gözlüyorlardı.</p>

  <p>Simon Kress gülümsedi. “Bir güvenlik kordonu,” dedi. “İstersen diğer kalelere bir göz at, Jad.”</p>

  <p>Rakkis diğer kalelere baktı ve sövdü. Hareketliler gruplar halinde kapıları kum ve taş ile örüyorlardı. Örümcek bu savaştan bir şekilde sağ kurtulsa bile diğer kalelere öyle kolayca giremeyecekti. “Dört tane örümcek getirmeliydim,” dedi Rakkis. “Yine de ben kazandım. Örümceğim şimdi aşağılarda senin kahrolası <i>anneyi</i> yiyordur.”</p>

  <p>Kress cevap vermedi. Bekledi. Gölgelerde bir hareketlilik vardı.</p>

  <p>Aniden, kırmızı hareketliler kapıdan fırlamaya başladılar. Kaledeki pozisyonlarını alıp örümceğin neden olduğu hasarları düzeltmeye koyuldular. Diğer kalelerin orduları da geri çekilip kendi köşelerine yöneldiler.</p>

  <p>“Jad,” dedi Simon Kress. “Sanırım kimin kimi yediği konusunda tekrar düşünsen iyi olur.”</p>

  <p class="p19">Bir sonraki hafta Rakkis dört tane ince gümüş yılan getirdi. Çölkralları yılanları çok zorlanmadan alt ettiler.</p>

  <p>Sonraki hafta ise kocaman bir siyah kuşla şansını denedi. Kuş otuzdan fazla beyaz hareketliyi yemekle kalmayıp saldırılarıyla neredeyse beyazların kalesini yerle bir etti ama sonunda kanatları yorulup yere konunca çölkralları kuşun üstüne çullandı.</p>

  <p>Daha sonra Rakkis böcekleri devreye soktu. Zırhlı böcekler çölkrallarından çok da farklı değillerdi. Ama salaklardı, çok salak. Turuncular ve siyahlar ittifak kurup böceklerin ordusunu böldüler, sonra da hepsini katlettiler.</p>

  <p>Rakkis, Kress’e borç senedi vermeye başlamıştı.</p>

  <p>Bu civarlarda Kress, Asgard’daki en sevdiği restoranda akşam yemeği yerken Cath m’Lane ile tekrar karşılaştı. Cath’in masasını ziyaret edip savaş oyunlarından bahsetti, onlara katılması için onu davet etti. Cath önce kızardı ama sonra kendisini kontrol edip soğukkanlılıkla, “Birinin seni durdurması gerekiyor, Simon. Bu kişi de sanırım ben olacağım,” dedi. Kress omuz silkti, leziz yemeğinin tadını çıkardı ve bu tehdide daha fazla kafa yormadı.</p>

  <p>Bir hafta sonra, kısa boylu, balıketli bir kadın Kress’in kapısını çaldı, polis bilekliğini gösterdi. “Hakkınızda şikayet aldık,” dedi. “Evinizde bir tank dolusu tehlikeli böcek mi besliyorsunuz, Bay Kress?”</p>

  <p>“Böcek değiller,” dedi Kress öfkeli öfkeli. “Gelin, göstereyim.”</p>

  <p>Kadın çölkrallarını gördüğünde, başını sallamaya başladı. “Bu böyle olmaz. Bu yaratıklar hakkında ne biliyorsunuz? Hangi gezegenden olduklarını biliyor musunuz? Ekoloji kurulundan onay aldınız mı? Bunları beslemek için izniniz var mı? Elimizdeki rapora göre bu yaratıklar etçiller, aynı zamanda da tehlikeliler. Ayrıca raporda yarı-akıllı oldukları da yazıyor. Neyse, nereden aldınız bu yaratıkları?”</p>

  <p>“Wo ve Shade’in dükkânından,” diye cevap verdi Kress.</p>

  <p>“Adlarını hiç duymadım,” dedi kadın. “Ekologların izin vermeyeceklerini bildiklerinden, muhtemelen kaçak getirmişlerdir. Hayır, Bay Kress, bu iş böyle olmaz. Tanka el koyup onu imha ettireceğim. Tabii biraz para cezası da alacaksınız.”</p>

  <p>Kress kadına kendisini ve çölkrallarını unutması için yüz papel vermeyi teklif etti.</p>

  <p>Kadın aşağılayıcı bir ifadeyle Kress’e baktı. “Şimdi hakkınızdaki suçlamalara rüşvet girişimini de eklemek durumundayım.”</p>

  <p>Kress kadını ancak iki bin papelle ikna edebildi. “Bu hiç kolay olmayacak, biliyorsun değil mi?” dedi kadın. “Değiştirilmesi gereken formlar, silinmesi gereken kayıtlar var. Ayrıca ekologdan sahte izin çıkarmak da oldukça zaman alacaktır. Şikayetçiye hiç değinmiyorum bile. Ya tekrar ararsa?”</p>

  <p>“Onu bana bırak,” dedi Kress. “Onu bana bırak.”</p>

  <p class="p19">Bunun üzerine bir süre düşündü. O gece birkaç yeri aradı.</p>

  <p>İlk olarak t’Etherane Hayvan Dükkânı’nı aradı. “Köpek almak istiyorum,” dedi. “Yavru olsun.”</p>

  <p>Yuvarlak yüzlü satıcı duyduklarına inanamadı. “Yavru köpek mi? Sen böyle şeyler almazsın, Simon. Dükkâna gelsene, elimde çok tatlı bir tane var.”</p>

  <p>“Özel bir <i>tür</i> köpek istiyorum,” dedi Kress. “Dediklerimi not et. Görünüşünün nasıl olduğunu tarif edeceğim.”</p>

  <p>Sonra da Idi Noreddian’ı aradı. “Idi, bu gece hologram ekipmanlarını alıp buraya gelmeni istiyorum. Çölkrallarının bir savaşını kaydedeceğim. Arkadaşıma hediye etmeyi düşünüyorum.”</p>

  <p class="p19">Kaydı yaptıktan sonraki gece, Simon geç saatlere kadar uyumadı. Yeni yayımlanan tartışmalı bir diziyi sensoryumda özümsedi, kendisine yiyecek bir şeyler hazırladı, bir ya da iki tane zevkçubuğu içti, bir şişe de şarap açtı. Keyifli bir halde, elinde bir kadeh şarapla salona geçti.</p>

  <p>Işıklar kapalıydı. Teraryumun içinden sızan kırmızı ışık gölgeleri kızarmış ve sanrılı gösteriyordu. Siyahların kalesindeki tamiratın ne durumda olduğunu merak ettiği için tanka doğru yürüdü. Yavru köpek kaleyi harap etmişti.</p>

  <p>Tamirat iyi gidiyordu. Lâkin Kress mercekli gözlüğüyle kaleyi incelerken duvardaki yüzünde bir değişiklik olduğunu fark etti. Afallayıp kaldı.</p>

  <p>Geri çekildi, gözlerini kırptı, şarabından koca bir yudum aldı ve tekrar baktı.</p>

  <p>Duvardaki yüz hâlâ kendisininkiydi. Ama yanlış gibiydi, <i>çarpıtılmıştı.</i> Yanakları şişkin, domuz gibiydi. Gülüşü ise pis bir sırıtışa dönmüştü. İnanılmaz bir şekilde kötü niyetli birisinin yüzü olmuştu.</p>

  <p>Kress somurtarak diğer kalelere yöneldi. Hepsi birbirinden biraz farklıydı ama özünde hepsi aynıydı.</p>

  <p>Turuncular yine en önemli detayları atlamışlardı ama sonuç değişmemişti. Korkunç, zalim bir yüz, cani bir gülüş, düşüncesiz bakışlar.</p>

  <p>Kırmızılar ise yüze şeytani bir gülüş eklemişlerdi. Ağzının kenarları garip ve sevimsiz bir şekilde kıvrılıyordu.</p>

  <p>En sevdiği beyazlar da duvarlarına zalim, aptal bir tanrı işlemişlerdi.</p>

  <p>Simon Kress elindeki şarap kadehini büyük bir öfke ile odanın öbür ucuna fırlattı. “Ne <i>cüretle...</i>” dedi hiddet içinde. “Size bir hafta yemek yok, kahrolası...” Sesi öfkeden tizleşmişti. “Görürsünüz şimdi.” Aklına bir fikir geldi. Odadan hışımla çıktı, birkaç dakika sonra elinde antik bir demir kılıçla geri döndü. Kılıç bir metre uzunluğundaydı ve ucu hâlâ keskindi. Kress gülümseyerek tankın üzerine çıktı ve kapağını kılıcı içeri sokabilecek kadar kaydırıp çölün bir köşesini açtı. Eğildi ve kılıcını beyazların kalesine batırdı. Kılıcı ileri geri sallayarak kuleleri, surları ve duvarları dağıttı. Kumlar ve taşlar dağılıp hareketlilerin üzerine yıkıldı. Bileğinin bir darbesiyle çölkrallarının yaptığı aşağılayıcı karikatürü tanınmaz hale getirdi. Kılıcının ucunu annenin odasına açılan karanlık deliğe sokup tüm gücüyle bastırdı. Yumuşak bir ezilme sesi duydu ve bir direnç hissetti. Tüm hareketliler titreyip devrildiler. Yeterince tatmin olan Kress, kılıcını geri çekti.</p>

  <p>Anneyi öldürüp öldürmediğini görmek için bir süre beyazları izledi. Kılıcın ucu ıslak ve yapışkandı ama sonunda çölkralları tekrar hareket etmeye başladılar. Zar zor ve yavaşça olsa da hareket ediyorlardı.</p>

  <p>Tankın kapağını kaydırıp bir sonraki kaleye geçecekti ki, elinde gezinen bir şey fark etti.</p>

  <p>Çığlık atıp kılıcını yere fırlattı, çölkralını elinden silkeledi. Çölkralı halıya düştü. Kress yaratığı topuğu ile ezmeye başladı, öldükten sonra bile bir süre ezmeye devam etti. Yaratığın üstüne bastığında çatırdayarak ezilmişti. Ardından, titreyerek tankın kapağını hızlıca kapadı ve hemen duşa koştu. Duşta vücudunu iyice kontrol ettikten sonra kıyafetlerini kaynattı.</p>

  <p>Birkaç kadeh şarap içtikten sonra salona geri döndü. Çölkrallarının kendisini korkutmasından utanç duydu. Ama bir daha tankın kapağını açmayacaktı. Bu olaydan sonra tankın kapağı hep kapalı kalacaktı. Yine de diğer kaleleri de cezalandırmalıydı.</p>

  <p>Düşünebilmek için bir kadeh şarap daha içti. Şarabını bitirdiğinde, Kress’in aklına bir fikir geldi. Gülümseyerek tankın yanına gitti, tankın nem kontrol ayarlarında birkaç değişiklik yaptı.</p>

  <p>Kanepede uyuyakaldığında, şarap kadehi hâlâ elindeydi, kumdan kaleler yağmurda erimekteydi.</p>

  <p class="p19">Kress kapısının öfkeyle yumruklanmasıyla uyandı.</p>

  <p>Kalktığında uyku sersemiydi ve başı zonkluyordu. Şarap içip akşamdan kalmak en kötüsüydü. Yalpalayarak giriş kapısına doğru ilerledi.</p>

  <p>Kapıdaki Cath m’Lane’di. “Seni canavar,” dedi, ağlamaktan gözleri şişmiş, suratı harap olmuştu. “Bütün gece ağladım, seni adi herif. Ama artık buna izin vermeyeceğim, Simon. Artık yeter!”</p>

  <p>“Sakin ol,” dedi Kress başını tutarak. “Akşamdan kalmayım.”</p>

  <p>Küfrederek Kress’i kenara itti ve eve daldı. Sürüngen yaratık sesin nereden geldiğini merak edip köşeden sürünerek yaklaştı. Cath yaratığa tükürüp salona girdi. Kress de aciz bir şekilde onu takip etti. “Bekle,” dedi, “nereye gidi... dur...” Kress dehşete kapılmış bir şekilde olduğu yerde durdu. Cath’in elinde bir balyoz vardı. “Hayır,” dedi Kress.</p>

  <p>Cath doğrudan çölkrallarının tankına yöneldi. “Küçük sihirbazlarını çok seviyorsun değil mi, Simon? O zaman onlarla beraber yaşa.”</p>

  <p>“<i>Cath!</i>” diye avazı çıktığı kadar bağırdı Kress.</p>

  <p>Cath balyozu iki eliyle tutup tanka tüm gücüyle salladı. Balyozun tanka çarpma sesi Kress’in kafasının içinde yankılandı ve Kress çaresizlik içinde, alçak bir ses tonuyla inlemeye başladı. Ama plastik kırılmamıştı henüz.</p>

  <p>Cath balyozu bir kere daha salladı, bu sefer tankın yüzeyinde bir <i>çatlak</i> oluştu. Bir sürü küçük çatlak bir ağ gibi yayıldı.</p>

  <p>Cath üçüncü darbesini vurmak için geri çekildiğinde Kress kendini onun önüne attı. Birbirlerine takılarak beraber yere yıkıldılar. Cath balyozu elinden düşürdü ve Kress’i boğmaya çalıştı ama Kress, Cath’in kıskacından kurtulup onun kolunu ısırarak kanattı. İkisi de sendeleyerek ayağa kalktılar, nefes nefese kalmışlardı.</p>

  <p>“Şu haline bak, Simon,” dedi Cath öfkeyle. “Ağzından kanlar akıyor. Tıpkı hayvanlarından biri gibi görünüyorsun. Tadı güzel mi bari?”</p>

  <p>“Defol,” dedi Kress. Önceki gece yere attığı kılıcı gördü ve eline aldı. “Defol,” diye tekrar etti kılıcını sallayarak. “Tankın yanına bir daha yaklaşma.”</p>

  <p>Cath güldü. “Buna cesaret edemezsin,” dedi. Balyozu yerden almak için eğildi.</p>

  <p>Kress haykırıp Cath’in üzerine saldırdı. Ne olduğunu anlayamadan kılıç Cath’in karnını yarıp sırtından çıkmıştı. Cath m’Lane şaşkınlık içinde önce Kress’e, sonra karnına saplanmış kılıca baktı. Kress haykırarak geri çekildi. “Bunu yapmak... sadece...”</p>

  <p>Cath donakaldı, karnından kanlar akıyordu, ölüyordu ama hâlâ düşmemişti. Ağzı kanla doluyken söyleyebildiği son şey, “Seni canavar,” oldu. Sonra kılıç karnındayken mucizevi bir şekilde dönüp kalan son gücüyle balyozu tanka doğru savurdu. Zaten çatlamış olan duvar parçalandı; Cath m’Lane plastik, kum ve çamurdan oluşan bir yığının altına gömüldü.</p>

  <p>Kress kendini kaybetmiş şekilde inleyerek kanepeye süründü.</p>

  <p>Salona yığılmış çamurun arasından çölkralları çıkmaya başladı. Cath’in cesedi üzerinde dolaşıyorlardı. Birkaç tanesi halının öbür tarafına yönelmişti, diğerleri de onları takip etmeye başladı.</p>

  <p>Canlı, hareket eden, kımıl kımıl çölkrallarından oluşan koca bir kare, üzerinde yapışkan, şekilsiz ve neredeyse insan kafası kadar büyük bir et parçasını tankın dışına taşıyordu. Et parçası nabız gibi atıyordu.</p>

  <p>İşte o an Kress dayanamayıp evden kaçtı.</p>

  <p class="p19">Eve dönecek cesareti toplayabildiğinde akşamüzeri olmuştu.</p>

  <p>Evden çıkar çıkmaz jetine koşup en yakın şehre uçmuştu, yaklaşık elli kilometre öteye. Korkudan ölmüştü adeta. Şehre vardığında ufak bir restoran bulmuş, birkaç fincan kahve ile iki tane ağrı kesici içip sağlam bir kahvaltı etmiş ve yavaş yavaş kendisine gelmişti.</p>

  <p>Korkunç bir sabah geçirmişti ama böyle düşünerek bir yere varamazdı. Biraz daha kahve söyleyip durumu enine boyuna mantıklı bir şekilde düşünmeye koyuldu.</p>

  <p>Cath m’Lane’i kendi elleriyle öldürmüştü. Bunun bir kaza olduğunu söyleyip polise bildirebilir miydi? Pek inandırıcı gelmiyordu kulağa. Sonuçta kadının karnını deşmişti, ayrıca daha önce evine gelen polise onu bana bırakın da demişti. Kanıtları yok etmesi gerekecekti; Cath’in sabah nereye gittiğini kimseye söylememiş olmasını ummak zorundaydı. Büyük ihtimalle de kimseye söylememişti. Hediyesini daha dün gece almıştı ve tüm gece ağladığını söylemişti, kapıya geldiğinde de yalnızdı zaten. Yapması gereken tek şey bir ceset ve bir jetten kurtulmaktı.</p>

  <p>Geriye çölkralları kalmıştı. İşte onlar biraz sıkıntı çıkarabilirdi. Şimdiye kadar hepsinin tanktan çıktığına şüphe yoktu. Çölkrallarını evin etrafında, yatağında, giysilerinde gezinirken, mutfaktaki yemekleri istila ederken hayal etti; düşüncesi bile tüylerini diken diken etmeye yetti. Titredi ve bu düşünceyi kafasından çıkardı. Onları öldürmek o kadar da zor olmamalı, diye rahatlattı kendisini. Bütün hareketlilerle uğraşmak zorunda değildi. Sadece dört anne, hepsi bu kadar. Bunu yapabilirdi. Anneler büyük olduğundan onları rahatça bulup öldürebilirdi.</p>

  <p>Simon eve geri uçmadan önce alışverişe gitti. Kendisini baştan aşağıya saracak bir deri koruyucu, kaya mantarı zehri ve yasadışı olarak satılan çok güçlü bir böcek ilacı spreyi aldı. Son olarak kilitlenebilen bir çekici alıp evine doğru yola çıktı.</p>

  <p>Eve vardığında planını aşama aşama uyguladı. İlk olarak kilitlenebilen çekiciyi kullanarak Cath’in jetini kendi jetine bağladı. Eve varmadan hologram nerededir diye endişelenmişti ama Cath’in jetini incelerken şansı yaver gitti. Jetin ön koltuğunda Idi Noreddian’ın çektiği hologramın kristal çipini buldu.</p>

  <p>Jetleri birbirine bağlayınca, deri koruyucusunu giyip Cath’in cesedini bulmak için eve girdi.</p>

  <p>Ceset yerinde yoktu.</p>

  <p>Oturma odasındaki hızla kuruyan kum birikintisini eşeledi ama belli ki ceset gitmişti. Acaba Cath başka bir yere sürünmüş olabilir miydi? Pek olası gözükmüyordu ama Kress yine de aradı. Evin içinde üstünkörü bir araştırma yaptı ama ne Cath’in cesedinden ne de çölkrallarından bir iz vardı. Dışarıda Cath’in jeti dururken evin içinde cesedi aramaya daha fazla zaman harcayamazdı. Aramayı sonra yapmaya karar verdi.</p>

  <p>Kress’in evinin yetmiş kilometre kuzeyinde aktif volkanların bulunduğu bir bölge vardı. Cath’in jeti kendisininkine bağlı bir şekilde oraya uçtu. En büyük volkanın üstünde uçarken, kilidi açıp Cath’in jetini aşağıya saldı, jetin lavın içinde eriyip yok olmasını izledi.</p>

  <p>Eve döndüğünde hava kararmak üzereydi. Durup ne yapacağını düşündü. Şehre geri dönüp geceyi orda mı geçirsem diye düşündüyse de bundan vazgeçti. Yapması gereken şeyler vardı, henüz güvende değildi.</p>

  <p>Kaya mantarı zehrini evin dış tarafına serpiştirdi. Etraftaki kimse bunu şüpheli bulmazdı, çünkü Kress’in evine hep kaya mantarları dadanırdı. İşi tamamlayınca böcek spreyini hazırlayıp eve girdi.</p>

  <p>Kress evi oda oda gezip evin her yeri aydınlık olana kadar bütün ışıkları açtı. Oturma odasını temizlemeye koyuldu, bir kürekle kumları ve plastik parçaları kırılmış tankın içine geri koydu. Tam da korktuğu gibi çölkrallarının hepsi gitmişti. Kaleler küçülmüştü ve darmadağındı, Kress’in sebep olduğu su bombardımanı yüzünden mahvolmuşlardı. Kalelerden geriye kalan parçalar ise kumlar kuruduğu için ufalanmıştı.</p>

  <p>Suratını astı ve böcek spreyinin tüpünü omzuna bağlayıp aramaya koyuldu.</p>

  <p>Cath m’Lane’in cesedini evin en altındaki şarap mahzeninde buldu.</p>

  <p>Ceset merdivenlerin bittiği yerde uzanıyordu, bacakları sanki merdivenden düşmüş gibi bükülmüştü. Beyaz hareketliler cesedin üzerini sarmışlardı, ceset kirli ve sert zeminin üzerinde sarsıla sarsıla hareket ediyordu.</p>

  <p>Kress gördüğü manzara karşısında bir kahkaha attı ve ışığı sonuna kadar açtı. En uzaktaki köşede, iki şarap rafının arasında topraktan küçük bir kale ve kara bir delik vardı. Mahzenin duvarında Kress’in yüzünün taslağı belli belirsiz görünüyordu.</p>

  <p>Ceset tekrar hareket etmeye başlayıp kaleye doğru bir iki santimetre ilerledi. Kress’in aklında birden aç ve yemek bekleyen beyaz annenin görüntüsü belirdi. Belki Cath’in ayağını ağzına sokabilirdi ama daha fazlasını yiyemezdi. Tümünü yemesi imkânsızdı. Kress tekrar güldü ve parmağı böcek spreyinin tetiğinde mahzenin içine doğru ilerledi. Çölkralları, yüzlercesi birlikte hareket ederek, cesedi terk ettiler ve savaş pozisyonu aldılar, anneleri ile Kress’in tam arasında duruyorlardı.</p>

  <p>Birden Kress’in aklına başka bir fikir geldi. Gülümsedi ve tetikteki elini indirdi. “Cath hep yutulması zor bir lokmaydı,” dedi ve dâhiyane fikri onu memnun etti. “Özellikle sizin boyunuzda yaratıklar için yutması daha da zor. Durun size yardım edeyim. Tanrılar ne için vardır zaten?”</p>

  <p>Yukarıya çıkıp kısa bir süre sonra elinde satırla döndü. Çölkralları, Kress’in Cath m’Lane’i minik sindirilebilir parçalara bölmesini sabırla izlediler.</p>

  <p class="p19">Kress o gece deri koruyucusu üzerinde, böcek ilacı elinin yakınında uyudu ama kullanmasına gerek kalmadı. Beyazlar şarap mahzeninde besleniyorlardı, diğerlerinden hiçbir iz yoktu.</p>

  <p>Sabah olunca salonun temizliğini tamamladı. İşini bitirdiğinde, kırık tank haricinde odada herhangi bir kavga veya boğuşma izi kalmamıştı.</p>

  <p>Hafif bir yemek yiyip diğer kayıp çölkrallarını aramaya devam etti. Gün ışığında çölkrallarını aramak hiç de zor olmamıştı. Siyahlar taş bahçesine yerleşmiş, kalelerini çoğunlukla cam kayası ve necef taşları kullanarak inşa etmişlerdi. Kırmızılar ise, yıllar boyunca rüzgârların taşıdığı kumlarla dolmuş, uzun süredir kullanılmayan yüzme havuzunun dibine kurmuşlardı kalelerini. Yerde iki renkten hareketlileri gördü, annelerine kaya mantarı zehri taşıyorlardı. Kress o an sprey kullanmaya gerek kalmadığını düşündü. Zehir işlerini bitirebilecekken savaşa girmeye gerek yoktu. İki anne de muhtemelen akşama ölmüş olacaklardı.</p>

  <p>Geriye bir tek turuncu çölkralları kalmıştı. Kress evin etrafında genişleyen spiraller çizerek üç beş tur attı ama turunculardan hiçbir iz yoktu. Deri koruyucusunun içinde terlemeye başladığında (çok sıcak, yakıcı bir gündü) aramaya gerek olmadığına karar verdi. Eğer evin etrafında bir yerlerdeyseler, muhtemelen tıpkı siyahlar ve kırmızılar gibi kaya mantarı zehri yiyorlardı.</p>

  <p>Evine geri dönerken birkaç çölkralını ayağının altında ezip kendisini tatmin etti. Eve girince deri koruyucusunu çıkarıp kendisine lezzetli bir yemek hazırladı ve sonunda gevşemeye başladı. Her şey kontrolü altındaydı. Annelerden ikisi yakında ölecekti, üçüncüsü ise görevini tamamladıktan sonra rahatlıkla yok edebileceği bir yerdeydi, dördüncüyü de bulacağına dair hiçbir şüphesi yoktu.</p>

  <p>Cath’e gelince, ziyaretine dair tüm deliller ortadan kalkmıştı.</p>

  <p>Düşüncelere dalmışken birden ekranı yanıp sönmeye başladı. Ekrandaki Jad Rakkis’ti. Akşam savaş oyunlarına getireceği yamyam solucanlar hakkında böbürlenmek için aramıştı.</p>

  <p>Kress bunu tamamen unutmuştu ama çabuk toparladı. “Jad, kusura bakma sana söylemeyi unuttum. Tüm bu oyun işinden bıktım artık, çökrallarını da attım. Küçük çirkin yaratıklar. Üzgünüm ama bu akşam parti olmayacak.”</p>

  <p>Rakkis içerlemişti. “Peki, bu solucanlarla ne yapacağım?”</p>

  <p>“Bir meyve sepetine koy ve sevdiğin birilerine yolla,” dedi Kress ve ekranı kapadı. Hızlıca herkesi aramaya koyuldu. Çölkralları hâlâ hayattayken ve evin etrafını istila etmişken kimsenin kapısına dayanmasını istemiyordu.</p>

  <p>Kress, Idi Noreddian’ı ararken çok önemli bir ayrıntıyı gözden kaçırdığını fark etti. Idi tam cevap vermek üzere ekranda belirecekken Kress aramayı sonlandırdı.</p>

  <p>Idi bir saat sonra partinin her zamanki başlama saatinde Kress’in evine vardı. Partinin iptal edilmesine şaşırmıştı ama Kress ile başbaşa bir akşam geçireceği için mutlu olmuştu. Kress, Idi’ye beraber hazırladıkları hologramın Cath’i nasıl sinir ettiğini anlatıp onu neşelendirdi. Bunları anlatırken, aynı zamanda Idi’nin bundan kimseye bahsetmediğini de teyit etmiş oldu.</p>

  <p>Tatmin olmuş bir şekilde Kress başını salladı. Kadehleri tekrar şarapla doldurdu, şişede sadece bir yudum kalmıştı. “Yeni bir şişe getireyim,” dedi. “Benimle mahzene gelip güzel bir şarap seçmemde yardımcı olur musun? Damak zevkin her zaman benden daha iyi olmuştur.”</p>

  <p>Idi oldukça hevesli bir şekilde Kress’i takip etti. Ama Kress merdivenlerin üstündeki kapıyı açıp Idi’ye önden girmesi için işaret ettiğinde duraksadı. “Işıklar nerede?” dedi. “Ve bu tuhaf koku... bu koku ne, Simon?”</p>

  <p>Kress onu kapıdan içeriye doğru ittiğinde, Idi kısa bir süre şaşkınlıkla baktı. Sonra çığlıklar içerisinde merdivenlerden aşağı yuvarlandı. Kress ardından kapıyı kapatıp daha önce bu amaçla oraya bıraktığı çekiç ve tahtaları kullanarak kapıyı çiviledi. Kress çivi çakmayı bitirmek üzereyken Idi’nin feryatlarını duydu. “Canım acıdı,” diye bağırdı Idi. “Simon, ne yapıyorsun?” Birden acıyla feryat etti Idi ve kısa bir süre sonra çığlıklar başladı.</p>

  <p>Çığlıklar saatlerce dinmedi. Kress çığlıkları boğsun diye sensoryumda bir komedi filmi açtı.</p>

  <p>Idi’nin öldüğüne emin olduğunda, onun jetini kuzeydeki volkanlara götürüp lavın içine attı. Kilitlenebilen çekici gerçekten de iyi bir yatırım olmuştu.</p>

  <p class="p19">Ertesi sabah Kress mahzene bakmaya gittiğinde kapıdan garip tırmalama benzeri sesler geliyordu. Sesleri birkaç dakika boyunca endişeyle dinledi; Idi acaba ölmemişti de dışarı çıkmak için kapıyı mı tırmalıyordu? Bu pek olası gözükmüyordu; bu sesler kesinlikle çölkrallarından geliyordu. Kress bunun iyiye işaret olmadığını düşündü. En azından bir süre daha kapıyı kilitli tutmaya karar verdi; bir kürek alıp kırmızı ve siyah anneleri kalelerine gömmeye gitti.</p>

  <p>Ama hayattalardı.</p>

  <p>Siyahların kalesi volkanik camlar ile parlıyordu ve kalenin etrafı kaleyi onaran ve büyüten çölkrallarıyla doluydu. En yüksek kule Kress’in beline geliyordu, üstünde ise yüzünün grotesk bir karikatürü bulunuyordu. Kaleye yaklaşınca, siyahlar işlerini bırakıp iki sıra halinde savaş pozisyonu aldılar. Arkasına baktığında, diğerlerinin kaçış yolunu kapattığını gördü. Şaşkınlığa uğrayıp küreği elinden düşürdü. Ayağının altındaki birkaç hareketliyi ezerek tuzaktan hızlıca kaçtı.</p>

  <p>Kırmızıların kalesi yüzme havuzunun duvarı boyunca yükseliyordu. Anneleri çukurun içinde güvenli bir şekilde duruyordu, etrafı kumlar ve mazgallar ile çevriliydi. Kırmızılar havuzun tüm dip yüzeyini kaplamışlardı. Kalelerine kaya mantarı ve kocaman bir kertenkele taşıyorlardı. Kress korkup havuzun kenarından çekilince ayağının altında bir çıtırtı duydu. Aşağıya baktığında, üç tane hareketli bacağına tırmanıyordu. Kress onları üzerinden atıp öldürünceye kadar ezdi. Ama hızla diğerleri yaklaşıyordu. Hatırladığından daha büyüklerdi. Bazıları başparmağı kadardı.</p>

  <p>Var gücüyle koştu. Evin içine girebildiğinde kalbi hızla atıyordu ve nefes nefese kalmıştı. Kapı arkasından kapanıverdi, Kress hemen kapıyı kilitledi. Evi böcek-geçirmezdi, burada güvendeydi.</p>

  <p>Sert bir içki ile sinirlerini yatıştırdı. Demek ki zehir annelere işlemiyordu ama bunu tahmin etmeliydi. Wo annelerin her şeyi yiyebileceğini söylemişti. Böcek spreyini kullanmak zorunda kalacaktı. Bir bardak içki daha içip deri koruyucusunu giydi ve böcek spreyinin tüpünü sırtına bağladı. Ardından kapıyı açtı.</p>

  <p>Dışarıda çölkralları bekliyordu.</p>

  <p>Ortak tehdit karşısında ittifak kurmuş iki ordu Kress’i karşıladı. Beklediğinden daha kalabalıktılar. Tanrı’nın belası anneler deli gibi yavruluyorlardı. Her yerdeydiler. Karşısında adeta çölkrallarından oluşmuş bir deniz vardı.</p>

  <p>Kress hortumu çıkarıp tetiğe bastı. En yakınındaki çölkrallarının üzerine gri bir sis çöktü. Kress sisi savurmak içine elini sağa sola salladı.</p>

  <p>Spreyin ulaştığı yerlerde çölkralları korkunç bir şekilde titreyip felç geçirerek ölüyorlardı. Kress gülümsedi. Onun dengi değillerdi. Yeni bir sis bulutu oluşturup siyah ve kırmızıların ölü bedenlerinin üzerinden ilerledi. Ordular geri çekildi. Kress orduları yarıp doğrudan annelerine doğru ilerlemek niyetindeydi.</p>

  <p>Birden geri çekilme durdu. Binlerce çölkralı Kress’e doğru akın etmeye başladı.</p>

  <p>Kress bir karşı saldırı olmasını bekliyordu zaten. Olduğu yerde durup sisle kaplı kılıcını önündeki orduya sallamaya başladı. Hepsi Kress’e hücum edip ölüyorlardı. Ancak birkaç tanesi sis bulutunu aşmıştı, Kress de sonuçta her yere sıkamıyordu. Onların bacağına tırmandığını hissetti, deri koruyucusunu nafile bir şekilde ısırıyorlardı. Kress onlara aldırış etmeden sıkmaya devam etti.</p>

  <p>Aniden kafasında ve omzunda yumuşak bir şeyler hissetmeye başladı.</p>

  <p>Bir an irkildikten sonra yukarı baktı. Evin ön tarafı çölkrallarıyla kaynıyordu. Siyahlar, kırmızılar, yüzlercesi. Hepsi kendilerini Kress’in üzerine atmaya başlamışlardı. Kress’i tamamen kapladılar. Bir tanesi Kress’in maskesine düşüp parmaklarıyla gözlerini tırmalamaya çalışırken Kress çölkralını söküp attı.</p>

  <p>Hortumunu kaldırıp önce yukarı sonra da evin önüne doğru sıkmaya başladı, ta ki üstüne atlayan tüm çölkralları ölene kadar. Yukarı sıktığı ilacın oluşturduğu sis dumanı Kress’in üstüne çöküp onu öksürttü. Bir yandan öksürüyor, bir yandan sıkmaya devam ediyordu. Ancak evin önündekileri temizledikten sonra yerdekilere dönebildi.</p>

  <p>Hepsi Kress’in üstünü sarmıştı, bazıları vücuduna tırmanmış gezinirken, diğer yüzlercesi de onlara katılmaya çalışıyordu. Kress sisi onlara yönlendirdi. Ama hortum çalışmadı. Hortumdan yüksek bir gaz kaçırma sesi geldi ve Kress’in omuzları arasından koca bir sis demeti yükseldi. Gaz, Kress’in etrafını sarıp nefesini kesmekle kalmamış, gözlerini yakmış ve buğulamıştı. Elini hortuma uzatınca elinin üzeri ölü çölkrallarıyla kaplandı. Çölkralları hortumu yemişlerdi. Kress gaz bulutu içinde boğulmuş, hiçbir şey göremiyordu. Biraz tökezledi ve çığlık atmaya başladı. Üzerinden çölkrallarını atarak eve doğru hızlıca koştu.</p>

  <p>İçeri girince halının üzerine yatıp üzerindeki tüm çölkrallarını ezene kadar bir o yana bir bu yana yuvarlandı. Böcek ilacı da bitmişti, çok güçsüz bir şekilde tıslıyordu. Kress deri koruyucusunu çıkarıp duşa daldı. Sıcak su Kress’i adeta haşladı ve cildini kızarttı ama huylanmasını anca geçirebilmişti.</p>

  <p>En kalın iş pantolonunu ve deri ceketini sinirli bir şekilde teker teker silkeledikten sonra üzerine geçirdi. “Kahretsin,” diye homurdandı kendi kendine, “kahretsin.” Boğazı kurumuştu. Evin giriş holünü baştan aşağı kontrol ettikten sonra, bir kadeh içki içmek için kendini koltuğa atıverdi. “Kahretsin,” dedi tekrar. İçkisini doldururken elleri titriyordu, içkinin bir kısmını halıya döktü.</p>

  <p>Alkol biraz da olsa sinirlerini yatıştırmıştı ama korkusunu geçirememişti. İkinci kadehi içtikten sonra bir hırsız gibi gizlice pencereye doğru gitti. Çölkralları pencerenin kalın plastik çerçevesinde geziniyorlardı. Korkuyla ürperdi ve hemen iletişim konsolunun başına geçti. Yardım çağırması gerekiyordu. Eğer yetkilileri ararsa, polisler ellerinde alev silahları ile gelip...</p>

  <p>Simon Kress aramayı yarıda kesip sinirle homurdandı. Polisi arayamazdı. Polislere şarap mahzenindeki beyazları anlatmak zorunda kalırdı ve bu durumda polisler oradaki cesetleri bulurdu. Büyük ihtimalle anne, Cath m’Lane’i tamamen yemişti ama kesinlikle Idi Noreddian hâlâ oradaydı. Onu parçalara bölmemişti çünkü. Ayrıca kemikler olacaktı. Hayır, polisleri ancak son çare olarak arayabilirdi.</p>

  <p>Konsolun başında somurtuyordu. İletişim ekipmanı tüm duvarı kaplıyordu, buradan Baldur’daki herkese ulaşabilirdi. Bir sürü parası vardı, ayrıca kurnazdı; her zaman kurnazlığı ile övünmüştü. Bu işi de bir şekilde çözecekti.</p>

  <p>Önce Wo’yu aramayı düşündü ama bir süre sonra bu fikirden de vazgeçti. Wo çok şey biliyordu ve kendisine sorular soracaktı, yani ona güvenemezdi. Kendisine soru <i>sormadan</i> dediklerini yapacak birilerine ihtiyacı vardı.</p>

  <p>Bir anda yüzündeki somurtma yok olup yavaşça gülümsemeye dönüştü. Kress’in çevresi genişti. Uzun zamandır aramadığı bir numarayı aramaya koyuldu.</p>

  <p>Ekranda bir kadının yüzü belirdi: beyaz saçlı, yumuşak ifadeli, uzun kanca burunlu bir kadın. Sesi oldukça neşeli ve canlıydı. “Simon,” dedi. “İşler nasıl gidiyor?”</p>

  <p>“İşler tıkırında, Lissandra,” diye cevap verdi Kress. “Senin için bir işim var.”</p>

  <p>“Temizleme işi mi? Son görüştüğümüzden beri fiyatı artırdım, Simon. Ne de olsa on sene geçti.”</p>

  <p>“Ücreti merak etme,” dedi Kress. “Ne kadar cömert olduğumu bilirsin. Senden böcek ilaçlaması yapmanı istiyorum.”</p>

  <p>Lissandra hafifçe gülümsedi. “Üstü kapalı konuşmana gerek yok, Simon. Bu arama polis tarafından dinlenemez, koruma altında.”</p>

  <p>“Hayır, ciddiyim. Bir böcek sorunum var. Ama tehlikeli böcekler. Onları temizlemeni istiyorum. Hiç soru sormayacaksın, anlaşıldı mı?”</p>

  <p>“Anlaşıldı.”</p>

  <p>“Güzel. Bu iş için... üç dört operatöre ihtiyacın olacak. Isı geçirmez deri koruyucuları giyin, operatörlerin alev silahı, lazer ya da o ayarda bir şeyler alsın. Sonra evime gelin. Problemin ne olduğunu göreceksiniz. Her yer böcek kaynıyor. Taş bahçemde ve eski yüzme havuzumda kaleler bulacaksınız. Kaleleri yok edip içinde ne var ne yok öldürün. İş bitince kapımı çalın, size yapmanız gereken diğer şeyi göstereceğim. Buraya hemen gelebilir misiniz?”</p>

  <p>Kadının suratında hiçbir duygu belirtisi yoktu. “Bir saat içinde çıkarız.”</p>

  <p class="p19">Lissandra sözünün eriydi. Küçük siyah jetinde üç operatörle birlikte Kress’in evine vardı. Kress onları evinin güvenli ikinci kat penceresinden izliyordu. Tüm operatörler siyah plastik deri koruyucusu giymişlerdi, yüzleri belli olmuyordu. İki tanesinde taşınabilir alev silahı vardı, üçüncüsü ise yanında lazer silahı ve birtakım patlayıcılar getirmişti. Lissandra ise hiçbir şey taşımıyordu. Kress, Lissandra’yı emir verme biçiminden tanımıştı.</p>

  <p>Önce durumu kontrol etmek için jet ile alçaktan uçmaya başladılar. Bu durum karşısında çölkralları bir anda çılgına döndü. Kırmızı ve siyah hareketliler her yere telaş içinde koşuşturmaya başladılar. Kress olduğu yerden bahçedeki siyahların kalesini görebiliyordu. Kale aşağı yukarı insan boyundaydı. Surlar adeta siyah savunmacılarla kaynıyordu, büyük bir grup hareketli de kalenin derinliklerine doğru akın ediyordu.</p>

  <p>Lissandra’nın jeti Kress’in yakınında durdu ve operatörler silahlarını çıkarıp jetten indiler. Çok acımasız ve korkunç görünüyorlardı.</p>

  <p>Siyahların ordusu operatörler ile kalenin arasına yerleşti. Kırmızılar ise... Kress bir anda kırmızıların ortalıkta olmadığını fark etti. Nereye kaybolmuşlardı?</p>

  <p>Lissandra siyahları işaret etti ve seslendi, iki operatör alev silahlarını doğrultup siyah çölkrallarına doğru ateşlediler. Silahları garip sesler çıkararak kükrüyor, mavi ve kırmızı alevler püskürtüyordu. Çölkralları kızarıp ölüyorlardı. Operatörler ileri ve geri etkili bir şekilde alev saçıyor, birbirleriyle koordine çalışıyorlardı. Dikkatli ve emin adımlarla ordunun üzerine yürüyorlardı.</p>

  <p>Siyah ordu yanıyor ve dağılıyordu, hareketlilerin hepsi ayrı yönlere koşuşturuyorlardı; bir kısmı kaleye, bir kısmı düşmana doğru. Ama hiçbiri operatörlere ulaşamıyordu. Lissandra’nın adamları son derece profesyoneldi.</p>

  <p>Aniden operatörlerden biri tökezledi.</p>

  <p>Ya da tökezlemiş gibi görünüyordu. Kress bir daha baktığında adamın altındaki zeminin çöktüğünü gördü. Kress korku içinde kaldı; tünel kazmışlardı: tüneller, çukurlar, tuzaklar. Operatör beline kadar kuma batmıştı ve birden adamın etrafındaki zeminden kırmızı çölkralları fışkırdı. Operatör alev silahını düşürüp çılgınca kendi vücuduna vurmaya başladı. Korkunç çığlıklar atıyordu.</p>

  <p>Diğer operatörler önce duraksadılar, sonra dönüp alev saçmaya devam ettiler. Koca bir alev yığını hem yerdeki operatörü hem de çölkrallarını sarmıştı. Bir anda tüm çığlıklar durdu. Güveni yerine gelen ikinci operatör kaleye dönüp bir adım daha attı ama ayak bileklerine kadar kuma girince birden irkildi. Ayağını çekip geri adım atmaya çalıştı ama nafile, etrafındaki tüm kum çöküverdi. Dengesini kaybedip tökezledi ve can çekişip yerde yuvarlanmaya başladığında yüzlerce çölkralı adamın üzerine üşüştü. Alev silahı artık işe yaramaz hale gelmişti.</p>

  <p>Kress sesini duyurabilmek için bağırmaya ve camı yumruklamaya başladı. “Kale! Kaleyi yok edin!”</p>

  <p>Arkada jetinin yanında bekleyen Lissandra, Kress’i duydu ve anladım dercesine işaret etti. Üçüncü operatör lazer silahını alıp ateşlemeye başladı. Silahtan çıkan lazer ışını kalenin tepesini kopardı. Operatör kalenin tepesini çok keskin bir şekilde parçalayabilmişti; lazer kumları ve taştan yapılmış siperleri adeta unufak etmişti. Kuleler yıkıldı. Kress’in kulelerdeki yüzü paramparça oldu. Lazer ışınları kalenin her yerine girmişti. Kale yerle bir olmuş, bir kum yığınına dönüşmüştü. Ama siyahlar hâlâ hareket ediyorlardı. Anneyi çok derine gömmüşlerdi ve belli ki lazer o kadar derine inememişti.</p>

  <p>Bunun üzerine Lissandra operatöre yeni bir emir verdi. Operatör lazeri kenara koyup yanına bir patlayıcı aldı, sonra da ilerlemeye başladı. Az önce ölen operatörün dumanlar çıkan cesedinin üzerinden atlayıp Kress’in taş bahçesinin sert zeminine kondu ve elindeki patlayıcıyı fırlattı. Bomba enkaz haline gelmiş siyah kalenin üstüne düştü. Patlamayla beraber her yeri beyaz ışık sardı; ışık Kress’in gözlerini adeta kör etti. Kum, taşlar ve çölkralları etrafa saçıldı. Kısa bir süreliğine toz bulutu her şeyi örttü. Gökten çölkralları ve parçalanmış vücutları yağıyordu.</p>

  <p>Siyah hareketliler ölmüş, tümüyle hareketsiz kalmışlardı.</p>

  <p>“Havuz,” diye bağırdı Kress pencereden. “Havuzun içindeki kaleyi de yok edin.”</p>

  <p>Lissandra, Kress’i hemen anlamıştı. Bahçe ölü siyahlarla kaplıydı ama kırmızılar hızlıca geri çekilip bir araya toplanıyorlardı. Operatör kısa bir süreliğine ne yapacağını bilemedi ama sonra bir bomba daha çıkardı. Bombayı atmak için havuza doğru bir adım attı ama Lissandra operatörü geri çağırıp kendisini takip etmesini işaret etti.</p>

  <p>Sonrası çok basitti. Operatör jete bindi ve Lissandra’yla birlikte havalandılar. Kress olup bitenleri görebilmek için diğer odanın penceresine koştu. Jetle havuzun tam üstüne geldiler, operatör güvenli bir şekilde jetin içinden kırmızı kaleye bombalar yağdırdı. Dördüncü seferden sonra kale harabeye dönmüş, çölkralları ise tamamen hareket etmeyi bırakmışlardı.</p>

  <p>Lissandra işini garantiye alıyordu. Her bir kaleyi birer kez daha bombalattı. Son olarak, operatör kalelerin altında herhangi bir hayat belirtisi kalmadığından emin olmak için lazer silahıyla kaleleri birer kez taradı.</p>

  <p>Sonunda Lissandra ve adamı Kress’in kapısını çaldılar. Kress kapıyı açarken manyakça sırıtıyordu. “Harika,” dedi, “çok güzel.”</p>

  <p>Lissandra deri koruyucunun maskesini çıkardı. “Bu sana pahalıya mal olacak, Simon. İki adamım öldü, ayrıca kendi hayatımı da tehlikeye attım,”</p>

  <p>“Merak etme,” dedi Kress. “Ödemeni yapacağım. Sen yeter ki işi bitir, istediğin parayı fazlasıyla alacaksın.”</p>

  <p>“Geriye ne kaldı?”</p>

  <p>“Şarap mahzenimi temizlemeniz gerekiyor,” dedi Kress. “Aşağıda bir kale daha var. Ama bu sefer bomba kullanmayacaksınız. Evimin başıma yıkılmasını istemiyorum.”</p>

  <p>Lissandra adamına işaret etti. “Dışarı çıkıp Rajk’ın alev silahını al. Çalışıyordur.”</p>

  <p>Operatör alev silahını alıp geldi, hazırdı ve sessizce bekliyordu. Kress onları şarap mahzenine indirdi.</p>

  <p>Büyük kapı hâlâ üzerinde tahtalar ve çiviler ile kapalıydı, tıpkı en son bıraktığı gibi. Ama azıcık dışa doğru eğilmişti, sanki içeriden çok büyük bir güçle itilmişti. Bu manzara Kress’i tedirgin etti, tıpkı üzerlerindeki sessizlik gibi. Lissandra ve adamı kapının üzerindeki tahtaları sökerken Kress kapıdan oldukça uzakta duruyordu. Alev silahını işaret ederek “Bu şey burada güvenli mi?” diye mırıldandı. “Yangın da istemiyorum, biliyorsun.”</p>

  <p>“Yanımda lazer silahı var,” dedi Lissandra. “Öldürmek için lazeri kullanacağız. Büyük ihtimalle alev silahına ihtiyacımız olmayacak. Ama her ihtimale karşı yanımızda olmasını istiyorum. Yangından daha kötü şeyler de var, Simon.”</p>

  <p>Kress başını salladı.</p>

  <p>Kapıdaki son tahtayı çıkardılar. Aşağıdan hâlâ hiç ses gelmiyordu. Lissandra emir verdi, adamı Lissandra’nın arkasına geçip alev silahını kapıya doğru tuttu. Lissandra maskesini tekrar takıp lazer silahını doğrultarak kapıya doğru bir adım attı ve kapıyı açtı.</p>

  <p>Ne bir hareket, ne bir ses vardı. İçerisi zifiri karanlıktı.</p>

  <p>“Işık var mı?” diye sordu Lissandra.</p>

  <p>“Kapının hemen arkasında,” dedi Kress. “Sağ tarafta. Merdivenlere dikkat et, oldukça dik.”</p>

  <p>Lissandra kapıdan içeri adımını atıp lazeri sol eline aldı ve sağ eliyle ışık düğmesini aradı. Hiçbir şey olmadı. “Düğmeyi buldum,” dedi Lissandra, “ama sanırım çalış...”</p>

  <p>Sonra korkunç bir çığlık atıp geriye doğru sendeledi. Kocaman beyaz bir çölkralı kadının bileğine atlamıştı. Çölkralının ısırdığı yerden kanlar akıyordu; deri koruyucu hiçbir işe yaramamıştı. Çölkralı Lissandra’nın eli kadar büyüktü.</p>

  <p>Lissandra odadan bir anda fırlayıp elini en yakın duvara vurmaya başladı. Defalarca aynı şeyi yaptı. Elini duvara her vuruşunda ezilme sesi geliyordu. Sonunda elindeki çölkralı yere düştü. Kadın sızlayarak dizlerinin üzerine çöktü. “Sanırım parmaklarım kırıldı,” dedi yavaşça. Elinden hâlâ kanlar geliyordu. Lazer silahını mahzenin kapısının yanına koydu.</p>

  <p>“Oraya inmem ben,” dedi operatör net bir ses tonuyla.</p>

  <p>Lissandra adama bakıp, “Hayır,” dedi. “Kapıda dur ve her şeyi yak. Küle çevir. Anlaşıldı mı?”</p>

  <p>Adam kafasını salladı.</p>

  <p>Simon Kress sızlanmaya başladı. “<i>Evim,</i>” dedi. Çok korkmuştu. Beyazlar çok <i>büyümüşlerdi.</i> Tanrı bilir aşağıda daha kaç tanesi vardı. “Hayır,” dedi Kress. “Bırakın, bırakın. Fikrimi değiştirdim, bırakın.”</p>

  <p>Lissandra kulaklarına inanamadı. Elini çıkarıp Kress’e gösterdi. Eli kan içindeydi ve yeşil siyah karışımı bir irinle kaplıydı. “Küçük dostun eldivenimin üstünden ısırdı ve o yaratığı öldürmek ne kadar sürdü gördün. Evine ne olacağı umurumda değil, Simon. Aşağıda her ne halt varsa ölecek.”</p>

  <p>Kress, Lissandra’yı doğru dürüst dinlememişti bile. Mahzenin kapısının arkasındaki hareketliliği görebildiğini düşünüyordu. Lissandra’ya saldıran ile aynı boyda çölkrallarından oluşan bir orduyu üzerine gelirken hayal etti. Kendisinin yüzlerce küçük bacak üzerinde taşınıp annenin iştahla beklediği deliğe doğru götürüldüğünü gözlerinin önüne getirdi. Korkmuştu. “Yapmayın,” dedi.</p>

  <p>Kress’i dinlemediler.</p>

  <p>Kress ileri doğru atıldı, Lissandra’nın operatörü tam ateşlemeye hazırlanırken adamın sırtına omzuyla vuruverdi. Operatör çarpmanın etkisiyle bağırdı, dengesini kaybetti ve zifiri karanlığın içine düştü. Kress adamın merdivenlerden düşerkenki sesini duyabiliyordu. Sonra da diğer sesleri duydu: delme, ısırma ve yumuşak ezilme sesleri.</p>

  <p>Sonra hızlıca Lissandra’ya doğru döndü. Kress soğuk ter içinde kalmıştı ama üzerinde garip ve hastalıklı bir heyecan vardı. Neredeyse cinsel bir haz duyuyordu.</p>

  <p>Lissandra maskesinin içinden sakin ve soğuk bakışlarını Kress’e çevirdi. “Ne yapıyorsun, Simon?” dedi, Kress onun kenara bıraktığı lazer silahını alırken. “<i>Simon</i>!”</p>

  <p>“Barış,” dedi Kress kıkırdayarak. “İyi ve cömert olduğum sürece tanrılarına zarar vermezler. Şimdiye kadar hep zalim bir tanrıydım. Aç bıraktım onları. Şimdi olanları telafi etme zamanı.”</p>

  <p>“Sen delisin,” dedi Lissandra. Bu, söylediği son şey olmuştu. Kress kadının göğsünde kolunun girebileceği büyüklükte bir delik açtı. Cesedi içeriye sürükleyip mahzenin merdivenlerinden aşağıya yuvarladı. Bu seferki sesler daha da yüksekti: kabuk çıtırtıları, oyma sesleri ve derinden gelen vıcık vıcık sesler. Kress kapıyı tekrar çiviledi.</p>

  <p>Mahzenden çıkarken tüm korkusunu bir anda dindiren derin bir huzur hissiyle dolmuştu. O kadar huzurluydu ki korkunun kendisine ait olduğundan şüphe etti.</p>

  <p class="p19">Evi terk edip şehre uçmayı planlamıştı, bir geceliğine bir otel odası kiralayacaktı, belki de bir yıllığına. Ama Kress planı uygulamak yerine içmeye başladı. Sebebini de bilmiyordu. Saatlerce durmadan içti ve salonun halısına içinde ne varsa kustu. Bir yerden sonra uykuya daldı. Uyandığında evin içi zifiri karanlıktı.</p>

  <p>Kanepeye çöktü. <i>Sesler</i> duyuyordu. Duvarların içinde hareket eden bir şeyler vardı. Etrafını sarmışlardı. Her şeyi inanılmaz bir netlikle duyabiliyordu. Duyduğu her minik çıtırtı bir çölkralının ayak sesiydi. Gözlerini kapadı ve beklemeye koyuldu, üstüne çullanmalarını bekliyor, belki birine değerim diye hareket etmeye korkuyordu.</p>

  <p>Kress hıçkıra hıçkıra ağlamaya başladı ve bir süre daha hiç hareket edemedi. Ama hiçbir şey olmadı.</p>

  <p>Gözlerini tekrar açtı. Birden ürperdi. Etrafındaki gölgeler yavaşça yok olmaya başladı. Pencerelerden ay ışığı vuruyordu. Gözleri odanın karanlığına alışmıştı.</p>

  <p>Salon bomboştu. Hiç ama hiçbir şey yoktu odada. Sadece sarhoşluğun tetiklediği korkular...</p>

  <p>Simon Kress kendini toparladıktan sonra ayağa kalkıp ışığı açmaya gitti.</p>

  <p>Hiçbir şey yoktu. Oda bomboş ve sessizdi.</p>

  <p>Etrafı dinledi. Hiç ses yoktu. Duvarlarda da hiçbir şey yoktu. Hepsi kendi hayal gücüydü, korkularıydı.</p>

  <p>Lissandra ve mahzendeki yaratık ile olanları hatırladı. İçini utanç ve sinir kapladı. Neden öyle bir şey yapmıştı? Lissandra’ya o şeyi yakması için, öldürmesi için yardım edebilirdi. <i>Neden...</i> Kress neden olduğunu bal gibi biliyordu. Bunu kendisine beyazların annesi yapmıştı, korkuyu içine o salmıştı. Wo bu yaratığın psişik olduğunu söylemişti, hem de çok küçükken bile. Artık kocaman, devasa olmuştu. Cath ve Idi’yi yemişti ve bugün iki ceset daha eklenmişti menüsüne. Kesinlikle daha da büyüyecekti. Ayrıca, insan etinin tadını aldı diye düşündü Kress.</p>

  <p>Titremeye başladı ama hemen kendisini kontrol altına aldı. Ne de olsa o şey kendisine zarar vermeyecekti. Sonuçta Kress tanrıydı ve beyazlar her zaman onun en sevdikleri olmuştu.</p>

  <p>Ama sonra anneye kılıcı nasıl sapladığını hatırladı. Bunu Cath gelmeden önce yapmıştı. Tanrı’nın belası kadın.</p>

  <p>Burada daha fazla kalamazdı. Anne tekrar acıkacaktı. Böyle büyümüşken de çok sürmezdi. Hemen yine karnı zil çalacaktı. Kress o zaman ne yapacaktı? Bu yaratık hâlâ şarap mahzenine tıkılıyken bir an önce güvenli şehre kaçmalıydı. Aşağıda sadece tahtalar ile çivilenmiş bir kapı, mahzenin zemininde ise sertleşmiş toprak yığını vardı. Hareketliler rahatlıkla tünel kazabilirlerdi. Ya özgür kalırlarsa... Kress bunu düşünmek bile istemedi.</p>

  <p>Yatak odasına gitti ve eşyalarını topladı. Üç tane çanta hazırladı. Sadece ihtiyacı olan kıyafetleri aldı; tek ihtiyacı onlardı çünkü. Geri kalanlar ise kıymetli eşyalarıydı; mücevherler, sanat eserleri ve kaybetmeyi göze alamayacağı diğer şeyler. Eve geri dönmeyi düşünmüyordu.</p>

  <p>Sürüngen yaratığı, Kress’i merdivenlerden aşağı uğursuz bakışlarıyla takip etti. Hayvan bir deri bir kemik kalmıştı. Şöyle bir bakınca Kress onu en son beslediğinden beri ne kadar çok zaman geçtiğini fark etti. Normalde sürüngen yaratık kendi başının çaresine bakardı ama son zamanlarda çölkralları ona pek zırnık koklatmamışlardı belli ki. Birden Kress’in ayağına yapışınca, Kress onu kovup tekmeledi. Sürüngen yaratık yediği tekmeden sonra hızla kaçtı.</p>

  <p>Kress çantalarını güçlükle taşıyarak dışarı çıktı ve kapıyı arkasından kapadı.</p>

  <p>Bir süreliğine evin önünde donakaldı, kalbi küt küt atıyordu. Jeti ile arasında sadece birkaç metre vardı ama Kress oradan geçmeye korkuyordu. Ay ışığı parlaktı ve evinin önü tam bir katliam yeriydi. Lissandra’nın iki adamının cesetleri oldukları yerde duruyordu; biri yanmıştı ve tanınmaz haldeydi, diğeri de ölü çölkralları yığınının altında kalmıştı. Kırmızı ve siyah hareketlilerin cesetleri adamın her tarafını sarmıştı. Kress için buradaki çölkrallarının öldüğünü hatırlamak biraz zaman almıştı; sanki ölmemiş de sadece bekliyorlardı, tıpkı her zaman yaptıkları gibi.</p>

  <p>Saçmalık, dedi kendi kendine. Yine sarhoşluğun verdiği korkuydu yaşadığı. Kalelerinin yok olduğunu gözleriyle görmüştü. Bahçedekilerin hepsi ölüydü ve beyaz anne de şarap mahzeninde kilitliydi. Birkaç derin nefes aldıktan sonra çölkrallarının üstüne doğru adımını attı. Bastıkça çatırdıyorlardı. Kress hepsini hunharca ezdi, hiçbiri kımıldamadı.</p>

  <p>Kress gülümsedi ve sesi, güvende olmanın sesini dinleyerek yavaş yavaş savaş alanının üzerinden yürümeye devam etti.</p>

  <p>Çatır. Çutur. Katır. Kutur.</p>

  <p>Çantalarını yere koyup jetin kapısını açtı.</p>

  <p>Karanlığın içinden bir şey kımıldadı. Jetinin koltuğunda beyaz bir şey duruyordu. Ön kolu kadar uzundu. Kıskaçlarını yumuşakça gıcırdatıp vücudunu çevreleyen altı tane gözle Kress’e bakıyordu.</p>

  <p>Kress korkudan altına işedi ve yavaşça geri çekildi.</p>

  <p>Jetin içinde daha fazla hareketlilik vardı. Kress geri çekilirken kapıyı açık bırakmıştı. O geri çekildikçe koltuğun üzerinde duran çölkralı dikkatli bir şekilde Kress’in üzerine yürümeye başladı, diğerleri de onu takip etti. Jetin koltuğunun altına saklanmışlardı, döşemeye bir oyuk açıp içine girmişlerdi. Ve şimdi birden hepsi dışarıya çıkmıştı. Jetin etrafında bir halka oluşturdular.</p>

  <p>Kress gerginlikten dudaklarını ısırdı, dönüp hızlıca Lissandra’nın jetine doğru ilerledi.</p>

  <p>Ama yarı yolda durdu. Lissandra’nın jetinde de bir şeyler hareket ediyordu. Ay ışığında belli belirsiz görünen koca böceksi şeyler.</p>

  <p>Kress sızlanıp evine doğru geri gitti. Ön kapıya geldiğinde yukarıya baktı.</p>

  <p>Binanın duvarlarında bir düzine uzun beyaz yaratık bir o yana bir bu yana hareket ediyordu. Dört tanesi daha önce leş şahininin yuva olarak kullandığı çan kulesinin tepesinde toplanmıştı. Bir şekil oluşturuyorlardı. Bir yüz. Çok tanıdık bir yüz.</p>

  <p>Simon Kress çığlık atarak evin içine koştu.</p>

  <p class="p19">Yeterli miktarda içki olanları unutmasına yardımcı olmuş, onu uyutmuştu. Ama sonunda uyandı. Her şeye rağmen uyanıverdi. Çok kötü bir baş ağrısı vardı ve çok açtı. Hem de ölesiye açtı. Daha önce hiç bu kadar acıkmamıştı.</p>

  <p>Kress biliyordu ki acıyan <i>kendi</i> midesi değildi.</p>

  <p>Beyaz bir çölkralı şifonyerin üzerinde durmuş, antenlerini hafifçe oynatarak Kress’e bakıyordu. Dün gece jetin içinde gördüğü ile aynı boydaydı. Kress ani bir hareket yapmamaya çalıştı. “Seni... seni besleyeceğim,” dedi. “Seni besleyeceğim.” Ağzı zımpara kâğıdı gibi kupkuru olmuştu. Dudaklarını ıslattı ve odadan hızlıca çıktı.</p>

  <p>Ev çölkralı kaynıyordu; adımını nereye atacağına dikkat etmeliydi. Görünen oydu ki hepsi kendi işleriyle meşgullerdi. Duvarların içine ve dışına oyuklar açarak, evin çeşitli yerlerinde bir yerleri oyarak adeta evde tadilat yapıyorlardı. Kress evin hiç beklenmedik yerlerinde iki kere kendi portresiyle karşılaştı. Yüzlerde çarpık ve korkudan dehşete düşmüş bir ifade vardı.</p>

  <p>Kress beyaz annenin açlığını dindirmek umuduyla bahçede çürüyen cesetleri toplamaya çıktı. Ama iki ceset de yoktu. Sonra çölkrallarının kendi ağırlıklarının kat kat fazlasını rahatlıkla taşıyabildiklerini hatırladı.</p>

  <p>Annenin <i>hâlâ</i> aç olduğunu düşünmek çok berbat bir duyguydu.</p>

  <p>Kress eve tekrar girdiğinde bir grup çölkralı merdivenlerden aşağı iniyordu. Her biri sürüngen yaratığın bir parçasını taşıyordu. Hayvanın başı Kress’e adeta sitem dolu gözlerle bakıyordu.</p>

  <p>Kress buzdolabını, mutfak raflarını, çekmeceleri her şeyi boşaltıp tüm yiyecekleri mutfak katının orta yerine yığdı. Bir düzine beyaz, yemekleri almak için beklemeye koyulmuştu. Donmuş gıdaları almadılar, erimeleri için orada bıraktılar. Ama geriye kalan her şeyi anneye taşıdılar.</p>

  <p>Tüm yemekler gittiğinde, dünden beri hiçbir şey yememiş olmasına rağmen Kress kendi açlığının da biraz yatıştığını hissetti. Ama biliyordu ki bu yemekler fazla idare etmeyecekti. Yakında anne yeniden acıkacaktı ve onu beslemek zorundaydı.</p>

  <p>Kress ne yapması gerektiğini biliyordu. İletişim cihazının başına oturdu. “Malada,” dedi ilk arkadaşı aramaya cevap verdiğinde, “bu akşam küçük bir parti vereceğim. Biliyorum haber vermek için çok geciktim ama umarım gelebilirsin, gelmeni gerçekten isterim.”</p>

  <p>Sonra Jad Rakkis’i aradı ve diğerlerini. Aramaları bitirdiğinde dokuz arkadaşı gelmeyi kabul etmişti. Kress bu kadarın yeterli olmasını umdu.</p>

  <p class="p19">Kress misafirlerini dışarıda karşıladı. Beyazlar bahçeyi oldukça hızlı bir şekilde temizlemişlerdi, bahçenin zemini neredeyse savaştan önceki haline dönmüştü. Misafirleri evin ön kapısına getirdi ve önden girmelerini istedi. Onları takip etmedi.</p>

  <p>Misafirlerden dördü eve girince, Kress cesaretini toplayabildi. En son gelen misafirin de üstüne kapıyı kapatıp şaşkınlık nidalarını ve ardından başlayan acı içindeki feryatlarını duymazdan geldi. Hemen adamın geldiği jete doğru koştu. Jetin içine güvenli bir şekilde girdi, çalıştırma tuşuna bastı. Bir küfür savurdu. Tabii ki de sadece sahibinin parmak iziyle çalışmaya programlıydı.</p>

  <p>Bir sonraki misafir Jad Rakkis’ti. Rakkis yanaşır yanaşmaz Kress jete doğru koştu, Rakkis’in kolundan tutup jetten inmesini engelledi. “Geri gir çabuk,” dedi Jad’i iterek. “Beni hemen şehre götür. Acele et Jad. <i>Gidelim buradan!</i>”</p>

  <p>Ama Rakkis sadece Kress’e baktı, yerinden oynamadı. “N’oldu, sorun ne, Simon? Anlamıyorum. Parti yok muydu?”</p>

  <p>Artık çok geçti çünkü etraflarını çevreleyen kum kımıldamaya başlamıştı, küçük kırmızı gözler onlara bakıyordu ve kıskaçlar korkunç bir şekilde gıcırdıyordu. Rakkis boğulurcasına bir ses çıkararak jetine binmeye çalıştı ama birkaç çölkralı Jad’in ayak bileğine çenelerini geçirmişti ve Jad birden dizlerinin üzerine çöktü. Kumun altı o kadar hareketliydi ki dışarıdan adeta kaynıyormuş gibi görünüyordu. Çölkralları tarafından paramparça edilirken Jad acı içinde haykırıyordu. Kress bu görüntüye bakmaya bile dayanamadı.</p>

  <p>Bu olaydan sonra Kress bir daha kaçmaya çalışmadı. Her şey bitince içki dolabında ne varsa içti ve kör kütük sarhoş oldu. Bir daha böyle bir lüksü bulamayacağını biliyordu, çünkü geriye kalan tüm içkiler aşağıdaki şarap mahzenindeydi.</p>

  <p>Kress tüm gün ağzına bir lokma dahi almamıştı ama midesine ağrılar sokan korkunç açlığı yatışmış, karnı tok bir şekilde uykuya dalmıştı. Kâbuslara dalmadan önce son düşünebildiği yarın kimi çağırabileceğiydi.</p>

  <p class="p19">Sabah olduğunda hava çok sıcak ve kupkuruydu. Kress gözlerini açtığında şifonyerin üstünde yine bir çölkralı duruyordu. Bunun bir rüya olduğunu umarak gözlerini tekrar kapatıp açtı ama rüya değildi ve uykuya da tekrar dalamıyordu. Bir süre kendisini çölkralıyla bakışırken buldu.</p>

  <p>Beş dakika boyunca bakıştılar, sonunda Kress garipliğin farkına vardı; çölkralı hareket etmiyordu.</p>

  <p>Hareketlilerin uzun süre hareketsiz kalabildiklerini biliyordu. Onları daha önce de sadece beklerken ve izlerken görmüştü. Ama yine de hep bir hareketlilik olurdu; kıskaçları oynardı, ayakları seğirirdi ya da uzun antenleri hafifçe titreşirdi.</p>

  <p>Ama bu çölkralı tamamen hareketsizdi.</p>

  <p>Kress ayağa kalkıp nefesini tuttu. Ölmüş olabilir miydi? Bir şey onu öldürmüş olabilir miydi? Şifonyerin yanına gitti.</p>

  <p>Gözler donuk ve siyahtı. Yaratık şişmiş gibi görünüyordu; sanki yumuşamış, içeriden çürüyormuş, beyaz zırhını dışarıya doğru iten bir gazla doluyormuş gibiydi.</p>

  <p>Kress titreyen ellerini ona doğru uzattı ve dokundu.</p>

  <p>Ilıktı, hatta sıcaktı ve giderek daha da ısınıyordu. Ama hareket etmiyordu.</p>

  <p>Elini çektiğinde çölkralının beyaz dış iskeletinden bir parça kopuverdi. İskeletin altındaki deri de aynı renkti ama daha yumuşak, şişkin ve sıcak görünüyordu. Neredeyse kalp gibi çarpıyordu.</p>

  <p>Kress geri çekilip kapıya doğru koştu.</p>

  <p>Koridorda odasındakiyle aynı üç tane daha vardı.</p>

  <p>Çölkrallarının üstünden atlayarak merdivenlerden aşağı koştu. Hiçbiri hareket etmiyordu. Evin içi bunlarla doluydu; ölmüşlerdi, ölüyorlardı, komadaydılar ya da her ne haltsa. Onlara ne olduğu Kress’in umurunda değildi, yeter ki hareket etmesinler.</p>

  <p>Jetin içinde de bunlardan dört tane vardı. Kress hepsini teker teker toplayıp fırlatabildiği kadar uzağa fırlattı. Tanrının belası canavarlar. Jetin içine girip yarı yenmiş koltuğa oturdu ve çalıştırma tuşuna bastı.</p>

  <p>Hiçbir şey olmadı.</p>

  <p>Kress tekrar tekrar bastı ama çalışmıyordu. Bu hiç adil değildi. Bu <i>kendi</i> jetiydi ve çalışması gerekiyordu. Neden çalışmadığını anlayamadı.</p>

  <p>Sonunda en kötü ihtimali düşünerek jetin dışına çıkıp kontrol etti. En kötüsü olmuştu da. Jetin yerçekimi ızgarasını yemişlerdi. Kapana kısılmıştı. Yine kapana kısılmıştı.</p>

  <p>Kress gözü dönmüş bir şekilde eve geri döndü. Vitrinine gidip Cath m’Lane’i öldürdüğü kılıcın hemen yanında asılı duran antik baltayı aldı ve hemen işe girişti. Kress onları paramparça ederken çölkralları kıllarını bile kıpırdatmıyorlardı. Ama ilk darbeyi vurduğunda çölkralları patlarcasına fışkırıyordu. Vücutlarının içi berbat görünüyordu; garip yarı oluşmuş organlar, insan kanına benzeyen kırmızımsı yoğun sıvı ve sarı irin.</p>

  <p>Kress yirmi tanesini öldürdükten sonra yaptığının ne kadar beyhude olduğunun farkına vardı. Hareketliler hiçbir şeydi. Ve onlardan <i>çok fazla</i> vardı. Bir gün boyunca durmadan çalışsa yine hepsini öldüremezdi.</p>

  <p>Mahzene gidip baltayı annenin üzerinde kullanması gerekiyordu.</p>

  <p>Cesaretini toplayarak aşağıya indi. Ama kapıya yaklaşınca durdu.</p>

  <p>Kapı falan kalmamıştı. Duvarlar yenmişti ve koridor iki kat genişlemiş, yuvarlak bir şekil almıştı. Görünen şey sadece koskoca bir oyuktu. Burada daha önce bir kapı olduğuna dair en ufak bir iz dahi kalmamıştı.</p>

  <p>Aşağıdan iğrenç, boğucu, berbat bir koku geliyordu.</p>

  <p>Duvarlar ıslak ve kan içindeydi, beyaz küf parçalarıyla kaplıydı.</p>

  <p>Ve en kötüsü, <i>nefes alıyordu.</i></p>

  <p>Kress odanın karşısında dururken, sıcak bir nefesin üstüne geldiği hissetti, boğulmamaya çalıştı. Hava akımı yön değiştirdiğinde kaçtı.</p>

  <p>Salona döndüğünde üç hareketli daha öldürüp olduğu yere çöktü. Ne <i>oluyordu</i>? Anlayamamıştı.</p>

  <p>Sonra aklına kendisini anlayabilecek tek insan geldi. Kress aceleyle bir çölkralını ezerek yine iletişim cihazının başına geçti. Çalışması için dua ediyordu.</p>

  <p>Jala Wo cevap verdiğinde, Kress başından geçen her şeyi bir çırpıda anlatıverdi.</p>

  <p>Wo, Kres’in konuşmasını o zayıf ve solgun suratında en ufak bir kızgınlık belirtisi olmadan, baştan sona dinledi. Kress konuşmasını bitirdiğinde Wo’nun tek söylediği, “Seni orada bırakmalıyım,” oldu.</p>

  <p>Kress yalvarmaya başladı. “Yapamazsın. Sana para veririm...”</p>

  <p>“Seni orada bırakmalıyım,” diye tekrar etti Wo, “ama bırakmayacağım.”</p>

  <p>“Teşekkür ederim,” dedi Kress. “Gerçekten teşekkür...”</p>

  <p>“Sus,” dedi Wo. “Şimdi beni dinle. Olanların hepsi senin suçun. Onlara iyi bakarsan asil ve sadık savaşçılar olurlar. Açlık ve işkenceyle onları başka bir şeye dönüştürdün. Sen onların tanrısıydın. Onları bu hale de sen getirdin. Mahzendeki anne hasta, hâlâ senin açtığın yaranın etkilerini atamamış. Hatta büyük ihtimalle delirmiş. Davranışları... olağan dışı.”</p>

  <p>“Oradan bir an önce uzaklaşman gerekiyor. Hareketliler ölü değil, Kress. Uykudalar. Hatırlarsan sana büyüdüklerinde kabukları düşer demiştim. Normalde, çok daha önceden düşmeleri gerekiyordu. Hâlâ böcek evresindeyken seninkiler kadar büyüyen çölkralı hiç duymamıştım. Sanırım bu da beyaz anneyi yaralamanın bir diğer sonucu. Artık fark etmez.”</p>

  <p>“Önemli olan çölkrallarının şu an geçirdiği dönüşüm. Anne büyüdükçe giderek zekileşir. Psişik güçleri artar, zihni daha karmaşık bir hal alır, daha da hırslanır. Zırhlı hareketliler sadece anne küçük ve yarı akıllıyken işe yarar ama annenin şimdi daha iyi hizmetkârlara ihtiyacı var, daha yetenekli olanlarına. Anlıyor musun dediklerimi? Hareketliler yeni bir çölkralı türü doğuracaklar. Görünüşlerinin nasıl olacağını bilemiyorum. Her anne kendi ihtiyaç ve arzularına göre farklı tasarlıyor. Ama iki ayakları, dört kolları ve bükülebilen parmakları olacak. Gelişmiş makineler yapıp kullanabilecekler. Bireysel olarak akıllı olmayacaklar. Ama anne kesinlikle çok akıllı olacak.”</p>

  <p>Simon, Wo’nun ekrandaki görüntüsüne şaşkınlıktan ağzı açık bir şekilde bakıyordu. “İşçilerin,” dedi boğazı düğümlenmişçesine. “Buraya getirdiklerin... tankı kuranlar...”</p>

  <p>Jala Wo hafifçe gülümsedi. “Shade,” dedi.</p>

  <p>“Shade bir çölkralı,” dedi Kress aptala dönmüş bir şekilde. “Ve sen bana... bir tank dolusu... yavru sattın...”</p>

  <p>“Saçmalama,” dedi Wo. “İlk aşamadaki bir çölkralı yavrudan ziyade sperm gibidir. Savaşlar onları eğitir ve kontrol altında tutar. Sadece yüzde biri ikinci seviyeye ulaşabilir. Ve sadece binde biri üçüncü ve son seviyeye ulaşabilir, tıpkı Shade gibi. Yetişkin çölkralları küçük anneler hakkında hassas değillerdir. Küçük annelerden çok var ve onların hizmetkârları birinci seviye böcekler.” Wo iç çekti. “Ve tüm bu konuşma tam bir zaman kaybı. Yakında beyaz anne tamamen akıllı hale gelecek. Artık sana ihtiyaç duymayacak, senden nefret ediyor ve çok acıkacak. Anneler dönüşümden önce ve sonra çok miktarda besin tüketmelidir. Yani oradan uzaklaşman gerekiyor. Anlıyor musun?”</p>

  <p>“Yapamam,” dedi Kress. “Jetim bozuldu ve diğer jetleri de çalıştıramıyorum. Nasıl yeniden programlayabileceğimi de bilmiyorum. Bana yardıma gelebilir misiniz?”</p>

  <p>“Evet,” dedi Wo. “Ben ve Shade bir an önce yola çıkacağız ama Asgard’dan senin evine iki yüz kilometreden fazla yol var ve delirttiğin çölkralıyla başa çıkabilmek için ekipman da ayarlamamız gerekiyor. Orada bekleyemezsin. İki ayağın var. Yürü. Doğuya doğru ilerle, elinden geldiğince hızlı bir şekilde. Oralar çok ıssız olduğu için yukarıdan seni bulmak bizim için kolay olacaktır. Ayrıca çölkrallarından uzakta olacağın için güvende olursun. Anlaşıldı mı?”</p>

  <p>“Evet,” dedi Simon Kress. “Evet, evet.”</p>

  <p>Konuşma bitince Kress hızlıca kapıya doğru yürüdü. Tam yolun yarısındayken patlama ve çatlama arası bir ses duydu.</p>

  <p>Çölkrallarından birisinin içi açılmıştı. Pembemsi sarı kanlarla kaplı dört küçük el yarıktan çıkmış ölü deriyi kenara itiyordu.</p>

  <p>Kress koşmaya başladı.</p>

  <p class="p19">Sıcağı hesaba katmamıştı.</p>

  <p>Tepeler kuru ve kayalıktı. Nefes nefese kalıp kaburgaları ağrıyana kadar var gücüyle koştu. Yorulunca yürümeye başladı, dinlenince tekrar koştu. Neredeyse bir saat boyunca kızgın güneşin altında koşup yürüdü, koşup yürüdü. Çok terliyordu, keşke yanında biraz su getirmiş olsaydı. Wo ve Shade’i görmek umuduyla gökyüzüne baktı.</p>

  <p>Kress buna uygun birisi değildi. Çok sıcaktı, çok kuruydu ve yeterli kondisyonu yoktu. Ama mahzende nefesini hissettiği anneyi aklına getirerek ve o kıpır kıpır küçük şeylerin şu an evinin her yerinde geziniyor olduğunu düşünerek yoluna devam etti. Wo ve Shade’in çölkrallarını alt edebilmesini umdu.</p>

  <p>Wo ve Shade ile ilgili kendi planları vardı. Kress’e göre tüm bu olanlar onların suçuydu ve bunun cezasını çekeceklerdi. Lissandra ölmüştü ama Kress o meslekten başkalarını da tanıyordu. İntikamını alacaktı. Kan ter içinde doğuya doğru ilerlemeye çalışırken bunu kendi kendine yüz kere tekrar etti.</p>

  <p>En azından doğuya doğru ilerlediğini umdu. Yön bulma konusunda kötüydü ve ilk panikle hangi yöne doğru koştuğundan emin değildi ama ondan sonra Wo’nun da dediği gibi doğuya doğru ilerlemeye çalıştı.</p>

  <p>İki saattir koşuyordu ama hâlâ kurtarmaya gelmemişlerdi, Kress bir şeylerin yanlış gittiğinden emin olmaya başladı.</p>

  <p>Birkaç saat daha geçince iyice korkmaya başladı. Ya Wo ve Shade onu bulamazsa? Burada ölebilirdi. İki gündür yemek yememişti; güçsüz ve korkmuştu; susuzluktan boğazı kurumuştu. Daha fazla ilerleyemiyordu. Güneş de batıyordu, birazdan karanlıkta tamamen kaybolacaktı. Yanlış olan neydi? Yoksa çölkralları Wo ve Shade’i de mi yemişti? İçi tekrar korkuyla doldu, ölesiye aç ve susuzdu. Koşmaya çalışınca tökezledi, iki kere düştü. İkincisinde yerdeki bir taş elini sıyırdı, eli kanadı. Yürürken kanını emiyordu, enfeksiyon kapmaktan korkmuştu.</p>

  <p>Güneş arkasındaki ufuktaydı. Yer biraz serinlemişti; bu Kress’i biraz rahatlattı. Son ışığa kadar yürüyüp gece uyumaya karar verdi. Çölkrallarından yeterince uzaktaydı ve Wo’yla Shade yarın sabah onu bulmaya geleceklerdi.</p>

  <p>Bir sonraki tepeyi aştığında, karşısında bir ev silüeti belirdi.</p>

  <p>Kendi evi kadar büyük olmasa da yeterince büyüktü. Bir yaşam yeriydi, güvenlikti. Kress bağırdı ve eve doğru koşmaya başladı. Yiyecek ve içecek tüketmesi gerekiyordu ve sonunda beslenebilecekti. Açlıktan ölüyordu. Tepeden aşağı eve doğru koşarken ellerini açmış evdekilere kendisini duyurmak için bağırıyordu. Güneş ışığı neredeyse tamamen gitmişti ama yine de alacakaranlıkta beş altı çocuğun oynamakta olduğunu görebiliyordu. “Hey,” diye bağırdı. “Yardım edin, imdat.”</p>

  <p>Kress’e doğru koşmaya başladılar.</p>

  <p>Kress birden durdu. “Hayır,” dedi, “ah, hayır, hayır.” Geri geri çekildi, ayağı kayınca kuma düştü, kalkıp tekrar koşmaya çalıştı ama Kress’i rahatlıkla yakaladılar. Pörtlek gözlü, koyu turuncu renkli iğrenç küçük şeylerdi. Kress çırpınsa da işe yaramamıştı. Küçük olsalar da her birinin dört kolu vardı, Kress’in ise sadece iki.</p>

  <p>Kress’i eve taşıdılar. Ufalanmış kumdan yapılmış yıkık dökük iç karartıcı bir evdi ama kapısı oldukça büyük ve karanlıktı, ayrıca nefes alıyordu. Korkunçtu ama Kress’in çığlık atmasına sebep olan şey o değildi. Kress, kalenin içinden sürünerek çıkan ve hissiz bir şekilde Kress’e bakan küçük turuncu çocuklar yüzünden bağırmıştı.</p>

  <p>Hepsinde kendi yüzü vardı.</p>

  <p class="p20">Çeviren: Ahmet Can Halat</p>
</body>
</html>