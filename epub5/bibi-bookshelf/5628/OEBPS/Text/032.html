<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Gezginler</span></p></h3>

  <p class="p15">Şu anda benden geriye kalan tek şey parçalarım. Hatıra yığınları zincirlerinden kopup kırılmış buzullar gibi uzaklara süzüldü. Bir Gezgin bizden ayrıldığında hep böyle olur. Ödünç alınan vücutlarımızın yaptığı hiçbir şeyden emin olamayız. Sadece geriye kalan izleri, etkileri taşırız.</p>

  <p>Okyanusun oradan oraya sürüklediği bir şişeye tutunan kumlar gibi. Kesilmiş bir bacağın çırpınması gibi.</p>

  <p>Ayağa kalkıyorum. Kendimi toparlıyorum. Saçım darmadağınık; tarıyorum. Yüzüm uykusuzluktan buruşmuş. Ağzımda acı bir tat var. Gezginim ağzımı kullanarak tezek mi yedi? Böyle şeyler yaparlar. Her şeyi yaparlar.</p>

  <p>Sabah olmuş.</p>

  <p>Gri, belirsiz bir sabah. Bir süre gözüm dışarıya dalıyor, ardından ürpererek jalûziyi kapatıyorum ve bu sefer, jalûzinin gri, belirsiz yüzeyi ile karşı karşıya kalıyorum. Odam dağınık görünüyor. Buraya bir kadın mı getirdim? Kül tablasında küller var. İzmarit arıyorum ve üzerinde ruj izi olan birkaç tane buluyorum. Evet, burada bir kadın varmış.</p>

  <p>Çarşafa dokunuyorum. Paylaştığımız sıcaklık hâlâ üzerinde. İki yastık da başka bir tarafta. Ancak kadın gitmiş, Gezgin gitmiş ve ben yalnızım.</p>

  <p>Bu sefer ne kadar sürdü?</p>

  <p>Telefonu alıp Santral’i arıyorum. “Bugünün tarihi nedir?”</p>

  <p>Bilgisayarın monoton kadınsı sesi, “Dört Aralık bin dokuz yüz seksen yedi, Cuma,” diye yanıtlıyor.</p>

  <p>“Saat?”</p>

  <p>“Dokuz elli bir, Doğu Standart Saati”</p>

  <p>“Hava durumu?”</p>

  <p>“Bugün için tahmin edilen sıcaklık aralığı eksi bir ile üç derece arası. Şu anki sıcaklık eksi bir derece. Rüzgâr, kuzeyden saatte yirmi beş kilometre hızla esiyor. Yağış ihtimali düşük.”</p>

  <p>“Akşamdan kalma birine ne önerirsin?”</p>

  <p>“Yemek mi, ilaç mı?”</p>

  <p>“Fark etmez,” diyorum.</p>

  <p>Bilgisayar bir süre bunun üzerinde düşünüyor. Sonra ikisine birden karar veriyor ve mutfağımı aktive ediyor. Musluktan soğuk domates suyu akıyor. Yumurtalar pişmeye başlıyor. İlaç bölmesinden mora çalan bir sıvı geliyor. Santral Bilgisayarı her zaman çok düşüncelidir. Acaba Gezginler hiç onun içine giriyor mu? Bu onlara nasıl bir heyecan verirdi? Şüphesiz Santral’in milyonlarca zihnini ödünç almak, çürüyen bir insanın kusurlu, kısa devre yapan ruhunda bir süre yaşamaktan daha heyecan verici olurdu!</p>

  <p>Dört Aralık demişti Santral, Cuma. Demek ki Gezgin beni üç gece elinde tuttu.</p>

  <p>Mora çalan şeyi içiyorum ve birinin henüz kapanmamış bir yarayla oynaması gibi bütün dikkatimle anılarımı kurcalıyorum.</p>

  <p>Salı sabahını hatırlıyorum. İşte kötü bir gün geçiriyordum. Grafiklerin hiçbiri doğru çıkmıyordu. Bölüm müdürü asabiydi; beş haftada üç kez Gezginler tarafından ele geçirilmişti ve bunun sonucunda sorumlu olduğu bölümde kargaşa çıkmış, alacağı Noel primi riske girmişti. Sisteme göre, bir kişiyi Gezginlerden kaynaklanan aksamalar yüzünden cezalandırmamak alışılagelmiş olsa da, bölüm müdürü adaletsiz bir şekilde muamele göreceğini düşünüyor gibi. Bu yüzden bize de adil davranmıyor. Bize sürekli zorluk yaşatıyor. Grafikleri gözden geçir, programı düzenle, her şeyi en baştan on kere kontrol et. Ortaya çıkan; 1988 yılı Şubat-Nisan arası kamu hizmeti tahvilatı ücret değişiminin detaylı bir ön tahmini. O öğleden sonra, buluşup grafikleri ve sonuçlarını tartışacaktık.</p>

  <p>Salı günü öğleden sonrasını hatırlamıyorum.</p>

  <p>Bu, Gezginin beni ele geçirdiği zaman olmalı. Belki işte, belki maun ağacı kaplamalı yönetim kurulu odasında, toplantı sırasında oldu. Endişeli pembe yüzler beni süzüyor; öksürüyorum, tökezliyorum, sandalyemden sendeleyerek düşüyorum. Üzgün bir halde başlarını sallıyorlar. Kimse yanıma gelmiyor. Kimse beni durdurmuyor. Gezgin tarafından ele geçirilen birine müdahale etmek çok tehlikelidir. İkinci bir Gezgin’in yakınlarda vücutsuz halde pusuya yatıp “yuva” arıyor olma olasılığı çok yüksektir. Bu yüzden benden kaçınıyorlar. Binadan ayrılıyorum.</p>

  <p>Peki ya sonra?</p>

  <p>Bu kasvetli cuma sabahında odamda oturup omletimi yiyor ve kalıntılardan üç kayıp gecemi anlamaya çalışıyorum.</p>

  <p>Bu tabii ki imkânsız. Bilinçli zihin tutsaklık süresince işlevini yerine getirir, ancak Gezginin geri çekilmesiyle birlikte o süreye ait neredeyse tüm anılar kaybolur. Sadece belli belirsiz bir kalıntı, zayıf ve sönük anıların bulanık bir filmi kalır. “Yuva” bunun ardından hiçbir zaman tam olarak aynı kişi kalamaz; yaşadığı deneyimin detaylarını hatırlayamasa bile bu deneyim onu fark ettirmeden değiştirir.</p>

  <p>Hatırlamaya çalışıyorum.</p>

  <p>Bir kız mı? Evet, izmaritlerde ruj izi var. O zaman seviştik, burada, benim odamda. Genç? Yaşlı? Sarışın? Esmer? Her şey bulanık. Ödünç alınmış vücudum neler yaptı? Yatakta iyi miydim? Sadece ben olduğumda yapmaya çalıştığım bu. Formumu korurum. 38 yaşında biri olarak, bir yaz gününde yıkılmadan üç set tenis oynamayı kaldırabilirim. Bir kadının, olması gerektiği gibi ışıldamasını sağlarım. Kendimi övmüyorum: sadece sınıflandırıyorum. Herkesin kendi yetenekleri vardır. Bunlar da benimkiler.</p>

  <p>Fakat söylenene göre Gezginler yeteneklerimizle oynamaktan tuhaf bir zevk duyarlarmış. O zaman beni ele geçiren Gezgin, bana bir kadın bulup onu yatakta defalarca hayal kırıklığına uğratmama yol açarak bundan haz almış mıdır?</p>

  <p>Bu düşünce hoşuma gitmiyor.</p>

  <p>Zihnimdeki bulanıklık kalkıyor. Santral’in tavsiye ettiği ilaç hemen işe yarıyor. Bir şeyler yiyor, tıraş oluyor, vücudum temizlenene kadar, titreşimli masaj aletinin altında duruyorum. Egzersizimi yapıyorum. Gezgin, çarşamba ve perşembe sabahı bana egzersiz yaptırmış mıydı? Büyük ihtimalle yaptırmadı. Bunu telafi etmeliyim. Artık orta yaşlarıma yakınım; kaybedilen kaslar kolay kolay geri kazanılmıyor.</p>

  <p>Dizlerim sabit, yirmi kez ayak parmaklarıma dokunuyorum.</p>

  <p>Bacaklarımı havaya kaldırıyorum.</p>

  <p>Yüzüstü yatıp şınav çekiyorum.</p>

  <p>Vücudum son zamanlarda kötü kullanılmış olsa da, buna tepki veriyor. Bu uyanışımın ilk kıvılcımı: içten gelen ürpertiyi hissetmek, hâlâ kuvvetimin olduğunu bilmek.</p>

  <p>Sıradaki isteğim temiz hava. Hızlıca kıyafetlerimi giyiyor ve evden çıkıyorum. Bugün iş yerine herhangi bir şey bildirmeme gerek yok. Salı günü öğleden sonradan beri bir Gezginim olduğunu biliyorlar. Gezginin cuma gün doğumundan önce gittiğini bilmelerine gerek yok. Bugünü boş geçireceğim. Şehrin sokaklarında yürüyerek kol ve bacaklarımı esnetecek, vücudumun maruz kaldığı istismarı telafi edeceğim.</p>

  <p>Asansöre giriyorum. Zemine kadar elli kat iniyorum. Aralık ayının kasvetine adım atıyorum.</p>

  <p>Dört bir yanımda New York’un kuleleri yükseliyor.</p>

  <p>Caddede arabalar akıyor. Sürücüler araçlarının içinde tedirgin oturuyor. Yakınlardaki bir arabanın sürücüsü her an ele geçirilebilir ve Gezgin kontrolü ele aldığında her zaman vücut koordinasyonunda anlık bir aksama olur. Caddelerde ve otoyollarda bu şekilde birçok can kaybedilmiştir; ancak bu can hiçbir zaman bir Gezgininki olmaz.</p>

  <p>Amaçsızca yürümeye başlıyorum. Elektrikli motorların yumuşak hırıltılarını dinleyerek On Dördüncü Cadde’yi geçip kuzeye yöneliyorum. Bir oğlanın deliler gibi dans ettiğini görünce ele geçirilmiş olduğunu anlıyorum. Beşinci ve Yirmi İkinci Caddelerin kesiştiği yerde kravatı buruşmuş, <i>Wall Street Journall</i>’ının bir kısmı paltosundan çıkmış zengin görünümlü göbekli bir adam yaklaşıyor. Kıkırdayarak dilini çıkarıyor. O da ele geçirilmiş. Adamdan uzaklaşıyorum. Hızla ilerleyip trafiği Otuz Dördüncü Cadde’nin altından Queens’e bağlayan alt geçide geliyor ve yaya geçidinin kenarında tartışan iki genç kızı izlemek için kısa bir süreliğine duruyorum. Kızlardan biri zenci. Gözleri korkudan yuvalarından fırlamış. Diğer kız onu parmaklıklara doğru itiyor. Belli ki ele geçirilmiş. Ama Gezginin aklından cinayet geçmez, onun aklında sadece zevk vardır. Zenci kız kurtuluyor ve toplanan kalabalığın ortasında yere yığılıp titriyor. Sonra ayağa kalkıp kaçıyor. Diğer kız parıldayan uzun bir saç telini ağzına götürüp çiğniyor. Uyanıyor gibi. Sersemlemiş görünüyor.</p>

  <p>Gözlerimi başka yöne çeviriyorum. Gezginlerden mustarip bir kader ortağı uyanırken kimse onu izlemez. Ele geçirilenlerin etik kuralları vardır; bu karanlık günlerde kendimize ait birçok yeni kuralımız var.</p>

  <p>Acele ediyorum.</p>

  <p>Bu kadar aceleyle nereye gidiyorum? Şimdiden bir buçuk kilometreden fazla yürüdüm. Bir amaca doğru ilerliyormuşum gibi, sanki Gezginim hâlâ kafatasımın içinde duruyor, beni dürtüyor. Ama böyle olmadığını biliyorum. En azından şimdilik özgürüm.</p>

  <p>Bundan emin olabilir miyim?</p>

  <p><i>Cogito ergo sum</i> artık işe yaramıyor. Ele geçirildiğimizde bile düşünmeye devam ediyoruz ve ne kadar korkunç, ne kadar kendimize zarar veriyor olsa da, bir şeylerin peşinden koşmayı durdurmaktan aciz olduğumuz sessiz bir çaresizlik içinde yaşıyoruz. Gezgin taşıma durumuyla özgür olma durumunu ayırt edebileceğime eminim. Ama belki de değilim. Belki, sadece beyinciğe çekilip beni özgür olduğum yanılsamasıyla bırakırken, tüm bunlar boyunca beni gizlice kendi amacına doğru yönlendiren, benden hiç ayrılmamış şeytani bir tür Gezgin taşıyorum.</p>

  <p>Hiç bundan daha fazlasına sahip olduk mu, yani özgürlük yanılsamasından başka?</p>

  <p>Ama bu, farkına varmadan ele geçirilmiş olabileceğim düşüncesi rahatsız edici. Kan ter içinde kalıyorum. Sadece hızlı yürüdüğüm için değil. Dur. Burada dur. Neden yürümek zorundasın? Kırk İkinci Cadde’desin. Kütüphane orada. Hiçbir şey seni daha da ileriye gitmeye zorlamıyor. Bir süre dur, diyorum kendime. Kütüphanenin basamaklarında biraz dinlen.</p>

  <p>Soğuk taşa oturup kendime, bu kararı kendim için verdiğimi söylüyorum.</p>

  <p>Öyle mi? Bu köklü bir mesele, özgür iradeye karşı determinizm. En çirkin şekilde vücut bulmuş hali bu. Determinizm artık filozofların kullandığı soyut bir kavram değil; kafatası kemikleri arasından sızan soğuk yabancı uzantılar. Gezginler buraya üç sene önce geldi. O zamandan beri beş kez ele geçirildim. Dünyamız şu anda oldukça farklı. Ama buna bile uyum sağladık. Sağladık işte. Kendi âdetlerimiz var. Hayat devam ediyor. Devletlerimiz yönetmeye devam ediyor, parlamentolarımız toplanıyor, borsalarımız her zamanki gibi iş yapıyor ve rastgele başımıza gelen zararları telafi etme yöntemlerimiz var. Tek yol bu. Başka ne yapabiliriz? Yenilgiyle aciz düşmek mi? Savaşamayacağımız bir düşmanımız var; yapabileceğimiz en iyi şey dayanarak karşı koymak. Bu yüzden dayanıyoruz.</p>

  <p>Vücuduma değen taş basamaklar soğuk. Aralık ayında çok az insan buraya oturur.</p>

  <p>Kendime, bu uzun yürüyüşü özgür irademle yaptığımı, özgür irademle burada durduğumu, şu anda hiçbir Gezginin beynimi ele geçirmediğini söylüyorum. Belki de. Kendimi, özgür olmadığım düşüncesine inandıramam.</p>

  <p>Gezgin içimde dolanan bir komut bırakmış olabilir mi acaba? Şuraya yürü, burada dur? Böylesi de mümkün.</p>

  <p>Kütüphane basamaklarında, etrafımda oturan diğer insanlara bakıyorum.</p>

  <p>Gazetenin üstünde oturan, boş gözlerle bakan yaşlı bir adam. On üç yaşlarında, burun delikleri kocaman bir oğlan. Tombul bir kadın. Hepsi ele mi geçirilmiş? Gezginler bugün etrafımda toplanmışa benziyor. Ele geçirilenleri inceledikçe şu an özgür olduğuma daha çok ikna oluyorum. Son seferinde, bir sonraki ele geçirilmeme kadar üç aylığına özgür kalmıştım. Denilene göre bazı insanlar neredeyse hiç özgür kalmıyormuş. Vücutları çok rağbet görüyormuş ve sadece bazen bir günlük bazen bir haftalık, bazen de bir saatlik bölük pörçük özgürlükler yaşayabiliyorlarmış. Hiçbir zaman dünyamızı kaç Gezginin istila ettiğini belirleyemedik. Belki milyonlarca, belki de sadece beş tane. Kim bilir?</p>

  <p>Gri gökyüzünden bir tutam kar dönerek yere iniyor. Santral yağış ihtimalinin düşük olduğunu söylemişti. Bu sabah Santral’i de mi ele geçirmişler?</p>

  <p>Kızı görüyorum.</p>

  <p>Karşı çaprazımda oturuyor, beş basamak yukarıda, otuz metre kadar ileride. Siyah eteği dizlerinin üstüne çekili, güzel bacaklarını ortaya çıkarmış. Genç bir kız. Saçları koyu kestane rengi. Gözleri solgun; bu mesafeden tam rengini kestiremiyorum. Sade giyimli. Otuz yaşından genç. Koyu yeşil bir mont giymiş ve hafif morumsu bir ruju var. Dudakları dolgun, burnu ince ve kalkık, kaşları özenle alınmış.</p>

  <p>Onu tanıyorum.</p>

  <p>Son üç geceyi odamda onunla geçirdim. Bu o kız. Ele geçirilmiş halde bana geldi ve ele geçirilmiş halde onunla yattım. Bundan eminim. Hatıraların perdesi kalkıyor; onun ince vücudunu yatağımda çıplak halde görüyorum. Nasıl oluyor da bunu hatırlıyorum?</p>

  <p>Bir yanılsama olamayacak kadar güçlü. Bu açık bir şekilde, anlayamadığım nedenlerden ötürü hatırlamama izin verilmiş bir şey. Ve daha fazlasını da hatırlıyorum. Onun zevkten nefes nefese kaldığı zamanki yumuşak inlemelerini hatırlıyorum. Kendi vücudumun o üç gece boyunca bana ihanet etmediğini de, onun isteklerini karşılamada başarısız olmadığımı da biliyorum.</p>

  <p>Ve dahası var. Karışık bir müziğin, saçlarındaki gençlik kokusunun, kış ağaçlarının hışırtısının anısı. Her nasılsa beni masum olduğum zamanlara götürüyor. Benim genç, kızların ise gizemli; partilerin, dansların, samimiyetin ve sırların olduğu zamanlara.</p>

  <p>Ve onun cazibesine kapılıyorum.</p>

  <p>Böyle şeylerde de uyulması gerekenler var. Ele geçirildiğinizde tanıştığınız birine yaklaşmak uygunsuz bir davranıştır. Bu tür bir karşılaşma size hiçbir ayrıcalık kazandırmaz; iradeniz dışında birlikte geçirdiğiniz zaman boyunca ne yaparsanız yapın ve ne söylerseniz söyleyin, bir yabancı bir yabancı olarak kalır.</p>

  <p>Yine de ona kapılıyorum.</p>

  <p>Bu tabuyu ihlal edişim neden? Bu kuralları çiğneyişim neden? Bunu daha önce hiç yapmadım. Hep dikkatli davrandım.</p>

  <p>Ama ayağa kalkıp oturmakta olduğum basamak boyunca kızın yanına gelene kadar yürüyorum ve ona doğru bakıyorum. Oturuş pozisyonunun pek de usturuplu olmadığının farkındaymışçasına istemsizce ayaklarını kavuşturup dizlerini birleştiriyor. Bu hareketinden artık ele geçirilmiş olmadığını anlıyorum. Göz göze geliyoruz. Gözleri buğulu bir yeşil renginde. Çok güzel bir kız, tutkumuzla ilgili daha fazla ayrıntı bulmak için hafızamı karıştırıyorum.</p>

  <p>Onun olduğu basamağa gelene kadar basamakları çıkıyorum.</p>

  <p>“Merhaba,” diyorum.</p>

  <p>Bana boş bir bakış atıyor. Beni tanımış gibi görünmüyor. Gezgin gittikten hemen sonra herkeste olduğu gibi gözlerinde bir perde var. Dudaklarını büzüp mesafeli bir şekilde beni süzüyor.</p>

  <p>Soğuk bir şekilde “Merhaba,” diyor. “Seni tanıdığımı sanmıyorum.”</p>

  <p>“Hayır, tanımıyorsun. Ama içimde şu anda yalnız olmak istemediğine dair bir his var. Ve ben de yalnız olmak istemediğimi biliyorum.” Gözlerimle onu, amacımın iyi niyetli olduğuna ikna etmeye çalışıyorum. “Hava karlı,” diyorum. “Daha sıcak bir yere gidebiliriz. Seninle konuşmak istiyorum.”</p>

  <p>“Ne hakkında?”</p>

  <p>“Hadi başka bir yere gidelim, sana anlatacağım. Ben Charles Roth.”</p>

  <p>“Helen Martin.”</p>

  <p>Ayağa kalkıyor. Soğuk ve mesafeli tavrını koruyor; şüpheli, tedirgin. Ama en azından benimle bir yerlere gitmeye istekli. Bu iyi bir işaret.</p>

  <p>“Bir şeyler içmek için günün çok mu erken bir saati?” diye soruyorum.</p>

  <p>“Emin değilim. Saatin kaç olduğunu bile bilmiyorum.”</p>

  <p>“Öğleden önce.”</p>

  <p>“Neyse, yine de birer içki içelim,” diyor ve gülümsüyoruz.</p>

  <p>Caddenin karşısındaki bir bara gidiyoruz. Karanlıkta karşı karşıya oturup içkilerimizi yudumluyoruz; o martini içiyor, ben bloody mary. Biraz rahatlıyor. Kendime ondan ne istediğimi soruyorum. Arkadaşlık etmesinden duyduğum haz, evet bu. Yataktaki arkadaşlığı peki? Ama zaten o bunu bilmese de bu hazzı aldım, üç gece boyunca. Ben daha fazlasını istiyorum. Daha fazlası. Ama ne?</p>

  <p>Gözleri kanlanmış. Bu son üç gece çok az uyudu. “Çok mu kötü geçti?” diyorum.</p>

  <p>“Ne?”</p>

  <p>“Gezgin.”</p>

  <p>Bir anda tepkiyle, “Bir Gezginim olduğunu nereden biliyorsun?”</p>

  <p>“Biliyorum.”</p>

  <p>“Bunun hakkında konuşmamalıyız.”</p>

  <p>“Açık fikirliyim,” diyorum. “Gezginim beni, geceleyin bir ara bıraktı. Salı öğleden sonradan beri ele geçirilmiştim.”</p>

  <p>“Sanırım benimki yaklaşık iki saat önce terk etti.” Yanakları kızarıyor. Böyle konuşmak cesaret gerektiren bir şeydir. “Pazartesi akşamından beri ele geçirilmiştim. Bu benim beşinci seferimdi.”</p>

  <p>“Benim de.”</p>

  <p>İçkilerimizle oynuyoruz. Neredeyse kelimelere ihtiyaç duymadan aramızdaki yakınlık büyüyor. Son zamanlarda Gezginlerle olan deneyimlerimiz bize ortak bir nokta sağlıyor. Helen bu deneyimleri ne kadar samimi bir şekilde paylaştığımızın farkında olmasa da...</p>

  <p>Konuşuyoruz. Vitrin tasarımcısı. Buradan birkaç blok ötede küçük bir apartman dairesi var. Tek başına yaşıyor. Bana ne yaptığımı soruyor. Ona “menkul kıymetler analisti,” diyorum. Gülümsüyor. Dişleri kusursuz. İkinci içkilerimizi alıyoruz. Ele geçirildiğimde odamdaki kızın o olduğuna artık eminim.</p>

  <p>İçimde bir umut tohumu yeşeriyor. Bu, bir rüyanın içindeki iki kişi olarak ayrılmamızdan çok kısa süre sonra bizi tekrar bir araya getiren tatlı bir tesadüf. Bu rüyanın bazı kalıntılarının zihnimde kalması da tatlı bir tesadüf.</p>

  <p>Bir şeyler paylaştık. Kim bilir? Ve bu, üzerimde böylesine kuvvetli bir iz bırakacak kadar güzel bir şey olmalı. Şimdi ona bilincim açıkken yaklaşmak istiyorum, her şeyin farkındayken, kendimi kontrol edebilirken ve o zamanki ilişkimizi yenilemek, bu sefer bunu gerçek bir ilişkiye dönüştürmek istiyorum. Bu uygun bir davranış değil, çünkü Gezginlerin kısa süreli içimizde bulundukları zamanlar dışında bana ait olmayan bir ayrıcalığı suistimal ediyorum. Ama ona ihtiyacım var. Onu istiyorum.</p>

  <p>Kim olduğumun farkında olmasa bile, onun da bana ihtiyacı var gibi görünüyor. Fakat korku ona engel oluyor.</p>

  <p>Onu korkutmaktan korkuyorum ve avantajımı vaktinden önce kullanmaya çalışmıyorum. Belki şimdi beni evine götürmek isteyecek, belki de istemeyecek, ama ben sormayacağım. İçkilerimizi bitiriyoruz. Yarın tekrar kütüphane basamaklarında buluşma planı yapıyoruz. Elim bir anlığına hafifçe eline değiyor. Sonra gidiyor.</p>

  <p>O gece üç kül tablası dolduruyorum. Tekrar tekrar, yaptığım şeyin mantığı üzerine kafa yoruyorum. Ama neden onun peşini bırakmayayım? Onu takip etmeye hakkım yok. Dünyamızın geldiği bu noktada ayrı kalmamız en mantıklısı.</p>

  <p>Ama yine de... onu düşündüğümde belli belirsiz o hatıra içime saplanıyor. Merdivenlerin arkasında kaybedilmiş fırsatların, ikinci kat koridorlarındaki kahkahaların, gizli öpüşmelerin, paylaşılan çay ve keklerin belli belirsiz ışıkları... Saçına orkide takmış kızı, pullu elbiseli olanı ve yüzü çocuksu gözleri kadınsı olanı hatırlıyorum. Hepsi çok uzun zaman önceydi, hepsi kaybolmuş, hepsi yitik. Kendime, bu sefer elimde olanı kaybetmeyeceğimi, onun benden alınmasına izin vermeyeceğimi söylüyorum.</p>

  <p>Sabah oluyor. Sakin bir Cumartesi. Orada olacağını ummasam da tekrar kütüphaneye gidiyorum. Ama orada, basamaklarda ve görüntüsü iç rahatlatıcı. Ürkek, tedirgin görünüyor; belli ki çok düşünüp az uyumuş. Birlikte Beşinci Cadde boyunca yürüyoruz. Bana oldukça yakın, ama koluma girmiyor. Adımları çevik, kısa ve gergin.</p>

  <p>Bu sefer bar yerine onun evine gitmeyi önermek istiyorum. Bu günlerde özgürken hızlı hareket etmeliyiz. Ama bunu bir taktik meselesi olarak düşünmenin hata olacağını biliyorum. Bayağı bir acelecilik ölümcül olabilir; bana belki de sıradan bir zafer ve bu zaferin içinde duygularımı uyuşturan bir yenilgi getirebilir. Her halükarda ruh hali pek de ümit vermiyor gibi. Telli çalgıların müziğini ve kar yağışını düşünerek ona bakıyorum. O ise gri gökyüzüne doğru bakıyor.</p>

  <p>“Sürekli beni izlediklerini hissedebiliyorum,” diyor. “Akbabaların başının üstünde uçması gibi. Bekliyorlar, hep bekliyorlar. Her an saldırıya hazır.”</p>

  <p>“Ama onları yenmenin bir yolu var. Bakmadıkları zamanlarda hayattan küçük parçalar yakalayabiliriz.”</p>

  <p>“<i>Sürekli</i> bakıyorlar.”</p>

  <p>“Hayır,” diyorum. “Bunu yapmaya yetecek kadar fazla olamazlar. Kimi zaman başka tarafa da bakıyorlar. Ve bunu yaparlarken iki kişi bir araya gelip bir şeyler paylaşmaya çalışabilirler.”</p>

  <p>“Ama ne faydası var?”</p>

  <p>“Çok kötümsersin Helen. Bazen bizi aylarca görmezden gelebiliyorlar. Şansımız var. Evet, şansımız var.”</p>

  <p>Ama korkusunun kabuğunu kıramıyorum. Gezginlerin yakında olma ihtimaliyle eli ayağı bağlanmış, işkencecilerimiz tarafından bizden kaçırılacak korkusuyla hiçbir şeye başlamaya istekli değil. Yaşadığı binaya varıyoruz ve korkusuyla mücadele etmeyi bırakıp beni içeriye davet etmesini umuyorum. Bir an için tereddüt ediyor, ama yalnızca bir an için: iki eliyle elimi kavrıyor ve gülümsüyor. Sonra gülümseme siliniyor ve gözden kayboluyor. Beni, “Yarın tekrar kütüphanede buluşalım. Öğlen vakti,” sözleriyle yalnız bırakıyor.</p>

  <p>Uzun ve dondurucu eve dönüş yolunu tek başıma yürüyorum.</p>

  <p>O gece, karamsarlığının bir kısmı içime sızıyor. Bir şeyleri kurtarmaya çalışmamız nafile. Dahası, onu aramam aşağılıkça; özgür değilken ona sonu belli olmayan bir aşkı sunmam utanç verici. Bu dünyada, diyorum kendime, diğerlerinden uzakta durmalıyız. Böylece Gezginler tarafından ele geçirildiğimizde ve kontrol edildiğimizde başkalarına zarar vermemiş oluruz.</p>

  <p>Sabah onunla buluşmaya gitmiyorum.</p>

  <p>Böylesi en iyisi, diyorum kararlılıkla. Onunla oynamaya hakkım yok. Onun kütüphanenin önünde beklediğini, neden geç kaldığımı merak ettiğini, gerildiğini, sabırsızlandığını ve sinirlendiğini hayal ediyorum. Buluşmaya gitmediğim için bana kızacaktır ama öfkesi dinecek ve beni kısa sürede unutacaktır.</p>

  <p>Pazartesi oluyor. İşe dönüyorum.</p>

  <p>Doğal olarak kimse yokluğum hakkında konuşmuyor. Sanki hiç uzak kalmamışım gibi. O sabah piyasa güçlü. İş çetrefilli; öğleden önceye kadar Helen’i hemen hiç düşünmüyorum. Ama onu düşünmeye başladığım anda da başka hiçbir şey düşünemez oluyorum. Korkaklık edip onu yarı yolda bırakmam. Cumartesi akşamının karanlık düşüncelerinin çocuksuluğu. Neden elim kolum bağlı gibi kadere boyun eğeyim? Neden bu kadar kolay teslim olayım? İhtimallere rağmen, küçücük de olsa bir güven hissi elde edebilmek için savaşmak istiyorum. Bunun mümkün olduğuna derinden inanıyorum. Gezginler ikimizi bir daha hiçbir zaman rahatsız etmeyebilir. Ve o cumartesi günü evinin önündeki mahcup gülümsemesi, o anlık ışıldama... Bu bana korkuyla örülmüş duvarının arkasında onun da aynı şeyleri ümit ettiğini göstermeliydi. Benden yolu göstermemi bekliyordu. Ve ben bunun yerine evde oturdum.</p>

  <p>Öğle arasında kütüphaneye gidiyorum, bunun boşuna olduğunu bile bile.</p>

  <p>Ama işte orada. Basamakları yavaş yavaş çıkıyor; rüzgâr, narin bedenine çarpıyor. Yanına gidiyorum.</p>

  <p>Bir an sessiz kalıyor. En sonunda, “Merhaba,” diyor.</p>

  <p>“Dün için özür dilerim.”</p>

  <p>“Seni uzun süre bekledim.”</p>

  <p>Omuz silkiyorum. “Gelmenin bir faydası olmadığına karar vermiştim. Ama sonra fikrimi değiştirdim.”</p>

  <p>Kızmış gibi görünmeye çalışıyor, ama beni tekrar görmekten hoşnut olduğunu biliyorum. Öyle olmasa neden bugün buraya gelsin? İçten içe memnun olduğunu saklayamıyor. Ben de öyle. Caddenin karşısındaki barı işaret ediyorum.</p>

  <p>“Bir içki?” diyorum. “Barışma hediyesi olarak?”</p>

  <p>“Pekâlâ.”</p>

  <p>Bar bugün kalabalık, ama bir şekilde oturacak yer buluyoruz. Gözünde daha önceden görmediğim bir parıltı var. Bir duvarın içinde bir yerlerde yavaş yavaş yıkıldığını hissediyorum.</p>

  <p>“Benden daha az korkuyorsun Helen,” diyorum.</p>

  <p>“Senden hiç korkmadım. Riske girersek neler olabileceğinden korkuyorum.”</p>

  <p>“Korkma. Lütfen korkma.”</p>

  <p>“Korkmamaya çalışıyorum. Ama bazen her şey çok ümitsiz geliyor. Buraya geldiklerinden beri onlar...”</p>

  <p>“Hâlâ kendi hayatlarımızı yaşamaya çalışabiliriz.”</p>

  <p>“Belki de.”</p>

  <p>“Yaşamak zorundayız. Hadi bir anlaşma yapalım Helen. Artık karamsarlık yok. Bir ihtimal olabilecek kötü şeyler için endişelenmek yok. Anlaştık mı?”</p>

  <p>Bir duraksama. Sonra elimin üzerinde soğuk bir el.</p>

  <p>“Anlaştık.”</p>

  <p>İçkilerimizi bitiriyoruz, ödemek için kredi kartımı gösteriyorum ve dışarıya çıkıyoruz. Bana öğleden sonraki işleri boş verip onunla evine gelmemi söylemesini istiyorum. Bana bunu sorması artık kaçınılmaz ve ne kadar erken olursa o kadar iyi.</p>

  <p>Bir blok kadar yürüyoruz. Davet etmiyor. İçindeki mücadeleyi hissedebiliyorum ve bu mücadelenin, benim müdahalem olmadan sonuca ulaşmasını bekliyorum. Bir bloğu daha geçiyoruz. Koluma girmiş, ama sadece işinden ve havadan sudan konuşuyor; mesafeli, çok da samimi olmayan bir sohbet. Bir sonraki köşeye varınca geri dönüyor, evinden uzağa bara doğru yöneliyor. Ona karşı sabırlı olmaya çalışıyorum.</p>

  <p>İşleri aceleye getirmeye hiç gerek yok, diyorum kendime. Vücudu, bilmediğim bir sır değil. İlişkimize, önce fiziksel kısmını yaşayarak tam tersi şekilde başladık. Şimdi, bazı insanların aşk dediği daha zor olan kısma doğru geriye gitmemiz zaman alacak.</p>

  <p>Ama tabii ki o, birbirimizi o şekilde tanıdığımızın farkında değil. Rüzgâr kar tanelerini fırıl fırıl döndürerek suratımıza doğru savuruyor ve canımı acıtan sert soğuk bir şekilde içimdeki dürüstlüğü uyandırıyor. Ne söylemem gerektiğini biliyorum. Adil olmayan bu avantajımdan vazgeçmeliyim.</p>

  <p>Ona, “Helen, geçen hafta ele geçirildiğimde, evime bir kız geldi,” diyorum.</p>

  <p>“Neden birden böyle şeyler söylüyorsun?”</p>

  <p>“Söylemem lazım, Helen. O kız sendin.”</p>

  <p>Duruyor. Bana dönüyor. İnsanlar caddede hızla yanımızdan geçiyor. Yüzü çok solgun, yanaklarında koyu kırmızı noktalar beliriyor.</p>

  <p>“Hiç komik değil, Charles.”</p>

  <p>“Bunu seni güldürmek için söylemedim zaten. Salı akşamından cuma sabahının ilk saatlerine kadar benimleydin.”</p>

  <p>“Böyle bir şeyi nasıl bilebilirsin?”</p>

  <p>“Biliyorum. Eminim. Hafızam net. Her nasılsa olduğu gibi kalmış, Helen. Tüm vücudunu hatırlıyorum.”</p>

  <p>“Kes şunu, Charles.”</p>

  <p>“Birlikte çok iyiydik,” diyorum. “Çok iyi olduğumuz için Gezginlerimizi memnun etmiş olmalıyız. Seni yeniden görmek... Bir rüyadan uyanmak ve rüyanın gerçek olduğunu anlamak gibiydi. Oradaki kızın...”</p>

  <p>“Dur!”</p>

  <p>“Hadi evine gidelim ve baştan başlayalım.”</p>

  <p>“Bilerek bir pislik gibi davranıyorsun ve nedenini bilmiyorum, ama işleri berbat etmen için bir sebep yoktu. Belki seninleydim, belki de değildim ama bunu bilemezsin. Bilsen bile çeneni kapalı tutup...”</p>

  <p>“Bir doğum leken var,” diyorum, “sol göğsünün yaklaşık yedi santim aşağısında.”</p>

  <p>Hıçkırıklara boğulup sokağın orta yerinde üzerime atılıyor. Uzun, gümüş renkli tırnakları yanaklarımı tırmalıyor. Beni yumrukluyor. Onu kollarından tutuyorum. Bu sefer, dizleriyle bana hücum ediyor. Kimse bize aldırmıyor; yanımızdan geçenler muhtemelen ele geçirilmiş olduğumuzu düşünüyor ve başlarını çeviriyor. Sinirden kudurmuş gibi, ama kollarımı etrafına sıkı sıkı doladığım için vücudu bana yapışmış, sadece ayaklarıyla debelenip burnundan soluyor. Vücudu kaskatı, ıstırap içinde.</p>

  <p>Alçak, aceleci bir ses tonuyla, “Onları yeneceğiz Helen,” diyorum. “Onların başladığı şeyi biz bitireceğiz. Benimle mücadele etme. Bunun için hiçbir neden yok. Biliyorum, seni hatırlıyor olmam beklenmedik bir şans, ama seninle gelmeme izin ver ve birbirimize ait olduğumuzu sana kanıtlayayım.”</p>

  <p>“Bı-rak...”</p>

  <p>“Lütfen. Lütfen yapma. Neden düşman olalım? Sana zarar vermek niyetinde değilim. Seni seviyorum, Helen. Hatırlar mısın çocukken âşık olma oyunu oynardık. Ben oynardım; sen de mutlaka oynamışsındır. On altı, on yedi yaşlarındayken. Fısıltılar, gizli planlar... hepsi bir oyundu ve bunu biliyorduk. Ama oyun sona erdi. Alay edip kaçacak, oyunu sürdürecek zamanımız yok. Çok az zamanımız var; özgürken, zamanımız varken... birbirimize güvenmeli, kendimizi açmalıyız...”</p>

  <p>“Yaptığımız yanlış.”</p>

  <p>“Hayır. Gezginlerin bir araya getirdiği iki kişinin birbirinden uzak durmasını söyleyen saçma sapan bir gelenek var diye buna uymak zorunda değiliz. Helen... Helen...”</p>

  <p>Ses tonumdaki bir şey onu ikna ediyor. Mücadele etmeyi bırakıyor. Katı vücudu yumuşuyor. Kafasını kaldırıp bana bakıyor, gözyaşlarıyla çizgi çizgi olmuş yüzü yumuşuyor, gözleriyse buğulu.</p>

  <p>“Güven bana,” diyorum. “Güven bana, Helen!”</p>

  <p>Tereddüt ediyor. Sonra gülümsüyor.</p>

  <p>O anda, kafatasımın arkasında o ürpertiyi hissediyor, çelik bir iğne kemiğin içine itiliyormuş hissine kapılıyorum. Vücudum katılaşıyor. Kollarım onu bırakıp yanıma düşüyor. Bir anlığına, bu dünyayla bağlantımı kaybediyorum ve sis çözüldüğünde artık her şey farklılaşıyor.</p>

  <p>“Charles?” diyor. “Charles?”</p>

  <p>Dişleri parmaklarının üstünde kenetleniyor. Onu görmezden gelip dönüyorum ve tekrar bara giriyorum. Ön masalardan birinde genç bir adam oturuyor. Saçı biryantinle parıldıyor; yanakları pürüzsüz. Gözlerimiz buluşuyor.</p>

  <p>Oturuyorum. İçkileri o ısmarlıyor. Konuşmuyoruz.</p>

  <p>Elim, onunkinin üstüne düşüyor ve orada kalıyor. İçkileri servis eden garson kaşlarını çatıyor ama bir şey söylemiyor. Kokteyllerimizi yudumlayıp boşalan bardakları masaya koyuyoruz.</p>

  <p>Genç adam, “Gidelim,” diyor.</p>

  <p>Onu takip ederek dışarıya çıkıyorum.</p>

  <p class="p20">Çeviren: Pınar Uysal</p>
</body>
</html>