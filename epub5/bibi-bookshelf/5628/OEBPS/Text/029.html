<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">R. A. Lafferty</span></p></h3>

  <p class="p15">R.A. Lafferty’nin uçuk, acayip; garip karakter ve olaylarla bezeli, biçemsel açıdan alışılmamış tarzdaki öyküleri, fantezi ve bilimkurgunun olduğu kadar sözlü masal geleneğinin de bir parçasıdır. Lafferty, kurmaca eserlerini 1960’larda yayımlamaya başlamış ve bilimkurgunun geleneklerine meydan okuyan “Yeni Dalga”nın önde gelen isimlerinden biri olmuştur. Bu dönemde bilindik bilimkurgu ve fantastik temalara eklediği veciz ve çetrefilli varyasyonlarla ana akım ve spekülatif kurmaca arasında köprü olmuştur. Biçem konusunda başına buyruk bir yazar olan Lafferty’nin öyküleri, çok farklı öğeler arasında aykırı bağlantılar kuran kelime oyunları ile doludur. Lafferty’nin anlatımı da biçem olarak benzer şekilde maceracıdır ve çeşitli öğütler, bilmeceler, şiirler, nükteler, atıfta bulunulan hayali edebi ve bilimsel eserleri kullanır. Doğaüstü komplolardan şeytani ergenlere, uzay devrimcilerinden kızılderili geleneklerine, ütopya, şeytanlar ve bedensel aşka kadar birçok konu üzerine yazmıştır. Romanlarında klasik mitler ve efsaneler için modern sonuçlar yaratmayı sever. <i>Space Chanty</i>’de Homeros’un <i>Odysseia</i>’sinin temel hikâyesi, çılgın bir uzay dizisine dönüşmektedir. <i>Archipelago, The Devil Is Dead</i> ve <i>Episodes of the Argo</i>’dan oluşan Argos serisinde, Jason ve Argonotlar İkinci Dünya Savaşı’ndaki bir savaş birliğinin üyeleri olarak reenkarne olur. <i>Past Master</i>’da Sör Thomas More uzay ve zamanda yolculuk yapıp Astrobe gezegenine gider ve orada politik bir entrikaya maruz kalınca kaçınılmaz sonundan kurtulamaz; şehit düşerek ölür. Lafferty’nin dini modelleri ve İyi ile Kötü arasındaki savaşı (ve bazen ihtilafları) yoğun bir şekilde kullanması, yazılarına mitik bir özellik katar. Öyküleri; <i>Nine Hundred Grandmothers, Strange Doings, Does Anyone Else Have Something Further to Add?</i> dâhil olmak üzere çok sayıda derlemede toplanmıştır. Romanları arasında <i>The Reefs of Earth, Fourth Mansions, The Annals of Klepsis</i> ve <i>Arrive at Easterwine</i> isimli eserleri yer alır. Ayrıca <i>It’s Down the Slippery Cellar Stairs</i> isimli fantastik edebiyat hakkında yazdığı denemelerden oluşan bir kitabı bulunmaktadır. Kendisiyle yapılan söyleşiler, <i>Cranky Old Man from Tulsa</i> isimli kitapta toplanmıştır.</p>
</body>
</html>