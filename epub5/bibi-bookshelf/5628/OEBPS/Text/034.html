<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Dünyanın Altındaki Tünel</span></p></h3>

  <p class="p15">15 Haziran sabahı, Guy Burckhardt çığlık atarak bir rüyadan uyandı.</p>

  <p>Hayatı boyunca gördüklerinden daha gerçekçi bir rüyaydı. Parçalanan metalin patlayışını, onu şiddetli bir şekilde yataktan atan gücü, yakıcı ısı dalgasını hâlâ hissedebiliyor ve duyabiliyordu.</p>

  <p>Kasılarak yatakta doğruldu ve gördüklerine inanamayarak, sessiz odaya ve pencereden içeri giren parlak güneş ışığına bakakaldı.</p>

  <p>Cılız bir şekilde seslendi. “Mary?”</p>

  <p>Karısı yatakta, yanında değildi. Çarşaflar, sanki yeni yataktan çıkmışçasına dağılmıştı ve rüyasının anıları hâlâ o kadar güçlüydü ki, içgüdüsel olarak, patlamanın karısını yere düşürmediğinden emin olmak için kendini yatağın kenarına bakarken buldu.</p>

  <p>Fakat yerde değildi. Tanıdık makyaj masasına ve sandalyeye, sağlam pencereye ve duvara bakarak, tabii ki yerde değil, dedi kendi kendine. Sadece bir rüyaydı.</p>

  <p>“Guy?” Karısı aşağıdan huysuzca ona sesleniyordu. “Guy, hayatım iyi misin?”</p>

  <p>“Evet,” diye güçsüz bir şekilde seslendi.</p>

  <p>Sessizlik. Mary şüpheyle, “Kahvaltı hazır. İyi olduğundan emin misin? Çığlık attığını duydum sanki,” dedi.</p>

  <p>Daha güçlü bir sesle, “Kâbus gördüm tatlım. Birazdan geliyorum,” dedi Burckhardt.</p>

  <p class="p19">Duşa girip, sevdiği şekilde parfümlü ılık suyu açtığında, bunun o nadir görülen rüyalardan biri olduğunu söyledi kendi kendine. Yine de kötü rüyalar nadir görülen şeyler değillerdi, hele ki patlamaların olduğu kötü rüyalar. Son otuz senedir yaşanılan hidrojen bombası korkusu yüzünden kim patlama görmemişti ki rüyasında?</p>

  <p>Anlaşılan Mary bile görmüştü, çünkü ona rüyasını anlatmaya başladığında sözünü kesti. “Öyle mi?” Sesi şaşkındı. “Hayatım ben de aynı şeyi gördüm! Yani... Neredeyse aynısını. Hiçbir şey <i>duymadım.</i> Bir şeyin beni uyandırdığını gördüm, sonra ani bir patlama sesi ve bir şey kafama çarptı. Bu kadardı. Seninki de böyle miydi?”</p>

  <p>Burckhardt öksürdü. “Aslına bakarsan, hayır,” dedi. Mary kaya gibi sağlam, aslan gibi cesur bir kadın değildi. Rüyayı gerçekçi kılan bütün ayrıntıları ona anlatmanın bir anlamı yok, diye düşündü. Parçalanmış kaburgalardan, boğazındaki tuz tadından, bunun ölüm olduğunun korkunç bilincinden bahsetmeye gerek yoktu. Guy, “Belki gerçekten şehir merkezinde bir çeşit patlama olmuştur. Belki onu duyduk ve rüyamızda onu görmemize sebep oldu,” dedi.</p>

  <p>Mary ona doğru uzandı ve elini okşadı. “Belki. Saat neredeyse sekiz buçuk tatlım. Acele etmen gerekmiyor mu? Ofise geç kalmak istemezsin herhalde.”</p>

  <p>Guy kahvaltısını hızlıca bitirdi, karısını öptü ve zamanında işte olmaktan ziyade tahmininin doğru olup olmadığını kontrol etmek için hızlıca dışarı çıktı.</p>

  <p>Fakat şehir merkezi olduğu gibi duruyordu. Otobüsle giderken, Burckhardt dikkatle camdan dışarıyı izleyip, bir patlama izi aradı. Fakat yoktu. Hatta Tylerton her zamankinden daha iyi bile görünüyordu. Güzel bir gündü, gökyüzü açık, binalar temiz ve davetkârdı. Güç &amp; Işık Binası’nı, şehrin tek gökdelenini, buharla yıkamış olduklarını fark etti. Kontro Kimyasalları’nın ana reaktörünün şehrin sınırında olmasının zararı buydu; kademeli damıtıcılardan çıkan yoğun dumanlar, taş binaların üstünde iz bırakıyordu.</p>

  <p>Otobüste her zamanki kalabalık yoktu, o yüzden patlamayı kimseye soramadı. Beşinci Cadde ile Lehigh’ın köşesinde indiğinde ve dizel motorunun susturulmuş sesiyle otobüs yoluna devam ettiğinde, hepsinin hayalinde gerçekleşmiş olduğuna kendini inandırmıştı.</p>

  <p>Ofis binasının lobisindeki tütün standında durdu, fakat tezgâhın arkasında Ralph yoktu. Ona sigarasını satan kişi bir yabancıydı.</p>

  <p>“Bay Stebbins nerede?” diye sordu Burckhardt.</p>

  <p>“Hasta, efendim. Yarın dönecek. Bir paket Marlins ister misiniz bugün?” diye sordu nazikçe.</p>

  <p>“Chesterfields,” diye düzeltti Burckhardt.</p>

  <p>“Tabii efendim,” dedi adam. Fakat raftan alıp tezgâhın üstüne koyduğu sigara tanımadığı yeşil-sarı bir sigara paketiydi.</p>

  <p>“Bunları denemenizi öneririm, efendim. Öksürük önleyici bir madde içeriyorlar. Normal sigaraların ara sıra sizi nasıl öksürttüğünü fark ettiniz, değil mi?”</p>

  <p>“Bu markayı daha önce hiç duymadım,” dedi Burckhardt şüpheyle.</p>

  <p>“Tabii duymadınız. Bu, yeni bir marka.” Burckhardt tereddüt edince adam ikna edici bir tonla, “Bakın ben buna kefilim. Eğer beğenmezseniz, boş kutuyu getirin, size paranızı iade ederim. Uygun mu?”</p>

  <p>Burckhardt omuzlarını silkti. “Kaybedecek bir şeyim yok. Fakat bir kutu da Chesterfield ver olur mu?”</p>

  <p>Asansörü beklerken paketi açtı ve bir sigara yaktı. Çok kötü olmadıklarına karar verdi, fakat kimyasal işlemlerden geçmiş tütün içeren sigaralar konusunda şüpheleri vardı. Ama Ralph’in ısrarından rahatsız olmamıştı. Her müşteriye bu şekilde ısrar ederek sigara satmaya kalksa, sigara standındaki satışlar için çok kötü olurdu.</p>

  <p>Sessiz bir müzikle asansörün kapısı açıldı. Burckhardt ve iki ya da üç kişi daha onunla beraber asansöre bindi ve kapı kapanırken onlara selam verdi. Müzik sustu ve onun yerine kabinin tavanındaki hoparlörden her zamanki reklamlar çalmaya başladı.</p>

  <p>Hayır, <i>her zamanki</i> reklamlar değil bunlar, diye düşündü Burckhardt. O kadar uzun zamandır dinlemek zorunda bırakılmıştı ki, kulağı artık algılamaz olmuştu. Fakat binanın zemin katından gelen reklam kaydı dikkatini çekti. Sadece markaların ona yabancı gelmesi değildi sorun, aynı zamanda farklı bir düzende çalıyor olmalarıydı.</p>

  <p>Hayatında hiç denemediği içecekler hakkında ısrarcı ve oynak ritimli cıngıllar çalıyordu. İki tane on yaşlarında oğlan arasında şekerler hakkında hızlı bir diyalog geçti, ardından otoriter bir bas sesi duyuldu: “Hemen dışarı çıkın ve LEZİZ Çoko-Lokma alın ve TATLI Çoko-Lokma’nızın <i>hepsini</i> silip süpürün. Alın size Çoko-Lokma!” Ağlamaklı bir kadın sesi duyuldu: “<i>Keşke</i> bir Feckle Dondurucu’m olsaydı! Feckle Dondurucu’m olması için ne yapmazdım ki!” Burckhardt kendi katına ulaştı ve son reklamın ortasında asansörden indi. Bu durum, onu biraz huzursuz etmişti. Reklamlar tanıdık markalara ait değildi, alışılmışlık hissi vermiyorlardı.</p>

  <p>Fakat ofis gayet normaldi, tek sorun Bay Barth’ın gelmemiş olmasıydı. Resepsiyon masasının arkasında esneyerek oturan Bayan Mitkin de nedenini bilmiyordu. “Evinden aradılar, o kadar. Yarın gelecekmiş.”</p>

  <p>“Belki fabrikaya gitmiştir. Evinin hemen yakınında.”</p>

  <p>Kadın umursamaz bir şekilde baktı. “Olabilir.”</p>

  <p>Burckhardt’ın aklına bir şey geldi. “Fakat bugün 15 Haziran! Bugün üç aylık vergi beyannamesi günü. Beyannameleri imzalamak zorunda!”</p>

  <p>Bayan Mitkin, bunun kendi sorunu değil, Burckhardt’ın sorunu olduğunu ima edercesine omuz silkti. Tırnaklarıyla ilgilenmeye devam etti.</p>

  <p>Burckhardt sinirlenmiş bir şekilde masasına gitti. Vergi beyannamelerini Barth kadar iyi halledemeyeceğimden değil, diye düşündü. Sadece kendi görevi değildi, o kadar. Kontro Kimyasalların merkez ofisinin müdürü olarak, bu Barth’ın üstlenmesi gereken bir sorumluluktu.</p>

  <p>Bir anlığına Barth’a evden ya da fabrikadan ulaşmayı düşündü, fakat sonra hızlıca vazgeçti. Fabrikadaki insanlardan pek hoşlanmıyordu ve onlarla ne kadar az iletişim kurarsa o kadar iyiydi. Barth’la bir kez fabrikaya gitmişti. Kafa karıştırıcı ve biraz ürkütücü bir deneyim olmuştu. Bir elin parmaklarını geçmeyecek sayıda mühendis ve yönetici dışında, fabrikada başka kimse yoktu. Daha doğrusu Barth’ın kendisine dediğini hatırlayarak, <i>yaşayan</i> hiç kimse yoktu; sadece makinalar vardı.</p>

  <p>Barth’a göre her makine elektronik bir hırıltıyla gerçek bir insanın hafıza ve aklını taklit edebilen bir çeşit bilgisayar tarafından kontrol ediliyordu. Nahoş bir düşünceydi. Barth gülerek, Frankensteincılık yapmadıkları konusunda onu temin etmişti. Mezarlardan beyin çalıp makinelere koymuyorlardı. Dediğine göre, mesele sadece insanın alışkanlıklarını beyin hücrelerinden vakumlu tüp hücrelerine geçirmekten ibaretti. İnsanı acıtmıyor, makineyi de canavara dönüştürmüyordu.</p>

  <p>Fakat yine de bütün bunlar Burckhardt’ı rahatsız ediyordu.</p>

  <p>Barth’ı, fabrikayı ve diğer rahatsızlık veren düşünceleri bir kenara bıraktı ve vergi beyannameleriyle uğraşmaya başladı. Verileri doğrulamak öğlene kadar sürdü. Aynı şeyi Barth, ezberinden ve kendi hesap defterleri sayesinde on dakikada halledebilirdi, diye düşündü.</p>

  <p>Hepsini bir zarfa koyup Bayan Mitkin’in yanına gitti. “Madem Bay Barth bugün yok, öğlen yemeğine sırayla çıkalım. Önce sen git,” dedi.</p>

  <p>“Teşekkürler.” Bayan Mitkin ağır bir şekilde masasının çekmecesinden çantasını çıkardı ve makyaj yapmaya başladı.</p>

  <p>Burckhardt ona zarfı uzattı. “Bunu benim için postaya ver olur mu? A, bir dakika. Acaba Bay Barth’ı teyid etmek için arasam mı? Karısı telefonlarına bakıp bakamayacağını söyledi mi?”</p>

  <p>“Söylemedi.” Bayan Mitkin dikkatlice mendille rujunun fazlasını sildi. “Karısı değildi zaten arayan. Arayıp mesaj bırakan kızıydı.”</p>

  <p>“Çocuğu muydu?” Burckhardt kaşlarını çattı. “Kızın okulda olması gerekmez miydi?”</p>

  <p>“Arayan kızıydı, tek bildiğim bu.”</p>

  <p>Burckhardt ofisine döndü ve masasının üstünde kapalı duran zarfa keyifsizce baktı. Kâbusları sevmiyordu, bütün gününü mahvediyorlardı. Barth gibi evde kalmalıydı.</p>

  <p class="p19">Eve dönerken tuhaf bir şey geldi başına. Genelde otobüse bindiği durakta bir hengâme vardı. Birisi yeni bir çeşit derin dondurucu hakkında bağırarak bir şeyler söylüyordu. Bu yüzden o da bir sokak ötedeki durağa yürüdü. Otobüsün yaklaştığını görünce adımlarını sıklaştırdı. Fakat birisi arkasından sesleniyordu. Omuzunun üzerinden baktı. Kısa boylu telaşlı bir adam ona doğru geliyordu.</p>

  <p>Burckhardt bir an tereddüt etti, sonra adamın kim olduğunu hatırladı. Swanson isimli bir tanıdıktı. Burckhardt yüzünü ekşiterek otobüsü kaçırdığını fark etti.</p>

  <p>“Merhaba,” dedi.</p>

  <p>Swanson’ın yüzünde bir heves vardı. “Burckhardt?” diye sordu tuhaf bir şekilde beklentiyle ve merakla. Sonra sessizce öylece durdu ve Burckhardt’ın yüzünü seyretti. Adamın yanıp tutuşan hevesi önce ufak bir umuda sonra da pişmanlığa dönüştü. Bir şey arıyor, bekliyor, diye düşündü. Fakat istediği her ne ise, Burckhardt onu nasıl vereceğini bilemiyordu.</p>

  <p>Boğazını temizledi ve tekrarladı, “Merhaba Swanson.”</p>

  <p>Swanson selamı umursamadı bile. Sadece derin derin iç çekti.</p>

  <p>“Yapacak bir şey yok,” diye kendi kendine mırıldandı. Başını belli belirsiz salladı ve geri döndü.</p>

  <p>Burckhardt adamın çökmüş omuzlarının kalabalığa karışmasını izledi. Pek de hoşuna gitmeyen, <i>tuhaf</i> bir gün olduğunu düşündü. Bir şeyler yolunda değildi.</p>

  <p>Eve giden bir sonraki otobüse bindi ve yol boyunca kara kara düşündü. Korkunç ya da felaket bir şey değildi, tamamen bugüne kadar yaşadıklarından farklı bir şeydi. Her insan gibi hayatını yaşar ve bir dizi tepki ve izlenim ağı oluşturursun. Olayların gerçekleşmesini <i>bekliyor</i> olursun. Banyodaki ecza dolabını açtığında, tıraş bıçağının ikinci rafta durmasını beklersin, evin kapısını kilitlediğinde, tam kapanması için kapıyı biraz çekmen gerektiğini beklersin.</p>

  <p>Hayatını tanıdık kılan, mükemmel ve doğru şeyler değildir. Biraz olsun yanlış olan şeylerdir. Takılan kilit, merdivenlerin başındaki yayları eskidiğinden açmak için biraz itilmesi gereken şalter, her defasında ayağın altında biraz kayan halı.</p>

  <p>Burckhardt’ın hayatının işleyişinde bazı şeylerin yanlış olması değildi sorun, <i>yanlış</i> şeylerin yanlış olmasıydı. Örneğin, Barth ofise gelmemişti. Hâlbuki Barth <i>her zaman</i> ofise gelirdi.</p>

  <p>Burckhardt akşam yemeği boyunca düşünmeye devam etti. Karısının, kendisini komşularıyla briç oynamak için heveslendirmeye çalışmasına rağmen bütün gece düşündü. Komşularını seviyordu. Anne ve Farley Dennerman. Onları çok uzun süredir tanıyordu. Fakat onlar da bu gece tuhaf ve düşünceliydi. Dennerman’ın telefonunun çekmemesini şikâyet etmesine ya da karısının bu günlerde televizyonda çıkan iğrenç reklamlar hakkındaki yorumlarına kulak asmadı.</p>

  <p>Burckhardt uzun süre dalgın olma konusunda rekor kırma yolunda ilerlerken gece yarısı olduğunda, birden ve onu şaşırtan bir anilikle, tuhaf bir şekilde farkında olarak, yatakta döndü ve hızlıca tamamen uykuya daldı.</p>

  <p class="p19">15 Haziran sabahı Burckhardt çığlık atarak uyandı.</p>

  <p>Hayatında gördüğü bütün rüyalardan daha gerçekçi bir rüyaydı. Patlamayı hâlâ duyabiliyor, onu duvara fırlatan patlamanın gücünü hissedebiliyordu. Dik bir şekilde yatağında oturması ve sakin bir odada bulunması ona yanlış geliyordu.</p>

  <p>Karısı koşarak merdivenleri çıktı. “Hayatım!” diye bağırdı. “Ne oldu?”</p>

  <p>“Hiçbir şey,” diye mırıldandı. “Kötü bir rüya.”</p>

  <p>Karısı elini göğsüne götürerek, rahatladı. Kızgın bir tonla, “Beni çok korkuttun...” diye başladı cümlesine.</p>

  <p>Fakat dışarıdan gelen bir ses devam etmesine engel oldu. Sirenler bağırıyor, çanlar çalıyordu. Çok sesli ve şok ediciydi.</p>

  <p>Burckhardtlar bir anlığına birbirlerine baktılar, sonra korkarak pencereye koşturdular.</p>

  <p>Sokakta itfaiyeler yoktu, sadece yavaşça ilerleyen bir kamyonet vardı. Tepesini hoparlörler taçlandırıyordu. O hoparlörlerden giderek artarak ve ağır motor ve çan sesleriyle karışarak siren sesleri çıkıyordu. Acil bir durum için yola koyulan itfaiyelerin çıkaracağı seslerin tamamen aynısı olan bir kaydı çalıyordu.</p>

  <p>Burckhardt şaşkınlıkla, “Mary bu yasalara aykırı! Ne yapıyorlar biliyor musun? Bir yangın durumundaki ses kaydını çalıyorlar. Ne yapmaya çalışıyor bunlar?” diye haykırdı.</p>

  <p>“Belki bir şaka yapıyorlardır,” diye tahminde bulundu karısı.</p>

  <p>“Şaka mı? Sabahın altısında bütün mahalleyi uyandırarak mı?” Kafasını salladı. “On dakika içinde polisler burada olur,” dedi. “Bekle ve gör.”</p>

  <p>Fakat polisler gelmedi. Ne on dakika içinde, ne de daha sonra. Arabanın içindeki şakacılar her kim idiyse, belli ki bunu yapmak için polisten izin almışlardı.</p>

  <p>Araba mahallenin tam ortasına ilerledi ve birkaç dakika boyunca sessizce durdu. Sonra hoparlörden bir cızırtı geldi ve bir ses konuşmaya başladı:</p>

  <p>Feckle Dondurucuları! Feckle Dondurucuları!</p>

  <p>Hemen alın!</p>

  <p>Feckle Dondurucuları!</p>

  <p>Feckle, Feckle, Feckle,</p>

  <p>Feckle, Feckle, Feckle...</p>

  <p>Bu şekilde devam etti. Mahalledeki herkes ne olduğunu anlamak için çoktan pencerelerdeydi. Ses sadece yüksek değil, sağır ediciydi.</p>

  <p>Burckhardt gürültünün içinde karısına seslendi, “Bu Tanrı’nın cezası Feckle Dondurucuları da ne?”</p>

  <p>“Bir çeşit dondurucu herhalde hayatım,” diye bağırdı karısı.</p>

  <p>Birden ses kesildi ve kamyonet sessizliğe büründü. Hâlâ sisli bir sabahtı, güneş ışınları çatıların üstünden yatay bir şekilde düşüyordu. Bir saniye önce sessizce duran bu aracın, bir dondurucunun ismini bangır bangır bağırdığına inanmak güçtü.</p>

  <p>“Delice bir reklam numarası,” dedi Burckhardt acı acı. Esnedi ve pencereden uzaklaştı. “En iyisi giyinmeye başlayayım. Herhalde bitti artık...”</p>

  <p>Bağırtı onu beklemediği bir anda yakaladı. Kulaklarına tokat yemiş gibiydi. İsrafil’in borusundan daha yüksek ve tiz bir ses bağırıyordu:</p>

  <p>“Dondurucunuz var mı? İşe yaramaz! Eğer Feckle Dondurucusu değilse <i>işe yaramaz!</i> Eğer geçen senenin Feckle Dondurucusu ise, <i>işe yaramaz!</i> Çünkü sadece bu senenin Feckle Dondurucusu süper! Kim Ajax Dondurucu kullanır, biliyor musunuz? Yumuşaklar Ajax Dondurucu kullanır! Kim Triplecold Dondurucu kullanır, biliyor musunuz? Komünistler Triplecold Dondurucu kullanır! En yeni Feckle Dondurucu dışında hiçbir dondurucu işe yaramaz!”</p>

  <p>Ses öfke ve hınçla, anlaşılmaz bir şekilde bağırdı. “Sizi uyarıyorum! Hemen şimdi çıkın ve bir Feckle Dondurucu alın! Hadi! Koş Feckle al! Koş Feckle al! Koş, koş, koş, Feckle, Feckle, Feckle, Feckle, Feckle, Feckle...”</p>

  <p>Sonunda sustu. Burckhardt dudaklarını yaladı. Karısına, “Belki polisi aramalıyız...” derken hoparlör tekrar canlandı. Onu yine hazırlıksız yakaladı, amaçları da oydu. Hoparlör bağırdı:</p>

  <p>“Feckle, Feckle, Feckle, Feckle, Feckle, Feckle, Feckle, Feckle. Ucuz dondurucular yemeklerinizi bozar. Hasta olup kusarsınız. Hasta olup ölürsünüz. Feckle alın! Feckle, Feckle, Feckle! Hiç dondurucunuzdan et çıkarıp ne kadar küflenip çürümüş olduğunu gördünüz mü? Feckle alın! Feckle, Feckle, Feckle, Feckle! Çürümüş, kokuşmuş yemek yemek istiyor musunuz? Yoksa akıllanıp Feckle mı almak istiyorsunuz? Feckle, Feckle, Feckle...”</p>

  <p>Bardağı taşıran son damla oldu bu. Durmadan yanlış tuşa basan parmaklarla, Burckhardt nihayet en yakın polis istasyonunu aramayı başardı. Meşgul çalıyordu. Anlaşılan polisi aramayı akıl eden tek kişi o değildi. Tekrar titreyen parmaklarla numarayı tuşlarken, dışarıdaki ses kesildi.</p>

  <p>Pencereden dışarıya baktı. Kamyonet gitmişti.</p>

  <p class="p19">Burckhardt kravatını gevşetip, garsondan bir Frosty-Flip daha istedi. Kristal Kafe’nin içini bu kadar sıcak yapmasalar ne olurdu! Duvarların yeni renkleri, yakıcı kırmızı ve kör edici sarılar, yeterince kötüydü, fakat üstüne birileri haziranda değil ocak ayında olduklarını düşünüyor olmalıydı. İçerisi dışarıdan en az on derece daha sıcaktı.</p>

  <p>Frosty-Flip’ini iki yudumda bitirdi. İlginç bir tadı vardı, fakat kötü değildi. Garsonun dediği gibi, serinletiyordu hiç değilse. Eve dönerken bunlardan bir kutu almayı aklına not etti; Mary de beğenirdi belki. Yeni şeyler hep ilgisini çekerdi.</p>

  <p>Kız restoranın öbür ucundan kendisine doğru gelmeye başlayınca ayağa kalktı. Tylerton’da gördüğü en güzel şeydi. Çenesine kadar gelen bal renkli sarı saçları ve vücudu... gerçek olamayacak kadar mükemmeldi. Üstündeki elbise dışında başka hiçbir şey giymediğine adı kadar emindi. Kız ona selam verirken, yanaklarının kızardığını hissetti.</p>

  <p>“Bay Burckhardt...” Sesi uzaklardan geliyor gibiydi. “Bu sabah olanlardan sonra benimle görüştüğünüz için çok teşekkür ederim.”</p>

  <p>Burckhardt boğazını temizledi. “Ne demek. Şöyle oturmaz mısınız Bayan...”</p>

  <p>“April Horn,” diye mırıldandı ve Burckhardt’ın karşısında işaret ettiği sandalyeye değil hemen yanındakine oturdu. “Ama bana April deyin, olur mu?”</p>

  <p>Bir çeşit parfüm sürmüştü. Burckhardt aklının o an çalışabilen ufak kısmıyla bunu fark etti. Her şeyin üstüne bir de parfüm kullanıyor olması adil değildi. Şaşkınlıkla kendine geldiğinde garsonun iki kişilik <i>filet mignon</i> siparişini alarak uzaklaştığını gördü.</p>

  <p>“Hey!” dedi itiraz edercesine.</p>

  <p>“Lütfen, Bay Burckhardt.” Kızın omuzu kendi omuzuna değiyordu ve yüzü ona çevrilmişti. Nefesi sıcak, bakışları yumuşak ve arzu doluydu. “Şirket ısmarlıyor hepsini. Lütfen izin verin ısmarlasınlar. Hiç değilse bunu yapabilirler.”</p>

  <p>Kızın elinin cebine girdiğini hissetti.</p>

  <p>“Yemeğin ücretini cebinize koydum,” diye fısıldadı sır verircesine. “Benim için bunu yapabilirsiniz, değil mi? Garsona da bahşiş verirseniz çok sevinirim. Böyle şeylerde eski kafalıyımdır.”</p>

  <p>İç eritici bir şekilde gülümsedi, sonra ciddi bir iş konuşması yapar gibi, “Ama parayı almalısınız!” diye ısrar etti. “Eğer almazsanız Feckle bu işten ucuz kurtulmuş olur! Sizi o şekilde uykunuzdan uyandırdıktan sonra, sahip oldukları her kuruş için dava açabilirsiniz.”</p>

  <p>Sanki birinin bir tavşanı şapkanın içine koyup ortadan yok etmesine tanık olmuşçasına sersemlemişti. “O kadar da kötü değildi April,” dedi. “Biraz gürültülüydü belki ama...”</p>

  <p>“Ah, Bay Burckhardt!” Mavi gözleri kocaman ve hayranlık doluydu. “Anlayacağınızı <i>biliyordum.</i> Ama durum şu ki... yani demek istediğim o kadar <i>mükemmel</i> bir dondurucu ki, çalışanlar bazen ipin ucunu kaçırabiliyor. Merkez ofistekiler, olanları haber aldığı anda mahalledeki her eve bir temsilci yollayıp özür dilediler. Karınız size nasıl ulaşabileceğimizi söyledi; benimle öğle yemeği yemeyi kabul ettiğiniz için çok mutluyum. Böylelikle sizden de özür dileyebilirim. Çünkü Bay Burckhardt, gerçekten, çok iyi bir dondurucu bu.”</p>

  <p>“Size aslında bunu söylememem gerekir ama...” Gözlerini utanarak yere çevirdi. “Feckle Dondurucuları için her şeyimi verirdim. Benim için bir işten çok daha fazlası.” Gözlerini tekrar yukarı kaldırdı. Büyüleyiciydi. “Kesin saçmaladığımı düşünüyorsunuz, değil mi?”</p>

  <p>Burckhardt öksürdü. “Yani, ben...”</p>

  <p>“Ah, ne kadar naziksiniz! Hayır, numara yapmayın. Aptalca olduğunu düşünüyorsunuz. Ama aslında, Bay Burckhardt, Feckle hakkında daha çok şey bilseydiniz böyle düşünmezdiniz. İzin verin size bu küçük kitapçığı göstereyim...”</p>

  <p>Burckhardt öğle yemeğinden tam bir saat geç döndü. Gecikmesinin tek sebebi genç kadın değildi. Pek de tanımadığı Swanson adında ufak tefek bir adam sokağın ortasında alelacele durdurmuştu onu; sonra da garip bir konuşmanın ardından öylece gitmişti.</p>

  <p>Ama çok da önemi yoktu. Burckhardt orada çalışmaya başladığından beri Bay Barth ilk kez izinliydi. Bu yüzden üç aylık vergi beyannamesini hazırlamak Burckhardt’ın başına kalmıştı.</p>

  <p>Öte yandan, asıl önemli olan şey, her nasılsa üç yüz otuz litrelik dikey model, defrost özellikli bir Feckle Dondurucu almış olmasıydı. Katalog fiyatı 625 dolardı, ama yüzde onluk “nezaket” indirimi yapmışlardı; “Bu sabahki korkunç olay yüzünden, Bay Burckhardt,” demişti kadın.</p>

  <p>Bunu karısına nasıl açıklayacağını bilemiyordu.</p>

  <p class="p19">Endişelenmesine gerek yoktu. Adam ön kapıdan girerken karısı neredeyse anında, “Acaba yeni bir dondurucu almaya paramız yeter mi, hayatım? Sabahki gürültü için özür dilemeye bir adam geldi ve konuştukça da...”</p>

  <p>Kadın da sipariş vermişti.</p>

  <p>Ne kadar melun bir gün, diye düşündü Burckhardt sonradan yatağına giderken. Ama günün onunla işi henüz bitmemişti. Merdivenlerin başına geldiğinde elektrik anahtarının iyice gevşemiş yayının, ışığı açmasına izin vermediğini gördü. Sinirle açıp kapattı anahtarı ve tabii ki, yuvasından çıkarmayı becerdi. Kablo kısa devre yaptı ve evin tüm ışıkları gitti.</p>

  <p>“Lanet olasıca!” dedi Guy Burckhardt.</p>

  <p>“Sigorta mı?” Karısı omuz silkti, çok uykuluydu. “Boş ver, sabah bakarsın hayatım.”</p>

  <p>Burckhardt kafasını salladı. “Sen yatağa dön. Ben de geliyorum şimdi.”</p>

  <p>Sigortayı tamir etmek pek umurunda değildi doğrusu, sadece uyuyamayacak kadar huzursuzdu. Bozulan anahtarı tornavidayla söktü, el yordamıyla karanlık mutfağa girdi, el fenerini bulup temkinli bir şekilde bodrumun merdivenlerinden inmeye başladı. Yedek bir sigorta buldu, boş bir bavulu sigorta kutusunun altına iterek bavulun üstüne çıktı ve eski sigortayı çekip çıkardı.</p>

  <p>Yenisini taktığında üst kattaki mutfaktan buzdolabının tık ettiğini ve vızıldayarak çalışmaya başladığını duydu.</p>

  <p>Merdivenlere doğru yöneldi ve durdu.</p>

  <p>Eski bavulun durduğu yerde bodrum zemini garip bir şekilde parlıyordu. El fenerinin ışığıyla inceledi zemini. Metaldi!</p>

  <p>“Hay anasını,” dedi Guy Burckhardt. Gördüklerine inanamayarak kafasını salladı. Daha da yakından baktı, başparmağını metal yamanın kenarlarında gezdirdi ve eli kesildi; sinirlenmişti. Kenarlar keskindi.</p>

  <p>Bodrumun lekeli çimento zemini ince bir kabuktu. Bir çekiç bulup zeminin farklı yerlerine vurarak çimentoyu kırdı; her yer metaldendi.</p>

  <p>Bodrumun tamamı bakırdan bir kutuydu. Çimento tuğlalı duvarlar bile aslında metal kaplamanın üzerine yapıştırılmış sahte bir cepheydi.</p>

  <p>Afallamış bir şekilde ana kirişlerden birine girişti. En azından o gerçek tahtaydı. Bodrum pencerelerindeki cam gerçek camdı.</p>

  <p>Kanayan başparmağını emdi ve bodrum merdivenlerinin tabanını denedi. Gerçek tahta. Kalorifer kazanının altındaki tuğlaları çentti. Gerçek tuğla. İstinat duvarları, zemin... onlar sahteydi.</p>

  <p>Sanki biri evi metal çerçeveyle desteklemiş, sonra da büyük bir çaba sarf ederek kanıtını saklamıştı.</p>

  <p>En büyük sürpriz ise, birkaç yıl önce Burckhardt’ın evindeki atölyesinde çalıştığı kısa dönemden yadigâr, bodrumun arka yarısını kapayan ters dönmüş tekne gövdesiydi. Yukarıdan her şey tamamen normal görünüyordu. İçerideyse oturakların, koltukların ve dolapların olması gereken yerde yalnızca kabataslak, yarım kalmış ve iç içe geçmiş bir tel yumağı vardı.</p>

  <p>“Ama ben <i>bitirmiştim</i> onu!” diye bağırdı Burckhardt başparmağını unutarak. Daha da afallamış bir şekilde tekneye yaslanarak bu işi etraflıca düşünmeye çalıştı. Anlamadığı sebeplerden ötürü, biri teknesini ve bodrumunu, hatta belki tüm evini almış ve gerçeğinin zekice bir taklidiyle değiştirmişti.</p>

  <p>“Çok saçma,” dedi boş bodruma. El fenerinin ışığıyla etrafa baktı. “Tanrı aşkına, bunu kim neden yapsın?” diye fısıldadı.</p>

  <p>Mantığın verecek bir cevabı yoktu; doğrusu mantıklı bir cevap yoktu. Burckhardt, uzun dakikalar boyunca akıl sağlığının belirsiz hâlini düşündü kara kara.</p>

  <p>Sadece bir hata yaptığını, hayal gücünün ona bir oyun oynadığını anlayacağını umarak yeniden teknenin altına baktı. Ama dağınık, yarım bırakılmış teller hâlâ yerindeydi. Daha iyi bakabilmek için sürünerek teknenin altına girdi, pürüzlü tahtaya kuşkuyla dokundu. İmkânı yoktu!</p>

  <p>El fenerini kapattı ve sıyrılarak dışarı çıkmaya başladı. Ama çıkamadı. Ayaklarına hareket etmeleri için emir vermesiyle, sürünerek çıkmaya çalışması arasında geçen sürede bunaltıcı bir bitkinlik hissi birden içinden sel gibi akıp geçti.</p>

  <p>Bilinci kapandı, ama öyle kolayca değil, sanki zorla elinden almıyormuş gibi. Guy Burckhardt artık uyuyordu.</p>

  <p class="p19">16 Haziran sabahı, Guy Burckhardt, bodrumundaki teknenin gövdesi altında kıvrılıp sıkışmış bir şekilde uyandı. Koşarak merdivenlerden çıktı ve tarihin 15 Haziran olduğunu gördü.</p>

  <p>İlk işi tekne gövdesini, sahte bodrum zeminini, imitasyon taşları çıldırmış gibi aceleyle incelemek oldu. Hepsi hatırladığı gibi, tamamen inanılmaz bir hâldeydiler.</p>

  <p>Mutfak her zamanki gibi durağan ve sıkıcı hâlindeydi. Elektrikli saat kadranın etrafında ayık bir şekilde mırıldıyordu. Neredeyse altı oldu diyordu. Karısı her an uyanabilirdi.</p>

  <p>Burckhardt giriş kapısını bir hışımla açtı ve sessiz sokağa baktı. Sabah gazetesi dikkatsizce basamakların üzerine fırlatılmıştı. Gazeteyi eline alınca tarihinin 15 Haziran olduğunu gördü.</p>

  <p>Ama bu mümkün değildi. 15 Haziran <i>dündü</i>. Üç aylık vergi beyannamesi günü olduğu için unutulacak bir tarih de değildi.</p>

  <p>Hole geri dönerek telefonu eline aldı, Hava Durumu hizmetinin numarasını çevirdi ve temsilcinin telaffuzu düzgün sesini duydu: “...daha serin, yer yer sağanak yağışlı. Hava basıncı otuz virgül sıfır dört, gittikçe artacak... Birleşik Devletler Meteoroloji Bürosu’nun 15 Haziran için hava durumu tahmini. Sıcak ve güneşli, bazı bölgelerde...”</p>

  <p>Telefonu kapattı. 15 Haziran.</p>

  <p>“Tanrı aşkına!” dedi Burckhardt dua eder gibi. Her şey çok garipti gerçekten de. Karısının alarmının çaldığını duydu ve merdivenleri tırmandı.</p>

  <p>Mary Burckhardt, kâbustan yeni uyanmış birinin dehşet dolu, anlam veremeyen bakışlarıyla yatakta doğrulmuş oturuyordu.</p>

  <p>“Ah!” diye iç çekti kadın, kocası odaya girerken. “Sevgilim, az önce çok korkunç bir rüya gördüm. Sanki patlama olmuş ve...”</p>

  <p>“Yine mi?” diye sordu Burckhardt, sesi pek de anlayışlı çıkmamıştı. “Mary, bu işte bir gariplik var! Dün tüm gün bir yanlışlık olduğunu biliyordum ve...”</p>

  <p>Kadına bodrumun aslında bakır bir kutu olmasından ve birinin teknesinin kopyasını yaptığından bahsetti. Mary önce şaşkın, sonra telaşlı, sonra durağan ve huzursuz bir ifadeye büründü.</p>

  <p>“Hayatım, <i>emin misin?</i>” dedi. “Çünkü o eski bavulu daha geçen hafta temizledim ve hiçbir şey fark etmedim.”</p>

  <p>“Eminim!” dedi Guy Burckhardt. “Elektrik kesilince üstüne çıkıp yeni sigortayı takmak için duvara sürükledim ve...”</p>

  <p>“Ne olunca?” Mary artık iyice telaşlanmış gibi görünüyordu.</p>

  <p>“Elektrik kesilince. Yani merdivenlerin başındaki anahtar takıldığında. Bodruma inip...”</p>

  <p>Mary yatakta doğruldu. “Guy, anahtar takılmadı ki. Dün gece ışıkları ben kendim kapattım.”</p>

  <p>Burckhardt karısına ters ters baktı. “Sen kapatmadın, <i>eminim</i>! Gel de bak!”</p>

  <p>Ağır adımlarla sahanlığa gitti ve dramatik bir şekilde dün gece söküp öylece havada bıraktığı bozuk elektrik anahtarını gösterdi parmağıyla...</p>

  <p>Ama bozuk değildi. Her zamanki gibi görünüyordu. Burckhardt inanamayarak anahtara bastı ve iki holde de ışıklar yandı.</p>

  <p class="p19">Sapsarı kesilmiş ve endişeli görünen Mary kocasını bırakıp kahvaltıyı hazırlamak için mutfağa gitti. Burckhardt uzunca bir süre olduğu yerde durup anahtara baktı. Zihinsel işlevleri kuşku ve şok safhasını çoktan geçmiş, artık çalışmayı bırakmıştı.</p>

  <p>Tıraş olurken, üstünü giyinir ve kahvaltısını yaparken hissizleşmiş bir şekilde kendini sorguladı. Mary onu rahatsız etmedi; anlayışlı ve teskin edici bir havası vardı. Kocasını öperek uğurladı ve o da tek kelime etmeden otobüse doğru aceleyle koştu.</p>

  <p>Resepsiyon masasındaki Bayan Mitkin onu esneyerek selamladı. “Günaydın,” dedi uykulu bir şekilde. “Bugün Bay Barth gelmeyecek.”</p>

  <p>Burckhardt bir şey söylemek üzere ağzını açtı, ama sonra kendini tuttu. Kadın, Barth’ın dün de gelmediğini bilemezdi, çünkü takviminde “yeni” 15 Haziran yaprağına yer açmak için 14 Haziran yaprağını yırtıyordu.</p>

  <p>Sendeleyerek masasına gitti ve sabah gelen postalara görmeyen gözlerle baktı. Daha açılmamışlardı, ama Fabrika Distribütöründen gelen zarfta altı bin metrelik ses yutucu levha siparişi, Finebeck &amp; Sons şirketinden gelende ise şikâyet mektubu olduğunu biliyordu.</p>

  <p>Uzun bir süre sonra kendini zarfları açmaya zorladı. Haklıydı.</p>

  <p>Burckhardt, çaresiz bir ivedilikle ilk önce Bayan Mitkin’in öğle yemeği molasına çıkmasını sağladı. Dün-yaşanmış-olan-on-beş-Haziran gününde ilk önce Burckhardt çıkmıştı. Kadın adamın gergin tavrı ve ısrarcılığı onu hafiften endişelendiriyormuş gibi ofisten çıktı, ama bu durum Burckhardt’ın ruh halini hiç mi hiç etkilemedi.</p>

  <p>Telefon çaldı ve Burckhardt dalgın bir şekilde cevap verdi. “Kontro Kimyasalları Merkez, ben Burckhardt, buyurun.”</p>

  <p>Ses, “Benim, Swanson,” dedi ve durdu.</p>

  <p>Burckhardt karşısındakinin konuşmaya devam etmesini bekledi, ama hepsi bu kadardı. “Alo?” dedi.</p>

  <p>Yine sessizlik vardı. Sonra Swanson üzüntülü bir şekilde vaz geçerek “Hâlâ bir şey yok, değil mi?”</p>

  <p>“Ne yok? Swanson, istediğin bir şey mi var? Dün yanıma geldiğinde aynı tantanayı yaşadık. Sen-”</p>

  <p>“Burckhardt! Tanrı aşkına, hatırlıyorsun! Orada kal, yarım saate geliyorum!” Sesi çatlamıştı.</p>

  <p>“Neler oluyor?”</p>

  <p>“Boş ver,” dedi küçük adam sevinçle. “Görüştüğümüzde anlatırım. Telefonda daha fazla konuşma, birileri dinliyor olabilir. Sen sadece bekle. Dur bir saniye. Ofiste yalnız mı olacaksın?”</p>

  <p>“Yani, hayır. Bayan Mitkin muhtemelen...”</p>

  <p>“Tüh. Baksana, Burckhardt, öğle yemeğini nerede yiyorsun? Şöyle güzel ve gürültülü bir yer mi?”</p>

  <p>“Neden sordun ki? Evet, öyle sanırım. Kristal Kafe. Buradan hemen hemen bir...”</p>

  <p>“Nerede olduğunu biliyorum. Yarım saate görüşürüz!” Ve telefon kapandı.</p>

  <p>Kristal Kafe’nin duvarları artık kırmızı değildi, ama içerisi hâlâ sıcaktı. Arka planda çalan müzik arada reklamlar tarafından bölünüyordu. Frosty-Flip, Marlin Sigaraları (“Sterilize edilmiş,” diye mırıldanıyordu sunucu) ve Çoko-Lokma çubuk şeker reklamları oynuyordu. Burckhardt bu markaları daha önce duyduğunu hatırlamıyordu. Ama kısa zamanda isimlerini sık sık duyar hâle gelmişti.</p>

  <p>Swanson’ın gelmesini beklerden üzerinde gece kulübü sigara satıcılarının giydiği selofan eteklerden olan genç bir kadın elinde kızıl ambalajlı şekerlemelerle dolu bir tepsiyle restorandan içeri girdi.</p>

  <p>“Çoko-Lokmalar çok leziz,” diye mırıldanıyordu adamın masasına yaklaşırken. “Çoko-Lokmalar lezizden de leziz!”</p>

  <p>Burckhardt telefonda konuştuğu garip küçük adama bakınırken ona pek dikkat etmedi. Fakat kadın yanındaki masaya gülücükler saçarak birkaç şekerleme dağıtırken gözünün ucuna ilişti ve bakmak için başını çevirdi.</p>

  <p>“Şu işe bakın, Bayan Horn!”</p>

  <p>Genç kadın şeker tepsisini yere düşürdü.</p>

  <p>Burckhardt endişelenerek yerinden kalktı. “Bir sorun mu var?”</p>

  <p>Ama kadın kaçar gibi gitti.</p>

  <p>Restoranın yöneticisi koltuğuna gömülerek şüphe çekmemeye çalışan Burckhardt’a dik dik bakıyordu. Kadına hakaret etmemişti ya! Belki de çok sıkı yetiştirilmişti genç kadın, diye düşündü selofan eteğin altından görünen uzun ve çıplak bacaklarına rağmen. Ona ismiyle seslendiğinde adamı zampara sanmış olabilirdi.</p>

  <p>Saçma bir düşünce. Burckhardt endişeli bir şekilde kaşlarını çatıp menüyü eline aldı.</p>

  <p>“Burckhardt!” diye keskin bir fısıltı geldi kulağına.</p>

  <p>Burckhardt elindeki menünün üzerinden bakarken şaşkınlığa uğradı. Karşısındaki koltukta Swanson isimli küçük adam gergin bir şekilde oturuyordu.</p>

  <p>“Burckhardt!” diye fısıldadı küçük adam yine. “Hadi buradan gidelim! Artık senin peşine düştüler. Yaşamak istiyorsan gel benimle!”</p>

  <p>Adamla tartışmanın anlamı yoktu. Burckhardt etrafta gezinen yöneticiye hastalıklı, özür diler gibi gülümseyerek Swanson’ın peşinden dışarıya çıktı. Küçük adam nereye gittiğini biliyor gibiydi. Sokağa çıktıklarında Burckhardt’ı dirseğinden tutarak caddeden aşağı koşar adımlarla sürükledi.</p>

  <p>“Onu gördün mü?” diye sordu emreder gibi. “Şu Horn denen kadın, hani telefon kulübesindeki? Beş dakikaya onları buraya getirtir, inan bana, o yüzden acele etmeliyiz!”</p>

  <p>Sokak insanlar ve arabalarla dolu olmasına rağmen kimse Burckhardt’a ve Swanson’a dikkat etmiyordu. Hava hafiften serindi. Hazirandan çok ekim gibi, diye düşündü Burckhardt meteoroloji bürosunun söylediklerine rağmen. Bu küçük deli adamı sokakta takip ettiği ve “birilerinden” kim bilir ne tarafa doğru kaçtığı için kendini ahmak gibi hissetti. Ve korku bulaşıcıydı.</p>

  <p>“Buraya gir!” dedi nefes nefese küçük adam.</p>

  <p>Yine bir restorandı burası, daha doğrusu bar gibiydi. Burckhardt bu tür ikinci sınıf yerlerden hiç haz etmezdi.</p>

  <p>“Dümdüz git,” diye fısıldadı Swanson. Burckhardt da uslu bir çocuk gibi masaların kenarlarından sıyrılarak restoranın en uç noktasına doğru yol aldı.</p>

  <p>L şeklinde, iki çapraz sokağa da girişi olan bir restorandı burası. Yan sokaktan dışarı çıktılar ve Swanson ne olduğunu anlamaya çalışan kasiyere soğuk bir bakış atarken karşı kaldırıma geçtiler.</p>

  <p>Sinemaya ait tentenin altındaydılar. Swanson’ın yüz ifadesi rahatlamaya başladı.</p>

  <p>“Kendimizi kaybettirdik!” dedi hafifçe, sevinçliydi. “Neredeyse geldik.”</p>

  <p>Gişenin önüne geçip iki bilet aldı. Burckhardt adamın peşinden sinemaya girdi. Hafta içi matinesi oynuyordu ve mekân neredeyse boştu. Ekrandan ateşlenen silahların ve dörtnala koşan atların sesi geliyordu. Parlak pirinçten tırabzanlara yaslanmış tek başına duran bir görevli onlara kısacık bir bakış attı ve Swanson Burckhardt’ı halıyla kaplanmış mermer basamaklardan koştururken, sıkkın bakışlarla filmi izlemeye devam etti.</p>

  <p>Salona gelmişlerdi ve salon boştu. Bir kadınlar, bir de erkekler tuvaleti kapısı vardı. Üçüncü kapının üstünde ise altın harflerle “YÖNETİCİ” yazıyordu. Swanson kapıyı dinledi ve yavaşça açarak gizlice içeri baktı.</p>

  <p>“Tamam,” dedi eliyle işaret ederek.</p>

  <p>Burckhardt adamın peşinden önce boş ofise, sonra da üstünde bir şey yazmadığı için dolap olduğunu zannettiği kapıdan içeri girdi.</p>

  <p>Ama dolap değildi. Swanson kapıyı dikkatle açtı, içeri baktıktan sonra Burckhardt’a takip etmesini işaret etti.</p>

  <p>Burası metal duvarlı, parlak aydınlatmalı bir tüneldi. Boş tünel, iki taraftan da gözleriyle seçemedikleri kadar uzaklara uzanıyordu.</p>

  <p>Burckhardt merakla etrafı inceledi. Bildiği tek bir şey vardı ve ondan çok emindi:</p>

  <p>Tylerton’ın altında böyle bir tünel yoktu.</p>

  <p class="p19">Tünelin ilerisinde sandalyelerle, masayla ve görünüşe göre televizyon ekranlarıyla dolu bir oda vardı. Swanson nefes nefese yığıldı sandalyeye.</p>

  <p>“Burada bir süreliğine güvendeyiz,” diye vızıldandı. “Artık buraya pek gelmiyorlar. Gelirlerse de duyar ve saklanırız.”</p>

  <p>“Kim gelmiyor?” diye sertçe sordu Burckhardt.</p>

  <p>Küçük adam “Marslılar!” dedi. Kelimeyi telaffuz ederken sesi çatlamış ve beti benzi atmıştı. Huysuz bir şekilde konuşmaya devam etti: “Yani ben Marslı olduklarını düşünüyorum. Gerçi haklı olabilirsin, yani, son birkaç haftada bu konularda düşünmek için bolca vaktim oldu, seni yakaladıklarından sonra ve tabii Rus olma ihtimalleri de var. Yine de...”</p>

  <p>“Baştan başlasana. Kim beni ne zaman yakalamış?”</p>

  <p>Swanson iç geçirdi. “Yani her şeyi baştan açıklamam gerekecek. Öyle olsun. Yaklaşık iki ay önce gece geç vakitte kapımı çaldın. Çok hırpalanmış görünüyordun, ödün patlamıştı. Sana yardım etmem için yalvarmaya başladın...”</p>

  <p>“Öyle mi yaptım?”</p>

  <p>“Doğal olarak bunların hiçbirini hatırlamıyorsun. Dinlersen anlarsın. Açtın ağzını başladın konuşmaya. Seni yakalamışlar, tehdit etmişler, karın ölmüş sonra dirilmiş falan, böyle saçma sapan laflar. Delirdin sandım. Ama, şey, sana hep çok saygı duymuşumdur. Sonra seni saklamam için yalvardın bana, benim de karanlık odam var biliyorsun ya. Sadece içeriden kilitleniyor. Kilidini kendim takıyorum. Sonra sırf dalgasına seninle birlikte içeri girdim, on beş yirmi dakika sonra gece yarısına doğru bayılıp kalmışız.”</p>

  <p>“Bayılmış mıyız?”</p>

  <p>Swanson kafa salladı. “İkimiz de. Sanki kum torbası çarpmış gibiydi. Yoksa dün sana yine aynı şey mi oldu?”</p>

  <p>“Galiba öyle oldu.” Burckhardt tereddütle kafasını salladı.</p>

  <p>“Tabii. Ve sonra birden yine uyandık. Bana garip bir şey göstereceğini söyledin ve birlikte dışarı çıkıp gazeteyi aldık. Gazetenin tarihi 15 Haziran’dı.”</p>

  <p>“15 Haziran mı? Ama 15 Haziran bugün! Yani...”</p>

  <p>“Anladın sen, dostum. Her gün bugün!”</p>

  <p>Kavraması biraz zaman aldı.</p>

  <p>Burckhardt merakla, “Kaç haftadır o karanlık odanın içinde saklanıyorsun?” diye sordu.</p>

  <p>“Bilemiyorum ki. Dört ya da belki beş, zaman algımı yitirdim. Ve her gün aynıydı, hep 15 Haziran’dı, ev sahibem Bayan Keefer her gün ön merdivenleri süpürüyor, köşedeki gazetelerde her gün aynı manşetler atılı oluyordu. Bir noktadan sonra tekdüzeleşiyor, dostum.”</p>

  <p class="p19">Fikir Burckhardt’a aitti ve Swanson hiç hoşuna gitmemesine rağmen itiraz etmedi. Zaten hiçbir zaman itiraz etmezdi.</p>

  <p>“Tehlikeli bir plan,” diye homurdandı endişeyle. “Ya biri gelirse? Bizi fark edip...”</p>

  <p>“Kaybedecek neyimiz var?”</p>

  <p>Swanson omuzlarını silkti. “Tehlikeli bir plan,” dedi yeniden. Ama itiraz etmedi.</p>

  <p>Burckhardt’ın fikri çok basitti. Sadece bir şeyden emindi, o da tünelin bir yerlere vardığıydı. Marslılar ya da Ruslar, fantastik bir komplo ya da delice bir sanrı; ne olursa olsun Tylerton’da yanlış olan her neyse bunun bir açıklaması vardı. Bu açıklamayı bulacakları yer ise tünelin sonundaydı.</p>

  <p>Yavaş bir tempoyla koştular. Tünelin sonunu görmeye başlamaları için neredeyse iki kilometre koşmaları gerekti. Şanslıydılar, en azından kimse tünele gelip onları fark etmemişti. Ama Swanson tünelin görünüşe göre sadece belirli saatlerde kullanıldığını söylemişti.</p>

  <p>Her gün 15 Haziran. Neden? Burckhardt kendi kendine sordu. Nasıl olduğunu boş ver. Neden?</p>

  <p>Bir de görünen o ki herkesin, aynı anda, tamamen istemsizce uyuya kalması meselesi. Ve de hatırlamamaları, asla hiçbir şeyi hatırlamamaları. Swanson, Burckhardt’ın karanlık odaya girmek için tedbirsizlik edip beş dakika fazladan beklediği gecenin sabahında Burckhardt’ı görmeye nasıl bir hevesle gittiğini anlatmıştı. Swanson geldiğinde Burckhardt gitmişti. Swanson onu aynı günün öğle vaktinde sokakta görmüştü ama Burckhardt hiçbir şey hatırlamamıştı.</p>

  <p>Ve Swanson haftalardır fare gibi yaşayarak geceleri ahşap dolapların içinde saklanmış, gündüzleri sıvışarak boş umutlarla Burckhardt’ı aramış, hayatın kenarlarında seğirterek onların ölümcül bakışlarından kaçınmaya çalışmıştı.</p>

  <p>Onlar. “Onlardan” biri de April Horn isimli genç kadındı. Dikkatsizce telefon kulübesine girip bir daha çıkmadığını görünce bulmuştu Swanson tüneli. Bir diğeri ise Burckhardt’ın ofis binasındaki puro tezgâhında duran adamdı. Daha fazlası da vardı. Swanson en az bir düzine insandan ya haberdardı ya da kuşkulanıyordu.</p>

  <p>Nereye bakacağını bildiğin sürece onları fark etmek kolaydı, çünkü sırf Tylerton’da bile her gün rollerini değiştiriyorlardı. Burckhardt her 15-Haziran-olan-günde 08.51 otobüsüne biniyordu. Otobüste ufacık bir değişiklik bile olmuyordu. Ama April Horn bazen selofan eteğini giyip gösterişli endamıyla şeker ya da sigara dağıtıyor, bazen sade giyiniyor, bazen ise Swanson’ın gözüne hiç ilişmiyordu.</p>

  <p>Ruslar? Marslılar? Artık her ne idiyseler, bu delice maskaralıktan ne elde etmeyi umuyorlardı?</p>

  <p>Burckhardt bu sorunun cevabını bilmiyordu ama belki de cevap tünelin sonundaki kapının ardında yatıyordu. Dikkatle dinlediler ve uzaktan gelen, ne olduklarını pek anlayamadıkları sesler duydular. Tehlikeli bir durum yok gibi görünüyordu. Kapıdan içeri süzüldüler.</p>

  <p>Geniş bir odayı geçip hızla merdivenleri çıktıktan sonra Burckhardt, Kontro Kimyasalları’nın fabrikasında olduklarını anladı.</p>

  <p>Görünürde kimse yoktu. Bu durum pek de garip değildi, otomatik fabrikada hiçbir zaman çok sayıda insan olmamıştı zaten. Ama Burckhardt sadece bir kere ziyaret ettiği zamandan fabrikanın nasıl da dur durak bilmez, sonsuz bir meşguliyeti olduğunu hatırladı. Valfler açılıp kapanıyor, tanklar kendi kendine boşalıp doluyor ve içlerindeki kabarcıklı sıvıları karıştırıyor, pişiriyor ve kimyasalların tadına bakıyordu. Santral asla kalabalık olmasa da asla durağan olmuyordu.</p>

  <p>Ama şimdi durağandı. Uzaktan gelen sesler dışında ufacık bir yaşam belirtisi bile yoktu. Esir alınmış elektronik beyinler komut yollamıyor, bobinler ve röleler boş kalmış dinleniyordu.</p>

  <p>Burckhardt “Hadi,” dedi. Swanson, paslanmaz çelik sütunların ve tankların oluşturduğu iç içe geçmiş koridorların arasından isteksizce takip etti adamı.</p>

  <p>Mezarlıkta yürür gibi yürüyorlardı. Bir anlamda öyleydi de, çünkü bir zamanlar fabrikayı yöneten otomatlar ceset değil de neydi? Makineler aslında hiç de bilgisayar olmayan, canlı beyinlerin elektronik benzerleri olan bilgisayarlar tarafından kontrol ediliyordu. Ve şimdi kapatılmışlarsa ölmüş olmuyorlar mıydı? Çünkü bir zamanlar hepsi insan beyniydi.</p>

  <p>Örneğin uzman bir petrol kimyageri... ham petrolü ayrıştırmada sonsuz becerikli. Bağlayıp yatırın, taramalı elektronik iğnelerle beynini sondalayın. Makine beyin şablonlarını tarayıp gördüklerini çizgelere ve sinüs dalgalarına çevirir. Bu dalgaları robot bir bilgisayara yüklediniz mi alın size kimyager. Ya da isterseniz, bin tane kimyager, bütün bilgileri ve becerileriyle, ama insani sınırları hiç mi hiç olmadan.</p>

  <p>Bundan bir düzinesini bir santrale koyarsanız santrali yedi gün, yirmi dört saat, asla yorulmadan, asla hiçbir şeyi gözden kaçırmadan ve asla unutmadan çalıştırırlar.</p>

  <p>Swanson, Burckhardt’a yakınlaştı. “Korkuyorum,” dedi.</p>

  <p>Artık odanın karşısına geçmişlerdi ve sesler çoğalmıştı. Makine sesi değildi bu ses, insan sesiydi. Burckhardt ihtiyatla kapıya yanaştı ve etrafı kolaçan etme riskini göze aldı.</p>

  <p>Sıra sıra televizyon ekranlarının dizili olduğu daha küçük bir odaydı burası. Her birinin önünde, toplamda bir düzine ya da belki daha fazla vardı, bir adam ya da kadın oturmuş ekrana bakıyor ve bir kayıt cihazına notlar alıyorlardı. İzleyiciler sürekli sahneden sahneye atlıyordu, aynı anda iki ekran asla aynı görüntüyü göstermiyordu.</p>

  <p>Görüntülerin arasında çok az ortak nokta var gibiydi. Biri depoyu gösteriyordu. Depoda April Horn gibi giyinmiş genç bir kadın dondurucuları tanıtmaktaydı. Biri, bir dizi mutfak fotoğrafıydı. Burckhardt’ın gözleri, ofis binasındaki puro tezgâhına benzeyen bir görüntüye ilişti.</p>

  <p>Kafa karıştırıcıydı. Burckhardt durup neler döndüğünü çözmeyi çok isterdi, ama kalabalık bir mekândı. Her an birilerinin onları görme ya da yürürken rastlayıp bulma ihtimali vardı.</p>

  <p class="p19">Bir oda daha buldular. Bu seferki boştu. Geniş, gösterişli bir ofisti. İçinde evraklarla dolu bir masa vardı. Burckhardt evraklara baktı. Önce kısaca, sonra içlerinden birindeki kelimeler dikkatini çekince inanılmaz bir şaşkınlıkla.</p>

  <p>Swanson çılgınlar gibi çekmeceleri karıştırırken, Burckhardt en üstteki kâğıdı kaptı, kâğıda göz gezdirdi, sonra bir başkasını aldı.</p>

  <p>Burckhardt gözlerine inanamayarak küfür etti ve kâğıtları masaya bıraktı.</p>

  <p>Ne olduğunu pek de fark etmeyen Swanson, neşeyle haykırdı: “Şuraya bak!” Çekmeceden bir silah çıkardı. “Hem de dolu!”</p>

  <p>Burckhardt ona boş gözlerle baktı; okuduklarını sindirmeye çalışıyordu. Neden sonra, Swanson’ın söylediği şeyin farkına varınca, gözleri parladı. “Bu çok iyi!” dedi. “Silahı alacağız ve buradan o silahla çıkacağız, Swanson. Polise de gitmeyeceğiz! Tylerton’daki polislere değil, ama belki FBI’a gideriz. Şuna bir bak!”</p>

  <p>Swanson’a uzattığı kâğıt tomarın üzerinde şu başlık vardı: “Test Alanı İlerleme Raporu. Konu: Marlin Sigaraları Kampanyası.” Kâğıtların çoğu, Burckhardt ve Swanson’ın anlamadıkları tablolarla doluydu, ama en sonunda bir özet vardı:</p>

  <p class="p25"><i>Test 47-K3, şimdiye kadar yapılmış testlerdeki yeni kullanıcı sayısının yaklaşık iki katı oranında yeni kullanıcı çekmiş olsa da, ses-kamyonları yerel kontrol yasaları yüzünden muhtemelen alanda kullanılamayacaklar.</i></p>

  <p class="p25"><i>47-K12 grubundaki testler en iyi ikinci sonucu vermişlerdi. Önerimiz, bu doğrultuda testlerin yeniden yapılması, numune alma teknikleri eklenerek/eklenmeden en iyi üç kampanyanın her birinin test edilmesi.</i></p>

  <p class="p25"><i>Alternatif bir öneri de, eğer müşteri ek testlerin maliyetini karşılama konusunda istekli değilse, K12 serisinde en çok yeni kullanıcı çeken kampanyayla devam etmek.</i></p>

  <p class="p25"><i>Tüm bu tahmini beklentilerin, tahmini sonuçların yüzde biri içinde yer alma ihtimali %80 ve yüzde beşi içinde yer alma oranı da %99’dan fazla.</i></p>

  <p class="p21">Swanson, başını kâğıttan kaldırıp Burckhardt’a baktı. “Anlamıyorum,” diye yakındı.</p>

  <p>“Seni suçlamıyorum,” dedi Burckhardt. “Bu çılgınlık, ama yaşadığımız durumu açıklıyor, Swanson, <i>bu durumu açıklıyor</i>. Bunlar Rus ya da Marslı falan değil. Bu insanlar reklamcılar! Bir şekilde, artık nasıl, olduğunu Tanrı bilir, Tylerton’ı ele geçirdiler. Bizi ele geçirdiler; hepimiz, sen ve ben ve diğer yirmi ya da otuz bin insan, onların parmağının uçundayız.”</p>

  <p>“Belki bizi hipnotize ediyorlar, belki başka bir şey, ama öyle ya da böyle yapıyorlar işte. Olan şu: Her seferinde bir günü yaşamamıza izin veriyorlar. O lanet olası bir gün boyunca da üstümüze reklamları boca ediyorlar. Ve günün sonunda, ne olduğuna bakıyorlar... ve sonra o günü zihinlerimizden silip ertesi gün farklı bir reklamla yeniden başlıyorlar.”</p>

  <p>Swanson ağzı açık öylece duruyordu. Ağzını kapamayı başarınca yutkundu. “Çılgınlık!” dedi donuk bir şekilde.</p>

  <p>Burckhardt kafasını salladı. “Kulağa çılgınca geldiğinin farkındayım, fakat tüm bunlar gerçekten çılgınca. Bunu başka nasıl açıklayabilirsin? Tylerton’un çoğunun aynı günü tekrar tekrar yaşadığını inkâr edemezsin. Öyle olduğunu kendi gözlerinle <i>gördün!</i> Delice olan kısmı da bu ve bunun böyle olduğunu kabul etmeliyiz... eğer deli olan <i>biz</i> değilsek. Ve birinin, bir şekilde bunu nasıl başaracağını bildiğini kabul ettiğin anda, geriye kalan her şey daha da çok anlam kazanıyor.</p>

  <p>Bir düşün, Swanson! Bir reklama tek bir kuruş harcamadan önce her bir ayrıntıyı test ediyorlar! Bunun ne anlama geldiğinin farkında mısın? Tanrı bilir ne kadar çok para var bu işin içinde, ama bildiğim bir şey varsa o da bazı şirketlerin reklama yılda yirmi veya otuz milyon dolar harcadığı. Bunu, diyelim, yüz şirketle çarp. Ve diyelim bu şirketlerden her biri reklam maliyetini yüzde on oranında azaltmanın bir yolunu buluyor. Üstelik çok da ucuz bir yoldan!</p>

  <p>Eğer neyin işe yarayacağını önceden bilirlerse, maliyetlerini yarı yarıya azaltabilirler... belki yarıdan daha az, bilmiyorum. Fakat bu, yılda iki veya üç milyon dolar kazandırır... ve eğer bunun sadece yüzde onunu veya yirmisini Tylerton’da kullanmak için ödüyorlarsa, bu onlar için bedava, Tylerton’ı ele geçiren için ise bir servet demektir.”</p>

  <p>Swanson dudaklarını yaladı. “Demek istediğin,” diye tereddüt ederek konuştu, “biz... yani bizim bir çeşit zoraki izleyiciler olduğumuz mu?”</p>

  <p>Burckhardt homurdandı. “Tam olarak değil.” Bir an düşündü. “Bir doktorun penisilin gibi bir şeyi nasıl test ettiğini bilirsin. Jelatin levhalar üzerine bir dizi küçük mikrop kolonisi yerleştirirler ve bunu her seferinde birazcık değiştirerek ardı ardına denerler. Onlar biziz, Swanson... mikroplar biziz. Sadece bundan çok daha fazla etkili. Bir koloniden daha fazlasını test etmelerine gerek yok, çünkü bunu tekrar tekrar kullanabilirler.”</p>

  <p>Bu Swanson için çok fazlaydı. “Şimdi ne yapacağız peki?” diye sorabildi sadece.</p>

  <p>“Polise gideceğiz tabii ki. İnsanları kobay faresi gibi kullanamazlar!”</p>

  <p>“Polise nasıl gideceğiz?”</p>

  <p>Burckhardt duraksadı. “Sanırım...” diye başladı yavaşça. “Eminim burası önemli birinin ofisi. Elimizde bir silah var. Ofisin sahibi gelene kadar tam burada bekleyeceğiz ve o da bizi buradan çıkartacak.”</p>

  <p>Basit ve dolaysız. Swanson sakinleşti ve duvarın yanında, kapının görüşünün dışında oturacak bir yer buldu. Burckhardt ise kapının arkasında pozisyonunu aldı...</p>

  <p>Ve bekledi.</p>

  <p class="p19">Bekleyiş, tahmin ettikleri kadar uzun sürmedi. Belki yarım saat. Sonra yaklaşan sesleri duydu Burckhardt ve vücudunu duvara yapıştırmadan önce Swanson’a bir şeyler fısıldayacak zamanı oldu.</p>

  <p>Sesler bir adama ve kıza aitti, “...telefonda söylenmeyecek kadar önemli olan?” diyordu adam. “Bütün bir günün testlerini mahvediyorsun! Neyin var senin, Janet?”</p>

  <p>“Üzgünüm, Bay Dorchin,” dedi kız tatlı bir ses tonuyla. “Önemli olduğunu düşündüm.”</p>

  <p>“Önemliymiş!” diye söylendi adam. “Yirmi bir bin içinde tek bir dandik öğe.”</p>

  <p>“Fakat bu, Burckhardt’ınki, Bay Dorchin. Yine. Ve gözden kaybolma şekli; birinden yardım almış olmalı.”</p>

  <p>“Peki, tamam. Fark etmez, Janet; Çoko-Lokma programı zaten planlananın önünde ilerliyor. Buraya kadar gelmişken ofiste analiz cetvelini doldur bari. Burckhardt meselesini de kafana takma. Muhtemelen etrafta dolanıyordur sadece. Bu gece onu alır...”</p>

  <p>Kapıdan girmişlerdi. Burckhardt bir tekmeyle kapıyı kapattı ve silahı adamla kıza doğrulttu.</p>

  <p>“Sen öyle san,” dedi zafer kazanmışçasına.</p>

  <p>Tüm o dehşet saatlerine, delirdiği düşüncesiyle yaşadığı karmaşık duygulara ve korkuya değmişti. Burckhardt’ın şimdiye kadar hayatında hissettiği en tatmin edici duyguydu. Adamın yüzündeki ifade, kitaplarda okuduğu ama hiç görmediği türdendi: Dorchin’in ağzı bir karış açık, gözleri yuvalarından çıkmış gibiydi ve soru sormaya çalışır gibi sesler çıkarmayı başarsa da ağzından çıkanlar kelimeler değildi.</p>

  <p>Kız da en az adam kadar şaşkındı. Burckhardt, onun yüzüne bakınca sesinin niçin o kadar tanıdık geldiğini anladı. Kendisini April Horn olarak tanıtan kızdı bu.</p>

  <p>Dorchin hemen kendini toparladı. “Bahsettiğin bu mu?” diye sordu sertçe.</p>

  <p>“Evet,” dedi kız.</p>

  <p>Dorchin kafasını salladı. “Sözümü geri alıyorum. Haklıymışsın. Iıhmm, sen... Burckhardt’sın. Ne istiyorsun?”</p>

  <p>Swanson araya girdi, “Dikkat et! Başka bir silahı olabilir.”</p>

  <p>“O zaman üstünü ara,” dedi Burckhardt. “Sana ne istediğimizi söyleyeyim, Dorchin. Bizimle FBI’ya gelmeni ve yirmi bin insanı para için rehin tuttuğunuz bu dümenden nasıl sıyrılmayı planladığınızı anlatmanı istiyoruz.”</p>

  <p>“Rehin tutmak mı?” diyerek kahkahayla güldü Dorchin. “Saçmalıyorsun! Bırak o silahı; bu işten kurtulamazsın!”</p>

  <p>Burckhardt, yüzünde gaddarca bir ifadeyle silahı kaldırdı. “Sanırım kurtulabilirim.”</p>

  <p>Dorchin çok sinirlenmiş ve bıkkın görünüyordu... tuhaf, ama korktuğu söylenemezdi.</p>

  <p>“Kahretsin...” diye bir an kükredi, sonra ağzını kapattı ve yutkundu. “Dinle,” dedi sakince, ikna etmeye çalışarak, “büyük bir hata yapıyorsun. Ben hiç kimseyi rehin falan tutmuyorum, inan bana!”</p>

  <p>“Sana inanmıyorum,” dedi Burckhardt dosdoğru. “Niçin inanayım ki?”</p>

  <p>“Ama söylediğim doğru! Sözüme güvenebilirsin!”</p>

  <p>Burckhardt kafasını salladı. “FBI isterse sözüne güvenebilir. Göreceğiz bakalım. Şimdi söyle, nasıl çıkıyoruz buradan?”</p>

  <p>Dorchin bir şeyler söylemek için ağzını açtı, ama Burckhardt öfkeyle haykırdı. “Sakın karşı çıkma! Zorunda kalırsam seni öldürürüm. Anladın, değil mi? İki gündür cehennemi yaşıyorum ve bunun her saniyesi için seni suçluyorum. Seni öldürür müyüm? Bu benim için bir zevk olur; kaybedecek hiçbir şeyim yok! Şimdi çıkar bizi buradan!”</p>

  <p>Dorchin’in yüzü aniden donuklaştı. Hareket etmeye kalkıştı, ama Janet diye seslendiği sarışın kız atılıp Dorchin’le silahın arasına girdi.</p>

  <p>“Lütfen!” dedi Burckhardt’a yalvarırcasına. “Anlamıyorsun. Ateş etmemelisin!”</p>

  <p>“Çekil yolumdan!”</p>

  <p>“Fakat, Bay Burckhardt...”</p>

  <p>Sözlerini tamamlayamadı. Yüzünden hiçbir şey okunmayan Dorchin, kapıya yöneldi. Burckhardt’ın sabrı fazlasıyla zorlanmıştı. Bağırarak elindeki silahı salladı. Kız feryat etti. Burckhardt tetiği çekti. Gözlerinde bir yakarışla kız tekrar silahla adamın arasına girdi.</p>

  <p>Burckhardt’ın niyeti öldürmek değildi; bilerek aşağıya doğrultmuştu silahı. Fakat hedefi tutturma konusunda iyi değildi.</p>

  <p>Kurşun, kızın midesine isabet etti.</p>

  <p>Dorchin, arkasından kapıyı çarparak kaçıp gitti, ayak sesleri hızla uzaklaştı.</p>

  <p>Burckhardt silahı odanın diğer tarafına fırlattı ve hemen kızın yanına gitti.</p>

  <p>Swanson sızlanıyordu. “İşimiz bitti, Burckhardt. Niçin yaptın ki bunu? Buradan çıkabilirdik. Polise gidebilirdik. Neredeyse çıkmıştık zaten. Buradan...”</p>

  <p>Burckhardt dinlemiyordu. Kızın yanında dizlerinin üstüne çökmüştü. Yerde boylu boyunca yatan kızın kolları birbirine dolanmıştı sanki. Hiç kan yoktu; hiçbir yaralanma izi yok gibiydi, fakat kızın durduğu pozisyon hiçbir insanın alacağı türden değildi.</p>

  <p>Ve yine de ölmemişti.</p>

  <p>Ölmemişti... ve yanında donup kalmış Burckhardt şunu fark etti: <i>Kız ölmemişti, ama hayatta da değildi.</i></p>

  <p>Nabzı atmıyordu, ama bir elinin gerilmiş parmakları ritmik biçimde seğiriyordu.</p>

  <p>Nefes almıyordu, ama garip bir tıslama sesi vardı.</p>

  <p>Gözleri açıktı ve Burckhardt’a bakıyorlardı. Ne korku ne acı, sadece acıma vardı bu gözlerde.</p>

  <p>Aralanmış dudaklarından dökülen kelimeler zar zor anlaşılıyordu. “Merak etmeyin, Bay Burckhardt. Ben... iyiyim.”</p>

  <p>Burckhardt oturduğu yerde doğruldu, hâlâ kıza bakıyordu. Kan gelmesi gereken yerde bariz şekilde kırılmış bir madde vardı ve bu et değildi; içinden ince, altın-bakır karışımı kıvrılmış bir tel çıkmıştı.</p>

  <p>Burckhardt dudaklarını araladı.</p>

  <p>“Sen bir robotsun,” dedi.</p>

  <p>Kız kafasıyla onaylamaya çalıştı. Dudakları tekrar seğirdi: “Evet. Siz de.”</p>

  <p class="p19">Swanson’ın ağzından anlaşılmaz bir ses çıktı; ardından masaya gitti ve gözlerini duvara dikerek oturdu. Burckhardt yerde yatan parçalanmış kuklanın yanında öne arkaya sallanıyordu. Ağzından tek bir kelime çıkmıyordu.</p>

  <p>Kız tekrar konuşmaya çalıştı. “Bütün... bu olanlar için üzgünüm.” O tatlı dudakları çarpık bir hal aldı ve yumuşak, genç yüzünde korkutucu, tuhaf bir sırıtışa dönüştü. Dudaklarını yeniden kontrol edebildiğinde, “Üzgünüm,” diye tekrarladı. “Sinir sistemi... tam da kurşunun girdiği yerdeydi. Vücudu kontrol... etmeyi zorlaştırıyor.”</p>

  <p>Burckhardt bir özrü kabul edermiş gibi kafasını salladı. Robotlar. Şimdi görüyordu, ama aslında çok açıktı. Kaçınılmaz olanı çok geç anlamıştı. Hipnoz olabileceğine, Marslılar ya da çok daha tuhaf bir şey olabileceğine dair mistik düşüncelerini anımsadı. Çok aptalcaydı; çünkü robotlar mevcut duruma ekonomik açıdan da daha iyi uyuyordu.</p>

  <p>Bütün kanıt bunca zamandır gözlerinin önündeydi. Nakledilmiş akılların bulunduğu otomatikleştirilmiş bir fabrika; niçin insansı bir robota akıl nakledilip o aklın sahibinin özellikleri ve biçimi verilmesin ki?</p>

  <p>Bu şey robot olduğunu bilebilir miydi?</p>

  <p>“Hepimiz,” dedi Burckhardt, sesli konuştuğunun çok da farkında olmayarak. “Karım, sekreterim ve sen ve komşular. Her birimiz öyle.”</p>

  <p>“Hayır.” Ses daha güçlüydü. “Hepimiz, tamamen aynı değiliz. Ben bir seçim yaptım. Ben...” Çarpık dudaklar bu kez sinirlerin gelişigüzel kıvrılmasının sonucu değildi... “Ben altmış yaşlarında çirkin bir kadındım, Bay Burckhardt. Bay Dorchin bana tekrar güzel bir genç kadın olarak yaşama imkânını teklif ettiğinde, bu fırsatın üstüne atladım. İnanın bana, <i>atladım</i>, hem de olumsuzluklarına rağmen. Asıl vücudum hâlâ canlı, ama uyuyor, yani ben şimdi buradayken. Tekrar o vücuda geri dönebilirim. Fakat bunu hiçbir zaman yapmıyorum.”</p>

  <p>“Peki ya, geriye kalanlar, bizler?”</p>

  <p>“O farklı, Bay Burckhardt. Ben burada çalışıyorum. Bay Dorchin’in talimatlarını yerine getiriyor, reklam testlerinin sonuçlarını düzenliyor, sizin ve diğerlerinin onun istediği şekilde biçimlendirilmiş yaşamlarınızı takip ediyorum. Bunu kendim seçtim, ama sizin hiçbir seçeneğiniz yok. Çünkü siz ölüsünüz, anlıyorsunuz değil mi?”</p>

  <p>“Ölü mü?” diye bağırdı Burckhardt; neredeyse bir çığlıktı bu.</p>

  <p>Mavi gözler sabit bir şekilde ona bakıyordu; yalan söylemiyordu ve Burckhardt da öyle olmadığını biliyordu. Yutkunmasını ve terlemesini ve yemek yemesini sağlayan karmaşık mekanizmalara hayret ederek yutkundu.</p>

  <p>“Rüyamdaki patlama,” dedi.</p>

  <p>“Bir rüya değildi. Haklısınız... patlama. O gerçekti ve sebebi de reaktördü. Depolama tankları boşaldı ve büyük patlamanın öldürmediklerini kısa bir süre sonra gaz halletti. Fakat patlamada neredeyse herkes öldü, yirmi bir bin insan. Siz de onlarla öldünüz ve bu Dorchin’in şansıydı.”</p>

  <p>“Tanrı’nın belası ceset hırsızı!” dedi Burckhardt.</p>

  <p>Kız, çarpık omuzlarını tuhaf bir zarafetle silkti. “Niye ki? Ölmüştünüz. Siz ve diğer herkes tam Dorchin’in istediği şeydi; tüm bir kasaba, Amerika’nın mükemmel bir kesiti. Yaşayan bir beyni olduğu kadar ölü bir beyni de aynen kopyalayarak transfer etmek oldukça kolay. Hatta daha kolay, çünkü ölüler hayır diyemez. Bu tabii ki zaman ve para harcamayı gerektirdi, kasaba tam bir harabeye dönmüştü... fakat tüm ayrıntıları tamamen aynı şekilde olması gerekmediğinden kasabayı bütünüyle yeniden inşa etmek mümkün oldu.”</p>

  <p>“Beyinlerin bile tümden yok olduğu evler vardı, dolayısıyla bazı evlerin içi boş. Ve o kadar da mükemmel olması gerekmeyen kilerler, çok da fark edilmeyecek caddeler var. Zaten sadece bir gün içindi bunlar. Aynı gün; 15 Haziran, yeniden ve yeniden; ve eğer birisi şu ya da bu şekilde bir şeyde küçük bir hata bulursa, bu keşfin başka hataları da ortaya çıkarması ve testlerin geçerliliğini yok etmesi imkânsız, çünkü bütün hatalar gece yarısı sıfırlanıyor.”</p>

  <p>Yüz, gülümsemeye çalıştı. “Rüya bu, Bay Burckhardt. 15 Haziran, çünkü hiçbir zaman bu günü gerçekten yaşamadınız. Bu Bay Dorchin’den bir hediye; size verdiği ve günün sonunda sizden geri aldığı bir hediye. Kaçınızın hangi yönüyle ilgi çeken hangi varyasyona tepki verdiğini gösteren rakamlar önüne geldiğinde, bakım-onarım ekipleri tünelden geçerek bütün şehri dolaşır, küçük elektronik aletleriyle rüyayı temizlerler ve sonra rüya yeniden başlar. 15 Haziranda.”</p>

  <p>“Hep 15 Haziran, çünkü herhangi birinizin, hayatta olduğunuz zamandan hatırlayabileceğiniz en son gün 14 Haziran. Bazen ekipler birini kaybeder... sizi kaybettikleri gibi, çünkü aşağıya inmiştiniz. Ama fark etmez. Kaybedilenler, bunu belli ettiklerinde kendilerini ele verirler; öyle olmasa bile, bu testi etkilemez. Ama bizi, yani Dorchin için çalışanları temizlemezler. Güç kapatıldığında uyuruz, tıpkı sizin yaptığınız gibi. Fakat uyandığımız zaman hatırlarız.” Yüz, çılgınca eğilip büküldü. “Keşke unutabilsem!”</p>

  <p>“Tüm bunlar satış yapmak için, öyle mi?! Milyon dolarlara mâl olmuştur bu!” dedi Burckhardt inanamayarak.</p>

  <p>April Horn ismindeki robot, “Evet,” dedi. “Fakat Dorchin’e de milyonlar kazandırdı. Ve bu hikâyenin tamamı değil. Bir kere insanları harekete geçirecek hükmedici kelimeleri bulduktan sonra bununla yetineceğini mi sanıyorsun? Onun bu kadarla...”</p>

  <p>Cümlesini bitiremeden kapı açıldı. Burckhardt hızla döndü. Dorchin’in kaçmış olduğunu neden sonra hatırlayarak silahını kaldırdı.</p>

  <p>“Ateş etme,” diye sakince buyurdu ses. Dorchin değildi; başka bir robottu bu, plastik ve kozmetikle ustaca kaplanmamıştı üstü, olduğu gibi parlıyordu. “Bırak şunu, Burckhardt. Bu şekilde hiçbir yere varamazsın. Daha çok zarar vermeden o silahı bana ver. Şimdi,” dedi metalik bir sesle.</p>

  <p>Burckhardt öfkeyle haykırdı. Bu heykel gibi duran robotun üzerindeki parıltı çeliğin parıltısıydı; Burckhardt kurşunların onu delip geçeceğinden ya da ona herhangi bir zarar verebileceğinden hiç emin değildi. Yine de denemesi gerekiyordu...</p>

  <p>Fakat arkasından inleyen, hızla gelen bir rüzgâr vardı: adı Swanson’dı, korku içinde kendini kaybetmiş gibiydi. Burckhardt’ın üstüne atladı ve onu yere serdi; silah Burckhardt’ın elinden fırlayıp gitti.</p>

  <p>“Lütfen!” diye yalvardı Swanson çelik robotun önünde diz çökerek. “O seni vuracaktı... lütfen bana zarar verme! İzin ver senin için çalışayım, aynı o kız gibi. Her şeyi yaparım, benden istediğin her şeyi...”</p>

  <p>“Yardımına ihtiyacımız yok,” dedi robot. İki adım attı ve silahın başında durdu; küçümseyerek şöyle bir baktı, silahı olduğu yerde bıraktı.</p>

  <p>Enkaz halindeki sarışın robot hiçbir duygu belirtisi göstermeden, “Daha fazla dayanabileceğimi sanmıyorum, Bay Dorchin,” dedi.</p>

  <p>“Gerekiyorsa bağlantını kes,” diye cevapladı çelik robot.</p>

  <p>Burckhardt gözlerini kırpıştırdı. “Fakat sen Dorchin değilsin!”</p>

  <p>Çelik robot derin bakışlarını ona çevirdi. “Benim,” dedi. “Kanlı canlı değil belki... ama şu anda kullandığım vücut bu. Buna silahla zarar verebileceğini sanmıyorum. Diğer robotun vücudu daha kırılgandı. Şimdi bu saçmalığa bir son verecek misin? Sana zarar vermek zorunda kalmayı istemiyorum; bunun için çok pahalısın. Lütfen oturup bakım-onarım ekiplerinin seninle ilgilenmesine izin verir misin?”</p>

  <p>“Bizi... bizi cezalandırmayacak mısın?” diye sordu Swanson robotun ayaklarına kapanarak.</p>

  <p>Çelik robotun yüzünde hiçbir ifade yoktu, fakat sesi neredeyse şaşırmış gibiydi. “Sizi cezalandırmak mı?” diye sordu daha yüksek bir ses tonda. “Nasıl?”</p>

  <p>Duyduğu son kelime bir kırbaçmışçasına titredi Swanson, fakat Burckhardt öfkeden köpürerek haykırdı: “Eğer istiyorsa, <i>onu</i> tamir edin, beni değil! Bana çok fazla zarar vermen gerekecek, Dorchin. Beni eski halime getirmek size ne zorluk çıkartacak ya da ne kadara mâl olacak umurumda bile değil. Fakat bu kapıdan çıkacağım! Beni durdurmak için öldürmen gerekecek. Beni başka türlü durduramazsın!”</p>

  <p>Çelik robot ona doğru bir adım atınca Burckhardt da istemsizce onun adımını takip etti. Titreyerek olduğu yerde durdu; ölüme, saldırıya, olabilecek herhangi bir şeye hazırdı.</p>

  <p>Sonunda olan şeyin dışında hepsine hazırdı. Çünkü Burckhardt ve silahın arasında duran Dorchin’in çelik gövdesi yalnızca yana doğru birkaç adım attı ve kapının önünden çekildi.</p>

  <p>“Hadi,” dedi çelik robot davet edercesine. “Seni durduran yok.”</p>

  <p class="p19">Kapının dışında, birdenbire Burckhardt’ın kafasına dank etti. Dorchin’in onun gitmesine izin vermesi çılgınlıktı! Robot ya da insan, kurban ya da cellat, FBI’a gitmesini veya hikâyesini anlatıp Dorchin’in imparatorluğundan kurtulmasını sağlayacak bir kanun bulmasını engelleyen hiçbir şey yoktu. Şüphesiz Dorchin’e test sonuçları için ödeme yapan şirketler, bu ceset hırsızının kullandığı teknikten bihaberdi; Dorchin bunu onlardan saklamış olmalıydı, çünkü bunun halk tarafından duyulması, her şeyin sonu anlamına gelirdi. Dışarı çıkmak belki de ölüm demekti, fakat o anda, sözde hayatında, ölüm Burckhardt’ı korkutmaktan çok uzaktı.</p>

  <p>Koridorda hiç kimse yoktu. Bir pencere buldu ve dışarıya göz attı. İşte Tylerton karşısındaydı: yapay bir şehir, ama aynı zamanda o kadar gerçek ve tanıdık ki, Burckhardt tüm bu yaşananların bir rüya olduğunu sandı neredeyse. Ama rüya değildi. Bunun gerçek olduğunu kalbinin içinde hissediyordu ve Tylerton’da hiçbir şeyin şu anda kendisine yardım edemeyeceğine aynı derecede emindi.</p>

  <p>Diğer yöne gitmeliydi.</p>

  <p>Bir yol bulması çeyrek saatini aldı, ama sonunda buldu... koridorlardan gizlice geçerken, duyduğunu sandığı ayak seslerinden şüpheyle kaçarken, boşuna gizlenmeye çalıştığından emindi, çünkü Dorchin mutlaka yaptığı her hareketin farkındaydı. Fakat hiç kimse onu durdurmadı ve Burckhardt başka bir kapı buldu.</p>

  <p>İçeriden oldukça basit bir kapı gibiydi. Ama kapıyı açıp dışarı adım attığında, daha önce hiç görmediği bir şey gördü.</p>

  <p>Önce ışık vardı: inanılmaz derecede parlak, kör eden ışık. Burckhardt korkmuş bir halde ve inanamayarak yukarı doğru baktı ve gözlerini kırptı.</p>

  <p>Yumuşak, cilalı bir metalin düz çıkıntısında duruyordu. Ayaklarının on, on iki metre ilerisinde, çıkıntının altı aniden derinleşiyordu; uçurumun kenarına yaklaşmaya dahi kalkışmadı, fakat durduğu yerden bile önündeki yarığın adeta sonsuza doğru derinleştiğini görebiliyordu. Ve boğaz her iki tarafında göz kamaştırıcı ışığa doğru uzanarak gözden kayboluyordu.</p>

  <p>Dorchin’in ona özgürlüğünü nasıl bu kadar kolay verebildiğine şaşmamak lazımdı! Buradan çıkıp gidebileceği başka hiçbir yer yoktu! Fakat bu muhteşem boğaz ne kadar büyüleyici, yukarıda asılı duran yüzlerce beyaz ve kör edici güneş ne kadar inanılmazdı!</p>

  <p>Bir ses yan taraftan “Burckhardt?” diye seslendi. Ve gök gürültüsü ismi yumuşakça homurdanarak, önündeki dipsiz boşlukta bir o yana bir bu yana, ileri geri çevirdi.</p>

  <p>Burckhardt yutkundu. “E-evet?” dedi hırıltılı bir sesle.</p>

  <p>“Ben Dorchin. Bu sefer robot Dorchin değil, insan vücudundaki Dorchin’im ve seninle bir telsizden konuşuyorum. Artık her şeyi gördün, Burckhardt. Şimdi mantıklı olup bakım-onarım ekiplerinin seninle ilgilenmesine izin verecek misin?”</p>

  <p>Burckhardt felç olmuş gibi hareketsiz durdu. Kör edici parlaklığın içindeki hareketli dağlardan biri ona doğru ilerledi.</p>

  <p>Başının üstünde yüzlerce metre yükseliyordu; ışığa karşı gözlerini çaresizce kısarak dağın en tepesine baktı.</p>

  <p>Çok benziyordu...</p>

  <p>İmkânsız!</p>

  <p>Kapıdaki hoparlörden gelen ses, “Burckhardt?” diye sordu. Ancak Burckhardt cevap verebilecek durumda değildi.</p>

  <p>Ağır, gürleyen bir iç çekiş. “Evet, pekâlâ,” dedi ses. “Nihayet anlıyorsun. Gidecek hiçbir yer yok. Bunu artık biliyorsun. Bunu sana söyleyebilirdim, ama sen de bana inanmayabilirdin, bu yüzden bunu kendin anlamış olman senin için daha iyi. Neden bir şehri tamamen eskiden olduğu haliyle inşa edeyim ki? Ben bir işadamıyım, Burckhardt; sürekli maliyetleri hesap ederim. Eğer tam ölçekli yapılması gereken bir şey varsa, onu o şekilde inşa ederim. Fakat bu durumda böyle bir şeye hiç gerek yoktu.”</p>

  <p>Burckhardt, önündeki dağdan, yüksekliği daha az olan bir resifin yavaş yavaş kendine doğru alçalışını çaresizlik içinde izledi. Uzun ve karanlıktı ve sonunda bir beyazlık vardı, beş parmaklı bir beyazlık...</p>

  <p>“Zavallı minik Burckhardt,” diye mırıldandı hoparlör; sadece bir fabrikadan ibaret olan muazzam uçurum boyunca ses yankılanıyordu. “Masa başında inşa edilmiş bir şehirde yaşamış olduğunu anlamak seni sarsmış olmalı.”</p>

  <p class="p19">15 Haziran sabahıydı ve Guy Burckhardt çığlık atarak bir rüyadan uyandı.</p>

  <p>Feci ve akıl almaz bir rüyaydı; patlamalar, insan olmayan gölge gibi figürler ve kelimelerin tarif edemeyeceği bir korku.</p>

  <p>Titredi ve gözlerini açtı.</p>

  <p>Yatak odası penceresinin dışında, çok yüksek bir ses hoparlörlerden uğulduyordu.</p>

  <p>Burckhardt pencereye doğru sendeleyerek gitti ve dışarıya baktı. Havada mevsim normallerine uymayan bir serinlik vardı; Haziran’dan çok Ekim ayı gibi; fakat her şey yeterince normal gözüküyordu... sokağın biraz aşağısında kaldırımın kenarına yerleşmiş kamyonet hariç. Hoparlörleri bangır bangır bağırıyordu:</p>

  <p>“Korkak mısın, yoksa aptal mı? Bu sahtekâr politikacıların ülkeni senden çalmasına izin verecek misin? HAYIR! Bir dört yıl daha yolsuzluğa ve suça katlanacak mısın? HAYIR! Seçimlerde Federal Parti’ye mi oy vereceksin? EVET! <i>Bahse girerim öyle yapacaksın!</i>”</p>

  <p>Bazen bağırıyor, bazen dil döküyor, tehdit ediyor, yalvarıyor... fakat sesi, bir 15 Haziran’dan diğerine duyulmaya devam ediyor.</p>

  <p class="p20">Çevirenler: Ayşe Su Akaydın, Cem Önder</p>
</body>
</html>