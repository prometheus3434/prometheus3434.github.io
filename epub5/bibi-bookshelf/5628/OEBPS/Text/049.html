<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Görünen Yüz</span></p></h3>

  <p class="p15">Yalnız olmak gibiydi neredeyse. Hayatının çoğunda şu ya da bu şekilde yalnız kalmış olan Taki, bu durumun farkındaydı ve bununla baş edebileceğini düşündü. Başka seçeneği var mıydı ki? Sadece bu sefer farklı bir şey ummuştu. Küçük ve sönük ikinci bir yıldız gökyüzünde güneşe katıldı. Boş nehrin üstünden geçen halat köprünün üzerinde kendini göstermişti. Taki, günün en sıcak kısmı gelmeden içeri girmek için aceleyle köprüyü geçti.</p>

  <p>Bir an ayağının dibinde bir parıltı gördü. Eğilip parlayan şeyi aldı. Hesper’ın şiirlerinden biriydi; yarısı bitmiş, bütün gece dışarıda kalmış. Taki, Hesper’ın şiirlerini okumayı bırakmıştı. Hiçbir şeyi yansıtmıyorlardı. Elinde tuttuğu, Taki’yle olan hayatından hiç bahsetmiyordu; geride bıraktığı insanlara ve şeylere duyduğu özlemle dolulardı. Taki eve giderken şiiri cebine koydu; kapının önünde durup, girişe astığı sert fırçayla elinden geldiği kadar tozları aldı. Giriş kodunu tuşladı; kapı ardından mühürlenirken hafif bir ses çıkardı.</p>

  <p>Hesper, Taki için bir bardak buzlu içecek çıkarmıştı. Tek yudumda içti, bardaktaki buğuda Hesper’ın parmaklarının bıraktığı izlerin üstüne kendi tozlu parmak izlerini bırakarak. İçecek fazla şekerliydi ve sadece daha da susamasına yol açtı.</p>

  <p>İki odayı ayıran bir kumaş perde vardı; mavi bir çarşaf. Konut tek kişilik, çok işlevli bir alan olarak tasarlandığı için Hesper’ın kendi icadıydı. Perdenin ardından bir ses duydu ve Hesper’ın tekrar annesinin mektubunu dinlediğini anladı. Dünya’daki hava, genç kuzenlerinin aşk hayatı... Mektup haftalar önce gelmişti ama Taki, Hesper’a mektuptaki haberlerin aslında ne kadar eski olduğunu hatırlatmamaya dikkat ediyordu. Eğer ailesinin hayatlarının kendi hayatıyla aynı zaman çizgisinde devam ettiğini hayal etmeyi seçiyorsa, bu fanteziye ihtiyacı var demekti. Gerçekleri biliyordu. Taki’yle buraya gelirken geçen sürede annesi yaşlanıp ölmüştü. Kuzenleri mutlu ya da mutsuz evlilikler yapmışlardı veya hayata tek başlarına göğüs germişlerdi. Belli bir düzenle gelmeye devam eden mektuplar yalnızca birer yanılsamaydı. Hesper onları bir ömür sonra cevaplayacaktı.</p>

  <p>Hesper’ın yanına gitmek için perdenin altından geçti. “Sıcak,” dedi sanki yeni bir habermiş gibi. Hesper, hasırda yüzüstü yatıyordu, bacaklarını kıvırmış, ayaklarını havada çaprazlamıştı. Sararmış çimen rengi saçları yüzüne düşmüştü. Taki bir süre arkadan Hesper’ın başına baktı. “Al,” dedi. Cebinden Hesper’ın şiirini çıkarıp, elinin yanına koydu. “Bunu ön tarafta buldum.”</p>

  <p>Hesper mektubu kapatıp, aksi yöne yuvarlanıp, sırtüstü yattı. Taki’ye bakmamaya özen gösteriyordu. Yanaklarında düzensiz kırmızı lekeler vardı; Taki onun yine ağladığını anladı. Bu gözlem onda tanıdık bir sempati ve sabırsızlık karışımı uyandırdı. Hesper’a dair duyguları hep bu tatsız karışımlarda geliyordu; yorucuydu.</p>

  <p>“‘Ön tarafta,’” diye tekrarladı Hesper. Sesinde, üzerinde çalışılmış ilgisiz bir huysuzluk vardı. “Bu bomboş yerde nerenin ‘ön taraf’ olduğuna nasıl karar verdin?”</p>

  <p>“Kapıdan dolayı. Bir tane kapımız var, o da ön kapı.”</p>

  <p>“Hayır,” dedi Hesper. “İki kapımız olsaydı, biri muhtemelen ön kapı, diğeri de arka kapı olurdu. Ama tek kapı olunca, sadece kapımız oluyor.” Yukarı baktı. “Kelimeleri çok dikkatsiz kullanıyorsun. Başka bir dünyanın kelimeleri; burada herhangi bir anlam ifade etmiyorlar.” Bir an gözlerini kırpıştırdı; kirpikleri gözyaşlarıyla koyulaştı. “Sadece beni rahatsız etmekle kalmıyor yani,” dedi. “İşine de mutlaka zarar verir.”</p>

  <p>“Benim işim meneleri araştırmak,” diye cevap verdi Taki. “Yeni bir dil yaratmak değil.” Hesper’ın gözleri kapandı.</p>

  <p>“Arada gerçekten bir fark görmüyorum,” dedi Hesper Taki’ye. Bir süre daha hareket etmeden yattı; sonra gözlerini açıp doğrudan Taki’ye baktı. “Bu konuşmayı yapmak istemiyorum. Niye başlattım bilmiyorum. Baştan alalım. Bu sefer karın gibi davranacağım. Sen içeri girip ‘Hayatım, ben geldim!’ de ben de sana sabahının nasıl geçtiğini sorayım.”</p>

  <p>Taki bu sahnenin başka bir dünyaya ait olduğunu ve burada bir anlam ifade etmeyeceğini söyleyecekti ki, daha cümleyi kuramadan kapıdaki mührün açıldığını duydu ve Hesper’ın suratının kaskatı kesilip, kirece döndüğünü gördü. Hesper şiirini alıp, belindeki şalın altına sakladı. O ayağa kalkana kadar ilk mene yatak odasına girmişti. Taki perdenin altından geçip, evin sıcaklığı yükselmeden kapıyı kapatmaya gitti. Dış oda tozla ve o geçerken ona uzanan ellerle doluydu. Kıyafetlerinde ve cildinde tozlu çizgiler bıraktılar. Sekiz mene saydı. Çocuk boyutlarında güveler gibi etrafında kanat çırpıyorlardı. Kürklü, işlevsiz kanatları, kum saati şeklinde karınları, çubuk gibi kol ve bacakları vardı. Etrafında dönüp durdular, dolaplara baktılar, masasındaki kasetleri çıkardılar. Arkaları ona dönükken kanatlarındaki simetrik siyah noktaları görebiliyordu. İnsan yüzüne benzer bir şekil alıyorlardı. Çok belirgin, çok üzgün bir yüze. Taki hep erkeksi bir yüz olduğunu düşünmüştü ama Hesper aynı fikirde değildi.</p>

  <p>Uzun yıllar önce, Hans Mene’nin liderliğinde ilk temasta bulunan grup; akıllıca, bu yüzlerin raporlarına koymak için fazla tuhaf olduklarını düşünmüşlerdi. Bunun yerine fotoğraflar ekleyip, sözü onlara bırakmışlardı. Belki ilk kâşifler de, Taki ilk kez fotoğrafları Hesper’a gösterdiğinde onun sorduğu soruyu sormuşlardı. Yüz gerçekten orada mıydı? Yoksa bu insanların her şeyde kendi yüzlerini görme yeteneklerinin bir kanıtı mıydı sadece? Hesper’ın “Mutfak Tanrısı” isimli bir şiiri vardı. Bu şiirde yüz yıl önce bir tortillanın yanık izlerinde İsa’nın simasını bulan bir kadının gerçek hikâyesini anlatmıştı. “<i>Onlar</i> da görüyor mu?” diye sormuştu Taki’ye. Ama henüz bunu menelere sormanın bir yolu yoktu. Mene gözü üzerinde yapılan çalışmalar daha keskin bir derinlik algıları olduğuna işaret ediyordu. Bu da düz görüntüleri önemli ölçüde çarpıtabilirdi. Buna rağmen, gördükleri ilk insanların yüzlerini tanıyıp, şaşkınlıkla tepki verip vermediklerini öğrenmenin bir yolu yoktu.</p>

  <p>Taki, Hesper’ın yüzünün, Yolculuksüresi hesabına göre yalnızca altı ay önce buraya onunla geleceğini söylediği ve bunu kendisini sevdiği için yaptığı sonucuna vardığı günden beri değişmiş olduğunu düşünüyordu. Meneler üzerine o zamana kadar toplanmış bütün verilerin üstünden geçmişlerdi ve o sırada Hesper’ın yüzünden yalnızca sempati okunuyordu. “Acaba,” diye sormuştu, “uçabilmek ve sonradan bu yeteneği kaybetmek nasıl olurdu? Böyle bir kayıp, bir türün ırksal bilincini nasıl etkilerdi?”</p>

  <p>“O kadar uzun zaman önce oldu ki, kayıp olarak anıldığını bile sanmıyorum,” diye cevap vermişti Taki. “Efsaneler, gerçekten inanılmayan mitler belki. Belki bunlar bile yoktur. Irksal belleklerinde hiçbir iz kalmamıştır.”</p>

  <p>Hesper onu duymazdan gelmişti. “Şiir yazmamaları ne yazık,” demişti. Şimdi, dış odaya Taki’nin yanına geldiğinde, onları daha az romantik buluyordu, yüzünde acılara katlanan birinin ifadesi vardı. Meneler Hesper’ın etrafını sardı, incecik parmaklı ellerini vücudunun her yerinde, kıyafetlerinin içinde gezdirdiler. Biri parmağını ağzına sokmaya çalıştı ama Hesper dudaklarını kararlılıkla sıktı, çenesinde tozlar birikti. Gözleri Taki’ye odaklandı. Suçluyor muydu? Yalvarıyor muydu? Taki insanların gözlerini okumakta başarılı değildi. Bakışlarını kaçırdı.</p>

  <p>Sonunda meneler sıkıldı. Gruplar halinde çıktılar, birkaçı yatak odasındaki kutuları karıştırmak için geride kaldı, sonra diğerlerini takip ettiler. Hesper ve Taki yalnız kaldı. Hesper sınırlı su rezervlerinin elverdiği kadar iyice yıkanmaya gitti. Taki tozları süpürdü. İşi bitmeden Hesper geri döndü. Hiçbir şey söylemeden boş mücevher kutusunu gösterdi. Bütün mücevherler annesinden kalmıştı.</p>

  <p>“Hava serinleyince alırım onları,” dedi Taki.</p>

  <p>“Teşekkür ederim.”</p>

  <p>Meneler hep Hesper’ın eşyalarını alıyorlardı. Ona dokunarak, eşyalarını karıştırarak midesini ne kadar bulandırırlarsa, onu o kadar daha ilgi çekici buluyorlar gibi görünüyordu. Becerikli mene parmaklarının içeri girmesini engelleyecek bir kilit yoktu, Taki kilit kullanmayı kabul etse bile, ki etmemişti. Taki’ye dokunduklarının iki katı kadar dokunuyorlardı Hesper’a, hem de daha da ısrarcı bir şekilde. Mücevherlerini, şiirlerini, mektuplarını, en çok değer verdiği şeyleri alıyorlardı. Taki, henüz araştırmalarında güvenilir bir tahminde bulunmak için erken olsa da, eşyalardan birtakım bilgiler edindiklerine inanıyordu. İlk kâşifler mene iletişiminin tamamen telepatik olduğu sonucuna varmışlardı. Bu doğruysa, Taki’nin tahmini de abartılı değildi. Meneler eşyalara aslında değer vermiyorlardı. Taki onları hep halat köprünün bu tarafında tozlar içine bırakılmış buluyordu.</p>

  <p>Her şeyin kolayca geri alınabileceğini bilmek Hesper’ın, sınırlarının ihlal edildiği hissini yumuşatmıyordu. Kendine bir içecek hazırladı; toz geçirmez kapaktan çıkan metal pipetle karıştırdı. “İzin vermemen lazım,” dedi sonunda ve Taki, geçen zamandan, bu bilindik konuşmayı tekrar başlatmamak için uğraştığını anladı. Çabasını takdir ettiği kadar başarısızlığına da sinir olmuştu.</p>

  <p>“İşimin bir parçası bu,” diye hatırlattı. “Erişilebilir olmamız lazım. Ben onları inceliyorum. Onlar bizi inceliyor. Bu iki faaliyeti birbirinden ayırmanın bir yolu yok. Eşzamanlı olmayan bir iletişim kurmanın ise hiç yolu yok.”</p>

  <p>“Bizi incelemelerine izin veriyorsun, ama sahte bir görüntü yaratıyorsun. İnsanların bu şekilde birbirlerinin evlerine izinsiz girdiklerine inandırıyorsun onları. Onların da böyle sahte görüntüler yaratabileceklerini düşünmüyor musun? Öyleyse iki taraf da ne öğrenebilir?”</p>

  <p>Taki derin bir nefes aldı. “Mahremiyet ihtiyacı düşündüğün kadar insan tabiatının bir gereği olmayabilir. Buna çok az ihtiyaç duyan bir sürü toplumu örnek verebilirim. Onların kasıtlı olarak kendilerini yanlış tanıtmalarına gelince... Bir araştırma ekibi göndermemelerinin tek sebebi bu değil mi? Çevreciler, fizyologlar, dilbilimcilerle çalışsam daha çok yol kat etmez miydim? Ama eklenen her bir insanla risk katlanarak artıyor. Varlığımız fazla rahatsız edici olurdu. Tabii, çok dikkatli olacağım. Henüz araştırmalarımda sonuç çıkarmaya başlayabileceğim bir evreye gelmedim. Onları ziyaret ettiğimde...”</p>

  <p>“Böyle ziyaretlerin sıradan insan davranışı olduğu düşüncesini pekiştirerek...” Hesper, Taki’ye büyük bir serinkanlılıkla bakıyordu.</p>

  <p>“Onları ziyaret ettiğimde çok daha tedbirli davranıyorum,” diye bitirdi Taki. “Çalışmalarımı mümkün olduğu kadar dikkat çekmeden yapıyorum.”</p>

  <p>“Peki, ne araştırdığını düşünüyorsun?” diye sordu Hesper. Pipeti dudaklarıyla sıkarak içeceğinden bir yudum aldı. Taki, gözlerini ayırmadan ona öfkeyle baktı.</p>

  <p>“Hileli bir soru mu bu?” diye sordu. “Meneleri araştırdığımı düşünüyorum. Sen ne araştırdığımı düşünüyorsun?”</p>

  <p>“İnsanların hep araştırdığı şeyi,” dedi Hesper. “İnsanları.”</p>

  <p class="p19">Meneleri hiçbir zaman yalnız görmezdiniz. Asla. Biri tek başına günbatımını izlemeye gitmezdi ya da diğerleriyle paylaşmadan kendi deliğine yemek yemeye girmezdi. Her şeyi gruplar halinde yapıyorlardı. Taki onları haftalardır gözlemliyordu ve bireyleri ayırt edebiliyordu. Gördüğü gruplardan çizelgeler yaparak, aileleri, arkadaşları ve iş sınıflarını birbirinden ayırmaya çalışıyordu. Ancak sonuçlar hâlâ kesin değildi.</p>

  <p>İletişim kurma çabaları da aynı şekilde heves kırıcıydı. Sözlü olarak anlaşmaya çalışmıştı ama herhangi bir yanıt beklemiyordu. Duyabildiklerini biliyordu, ama sesi nasıl işlediklerine dair herhangi bir fikri yoktu. El çırpmayı, beden dilini kullanmayı, ortak nesnelerin adları için basit işaretler yapmayı denemişti. Bu çabalarının farkına vardıklarına dair herhangi bir şey yoktu ortada. O uğraşırken onlar hiç dikkat etmiyorlardı bile; bir oraya bir buraya kanat çırpıyorlardı. Taki’nin duyudışı algılaması hiçbir zaman ölçülebilir olmamıştı ama bu yolu da denemişti. Basit bir emir göndermeye çalışmıştı. Bir menenin elini yakalayıp yanağına götürür, zihninde bu eyleme karşılık gelen bir görüntü oluşturmaya çalışırdı. Eli bıraktığında, yapışkan mene parmakları bazen bir an daha kalırdı ya da hemen sıyrılır, saçlarına dolanır ya da Taki’nin dişlerine hafifçe vururdu. Mene dişleri minik ve tel gibi sivriydi. Taki, menelerin dişlerini yalnızca yemek yerlerken görüyordu. Kalan zamanlarda, neredeyse gözlerini de kapatan deri katmanlarının altında saklı olurlardı. Taki, bu sarkık derinin ağızlarını ve gözlerini tozdan koruduğunu tahmin ediyordu. Taki’ye göre, menelerin yüzleri sırtlarından daha az dikkat çekiciydi. Ön taraftan bakıldığında katman katman ve ifadesiz görünüyorlardı. Bir meneyi diğerinden ayırt etmek istediğinde kanatlarına bakıyordu Taki.</p>

  <p>Hesper onu burada hiç sanat olmayacağına dair uyarmıştı ve Taki de nasıl bu kadar emin olduğunu sormuştu. “Çünkü iletişim sistemleri mükemmel,” demişti. “Bir beyinden diğerine, anlam kaybı olmadan, soyutlamaya gerek duymadan. Sanat iletişim kuramamaktan doğar. Kusurluluğun simgesidir. Öyle değil mi?” Fakat Taki, menelerin yeraltı kaynaklarından su taşımalarını izlerken, aletler ve sanat eserleri arasındaki çizginin nereye çekilmesi gerektiğini sordu kendine. Herhangi bir işlevsel sebep görememesine rağmen, su kapları ortadan kıvrımlıydı, tıpkı menelerin kendi karınları gibi.</p>

  <p>Taki meneleri yeraltında takip etti; dar, kaba merdivenlerden karanlığa doğru. Meneler başka ışık kaynağı olmadığında biraz parlıyorlardı; bazı zamanlarda ve mevsimlerde daha da parlak oluyorlardı ve Taki bunun cinsellikle alakalı olduğunu tahmin ediyordu. O kadar parlak olmayan menelerle bile Taki yeterince iyi görebiliyordu. Alçak tavanlı uzun bir tünelden ilerledi eğilerek. Tünelin diğer ucunda su olduğunu duyabiliyordu. Suyun kendisini değil de, yakında su olduğuna işaret eden o ayırt edici sessizliği duyuyordu. Göl belli ki yapaydı; suları, hiçbir insanın henüz görmediği yağmurlu dönemde biriktirilmişti. Tünel hızla daraldı. Taki ilerlemeye devam edebilirdi ama aniden klostrofobik hissedip vazgeçti. Meneler acaba ne düşünüyor, diye merak etti, buraya Hesper’sız gelmem hakkında. Fark etmişler miydi? İnsanlar hakkında anlayabilecekleri bir şey göstermiş miydi bu onlara?</p>

  <p>“Birlikte yaşamları mükemmel,” demişti Hesper. “O işe yaramaz kanatlar hariç. Eğer bizimle konuşmayı başarırlarsa o kanatlar yüzünden olur.”</p>

  <p>Tabii Hesper şairdi. Ona kalsa bütün dünya dilden ibaretti.</p>

  <p>Taki bir meslektaşının partisinde Hesper’la ilk kez tanıştığında ne iş yaptığını sormuştu. “Nesnelere isim veriyorum,” demişti. “Nesnelerin doğru isimlerini bulmaya çalışıyorum.” Geriye dönüp baktığında Taki bunun saçmalık olduğunu düşündü. O zaman bunu neden o kadar etkileyici bulduğunu hatırlayamadı. Kasıtlı bir iletişimsizlikti aslında. Basit bir cevap, “Şiir yazıyorum,” gayet açık ve anlaşılır olurdu. Şiirleri hakkında da böyle düşünüyordu. Gereksiz bir muğlaklık vardı şiirinde; biraz çağrıştırıcıydı, ama okuyucuya yetersizlik hissi veriyordu. Sanki bir sınava girmiş de kalmış gibi hissediyordu insan. Acımasız şiirlerdi ve Taki o zamanlar onları okumak için çok uğraşıyordu.</p>

  <p>“Doğru anlamış mıyım?” diye endişeyle sorardı bitirdiğinde. “Bunu mu diyordun?” Ama Hesper, şiirin kendi dili olduğunu söylerdi.</p>

  <p>“Kâğıda döküldüğünde üzerindeki kontrolümü yitiriyorum. O zaman, ne dediğine veya nasıl işlediğine okuyucular karar veriyor.” Hesper’ın gözleri griydi; siyah halkalarının içinde irisleri o kadar büyük ve yoğundu ki, Taki’nin başını döndürürlerdi. “Yani her zaman doğru anlıyorsun. Doğal olarak. Benim söylemek istediğim şeyden çok uzak olsa bile.”</p>

  <p>Taki’nin esas istediği şey kendini Hesper’ın şiirlerinde bulmaktı. Kendine yorabileceği bir sembol, Hesper’ın hayatı üzerindeki etkisine dair bir ipucu bulabilmek için sabırsızlıkla okurdu. Ama hiç bulamazdı.</p>

  <p class="p19">Birini sahaya tek başına göndermek prensiplere aykırıydı. Artıları ve eksileri vardı tabii, ama eninde sonunda tek bir uzmanın tecrit edilmesi çok zalimce bulunuyordu. Daha kısa projeler için üç kişi göndermenin avantajları vardı, ama uzun bir çalışmada üç kişilik bir grubun dinamikleri çoğunlukla zorlaşırdı. İki kişi ideal sayılıyordu ve Taki, Rawji ve Heyen’in bu görev için başvurduğunu biliyordu. Karı-koca ikisi de bu tür bir çalışma için eğitimlilerdi. Görevin onlar yerine kendisine teklif edilmiş olmasına hep şaşardı. Hesper komite üyelerini onunla gelmeyi ne kadar istediğine ikna etmeseydi değerlendirmeye alınmazdı bile, ama bundan daha da fazlasını yapmış olmalıydı. Bir eğitimli zenolog ve bir şairin, iki eğitimli zenologdan daha faydalı olacağını düşünmeleri için birilerini çok etkilemiş olması lazımdı. Komite iki eğitimli uzman arasındaki “kontaminasyon” konusunda bir şeyler söylemişti, ama Taki bu argümanı aldatıcı buldu. “Onlara ne dedin?” diye sordu Hesper’in mülakatından sonra; Hesper omuz silkti.</p>

  <p>“Bilirsin,” dedi. “Kelimeler.”</p>

  <p>Taki kendi mülakatı sırasında komiteden bazı şeyleri saklamıştı. Hesper hakkındaki şeyler. Ruh halleri, annesine olan derin bağlılığı, kendisine olan güvenilmez bağlılığı... İşe yaramayacağını biliyor olmalıydı, ama o zamanlar kendisine her şey verilmiş gibi şaşkındı. İşi kabul ettiği için suçlanabilir miydi? Hesper’ın kendisine eşlik etme konusundaki beklenmedik istekliliğine inandığı için suçlanabilir miydi? Taki için bir denklem gibiydi bu. <i>Eğer</i> Hesper her şeyi bırakıp Taki’yle gelmek istiyorsa, <i>demek ki</i> Hesper, Taki’yi seviyordu. Sıradan bir evlilik her beş yılda bir gözden geçirilebilirdi; ama bu çok daha büyük bir şeydi. Başka herhangi bir açıklama mantıklı gelmiyordu.</p>

  <p>Denklem hâlâ Taki için biraz kaçınılmazdı. <i>Demek ki</i> Hesper Taki’yi seviyordu, <i>eğer</i> onunla gelmek istediyse. Yani bir şekilde, bir ara Taki, Hesper’ın aşkını kaybedecek bir şey yapmıştı. Ne olduğunu çözebilirse belki tekrar onu sevmesini sağlayabilirdi. “Beni seviyor musun?” diye sormuştu Hesper’a sadece bir kez; bu doğru düzgün gizlenmemiş yalvarışlar için fazla gururluydu. “Sevgi çok zor bir kelime,” diye cevap vermişti, ama sesindeki o zor bulunan yumuşaklık Taki’yi incitebileceğinden daha az incitmişti.</p>

  <p>Taki eve dönerken günyıldızı tekrar çıkıyordu. Hesper yemek yapmıştı, bu da bugün daha iyi bir ruh halinde olduğunu gösteriyordu. Tadına katlanabildikleri yerel bir meyveden yaptığı bir çeşit puding de vardı. Hesper pudinge “kutucuk” diyordu. Belli ki kendine özgü bir espriydi. Taki yemek ve espri için müteşekkirdi, anlamasa bile. Konuşmayı neşeli tutmaya çalıştı, Hesper’a menelerin su kaplarından bahsetti. Taki’ye göre işlevsel bir nesnenin şekli, olabileceğinden daha az kullanışlıysa, bu sanattı. Hesper güldü. Bazı insan yapımı şeyleri saydı ve Taki’ye bunları sınıflandırttı.</p>

  <p>“Ataç,” dedi.</p>

  <p>“Yüzyıllardır şekli değişmedi,” dedi Taki. “Sanat değil.”</p>

  <p>“Çengelli iğne.”</p>

  <p>Taki duraksadı. İğnenin ucundaki halka ne kadar gerekliydi? Çok. “Sanat değil,” diye karar verdi.</p>

  <p>“Saç fırçası.”</p>

  <p>“Yabandomuzu kılı?”</p>

  <p>“Ahşap sap.”</p>

  <p>“Sanat. Kesinlikle.”</p>

  <p>Hesper, Taki’ye gülümsedi. “Süslemeleri sanatla karıştırıyorsun. Ama neden olmasın? Daha iyi bir tanım yok,” dedi. “Kutucuğunu ye.”</p>

  <p>Bütün akşamüstünü rahatsız edilmeden birlikte geçirdiler. Taki sabah aldığı notları dosyalara geçirdi, kasetlerinin üstünden geçti. Hesper, alıcısının asla duymayacağı bir mektup kaydetti ve hafifçe kendi kendine şarkı söyledi.</p>

  <p>Taki o gece elini uzatıp, Hesper’ın kalçasındaki kıvrım boyunca gezdirdi. Hesper hafifçe katılaştı ama elini Taki’nin yüzüne koyarak yanıt verdi. Taki onu öptüğünde Hesper’ın dudakları hareket etmedi. Taki’nin hareketleri artık daha az nazikti. Tutkudan olabilirdi; öfkeden de. Hesper durmasını söyledi, ama Taki durmadı. Duramazdı. Durmazdı. “Dur,” dedi tekrar ve Taki, onun ağladığını duydu. “Buradalar. Lütfen dur. Bizi izliyorlar.”</p>

  <p>“Bizi inceliyorlar,” dedi Taki. “Bırak incelesinler,” ama uzaklaşıp Hesper’ı bıraktı. Odada yalnızlardı. Meneleri karanlıkta kolayca görürdü. “Hesper,” dedi. “Kimse yok burada.”</p>

  <p>Hesper, yatağın kendi tarafında kaskatı yatıyordu. Taki, Hesper’ın omurgasındaki çıkıntıların boynuna gelince kaybolduğunu gördü ve aniden Hesper hakkındaki her şeyi görebildiğini hissetti; yapısını ve nasıl bir arada durduğunu. Bu, öfkesini azaltmadı.</p>

  <p>“Özür dilerim,” dedi Hesper. Taki inanmadı. Buna rağmen, Hesper’dan önce uykuya daldı. Ertesi sabah kendi kahvaltısını kendi hazırladı ve Hesper için hiçbir şey bırakmadı. Hesper yataktan çıkmadan o gitmişti.</p>

  <p>Meneler yiyecek topluyorlardı; iki yıldızlı kuru sezon boyunca sıvı meyveleri koruyabilecek kadar kalın kuru kabuklar. Kabukları iğne kadar ince dişleriyle deldiler. Birkaçı Taki’nin etrafına toplandı, parmaklarıyla onu selamladılar; ceplerini kontrol ettiler; kayıt cihazını alıp, biri toza düşürene kadar elden ele dolaştırdılar. İşlerine geri döndüklerinde Taki cihazı geri alıp elinden geldiği kadar temizledi. Onları izlemek için oturdu, gözlemlediği her şeyi kaydetti. Özellikle birbirlerine ne kadar sık dokunduklarını not etti ve her bir dokunuşun ne anlama geldiğini merak etti. Şefkat? İletişim? Bir tür komuta zinciri?</p>

  <p>Sonra tekrar yeraltına indi, başka bir tünel seçti. Geçemeyeceği kadar daralmayacak bir tünel arıyordu, ama kendini aynı göle yakın aynı dar geçitte buldu. Bu sefer daha da ilerledi, tünel yavaş yavaş omuzlarına yol vermeyecek kadar daralana dek. İleride bir ışık görebiliyordu; menelerin tozlu kokusunu alıyordu ve bir ses de duyuyordu; harekete benzer, sanki çimler birbirine sürtünüyormuş gibi. Eğildi ve loş ışıkta bir şeyler görebilmek için gözlerini odakladı. Dürbüne ters taraftan bakmak gibiydi. Tünel darlaştıkça darlaşıyordu. Ardında menelerin evleri olmalıydı ve Taki onlara asla ulaşamayacaktı. Bu durumu, menelerin kendi evine ne kadar kolay girebildikleriyle karşılaştırdı. Görüş alanının sonunda bir şeyin hareket ettiğini görebildiğini düşündü, ama emin değildi. Ensesine ve dizinin ardına hafifçe birer dokunuş Taki’yi ürküttü. Arkasına dönüp tünelde bir grup menenin biriktiğini gördü. Kapana kısılmış gibi hissetti ve geri dönüp kendine yol açarak menelerin geçmesine izin verirken kendini çok nazik olmaya zorlaması gerekti. Menelerin kanatlarındaki karanlık desen, parlayan vücutlarında kabartma gibi duruyordu. İnsan yüzleri küçüldükçe küçüldü ve kayboldu.</p>

  <p class="p19">“Beni yalnız bırak,” dedi Hesper. Taki şaşkınlığa uğramıştı. Yatak odasına girmekten başka bir şey yapmamıştı; daha konuşmamıştı bile. “Sadece yalnız kalmak istiyorum.”</p>

  <p>Taki, Hesper’ın yataktan çıktığına dair herhangi bir belirti göremedi. Yastığa yaslanıyordu ve yanağında hâlâ çarşaf izi vardı. Ağlamamıştı. Yüzünde daha kötü bir şey vardı, Taki’yi korkutan bir şey.</p>

  <p>“Hesper?” diye sordu. “Hesper? Bir şey yedin mi? Sana yiyecek bir şey getireyim.”</p>

  <p>Hesper hemen cevap vermedi. Cevap verdiğinde, yine normal görünüyordu. “Teşekkür ederim,” dedi. “Açım.” Dış odaya Taki’nin yanına geldi, battaniyeye sarılmıştı, saçı düğüm düğüm olmuştu. Kendine bir içecek hazırladı. Boş bardağı düşürüp eğildi ve yerden aldı. Taki, bardak yavaş düşmüş gibi garip bir izlenim edindi. İlk geldiklerinde yerçekimi hafifti, Dünya’nınkinden gözle görülür bir şekilde daha hafifti. Bu durum, fark etmeden Taki üzerinde bir gamsızlık yaratmıştı. Ama Hesper altüst olmuş gibi ve kopuk hissettiğinden şikâyet etmişti. Taki kahvaltı hazırladı. Hesper yavaş yavaş yedi, büyülenmişçesine kendi ellerini izliyordu. Taki bakışlarını çevirdi. “Çatal,” dedi Hesper. Taki yeniden ona baktı. Hesper gülümsüyordu.</p>

  <p>“Ne?”</p>

  <p>“Çatal.”</p>

  <p>Anlamıştı. “Sanat değil.”</p>

  <p>“Dört diş?”</p>

  <p>Cevap vermedi.</p>

  <p>“Sapına güller oyulmuş.”</p>

  <p>“O zaman sanat. Sapından dolayı. Dişlerinden dolayı değil.” Çok rahatlamıştı.</p>

  <p>Meneler, Taki Hesper’a tünelden bahsederken geldiler. Tozlu parmaklarını Hesper’ın yemeğine sokup, darmadağın ettiler. Hesper çatalını bırakıp tabağı itti. Ellerini ona uzattıklarında meneleri de itti. Geri geldiler. Hesper bu sefer daha sert itti.</p>

  <p>“Hesper,” dedi Taki.</p>

  <p>“Sadece yalnız kalmak istiyorum. Beni hiç yalnız bırakmıyorlar.” Hesper ayağa kalkıp menelere yukarıdan baktı. Battaniye yere düştü. “Biz buraya uçarak geldik,” dedi menelere. “Gemiyi gördünüz mü? Kapsülü görmediniz mi? İlginizi çekmiyor mu? Uçmak?” Gülüp kollarını kanat gibi çırptı ve kolları iki yanda öylece durdu. Meneler tekrar ona uzandı ve Hesper memelerini korumak için kollarını çekti. Meneleri defalarca, gittikçe sertleşerek itti, ta ki onlar denemekten sıkılıp yatak odasına gidene kadar. Ellerinde Hesper’ın şiirleriyle geri geldiler. Kapı arkalarından mühürlendi.</p>

  <p>“Şiirlerini geri getiririm,” diye söz verdi Taki, ama Hesper uğraşmamasını söyledi.</p>

  <p>“Haftalardır yazmadım,” dedi. “Fark etmediysen diye söylüyorum. Buraya geldiğimden beri tek bir şiir bile bitirmedim. Kaybettim o yeteneği, diğer her şeyle birlikte.” Eliyle saçını çılgına dönmüş gibi taradı. “Önemli değil,” diye ekledi. “Şiirlerim? Sanat değil.”</p>

  <p>“Bunu karar verecek kişi sen misin?” diye sordu Taki.</p>

  <p>“Bana çocukmuşum gibi davranma.” Hesper masaya dönüp bitmemiş kahvaltısının durduğu tabağa baktı, toz içinde kalmıştı. “Temel zihinsel yetilerim hâlâ yerinde. Sadece şiirler gitti.” Tabağı temizlemek için alıp yiyecekleri sıyırdı. “Hiçbir zaman iyi olmamıştım,” dedi. “Neden buraya geldim sanıyorsun? Kendi şiirlerim yoktu, ben de menelerin şiirlerini yazarım diye düşündüm. Kelimeleri olmayan bir dünyaya geldim. Aydınlatıcı olacağını umuyordum, ama riskli olacağını da biliyordum.” Elleri çok hızlı hareket ediyordu. “Seni suçlamadığımı bilmeni istiyorum.”</p>

  <p>“Gel de biraz otur Hesper,” dedi Taki, ama Hesper kafasını salladı. Kendi vücuduna baktı ve ellerini üzerinde dolaştırdı.</p>

  <p>“Bizim için üzülüyorlar. Bunu biliyor muydun? Vücutlarımız için üzülüyorlar.”</p>

  <p>“<i>Sen</i> bunu nereden biliyorsun?” diye sordu Taki.</p>

  <p>“Mantık. Tamamen işlevsel vücutlarımız var. İşe yaramayan kanatlarımız yok. Sanat değil.” Hesper battaniyeyi alıp yatak odasına doğru gitti. Kumaş perdeye geldiğinde bir an durdu. “Yalnızlığımızı çok seviyorlar ama. Benim tüm yalnızlığımı aldılar. Şimdi beni hiç yalnız bırakmıyorlar.” Aniden sağ kolunu havaya kaldırdı. Perdede dalgalanmalara neden oldu. “Gidin,” dedi, çarşafın altından eğilerek geçerken.</p>

  <p>Taki onu takip etti. Çok korkmuştu. “Burada bizden başka kimse yok, Hesper,” dedi. Kollarıyla ona sarılmaya çalıştı ama Hesper onu itip giyinmeye başladı. “Bana dokunup durma,” dedi. Taki yatağa çöküp onu izledi. Hesper botlarını bağlamak için yere oturdu.</p>

  <p>“Hesper, dışarı mı çıkıyorsun?” diye sordu Taki ve Hesper güldü.</p>

  <p>“Hesper yok,” dedi. “Hesper’ın yeri, zamanı, şansı ve aklı yok artık. Tamamen yok oldu. İşgal edildi ve ele geçirildi.”</p>

  <p>Taki ellerini sıkıca birbirine kenetledi. “Lütfen bunu bana yapma, Hesper,” diye yalvardı. “Gerçekten hiç adil değil. Ne zaman senden bu kadar çok şey istedim? Bana ne verdiysen onu aldım; başka hiçbir şey almadım. Lütfen yapma bunu.”</p>

  <p>Hesper fırçayı bulmuştu ve saçlarını çekiştirerek sertçe tarıyordu. Taki ayağa kalkıp yanına gitti. Kollarını tutup yüzünü ona çevirmeye çalıştı. “Lütfen Hesper!”</p>

  <p>Hesper silkelenerek Taki’den kurtuldu, ellerini çok da fark etmemiş gibi görünüyordu. Saçının en karışık yerlerini taramaya devam etti. Arkasını döndüğünde, yüzü tanıdıktı ama her nasılsa Hesper’ın yüzü değildi. Taki’yi şaşırtan bir yüzdü.</p>

  <p>“Hesper gitti,” dedi. “O bizim artık. Onu kaybettin. Seninle konuşmaya hazırız. Asla, asla, asla anlamayacak olsan da.” Taki’ye dokunmak için elini uzattı. Avucunu Taki’nin yanağına koyup orada bıraktı.</p>

  <p class="p20">Çeviren: Merve Akçay</p>
</body>
</html>