<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">İt Dalaşı</span></p></h3>

  <p class="p15">Yola devam etmek istiyordu, ta Florida’ya kadar. Bir silah kaçakçısının gemisinde çalışırdı, belki de savaş bölgesinde pis bir asi ordusuna girmiş bulurdu kendini. Ya da belki, binmeyi kesmedikçe geçerli olduğu iddia edilen biletle, hiç inmezdi bile. Soğuk, yağlı camdaki soluk yansımasına sırıttı Norfolk’un şehir ışıkları kayıp giderken. Şoför son bir köşeden sertçe dönerken, otobüs yorgun sarsıntılarla salındı. Terminalin otoparkına gelince irkilerek durdular. Işıklandırılmış gri beton, cezaevi avlusu gibi haşindi. Ama Deke kendini açlıktan ölürken görebiliyordu. Belki Oswego’nun dışında bir kar fırtınasında, yanağı aynı otobüs camına yapışık. Ve bir sonraki durakta, soluk iş tulumu giymiş, homurdanan yaşlı bir adam, vücudundan kalanları süpürüyordu. Öyle ya da böyle, hiçbir bok ifade etmediğine karar verdi. Ama bacakları şimdiden ölmüş gibi görünüyordu. Sürücü yirmi dakikalık mola verdiklerini duyurdu: Tidewater İstasyonu, Virginia. Her tuvaletinin iki girişi olan, eski bir briket binaydı; bir önceki yüzyıldan kalma.</p>

  <p>Tahta gibi bacaklarla, gönülsüzce şifalı bitki tezgâhından bir şeyler yürütmeyi denedi, ama tezgâhın arkasındaki siyahi kız tetikteydi. Eski cam kutudaki azıcık malı, hayatı ona bağlıymış gibi koruyordu. Büyük ihtimalle de öyledir, diye düşündü Deke geri dönerken. Tuvaletlerin karşısında, açık bir kapı aralığında, biyofloresan plastikteki OYUNLAR yazısı zayıfça titriyordu. Bilardo masasının etrafına toplanmış bir grup bahisçiyi görebiliyordu. Gayesiz, ardından bulut gibi gelen sıkıntısı ile, kafasını uzattı. Başparmağı uzunluğunda çift kanatlı bir uçağın, parlak turuncu alevler içinde kaldığını gördü. Sarmal hareketler yapa yapa, ardında duman, masanın yeşil keçe kaplı kısmına çarptığı an, kayboldu.</p>

  <p>“Ha şöyle, Ufaklık,” diye gürledi bir bahisçi, “göster o şerefsize!”</p>

  <p>“Hey,” dedi Deke. “N’oluyor?”</p>

  <p>En yakındaki bahisçi, siyah ağlı Peterbilt Kamyonları şapkası takan bir fasulye sırığıydı. “Ufaklık, Max’i koruyor,” dedi, gözlerini masadan ayırmadan.</p>

  <p>“Öyle mi? O ne?” Ama sorarken gördü: Malta haçı şeklinde mavi emaye bir madalyaydı. Kollarında <i>Pour le Mérite</i> sloganı yazılıydı.</p>

  <p>Mavi Max masanın kenarında, kırılgan görünümlü, krom silindirli bir sandalyeye sıkışıp kalmış, kocaman ve tamamen hareketsiz bir kütlenin tam önünde duruyordu. Adamın haki iş gömleği Deke’in üzerinde yelken gibi dururdu, ama o şişkin gövdede o kadar gerilmişti ki, düğmeleri neredeyse kopacak gibi duruyordu. Deke yolda gördüğü güneyli eyalet polislerini düşündü; o garip, başka vücuttan alınmış gibi gözüken incecik bacakların üstünde duran koca göbekli endotipi. Ufaklık da ayağa kalksa öyle görünebilirdi, ama daha büyük yapılı. Bir metre boyunda bir kotun, o şiş göbeğin ağırlığını taşıyabilmesi için bel kısmının çelik örme olması gerekirdi. Ufaklık ayağa kalkabilseydi tabii; çünkü Deke o parlak yapının tekerlekli sandalye olduğunu görebiliyordu şimdi. Adamın yüzünde rahatsız edici derecede çocuksu bir şey vardı, katmanlara ve gıdıya boğulmuş o çehrede gençliğin ve hatta güzelliğin dehşet verici izi. Deke utanıp, gözlerini kaçırdı. Diğer adamın, masada Ufaklık’ın tam karşısında duranın, gür favorileri ve ince bir ağzı vardı. Gözleriyle bir şeyi itmeye çalışıyormuş gibi duruyordu; odaklanmaktan gözlerinin köşelerinden kırışıklıklar yayılıyordu.</p>

  <p>“Gerzek misin nesin?” Peterbilt şapkalı adam dönüp, ilk kez Deke’in Hint işi işçi kotunu ve bileklerindeki pirinç zincirleri gördü. “Siktirip gitsene. Kimse senin gibileri istemiyor burada.” Tekrar it dalaşına döndü.</p>

  <p>Bahislere giriliyor, ödemeler yapılıyordu. Bahisçiler bulması zor şeyleri, eski şeyleri çıkarıyorlardı: pul ve bozuk para satan dükkânlardan tura yüzünde Özgürlük Anıtı olan dolarlar, Roosevelt’li on sentler. Daha tedbirli bahisçiler ise şeffaf plastik kaplı antika kâğıt dolarlar koyuyorlardı. Sisin içinden üç tane kırmızı uçak geldi, kol uçuşu yapıyorlardı. Fokker D VII model uçaklar. Oda sessizliğe büründü. Fokkerlar iki yüz wattlık ampulün güneşe benzer küresinin altında görkemli bir şekilde tono yaptılar.</p>

  <p>Mavi Spad bir anda pike yaptı. Hemen ardından iki tanesi daha, gölgeli tavandan daldı. Bahisçiler küfretti, biri kıkırdadı. Kol uçuşu bir anda dağıldı. Bir Fokker pike yaptığı sırada kuyruğundaki Spad’i kaybedemeden neredeyse keçeye çarpıyordu. Öfkeyle, yeşil düzlükte zigzag yaparak gitti, ama nafile. Sonunda yükseldi, ardında düşman sert takipteydi, ama açısı fazla dikti. Hızı kesildi, çok alçakta olduğu için zamanında çekilemedi.</p>

  <p>Gümüş onluk yığını kapıldı.</p>

  <p>Fokkerlar şimdi sayıca az kalmışlardı. Birinin kuyruğunda iki Spad vardı. İğne kadar ince bir izli mermi serpintisi kokpiti yararak geçti. Fokker kayarak sağa döndü, yana yatıp bir İmmelmann yaptı ve kendisini takip eden uçaklardan birinin arkasına geçti. Ateş açtı ve çift kanatlı uçak takla atarak düştü.</p>

  <p>“Aferin, Ufaklık!” Bahisçiler masanın etrafına yaklaştılar.</p>

  <p>Deke hayretle donakaldı. Yeniden doğmuş gibi hissediyordu.</p>

  <p class="p19">Frank’in kamyoncu durağı, Yalnızca Ticari Araçlar yolunda, şehrin üç kilometre dışındaydı. Deke, otobüsle gelirken can sıkıntısı ve alışkanlıktan gözüne kestirmişti orayı. Şimdi trafikle beton refüjün arasında geri yürüyordu. Belden kırma kamyonlar, büyük sekiz parçalı araçlar, yanından hızla geçiyorlardı. Her seferinde hava akımı Deke’i yıkacakmış gibi geliyordu. YTA durakları kolay işlerdi. Aylak aylak Frank’in durağına girdiğinde, büyük bir tırla gelmediğinden şüphe edecek kimse yoktu ve hediyelik eşya dükkânını istediği kadar yavaşça inceleme fırsatı buldu. Sanal projeksiyon plakalarının bulunduğu tel raf, Koreli kovboy gömlek istifinin ve Fuzz Buster çamurluk teşhirinin arasındaydı. Rafın üstünde bir çift Doğu ejderi havada bükülmüş duruyordu. Kavga mı ediyorlar yoksa düzüşüyorlar mı anlayamadı. Aradığı oyun oradaydı: SPADS &amp; FOKKERS etiketli bir plaka. Üç saniyede araklayıp, daha da kısa sürede magneti evrensel güvenlik şeridinin üstünden geçirdi. Washington’daki polisler magnete el koymaya tenezzül etmemişlerdi bile.</p>

  <p>Çıkarken iki programlama ünitesi ve antik bir işitme cihazına benzeyen, küçük bir Batang kumanda aşırdı.</p>

  <p class="p19">Rastgele bir konut seçip emlakçıya sosyal yardım hakları elinden alındığından beri kullandığı yalanı söyledi. Kimse kontrol etmiyordu; devlet sadece dolu odaları sayıp, ödüyordu.</p>

  <p>Küçük oda biraz idrar kokuyordu ve biri duvarlara Çetin Anarşi Kurtuluş Cephesi’nin sloganlarını karalamıştı. Deke bir köşedeki çöpleri tekmeledi, sırtını duvara vererek oturdu ve plaka paketini yırtarak açtı.</p>

  <p>İçinde taklaların, tonoların ve İmmelmannların şemaları bulunan, katlanmış bir kullanım kılavuzu, bir tüp macun ve kullanım özellikleri listesi vardı. Plakanın kendisi, bir tarafında çift kanatlı mavi uçak ve logo, diğer tarafında kırmızı uçak bulunan beyaz bir plastikti. Elinde çevirip durdu: SPADS &amp; FOKKERS, FOKKERS &amp; SPADS. Kırmızı ya da mavi. İndüktör yüzeye bir kat macun sürdükten sonra Batang’ı kulağının arkasına koydu. Fiberoptik şeridini programlayıcıya yerleştirdi ve programlayıcıyı duvar akımına bağladı. Sonra plakayı programlayıcıya taktı. Ucuz bir setti, Endonezya malı; program çalışırken kafatasının dibi rahatsız edici şekilde uğuldadı. Ama bittiğinde gök mavisi bir Spad, yüzünden birkaç santim ötede, havada kıpır kıpır hamleler yaptı. Neredeyse parlıyordu, o kadar gerçekti. Aşırı detaylı, müze ayarında modellerin çoğunda olan o garip canlılık hissi vardı, ama kaybolmaması için bütün dikkatini ona vermesi gerekiyordu. Dikkati birazcık bile dağılsa, odağı kayboluyor, bulanıklaşıyordu.</p>

  <p>Kulak setinin pili bitene kadar pratik yaptı. Sonra sırtı duvara dayalı uyuyakaldı. Rüyasında uçuyordu, yalnızca beyaz bulutlar ve mavi gökyüzünden ibaret bir evrende. Aşağı ve yukarı yoktu, çakılacak yeşil alan ise hiç.</p>

  <p class="p19">Acı kızartma kokusuna uyandı ve açlıktan yüzünü buruşturdu. Parası da yoktu. Eh, binada bir sürü öğrenci tip vardı. Mutlaka programlama ünitesi almak isteyen biri çıkardı. Arakladığı yedek üniteyle koridora çıktı. Az ilerideki bir kapının üzerinde poster vardı: YAN ODADA ÇOK GÜZEL BİR EVREN VAR. Yazının altında çok renkli haplarla dolu bir yıldız manzarası vardı. Haplar bir ilaç şirketinin reklamından yırtılmış, Deke doğmadan önceki zamanlardan beri inşaat halinde olan “uzay kolonisi”nin ilham verici bir resminin üzerine yapıştırılmıştı. HADİ GİDELİM, diyordu poster, uyuşturucu kolajının altında.</p>

  <p>Kapıyı çaldı. Kapı aralandı; bir kız suratını yalnızca birkaç santim gösteren sürgü vardı. “Evet?”</p>

  <p>“Bunun çalıntı olduğunu düşüneceksin.” Programlayıcıyı bir elinden diğerine geçirdi. “Yani yepyeni, el değmemiş olduğu ve barkodu hâlâ üzerinde durduğu için. Ama o konuya girmeyelim. Hayır. Başka herhangi bir yerde ödeyeceğinin yarı fiyatına alabilirsin.”</p>

  <p>“Hadi, cidden, dalga geçmiyorsun, değil mi?” Ağzının görünen kısmında tuhaf bir gülümseme belirdi. Avucu yukarı gelecek şekilde elini uzattı. Deke’in çene hizasına getirdi. “Baksana bi’!”</p>

  <p>Elinde bir delik vardı, kolundan yukarı çıkan siyah bir tünel. İki küçük kırmızı ışık. Sıçan gözleri. Ona doğru koşturdular, büyüyerek, parıldayarak. Gri bir şey hızla gelip suratına atladı.</p>

  <p>Deke kendini korumak için ellerini havaya kaldırıp çığlık attı. Bacakları büküldü ve yere düştü. Programlama ünitesi, altında parçalara ayrıldı.</p>

  <p>O kafasını tutup kıvrandıkça silikat parçalar etrafa sıçradı. Acıyan yerler cidden çok kötü acıyordu.</p>

  <p>“Hay aksi!” Sürgü açıldı ve kız Deke’in tepesine dikildi. “Hadi al şunu.” Mavi bir el havlusu sallıyordu. “Buna tutun, ben de seni çekeyim.”</p>

  <p>Deke kıza gözyaşlarının ardından baktı. Öğrenci. İyi beslenmiş birinin görünüşü, o kocaman sweatshirt, kredi alırken referans gösterilebilecek kadar düzgün ve beyaz dişler. İnce altın bir zincir takılıydı ayak bileklerinin birinde; ayva tüyleri vardı. Dalgalı Japon saç kesimi. Para. “O anasını sattığım şey benim akşam yemeğim olacaktı,” dedi kederle. Havluyu tuttu ve kız onu yukarı çekti.</p>

  <p>Kız gülümsedi, ama Deke’ten ürkekçe uzaklaştı. “Kendimi affettireyim,” dedi. “Yiyecek mi istiyorsun? Hadi ama sadece bir projeksiyondu.”</p>

  <p>Deke kızı takip etti, tuzağa giren bir hayvan gibi dikkatliydi.</p>

  <p class="p19">“Vay anasını,” dedi Deke, “gerçek peynir bu...” Kocaman bir oyuncak ayı ve dağınık bir disket yığınının arasına sıkışmış, kanepede oturuyordu. Odanın yerleri kitap, kıyafet ve kâğıt doluydu. Ama bir anda ortaya çıkardığı yiyecekler, yani Gouda peyniri, sığır eti konservesi ve gerçek sera buğdayından mayasız ekmek, Binbir Gece Masalları’ndan fırlamış gibiydi.</p>

  <p>“Gördüğün gibi,” dedi kız. “İşçi sınıfından birine nasıl ikramda bulunulacağını biliyoruz.” Adı Nance Bettendorf’tu. On yedi yaşındaydı. Annesinin de babasının da bir işi vardı; açgözlü pislikler. William and Mary Üniversitesi’nde mühendislik okuyordu. İngilizce hariç bütün derslerden çok iyi notlar alıyordu. “Herhalde gerçekten sıçanlarla alakalı bir olayın var. Sıçan fobisi falan mı var sende?”</p>

  <p>Deke yan gözle kızın yatağına baktı. Yatak görünmüyordu aslında; sadece yerde, bir şişkinlikten ibaretti. “Ondan değil. Sadece bana başka bir şeyi anımsattı.”</p>

  <p>“Ne gibi?” Nance, Deke’in önünde çömeldi, büyük sweatshirt pürüzsüz bacağında yukarı toplandı.</p>

  <p>“Eee... hiç şeyi gördün mü?” sesi istemeden yükseldi ve hızla konuştu: “Washington Anıtı’nı? Yani gece? İki küçük... kırmızı ışık oluyor üstünde, havacılık için kullanılan işaretler ya da öyle bir şey ve ben, ve ben...” Titremeye başladı.</p>

  <p>“Washington Anıtı’ndan mı korkuyorsun?” Nance gülmekten haykırarak yuvarlandı, uzun bronz bacakları havayı tekmeliyordu. Kan kırmızısı bir külot giyiyordu.</p>

  <p>“O anıta bir daha bakacağıma ölürüm,” dedi Deke dürüstçe.</p>

  <p>O an Nance gülmeyi bıraktı, oturup Deke’in suratını inceledi. Beyaz, düz dişleri alt dudağında endişeli görünüyordu, düşünmek istemediği bir şeyi kurcalıyormuş gibi. Sonunda cesaret edip sordu, “Beyinkilidi?”</p>

  <p>“Evet,” dedi Deke acı acı. “Washington’a bir daha geri dönemeyeceğimi söyleyip sonra da güldü adi herifler.”</p>

  <p>“Hangi suçtan yakaladılar seni?”</p>

  <p>“Hırsızım.” Nance’e aslında mağaza hırsızlığını kariyer haline getirmekle suçlandığını söyleyecek değildi.</p>

  <p class="p19">“Bir sürü eski <i>bilgisayarcı</i> bozuntusu hayatlarını makine programlayarak geçirdi. Ama ne var, biliyor musun? İnsan beyninin makineyle hiçbir alakası yok, hem de hiç. Aynı şekilde programlanmıyor işte.” Deke, yalnız insanların nadiren bir dinleyici bulduklarında çıkardıkları bu cırtlak, umutsuz sesleri; bu uzun, dolambaçlı gevezelikleri biliyordu. Yabancıların yanında geçirdiği yüz kadar soğuk ve boş geceden biliyordu. Nance konuşurken kendini kaybetmişti ve Deke başını sallayıp esneyerek, sonunda kızın yatağına geçtiklerinde uyanık kalmayı başarıp başaramayacağını merak etti.</p>

  <p>“O seni korkutan elimdeki projeksiyonu ben kendim yaptım,” dedi, çenesine dayadığı dizlerine sarılarak. “Hırsızlar için, bilirsin ya. Geldiğinde üstümdeydi, ben de o boktan Indojava programlayıcıyı bana satmaya çalışmanın çok komik olduğunu düşündüğüm için sana attım.” Öne eğilip tekrar elini uzattı. “Buraya bak.” Deke korkudan sindi. “Yok, yok, harbiden bu farklı.” Elini açtı.</p>

  <p>Tek bir mavi alev dans ediyordu. Mükemmeldi ve sürekli değişiyordu. “Şuna bak,” dedi Nance hayranlıkla. “Sadece bak. Ben programladım bunu. Dandik yedi görüntülük bir şey de değil hem. Sürekli, iki saatlik bir döngü. Yedi bin iki yüz saniye, hiç kendini tekrarlamıyor, her ânı kar tanesi gibi kendine özgü!”</p>

  <p>Alevin merkezinde buzul bir kristal vardı; parçaları ve yüzleri parlıyor, dönüyor ve kayboluyorlardı, ardında göz sulandıracak kadar parlak ve keskin, neredeyse bilinçdışı görüntüler bırakarak. Deke yüzünü buruşturdu. Çoğunlukla insanlar görüyordu. Küçük, güzel, çıplak insanlar; düzüşüyorlardı. “Nasıl yaptın bunu?”</p>

  <p>Nance ayağa kalktı, çıplak ayakları kuşe kâğıtlı dergilerin üzerinde kaydı ve melodramatik bir şekilde, işlenmemiş kontrplak bir raftan bir sürü dağınık çıktı aldı. Deke, tertipli bir küçük konsol dizisi gördü, sade ve pahalı görünümlülerdi. Ismarlama yapılmışlardı. “Esas olay buradakiler. Görüntü yöneticisi. Buradaki, hızlı silme modülüm. Bu da beyin haritası birebir işlev çözümleyicisi.” Ayindeymiş gibi melodik bir şekilde söylüyordu isimlerini. “Kuantum titreşim sabitleyicisi. Program birleştirici. Görüntü derleyici...”</p>

  <p>“Bir tanecik alev yapmak için bütün bunlara mı ihtiyacın var?”</p>

  <p>“Aynen öyle. Bunların hepsi en ileri teknoloji, profesyonel sanal projeksiyon aletleri. Senin gördüğün şeylerden yıllar yıllar ileride.”</p>

  <p>“Hey,” dedi Deke, “SPADS &amp; FOKKERS hakkında bir şey biliyor musun?”</p>

  <p>Nance güldü. Sonra, doğru zamanın geldiğini düşündüğü için, Deke elini uzatıp kızın elini tutmaya çalıştı.</p>

  <p>“Dokunma bana göt herif, bana asla dokunma!” Nance çığlık attı ve geri çekilirken kafasını duvara vurdu, bembeyaz kesildi ve korkudan titremeye başladı.</p>

  <p>“Tamam!” Deke ellerini havaya kaldırdı. “Tamam! Yakınında bile değilim. Tamam mı?”</p>

  <p>Nance korkudan sindi. Gözleri yusyuvarlaktı ve sabitti; gözyaşları kenarlarda birikip, kül gibi yanaklarından aşağı yuvarlandı. Sonunda kafasını salladı. “Hey, Deke. Özür dilerim. Sana söylemem lazımdı.”</p>

  <p>“Ne söylemen lazımdı?” Ama içinde ürpertici bir his vardı... zaten biliyordu. Kafasını tutuşu. Ellerinin zayıfça kasılarak açılıp kapanması. “Sende de beyinkilidi var.”</p>

  <p>“Evet.” Gözlerini kapattı. “Bekâret kilidi. Götlek annemle babam ödedi parasını. O yüzden birinin bana dokunmasına, hatta çok yakın durmasına bile katlanamıyorum.” Gözleri açıldığında sırf nefret dolulardı. “Hiçbir şey yapmadım bile. Hiçbir bok yapmadım. Ama ikisinin de işi var ve benim bir kariyerim olmasını o kadar istiyorlar ki, başka hiçbir şey düşünemiyorlar. Yani, seksle falan ilgilensem derslerimi boşlayacağımdan korkuyorlar. Beyinkilidinin açıldığı gün karşıma çıkan en iğrenç, en yağlı, en kıllı herifle...”</p>

  <p>Tekrar kafasını tutmaya başladı. Deke ayağa fırlayıp ecza dolabını karıştırdı. Bir şişe B vitamini kompleksi buldu, birkaçını lazım olursa diye cebe atıp ikisini bir bardak suyla Nance’e getirdi. “Al.” Araya mesafe koymaya dikkat ediyordu. “Bu biraz iyi gelir.”</p>

  <p>“Evet, evet.” dedi Nance. Sonra, kendine söylermiş gibi “Benim pisliğin teki olduğumu düşünüyorsundur,” dedi.</p>

  <p class="p19">Greyhound İstasyonu’ndaki oyun odası neredeyse boştu. Yalnız, uzun çeneli, on dört yaşında bir çocuk bir konsolun üzerine eğilmiş, Kuzey Atlantik’in kasvetli karelajında gökkuşağı renkli denizaltı filolarına manevra yaptırıyordu.</p>

  <p>Deke aylak aylak içeri girdi, yeni oyuncu kıyafetlerini giyiyordu. Kat kat yeşil emayenin dümdüz yaptığı briket duvara yaslandı. Çaldığı sert işçi kotunu ve bir hayır kurumundan aldığı tişörtü yıkayarak boyalarını çıkarmıştı. Dandik güvenliği olan yüksek bir binanın sauna dolabında bilekli spor ayakkabı bulmuştu.</p>

  <p>“Buralarda Ufaklık’ı gördün mü ahbap?”</p>

  <p>Denizaltılar neon balıklar gibi fırladı. “Kimin sorduğuna bağlı.”</p>

  <p>Deke sol kulağının arkasındaki kumandaya dokundu. Spad konsolun üstünde aniden tono yaptı, bir yusufçuk kadar hızlı ve narindi. Çok güzeldi; o kadar mükemmel ve o kadar gerçekti ki, odayı bir illüzyonmuş gibi gösteriyordu. Karelajın üstünde alçaktan uçuyordu, camla arasında birkaç milimetre vardı. Programlanmış yer etkisinden faydalanıyordu.</p>

  <p>Çocuk kafasını kaldırmaya bile tenezzül etmedi. “Jackman’s,” dedi. “Richmond Sokağı’nda, Best Buy’ın orada.”</p>

  <p>Spad yukarı çıkarken kayboldu.</p>

  <p>Jackman’s, eski bir tuğla binanın üçüncü katının çoğunu kaplıyordu. Deke önce Best Buy Savaş Fazlası’nı buldu, sonra ışıksız bir lobinin üstünde kırık bir neon tabela gördü. Binanın önündeki kaldırım ise başka tür bir savaş fazlasıyla doluydu: sorunlu gazilerle, bazıları Hindiçin’den kalmaydı. Gözlerini Asya güneşine kaptıran yaşlı adamlar, Şili’de mikotoksinlere maruz kalmış, seğiren genç oğlanların yanına çökmüşlerdi. Deke, yıpranmış asansörün kapıları arkasından kapanınca sevindi.</p>

  <p>Uzun, izgesel odanın karşı tarafındaki tozlu bir Dr. Pepper saati, sekize çeyrek kaldığını gösteriyordu. Jackman’s, o doğmadan neredeyse yirmi yıl önce mumyalanmıştı, sarımtırak bir nikotin, cila ve saç yağı tabakası ile kaplıydı. Saatin tam altında, birinin dedesinin gururla yakaladığı geyiğin boş gözleri Deke’e, hamamböceği kanatlarının kaygan sepya tonunu almış, büyütülmüş ve çerçeveli resminden bakıyordu. Bilardo sesleri ve fısıltıları vardı havada. Oyunculardan biri atış yapmak için eğilirken muşamba üzerinde kayan bir botun gıcırtısı. Yeşil abajurlu lambaların üstünde bir yerde, solup gülkurusu rengini almış, krepe kâğıttan bir dizi Noel çanı vardı. Deke dolu bir duvardan diğerine baktı. Görüntü yöneticisi yoktu.</p>

  <p>“Bir tane getir, belki ihtiyacımız olur,” dedi biri. Döndü, çelik çerçeveli gözlükleri olan, kel bir adamın ılıman gözleriyle karşılaştı. “Adım Cline. Bobby Earl. Bilardo oynuyormuş gibi görünmüyorsunuz, beyefendi.” Ama Bobby Earl’ün ne sesinde ne duruşunda tehditkâr bir şey vardı. Burnunun üstündeki çelik çerçeveyi alıp, bir peçeteyle kalın camları temizledi. Deke’e, zamanında sabırla kendisine geri hareketli biyoçip montajını öğretmeye çalışan bir atölye hocasını hatırlattı. “Kumarbazım,” dedi gülümseyerek. Dişleri beyaz plastiktendi. “Pek öyle görünmediğimi biliyorum.”</p>

  <p>“Ufaklık’ı arıyorum,” dedi Deke.</p>

  <p>“Eh,” dedi Bobby Earl gözlüğünü tekrar takarken, “ama bulamayacaksın. Bethesda’ya gitti, Gazi İşleri Hastanesi’ne. Zaten burada olsa da seninle yarışmazdı.”</p>

  <p>“Niçin?”</p>

  <p>“Çünkü bizim ligde değilsin, yoksa seni tanırdım. İyi misindir ki?” Deke başıyla onaylayınca Bobby Earl odanın diğer tarafına, “Hey, Clarence!” diye seslendi. “Görüntü yöneticisini çıkar. Burada bir pilotumuz var.”</p>

  <p>Yirmi dakika sonra Deke, kumandasını ve kalan parasını kaybetmiş bir halde, Best Buy’ın yaralı askerlerinin önünden geçiyordu.</p>

  <p>“Sana şunu diyeyim evlat,” dedi Bobby Earl babacan bir şekilde, eli omzunda, Deke’i asansöre geri götürürken. “Muharip bir gaziyi yenemezsin, anlıyor musun? Ben o kadar da iyi değilim bile; sadece on beş, belki yirmi kere hipnotik kullanmış eski bir piyadeyim. Bizim Ufaklık ise <i>pilottu.</i> Bütün askerliğini gırtlağına kadar hipnotik dolu geçirdi. Çok feci hücre zarı zayıflaması var. Onu asla yenemezsin.”</p>

  <p>Serin bir geceydi. Ama Deke öfke ve utançtan yanıyordu.</p>

  <p class="p19">“Amma yavan ha,” dedi Nance, Spad pembe iç çamaşırı yığınlarını bombalarken. Kanepede kambur duran Deke, kulağından Nance’in havalı Braun kumandasını çekip çıkardı.</p>

  <p>“Sen de üstüme gelme, Sayın iş-bulacak-zengin-kaltak...”</p>

  <p>“Sakin ol! Sana söylemiyorum, yalnızca teknolojisiyle ilgili bu. Aşırı ilkel bir plaka kullanıyorsun. Yani, belki sokakta idare eder. Ama benim okulda yaptığım şeylerle karşılaştırınca... Buldum. Yeniden yazayım plakayı.”</p>

  <p>“Ne dedin?”</p>

  <p>“Güçlendireyim. Bunların hepsi onaltılık sayı sistemiyle yazılıyor, çünkü endüstri programlayıcılarının hepsi bitik bilgisayarcı bozuntuları. Öyle düşünüyorlar. Ama plakayı bizim bölümdeki okuyucu-çözümleyiciye götürüp, üstünde birkaç değişiklik yapayım, modern bir sanal dile çevireyim. Aradan bütün gereksiz şeyleri çıkarayım. Reaksiyon süreni azaltır, geribesleme döngüsünü yarıya indirir. Böylece daha hızlı ve daha iyi uçarsın. Tam bir profesyonel olursun!” Nargilesinden bir nefes çekti, sonra gülmekten iki büklüm oldu.</p>

  <p>“Harbi mi?” Deke kuşkuyla sordu.</p>

  <p>“İnsanlar niye altın telli kumanda alıyor sanıyorsun? Prestij için mi? Saçmalık. İletkenliği daha iyi, reaksiyon süresinden birkaç nanosaniye kesiyor. Ve bu işin olayı reaksiyon süresi, ufaklık.”</p>

  <p>“Hayır,” dedi Deke. “O kadar kolay olsaydı insanlarda olurdu zaten. Ufaklık’ta olurdu. En iyisini alırdı mutlaka.”</p>

  <p>“Sen beni hiç dinlemiyor musun?” Nance nargileyi bıraktı; kahverengi su yere döküldü. “Benim üzerinde çalıştıklarım, sokakta bulabileceğin herhangi bir şeyin üç yıl ilerisinde.”</p>

  <p>“Deme be,” dedi Deke uzun bir aradan sonra. “Yani, öyle bir şey yapabilir misin?”</p>

  <p class="p19">Eski model bir arabadan, Formula 1 arabasına geçmek gibiydi. Spad rüya gibi gidiyor, Deke’in en ufak düşüncesine yanıt veriyordu. Haftalarca, dişinin kovuğunu doldurmayacak rakiplerle, oyun salonlarında kapıştı. Etraftan gençlerle oynayıp, uçaklarını birer üçer düşürüyordu. Riske girip, hızlı oynuyordu. Ve uçaklar çakılıyordu.</p>

  <p>Ta ki bir gün Deke parasını cebine koyarken, sırık gibi siyahi bir adam karşısına dikilene kadar. Deke’in elindeki lamine paralara bakıp, sırıttı. Yakut dişi parıldadı. “İyi uçan bir yoğurt suratlının veletlerle oynadığını duydum,” dedi.</p>

  <p class="p19">“Vay anasını,” dedi Deke, bir yosun ekmeğine tereyağı sürerken. “O veletleri paspas gibi çiğnedim. İyilerdi de, ha.”</p>

  <p>“Çok güzel, canım,” diye mırıldadı Nance. Final projesi üzerine çalışıyor, bir makineye deli gibi veri aktarıyordu.</p>

  <p>“Biliyor musun, sanırım bu işte gerçekten yetenekliyim. Yani, program bana avantaj sağlıyor, ama bu avantajı kullanacak yeteneğim var. Bayağı ünlenmeye başladım.” Bir anda radyoyu açtı. Bangır bangır cızırtılı güney müziği çalmaya başladı.</p>

  <p>“Hey,” dedi Nance. “Kapatabilir misin şunu?”</p>

  <p>“Yok, ben sadece...” Düğmelerle oynadı, yavaş, romantik bir saçmalık buldu. “Buldum. Hadi kalk. Dans edelim.”</p>

  <p>“Dans edemeyeceğimi bili...”</p>

  <p>“Tabii dans edebilirsin fıstığım.” Nance’e kocaman oyuncak ayıyı atıp, yerden yama işi pamuk bir elbise kaptı. Elbiseyi belinden ve kolundan tutup yakasını, çenesinin altına sıkıştırdı. Parfüm kokuyordu, biraz da ter. “Bak şimdi, ben burada duracağım, sen de orada. Dans edeceğiz. Anladın mı?”</p>

  <p>Nance gözlerini yavaşça kırpıştırıp, ayıya sıkı sıkı sarıldı. Sonra dans ettiler, yavaşça, birbirlerinin gözlerine bakarak. Bir süre sonra Nance ağlamaya başladı. Ama yine de gülümsüyordu.</p>

  <p class="p19">Deke hayal kuruyordu; Ufaklık olduğunu ve uçuş takımına bağlandığını hayal ediyordu. Makinenin en ufak sinirsel kıpırtıya yanıt verdiğini, reflekslerinin bayağı arttığını, hipnotiğin an be an damarlarına aktığını...</p>

  <p>Yerler ormandı; Nance’in yatağı, And Dağları’nın eteklerinde bir platoydu. Ve Deke, Spad’ini interaktif bir savaş makinesiymiş gibi hızla uçuruyordu. Bilgisayarlı şırıngalar, yüksek performans arttırıcı bir karışımı yavaş yavaş kan akışına salıyordu. Sensörler doğrudan kafatasına bağlıydı. Bolivya yağmur ormanlarının üstündeki mavi-yeşil gökyüzünde, sesten daha hızlı bir dönüş yaptı. Ufaklık, kontrol yüzeyinin üzerindeki hava akımını hissederdi.</p>

  <p>Aşağıdaki ormanda piyadeler, savaşırken biraz daha ölümcül bir hiddet sağlasın diye dirseklerinin üstüne bağlı hipnotik pompalarıyla, mavi plastik şişelerdeki o sıvı cehennemle, yollarına çıkan şeyleri keserek ilerliyorlardı. Bir haftada belki de on dakikalık hipnotik ancak alıyorlardır. Ama ağaçların tepesinde, refleksler maksimumda, tepelerine çökene dek kara kuvvetlerinin seni göremeyecekleri kadar alçaktan uçarken, fosgen gazları salıp, daha onlar nişan alamadan kaybolmak... Devam edebilmek için bile sürekli hipnotik akışı lazımdı. Ve uçuş takımıyla arasındaki direkt sinirsel arayüz çift taraflıydı. İçindeki bilgisayarlar biyokimyayı gözlemliyor, ne zaman set kapağını açıp, insan bileşenine muhteşem bir doz avantaj sağlanacağına karar veriyorlardı.</p>

  <p>Öyle dozlar insanı tüketiyordu. İyice, yavaşça ve sürekli olarak beyin yüzeylerini oyuyor, beyin hücrelerinin zarlarını aşındırıyordu. Havadan yeterince hızlı ayrılmazsan, beyin hücresi zayıflaması oluyordu. Refleksler vücudun baş edemeyeceği kadar hızlı, dövüş-veya-kaç refleksleri boku yemiş...</p>

  <p>“Anasını ağlattım valla!”</p>

  <p>“Ha?” Deke irkildi ve kafasını kaldırdı; Nance içeri girip, en yakın eşya yığınına kitaplarını ve çantasını atarken.</p>

  <p>“Final projem. Sınavlardan muafım artık. Hoca daha önce hiç böyle bir şey görmedim dedi, Iıı, ışıkları az kısabilir misin? Renkler gözlerime garip geliyor.”</p>

  <p>Deke ışıkları kıstı. “Göster o zaman. Şu haaarika şeyi göster bana.”</p>

  <p>“Peki, olur.” Deke’in kumandasını kaptı, yatağın üstünde ayakta duracak yer açtı ve poz verdi. Bir kıvılcım elinde aleve döndü. Kolundan yukarı civa gibi yayıldı, boynuna dolandı ve üçgen kafalı, titrek dilli bir yılan şeklini aldı. Birbirine geçmiş renkler, turuncular ve kırmızılar. Memelerinin arasında sürünüyordu. “Alevyılanı diyorum buna,” dedi gururla.</p>

  <p>Deke yaklaştı, Nance geri çekildi.</p>

  <p>“Özür dilerim. Şu senin alevin gibi, ha? Yani, içinde şu küçük ıvır zıvırları görebiliyorum.”</p>

  <p>“Gibi.” Alevyılanı karnından aşağı aktı. “Önümüzdeki ay iki yüz farklı alev programını birleştirip, görüntüleri elde etmek için aralara karışım blokları atacağım. Sonra zihnin vücut imajından faydalanıp kendi kendini yönlendirmesini sağlayacağım. Böylece sen yönlendirmek zorunda kalmadan vücudunun her yerinde gezebilecek. Dans ederken bile kullanabilirsin yani.”</p>

  <p>“Belki de ben salağım, ama daha bu söylediklerini halletmediysen nasıl görebiliyorum?”</p>

  <p>Nance kıkırdadı. “En iyi kısmı da bu işte. İşin yarısı daha bitmedi. Parçaları tek bir programda birleştirecek vaktim yoktu. Radyoyu açsana. Dans etmek istiyorum.” Ayakkabılarını fırlattı. Deke canlı bir şeyler açtı. Sonra, Nance’in isteği üzerine sesini kıstı. Şimdi neredeyse fısıltıydı.</p>

  <p>“İki voli hipnotik aldım.” Yatakta zıplıyor, Balili bir dansçı gibi ellerini kıvırıyordu. “Hiç denedin mi? İii-nanılmaz. Tamamen konsantre olabiliyorsun. Bak şimdi.” Parmak ucunda durdu. “Bunu daha önce hiç yapmamıştım.”</p>

  <p>“Hipnotik,” dedi Deke. “O zıkkımla yakalandığını duyduğum son kişi üç yıl piyade erlik yapmak zorunda kaldı. Nasıl buldun?”</p>

  <p>“Yüksek lisans yapan bir gaziyle anlaşma yaptım. Geçen ay derslerden kaldı o. Görselleştirmemi mükemmel hâle getiriyor. Projeksiyonu gözlerim kapalıyken bile devam ettirebiliyorum. Programı kafamda şipşak birleştirdim.”</p>

  <p>“Yalnızca iki voliyle, ha?”</p>

  <p>“Tek voliyle. Diğerini saklıyorum. Hoca o kadar etkilendi ki, bana iş görüşmesi ayarlayacak. I. G. Feuchtwaren’dan biri iki haftaya kampüse geliyor. Kalan voliyle adama hem programı hem kendimi satacağım. Okuldan iki yıl erken ayrılıp direkt endüstriye gireceğim, gereksiz işlerle uğraşmadan.”</p>

  <p>Yılan, alev alev bir taç hâlini aldı. Nance’in hayatından çıkacağı düşüncesi Deke’te garip, ürpertici bir his yarattı.</p>

  <p>“Cadıyım ben,” diye şarkı söyledi Nance, “sanal teknoloji cadısı.” Gömleğini kafasının üstünden sıyırıp fırlattı. Dik ve sıkı memeleri o dans ederken özgürce ve zarifçe hareket ediyordu. “En zirveye,” şimdi çok popüler bir pop şarkısı söylüyordu, “en zirveye çıkacağım!” Meme uçları küçük, pembe ve sertti. Alevyılanı onları yalayıp geçti ve kaçtı.</p>

  <p>“Nance,” dedi Deke rahatsız olmuş bir şekilde. “Biraz sakinleş istersen.”</p>

  <p>“Kutlama yapıyorum!” Parmağını parlak altın rengi küloduna soktu. Alev elinin ve kasığının çevresinde dönmeye başladı. “Bakire tanrıçayım ben, bebeğim, ve güç ben-de!” Tekrar şarkı söylüyordu.</p>

  <p>Deke gözlerini kaçırdı. “Gitmem gerekiyor,” diye mırıldandı. Eve gidip otuzbir çekmesi lazımdı. İkinci voliyi nereye sakladığını merak etti. Herhangi bir yerde olabilirdi.</p>

  <p class="p19">Ligin bir protokolü vardı. Çin saraylarındaki kadar ayrıntılı, örtük bir hürmet ve kıdem sırası. Deke’in ortama bomba gibi düşmesi, ününün hızla yayılması fark yaratmıyordu. İsim yapmış bir pilot bile istediği kişiye meydan okuyamazdı. Kademe atlaması lazımdı. Ama her gece uçarsan. Herkesin meydan okumasına karşılık verirsen. Ve iyiysen... eh o zaman, hızlı kademe atlamak imkânsız değildi.</p>

  <p>Deke bir uçağı indirmişti. Üçer uçaklı bir turnuva maçıydı. Çok seyirci yoktu, belki bir düzine kadar, ama iyi bir maçtı ve çok ses çıkarıyorlardı. Deke maçın çılgınlığının getirdiği bir sakinliğe gömülmüştü ki, seyircilerin sus pus olduğunu fark etti. Bahisçilerin kıpırdanıp birbirlerine baktıklarını gördü. Gözler aniden Deke’in arkasına döndü. Asansör kapısının kapandığını duydu. Sakince rakibinin uçaklarından birini daha ortadan kaldırdı ve hızlıca omzunun üstünden geriye bakmayı göze aldı.</p>

  <p>Ufaklık mekâna girmişti. Tamamen felç olmamış bir elin minik seğirmeleriyle hareket eden tekerlekli sandalyesi, kaba muşambanın üstünde fısıltıya benzer bir ses çıkarıyordu. Sert, boş ve sakin bir ifadesi vardı.</p>

  <p>O an, Deke iki uçak kaybetti. Biri çözünürlük kaybı yüzünden gitti; bulanıklaştığı için yönetici icabına bakmıştı. Diğerini de gerçek bir savaşçı olan rakibi indirdi. Adam bir fıçı tono yaptı, bir anda durup kenara kaydı ve Deke’in çift kanatlısı yanından geçerken bombaladı. Uçak alev alarak düştü. Sona kalan iki uçağın yükseklikleri ve hızları aynıydı. Dönüp, pozisyon almaya çalışırken, doğal olarak birbirlerinin peşinde turlamaya başladılar.</p>

  <p>Ufaklık masaya yaklaşırken bahisçiler ona yer açtı. Bobby Earl Cline da ardından geliyordu, sırık gibi ve lakayıt. Deke ve rakibi birbirlerine bakıp, Ufaklık’ı dinleyebilmek için uçaklarını bilardo masasından çektiler. Ufaklık gülümsedi. Yüz hatları küçüktü, her şey solgun, hamurumsu suratının ortasına toplanmıştı. Bir parmağı tekerlekli sandalyenin krom kolunda hafifçe seğirdi. “Senin hakkında bazı şeyler duydum.” Dimdik Deke’e bakıyordu. Sesi yumuşaktı ve şaşırtıcı derecede sevimliydi, kız çocuğu gibi. “İyi olduğunu söylediler.”</p>

  <p>Deke yavaşça başıyla onayladı. Ufaklık’ın gülümsemesi kayboldu. Yumuşak, etli dudakları normal, çıkık haline geri döndü, öpülmeyi bekliyormuş gibiydi. Küçük, parlak gözleri Deke’i herhangi bir kötü niyet olmadan inceledi. “Marifetlerini görelim bakalım.”</p>

  <p>Deke savaş oyununda kendini kaybetti. Rakip uçak patlayıp masada kaybolmak üzere alevler içinde düşerken, Ufaklık hiçbir şey söylemeden sandalyesini çevirip, asansöre gitti ve kayboldu.</p>

  <p>Deke kazancını toplarken Bobby Earl yanına yaklaştı ve “Ufaklık seninle oynamak istiyor,” dedi.</p>

  <p>“Öyle mi?” Ufaklık’a meydan okuyabilecek kadar ilerlememişti ligde. “Ne dolaplar dönüyor?”</p>

  <p>“Yarın Atlanta’dan gelecek olan adam iptal etti. Ufaklık yeni biriyle kapışmak için can atıyordu. Yani, Max’i kazanmaya çalışma sırası sende gibi duruyor.”</p>

  <p>“Yarın? Çarşamba? Hazırlanacak vaktim olmayacak.”</p>

  <p>Bobby Earl nazikçe gülümsedi. “Hazırlansan da bir şey değişeceğini sanmıyorum.”</p>

  <p>“Nasıl yani?”</p>

  <p>“Evlat, senin hamlelerin kötü, anlıyor musun? Hiçbir sürprizi yok. Acemi gibi uçuyorsun, sadece daha hızlı ve daha düzgün. Ne demek istediğimi anladın mı?”</p>

  <p>“Anladığımı sanmıyorum. İşin içine biraz heyecan mı katmak istiyorsun?”</p>

  <p>“Doğruyu söylemek gerekirse,” dedi Cline, “ben de aynen onu umuyordum.” Cebinden küçük siyah bir defter çıkarıp, bir kalemin ucunu yaladı. “Beşe bir veririm. Daha iyisini verecek kimse yoktur.”</p>

  <p>Deke’e neredeyse üzülmüş gibi bakıyordu. “Ama Ufaklık şüphesiz senden daha iyi ve hepsi bu, evlat. O boktan oyun için yaşıyor adam, başka hiçbir şeyi yok. O lanet tekerlekli sandalyeden kalkamıyor. Hayatı için savaşan bir adamı yenebileceğini düşünüyorsan kendine yalan söylüyorsun.”</p>

  <p class="p19">Richmond Sokağı’ndaki kahvecinin karşısında bulunan Kentucky Fried’dan, Norman Rockwell’ın çizdiği albayın portresi Deke’e serinkanlılıkla bakıyordu. Deke soğuk ve titrek elleriyle fincanını kaldırdı. Kafatası yorgunluktan uğulduyordu. Cline haklıydı, dedi albaya. Ufaklıkla yarışabilirim, ama kazanamam. Albayın bakışı sakin ve dümdüzdü, nazik olduğu pek söylenemezdi. Kahveciyi, Best Buy’ı ve Richmond Sokağındaki sıkıcı krallığının tamamını görüyordu. Deke’in yapması gereken korkunç şeyi itiraf etmesini bekliyordu.</p>

  <p>“O kaltak zaten beni terk etmeyi planlıyor,” dedi Deke duyulabilecek bir sesle. Tezgâhtaki siyahi kız ona garip garip baktı, sonra hemen gözlerini kaçırdı.</p>

  <p class="p19">“Babam aradı!” Nance daireye dans ederek girdi ve kapıyı ardından çarptı. “Ve ne dedi biliyor musun? Bu işi alır da altı ay dayanırsam, beyinkilidini kaldırtacakmış. İnanabiliyor musun? Deke?” Duraksadı. “İyi misin?”</p>

  <p>Deke ayağa kalktı. Şimdi zamanı geldiği için gerçekdışı hissediyordu, bir filmde falanmış gibi. “Dün gece niye eve gelmedin?” diye sordu Nance.</p>

  <p>Deke’in yüzü anormal bir şekilde gergindi, parşömen bir maske gibi. “Hipnotiği nereye sakladın Nance? İhtiyacım var.”</p>

  <p>“Deke,” dedi Nance, gülümsemeye çalıştı ama gülümsemesi hemen kayboldu. “Deke, benim o. Benim volim. İhtiyacım var ona. Mülakatım için.”</p>

  <p>Deke küçümseyerek gülümsedi. “Paran var. Yenisini kolayca alabilirsin.”</p>

  <p>“Cumaya kadar alamam! Deke, dinle, bak bu çok önemli. Bütün hayatım bu mülakata bağlı. O voliye ihtiyacım var. Bir tek o var elimde!”</p>

  <p>“Yavrum, bütün dünya senin! Şöyle bir etrafına bak, yüz elli gram sarı Lübnan haşhaşı! Teneke kutularda balık. İhtiyacın olursa diye sınırsız sağlık sigortası.” Nance uzaklaşmaya başlamıştı, yatağının etrafındaki durağan kirli çarşaf ve kırışık dergi dalgalarına çarptı. “Bense bunların zerresini bile görmedim. Hiçbir zaman hiçbir avantajım olmadı. Ama bu sefer olacak. İki saat sonra bir maç var ve ne olursa olsun kazanacağım. Duyuyor musun beni?” Bilerek kendini daha da sinirlendiriyordu, iyi bir şeydi bu. Yapması gereken şey için lazımdı.</p>

  <p>Nance kolunu kaldırdı, avucu açıktı, ama Deke hazırdı ve Nance’in eline vurdu; değil o küçük kırmızı gözleri, karanlık tünelin ucunu bile görmedi. Sonra ikisi de düştü, Deke üstteydi, Nance’in hızla verdiği sıcak soluklar suratına çarpıyordu. “Deke! Deke! O voli bana lazım, mülakatım için, bir tek... Bana lazım... bana...” Suratını duvara dönmüş, ağlıyordu. “Lütfen, lütfen yapma...”</p>

  <p>“Nereye sakladın?”</p>

  <p>Deke’in altında yatağa yapışan Nance kasılmaya başladı, bütün vücudu acıdan ve korkudan sarsılıyordu.</p>

  <p>“Nerede?”</p>

  <p>Nance’in suratından kan çekilmişti, gri bir ceset gibi görünüyordu, gözleri korkuyla yanıyordu. Dudakları kıvrıldı. Deke şimdi duramazdı; çizgiyi çoktan aşmıştı. Tiksindi ve midesi bulandı, hiç beklemediği ve hoşuna gitmeyen bir şekilde yaptıklarından <i>zevk alıyordu.</i></p>

  <p>“Nance, nerede?” Ve yavaşça, çok nazikçe, kızın suratını okşamaya başladı.</p>

  <p class="p19">Deke, eşekarısı kadar hızlı ve düz hareket eden ve kelebek gibi zarafetle konan bir parmakla asansörü çağırdı. Enerji doluydu ve her şey kontrol altındaydı. Yukarı çıkarken güneş gözlüklerini çıkarıp, parmak izleriyle lekelenmiş kromdaki yansımasına güldü. Gözbebekleri iğne ucu kadar kalmıştı, neredeyse görünmezlerdi ama dünya yine de neon kadar parlaktı.</p>

  <p>Ufaklık bekliyordu. Deke’in gözlerine, hareketlerinin abartılı sakinliğine, başarısızca hipnotik almamış gibi davranmaya çalışmasına bakınca, Ufaklık’ın yüzünü tatlı bir gülümseme kapladı. “Vay vay,” dedi o küçük kız sesiyle, “beni keyifli bir maç bekliyormuş gibi görünüyor.”</p>

  <p>Max madalyası, tekerlekli sandalyenin bir kolunda duruyordu. Deke pozisyon alıp, pek de alaycı olmayan bir şekilde reverans yaptı. “Hadi uçalım.” Meydan okuyan kişi olduğu için savunmadaydı. Uçaklarını korumacı bir yükseklikte konumlandırdı. Pike yapacak kadar yüksek, Ufaklık saldırdığında önceden önlemini alabilecek kadar alçak. Bekledi.</p>

  <p>Kalabalıktan farklı tepkiler geldi. Saçları briyantinli bir şişko şaşırmış görünüyordu; tipin teki gözleri çukurlaşmış, gülümsüyordu. Mırıltılar yükseldi. Hipnotikle hızlanmış reaksiyon süresinin dondurduğu kafalarda gözler yavaş çekimde hareket ediyordu. Saldırının kaynağını bulması en fazla üç nanosaniye aldı. Deke hızla kafasını kaldırdı ve...</p>

  <p>Anasını avradını, <i>kör olmuştu!</i> Fokkerlar direkt iki yüz wattlık ampülün oradan pike yapıyorlardı ve Ufaklık tam da ampüle bakmasını sağlamıştı. Her yer bembeyaz oldu. Biriken gözyaşlarının üstünde göz kapaklarını sımsıkı kapattı ve telaşla görüntüyü sabitledi. Uçakları birbirinden ayırdı, ikisini sağa, birini sola gönderdi. Hızla hepsine yarım dönüş yaptırıp, geri getirdi. Rastgele kaçışlar yapması gerekiyordu, düşman savaş uçaklarının nerede olduğunu anlayamıyordu.</p>

  <p>Ufaklık güldü. Deke, kalabalığın teşvikleri, küfürleri ve düellonun gelgitlerinden bağımsız bir ritimleri varmış gibi duran bozuk para sesleri arasından Ufaklığın gülüşünü duyabiliyordu.</p>

  <p>Bir an sonra görüşü geri geldiğinde, Spadlerden biri alev almıştı ve düşüyordu. Fokkerlar kalan uçaklarını takip ediyordu, birinin peşinde bir, diğerinin peşinde iki uçak vardı. Oyun başlayalı üç saniye olmuştu ve bir uçak kaybetmişti.</p>

  <p>Ufaklık üstüne izli mermi yerleştiremesin diye bir o yana bir bu yana kaçarken, peşinde tek düşman olan uçağa takla attırdı ve diğer uçağı Ufaklık ile ampül arasındaki kör noktaya gönderdi.</p>

  <p>Ufaklık’ın yüz ifadesi bir anda duruldu. En ufak hayal kırıklığı, hatta küçümseme belirtisi sükûnetin içinde kayboldu. Uçakları sakince takip etti, Deke’in hamle yapmasını bekliyordu.</p>

  <p>Sonra Deke, kör noktanın hemen yanından Spad’ini saldırıya geçirdi. Fokkerlar hedefi kaçırıyor, çılgın gibi iki yana yatıyor, tekrar pozisyon alabilmek için dönüp duruyorlardı.</p>

  <p>Spad, diğer uçağın pozisyona soktuğu üçüncü Fokker’ın üstüne çullandı. Kanatlara ve kan kırmızısı gövdeye ateş açtı. Bir an hiçbir şey olmadı ve Deke isabet ettiremediğini sandı. Sonra kırmızı uçak sola kırıp düşmeye başladı, ardından yağlı dumanlar çıkıyordu.</p>

  <p>Ufaklık somurttu, ağzının mükemmelliğini bozan minik hoşnutsuzluk çizgileri belirdi. Deke gülümsedi. Şimdi ödeşmişlerdi ve Ufaklık pozisyon aldı.</p>

  <p>Fokkerlar iki Spad’i de yakından takip ediyorlardı. Deke uçakları masanın iki farklı ucuna savurup, sonra geri getirdi. Tam birbirlerine doğru uçurup, Ufaklık’ın avantajını sıfırladı. İkisi de kendi uçaklarını tehlikeye atmadan ateş açamayacaklardı. Deke uçakları maksimum hıza çıkarıp, burun buruna getirdi.</p>

  <p>Çarpışmadan hemen önce uçaklarını alt alta konumlandırıp, Fokkerlara ateş açtı ve geri döndü. Ufaklık hazırdı. Her tarafı alev aldı. Sonra bir mavi ve bir kırmızı uçak, tam ters yönlere süzülmeye başladı. Arkalarında, iki çift kanatlı uçak havada birbirlerine girdiler. Kanatları birbirine değdi, yan dönüp devrildiler. Birlikte, neredeyse dümdüz, aşağıdaki yeşil keçeye çakıldılar.</p>

  <p>On saniyede dört uçak kaybettiler. Siyahi bir gazi dudak büktü ve yavaşça ıslık çaldı. Başka biri kafasını inanamıyormuş gibi salladı.</p>

  <p>Ufaklık tekerlekli sandalyesinde daha dik oturuyordu ve biraz öne gelmişti. Gözlerini kırpmadan, bakışları yoğun, yumuşak elleri zayıfça sandalyenin kollarını çekiştiriyordu. Artık eğleniyormuş ve mesafeliymiş gibi davranmıyordu; gözlerini pür dikkat oyuna dikmişti. Bahisçiler, masa, Jackman’s, hiçbiri yokmuş gibiydi. Bobby Earl Cline elini omzuna koydu; Ufaklık fark etmedi. Uçaklar odanın iki uçundaydı ve güç bela yükseklik kazanıyorlardı. Deke uçağını dumanla karışık pustan loşlaşmış tavana yapıştırdı. Ufaklık’a hızlıca bir baktı ve gözleri kenetlendi. İkisi de soğuk bakıyordu. “Neyin varmış görelim,” dedi Deke sıktığı dişlerinin arasından.</p>

  <p>Uçaklarını birbirine yaklaştırdılar.</p>

  <p>Hipnotik şimdi zirve yapmıştı ve Deke, Ufaklık’ın izli mermilerinin uçakların arasında seyrettiğini görebiliyordu. Hamle yapabilmek için Spad’ini ateş hattına sokması gerekti. Sonra Fokker’ın mermileri gövdesinin altını sıyırsın diye dönüp yan yattı. Ufaklık da Deke kadar iyiydi. Deke’in ateşinden kaçıyor, Spad’e o kadar yakın geçiyordu ki iniş takımları neredeyse birbirine geçmiş gibi görünüyordu.</p>

  <p>Halisünasyonlar başladığında Deke Spad’ine aşırı sert taklalar attırıyordu. Keçe kıvrıldı ve büküldü, sonra Ufaklık’ın üzerinde savaştığı Bolivya yağmur ormanının yeşil cehennemi oldu. Duvarlar gri bir sonsuzluğa dönüştü ve sibernetik bir uçuş takımının kendisini sarmaladığını hissetti.</p>

  <p>Ama Deke hazırlıklı gelmişti. Halisünasyonları bekliyordu ve onlarla başa çıkabileceğini biliyordu. Ordu savaşarak alt edilemeyecek bir ilacı asla onaylamazdı. Spad ve Fokker takla atarak tekrar birbirlerinin yanından geçtiler. Ufaklık’ın yüzündeki gerginliği görebiliyordu, vahşi ormanın gökyüzünde savaşın yansımaları. Uçaklarını birbirine yaklaştırdılar, alet düzeneğinden doğrudan arka beyne bağlanan gerilimin, koltuk altlarının gerisinden pompalanan adrenalinin, jetlerin üstündeki hava akımının soğuk ve süratli özgürlüğünün sıcak metal, korku ve ter kokularıyla karıştığını hissederek. İzli mermiler yüzünü sıyırıp geçti ve geri çekildi. Spad’in hızla tekrar Fokker’ın yanından geçtiğini gördü, ikisine de bir şey olmadı. Bahisçiler küplere binmişti, şapkalarını sallıyor, ayaklarını yere vuruyor, saçma sapan davranıyorlardı. Deke tekrar Ufaklık’la göz göze geldi.</p>

  <p>İçi kötülükle doldu ve bütün sinirleri, And Dağları’nın üzerinde dönerken uçuş takımlarının parçalanmasını engelleyen karbon-kristal flamanlar kadar gergin olsa da sahte, lakayıt bir gülümseme takındı ve “Buraya bir bak,” dercesine kafasını hafifçe yana yatırdı.</p>

  <p>Ufaklık yana baktı.</p>

  <p>Yalnızca bir anlığına bakmıştı, ama yetmişti. Deke ligde daha önce görülmedik, teorinin el verdiği kadar hızlı ve sert bir İmmelmann dönüşü yaptı ve Ufaklık’ın kuyruğuna yapıştı.</p>

  <p><i>Bundan da kurtul bakalım piç kurusu.</i></p>

  <p>Ufaklık uçağını dümdüz, yeşil keçeye indirdi ve Deke ardından geldi. Ateş açmadı. Ufaklık tam istediği yerdeydi.</p>

  <p>Kaçıyordu. Bütün çatışmalarda yaptığı gibi. Hipnotik doluydu ve canlıydı, evet, ama korkmuştu, kaçıyordu. Şimdi keçeye çok yaklaşmışlardı, ağaç seviyesinde uçuyorlardı. İşte fırsat, diye düşündü Deke ve iyice hızlandı. Gözünün kenarıyla Bobby Earl’ü görebiliyordu; adamın suratında garip bir ifade vardı. Yalvarıyormuş gibi bir bakış. Ufaklık’ın soğukkanlılığı kaybolmuştu; yüzü eğri büğrü ve işkence görüyormuş gibiydi.</p>

  <p>Panikledi ve uçağı kalabalığa daldı. Çift kanatlılar bahisçilerin arasında takla atıp döndüler. Bazıları refleks olarak geri çekildi, diğerleri uçağı gülerek elleriyle kovaladı. Ama Ufaklık’ın gözlerinde bir korku alevi yanıyordu, durmadan birbirine karışan, sonsuz bir korkuyu ve hapsedilmişliği anlatan...</p>

  <p>Korku, havadaki ölümdü. Hapsedilmişlik ise metale sıkışıp kalmaktı: önce uçağa, sonra tekerlekli sandalyeye. Deke, yüzünden okuyabiliyordu: Savaşmak Ufaklık’ın elindeki tek kurtuluş yoluydu, karşısına çıkan her fırsatı değerlendirmişti. Ta ki kimliği belirsiz bir milliyetçi, antika bir füze ile onu o mavi-yeşil Bolivya gökyüzünden indirip, doğrudan Richmond Sokağı’na ve bu soluk kumaşta son bir kez karşılaştığı sırıtkan delikanlıya gönderene kadar.</p>

  <p>Deke parmak uçlarına kalktı; yüzü, biri onu vurup gökyüzünden indirmeye çalışmadan önce bile Ufaklık’ı çoktan mahvetmiş uyuşturucunun simgesi olan o çarpıcı gülümsemeyle yanıyordu. O an her şeyi anladı. Ufaklık’ın akıl sağlığını koruyan tek şey uçmaktı. Her gün ölümle burun buruna gelip, o metal tabuttan tekrar yükselmek, yeniden hayata dönmek. Tamamen irade gücüyle kendi çöküşünü engelliyordu. O iradeye zarar verirsen, ölümlü olduğu gerçeği onu boğardı.</p>

  <p class="p19">Ve Deke son hamleyi yaptı.</p>

  <p>Ufaklık’ın son uçağı da ani bir parlamayla kaybolunca bir an etrafı şaşkınlığın sessizliği kapladı. “Başardım,” diye fısıldadı Deke. Sonra, daha sesli, “Başardım, piç kurusu!” dedi.</p>

  <p>Masanın karşısında, Ufaklık sandalyesinde döndü, kolları kasılarak sarsılıyordu; kafası bir omzunun üstüne düştü. Arkasında, Bobby Earl, Deke’e dimdik bakıyordu, gözleri kor gibiydi.</p>

  <p>Madalyayı kapıp, kurdelesini lamine para destesine geçirdi. Birden bire desteyi Deke’in suratına attı. Deke rahatlıkla, kayıtsızca desteyi havada kaptı.</p>

  <p>Bobby Earl bir an masanın karşısından Deke’in üstüne atlayacakmış gibi göründü. Biri kolundan çekince durdu. “Bobby Earl,” diye fısıldadı Ufaklık, sesi utançtan boğulmuştu, “beni buradan... çıkarman lazım...”</p>

  <p>Sertçe ve öfkeyle Cline arkadaşının tekerlekli sandalyesini çevirdi ve karanlıkta kayboldular.</p>

  <p>Deke kafasını arkaya atıp güldü. Gerçekten çok iyi hissediyordu! Madalyayı gömleğinin cebine soktu, soğuk ve ağırdı. Parayı kotunun ceplerine tıktı. Hoplayıp zıplamak istiyordu, zaferi damarlarından geçerken vahşi hissediyordu. Bir keresinde otobüsle giderken gördüğü bir geyik kadar sağlıklı ve güçlüydü. Ve her şey, sonunda kazanmak için çektiği bütün acılara ve sefalete değmiş gibi göründü.</p>

  <p>Ama Jackman’s sessizliğe bürünmüştü. Kimse sevinçten bağırmıyordu. Kimse tebrik etmek için etrafına toplanmıyordu. Kendine geldi, sessiz ve düşman suratlar gördü. Bu adamların hiçbiri onun tarafında değildi. Onu hor görüyorlardı, hatta ondan nefret ediyorlardı. Sonsuz gibi gelen bir an, hava şiddet potansiyeliyle sarsıldı.</p>

  <p>Sonra biri yana döndü ve yere tükürdü. Kalabalık dağıldı; homurdanıyor, bir bir karanlığa dalıyorlardı.</p>

  <p>Deke hareket etmedi. Bir bacağı kasılmaya başladı, onu bekleyen hipnotik-sonrası çöküşün habercisiydi bu. Kafasının üst kısmı uyuştu ve ağzına iğrenç bir tat geldi. Bir anlığına, sonsuza dek aşağıdaki canlı gölgeye düşmemek için masaya iki eliyle tutunması gerekti. Dr. Pepper saatinin altındaki geyiğin ölü gözleri onu sabitlemişti.</p>

  <p>Biraz adrenalin iyi gelirdi. Kutlama yapmaya ihtiyacı vardı. Sarhoş olması ya da kafasının iyi olması lazımdı. Sürekli zaferini anlatıp abartması, kendiyle çelişmesi, ayrıntı uydurması, gülmesi ve hava atması. Böyle yıldızlı bir gece yüksekten atmayı icap ediyordu.</p>

  <p>Ama orada, Jackman’s etrafında sessiz, geniş ve bomboşken, aniden zaferini anlatacağı kimsenin kalmadığını fark etti.</p>

  <p>Hem de hiç kimsenin.</p>

  <p class="p20">Çeviren: Merve Akçay</p>
</body>
</html>