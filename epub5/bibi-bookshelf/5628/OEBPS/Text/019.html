<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Ters Evrim</span></p></h3>

  <p class="p15">Ross genellikle fazlasıyla soğukkanlı ve sakin biriydi, fakat Kuzey Quebec ormanlarında yaptıkları dört günlük kano yolculuğu sinirlerini bozmaya başlamıştı. Dördüncü duraklarında gece kamp yapmak için nehir kenarında durduklarında kontrolünü kaybetti ve bir süre ayakta durarak iki yol arkadaşına öfkeli bir şekilde bağırmaya başladı.</p>

  <p>Siyah gözleri faltaşı gibi açılmıştı; kararmış ve tıraşsız, genç, yakışıklı yüzü konuştukça geriliyordu. İki biyolog hiç cevap vermeden sakince onu dinlediler. Gray, biyologlardan sarışın genç olanı, içerlemiş gibiydi fakat yaşça büyük olan Woodin kurşuni gözlerini Ross’un öfkeli yüzüne dikmiş kayıtsız bir şekilde onu dinliyordu.</p>

  <p>Ross soluklanmak için sustuğunda Woodin’in sakin sesi araya girdi. “Sözünü bitirdin mi?”</p>

  <p>Ross tiradına ara vermiş gibi yutkundu ve sonra aniden kendini tuttu. “Evet, bitirdim,” dedi suratını asarak.</p>

  <p>“O zaman beni iyi dinle,” dedi Woodin asık suratlı bir çocuğun kulağını çeken orta yaşlı bir baba gibi.</p>

  <p>“Sebepsiz yere geriliyorsun. Ne Gray ne ben hiç şikâyet etmedik. Bir kere bile bize anlattıklarına inanmadığımızı söylemedik.”</p>

  <p>“Evet, belki inanmadığınızı <i>söylemediniz</i>!” diye hiddetle haykırmaya başladı Ross, öfkesi yeniden alevlenmişti. “Ama ne düşündüğünüzü bilmediğimi mi sanıyorsunuz?”</p>

  <p>“Size uçakta gördüğüm şeylerle ilgili masal anlattığımı düşünüyorsunuz, değil mi? İkinizi birden buralara kadar sürükleyip var olmayan, inanılmaz canlılar aradığımı zannediyorsunuz. Boşa kürek çektiğimize inanıyorsunuz, değil mi?”</p>

  <p>“Off, şu <i>lanet</i> sivrisinekler!” dedi Gray ensesine acımasızca bir tokat patlatıp düşmanca pilota bakarken.</p>

  <p>Woodin kontrolü ele aldı. “Bu konuyu kamp kurduktan sonra tekrar konuşacağız. Jim, sen çantalarımızdan malzemeleri çıkart. Ross, sen de ateş için odun toplar mısın?”</p>

  <p>İkisi de önce ona sonra birbirlerine bakıp isteksizce söyleneni yaptılar. Gerginlik bir süreliğine de olsa azalmıştı.</p>

  <p>Nehrin yanındaki küçük açıklığa karanlık çöktüğünde, kano kıyıya çekilmiş, küçük çadırları kurulmuştu. Önünde çıtırdayan bir kamp ateşi vardı. Gray ateşi büyük çam odunlarıyla beslerken Woodin de üzerinde kahve, kek ve yemeklerin olmazsa olmazı domuz pastırması pişiriyordu.</p>

  <p>Kamp ateşi, üç taraftaki küçük düzlüğü çevreleyen dev katranağaçlarının uzun gövdesine doğru kuvvetsizce titriyor; hâki giysileri, lekeli eşyaları ve krem rengi çadırı aydınlatıyordu. Little Whale tarafında dalgalandığında hafifçe şırıldayan McNorton’un oluklarında parlıyordu.</p>

  <p>Sessizce yemeklerini yediler ve tek kelime etmeden tabaklarını çimenle temizlediler. Woodin piposunu içerken diğer ikisi de buruşmuş sigaralarını yaktılar ve bir süre şırıldayan, fısıldayan nehri, yüksek katranağaçlarının hışırdayan yapraklarını ve böceklerin yalnız cıvıltılarını dinleyerek ateşin kenarında yayılıp yattılar.</p>

  <p>Woodin sonunda botunun topuğuna vurarak piposunu temizleyip doğruldu.</p>

  <p>“Pekâlâ,” dedi, “şimdi tartışmamıza geri dönebiliriz.”</p>

  <p>Ross utanmış gibiydi. “Sanırım biraz fazla öfkelendim,” dedi zoraki bir şekilde. “Ama gelgelelim söylediğim gibi, bana pek de inanmıyorsunuz.”</p>

  <p>Woodin sakince başını salladı. “Hayır, inanıyoruz Ross. Bu vahşi doğada uçarken adını bile duymadığımız canlıları gördüğünü söylediğinde Gray ve ben sana inandık. Eğer inanmasaydık, bu kadar meşgul iki biyolog olarak işimizi gücümüzü bırakıp seninle birlikte buraya, uçsuz bucaksız ormanlara, gördüğün şeyleri aramaya gelir miydik sence?”</p>

  <p>“Biliyorum, biliyorum,” dedi pilot hoşnutsuzca. “Siz ikiniz tuhaf bir şey gördüğümü düşünüyorsunuz ve tüm bu zorluklara değecek bir şey olduğunu düşünerek riski göze alıyorsunuz. Ama o şeylerin görünüşü hakkında size söylediklerime inanmıyorsunuz. Kulağa gerçek olamayacak kadar tuhaf geliyor, değil mi?”</p>

  <p>Woodin ilk defa cevap vermekte tereddüt etti. “Her ne olursa olsun, Ross,” dedi lafı dolandırarak, “millerce yükseklikteki bir uçaktan aşağıdaki her şeyi bir anlığına gören her göz yanılabilir.”</p>

  <p>“Yanılmak mı?” diye tekrar etti Ross. “Sana söylüyorum, onları sizi gördüğüm kadar net bir şekilde gördüm. Evet, belki millerce yüksekteydim, ama yanımda dürbünüm vardı ve onları gördüğümde dürbünüm elimdeydi.”</p>

  <p>“Buraya yakın bir yerdelerdi, McNorton ve Little Whale ayrımının hemen doğusunda. Hızla güneye doğru uçuyordum, çünkü hükümetin Hudson Koyu’ndaki haritalama araştırması için üç haftadır havadaydım. Nehrin ayrımında iniş yapacak bir yer arıyordum, bu yüzden uçağımı alçaltarak dürbünümle yer aramaya başladım.”</p>

  <p>“Daha sonra aşağıda nehrin kenarındaki alanda bir şeyin ışıldadığını gördüm; o şeyleri. Size söylüyorum, inanılmazlardı; onları sizi gördüğüm kadar net gördüm! Bir iki dakikalığına nehrin ayrımını tamamen unutup doğrudan onları izledim.”</p>

  <p>“Büyük, ışıldayan şeylerdi. Parıldayan jöle yığını gibiydiler. Yarı saydam oldukları için içlerinden yeri görebiliyordum. En az bir düzine kadardılar ve onları gördüğümde, o küçük açıklık boyunca sürünüyorlardı, tıpkı kayan veya akan bir nesne gibi.”</p>

  <p>“Sonra ağaçların arasında kayboldular. Eğer yüz mil içerisinde iniş yapacak kadar geniş bir alan olsaydı, inip onları arayacaktım, ama olmadığı için yoluma devam etmek zorundaydım. Diğer taraftan onların ne olduğunu öğrenmeye can atıyordum. Sonra size olanları anlattığımda, buraya gelip kanoyla onları aramayı kabul ettiniz. Ancak şimdi bana tamamen inandığınızı düşünmüyorum.”</p>

  <p class="p19">Woodin düşünceli bir şekilde ateşe baktı. “Tamam, tuhaf bir şey gördüğünü düşünüyorum, tuhaf bir yaşam biçimi. Bu yüzden bu araştırmaya gelmeye istekliydim.”</p>

  <p>“Ama anlattığın jölemsi, yarı saydam ve o şekilde yerde sürünen şeyler... onlara ilk protoplazmik canlılardan beri rastlanmadı. Dünya’daki yaşamın başlangıcı olan ilk protoplazmik canlılar genç dünyamızdan yıllar önce sürünüp gittiler.”</p>

  <p>“Eğer öyle şeyler eskiden var olduysa, neden bunlar da nesillerinin devamı olmasın?” diye savundu Ross.</p>

  <p>Woodin başını salladı. “Çünkü yıllar önce yok olup başka ve daha üst bir yaşam formuna dönüştüler, muazzam bir yaşam tırmanışını başlatarak en üst seviyeye, yani insana dönüştüler.”</p>

  <p>“O çoktan ölüp gitmiş, tek hücreli protoplazmik canlılar başlangıçtı; yaşamımızın basit, sıradan başlangıcı. Yok oldular ve bir sonraki nesiller onlar gibi değildi. Biz insanlar onların neslinin devamıyız.”</p>

  <p>Ross somurtarak ona baktı. “Peki ya onlar ilk olarak nereden geldi, o ilk canlılar?”</p>

  <p>Woodin yine başını salladı. “Biz biyologların bilmediği ve zar zor tahminlerde bulunduğu şeylerden bir tanesi bu, ilk protoplazmik yaşam formlarının kökeni.”</p>

  <p>“Tahminlere göre dünyadaki kimyasal maddelerden kendiliğinden oluşmuşlar, fakat günümüzde inert maddelerden böyle şeylerin kendiliğinden oluşamayacağı gerekçesiyle bu tahminin aksi ispat edilmiştir. Kökenleri hâlâ tamamen gizemlerle dolu olsa da, oluşumları dünya üzerinde gerçekleşti. Onlar yaşamın ilk formları ve bizim çok uzaktan atalarımız.”</p>

  <p>Woodin ateşe dalıp gitmişti. Diğer ikisini unutmuş, hayal görüyormuş gibi ateşe bakıyordu.</p>

  <p>“Ne kadar yüce bir destan; basit protoplazmik canlılardan insana kadar uzanan muazzam bir tırmanış! Bizi o ilkel formlardan günümüzdeki ihtişamımıza taşıyan müthiş bir değişim yolculuğu.”</p>

  <p>“Üstelik başka bir yerde değil de dünyada meydana gelmiş olması! Bilim, evrimsel mutasyonların dünyada depolanan radyoaktif yığınlardaki, tüm canlı maddelerin genlerine etki eden radyasyondan kaynaklandığından neredeyse emin.”</p>

  <p>Bir anlığına Ross’un anlamamış yüz ifadesine baktı ve sersemliğine aldırış etmeden hafifçe gülümsedi.</p>

  <p>“Bunun senin için hiçbir şey ifade etmediğini görebiliyorum. Bu yüzden açıklamaya çalışacağım. Dünyada yaşayan her canlının germ hücresi, belirli sayıda küçük, çubuk gibi şeyler içerir ve bunlara kromozom denir. Bu kromozomlar, gen dediğimiz küçük parçacıkların birleşimiyle olur. Ve bu genlerin her birinin, o germ hücresinden büyüyen canlının gelişiminde farklı bir kontrol mekanizması ve etkisi vardır.”</p>

  <p>“Bu genlerin bazıları canlının rengini ve boyutunu kontrol ederken bazıları da organlarının şeklini ve diğer şeyleri kontrol eder. O germ hücresinden büyüyen canlının her bir özelliği kendi türündeki hemcinslerinden çok farklı olacaktır. Aslında, tamamen yeni bir tür olarak ortaya çıkacaktır. Yeni türlerin dünyada var olmalarının yolu, anlattığım bu evrimsel değişimdir.”</p>

  <p>“Biyologlar bir süredir bunu biliyorlardı ve bu büyük ani değişimlerin yani onların deyimiyle mutasyonların nedenini araştırıyorlardı. Genleri bu kadar kökten etkileyen şeyin ne olduğunu bulmaya çalıştılar. Deneyler sonucunda germ hücresindeki genlerin X ışınlarına ve çeşitli kimyasal ışınlara maruz kaldığında büyük oranda değiştiklerini keşfettiler. O germ hücresinden büyüyen canlı da böylece büyük oranda değişmiş bir canlı olacaktı, yani bir mutant.”</p>

  <p>“Bu sebeple günümüzde birçok biyolog dünyada depolanan radyoaktif yığınlardaki radyasyonun, tüm canlı maddelerinin genlerine etki ettiğine ve bunun yaşamı evrimsel süreçle günümüzdeki mertebesine taşıyan mutasyon oluşumlarına ve türlerdeki sürekli değişime yol açtığına inanıyor.”</p>

  <p>“İşte bu yüzden dünya dışındaki hiçbir yerde evrimsel sürecin asla gerçekleşmemiş olabileceğine inanıyorum. Belki de diğer yerler benzer radyoaktif yığınlar barındırmadığı için genlerin etkilendiği bir mutasyon hiçbir zaman gerçekleşemedi. Diğer yerlerde yaşamı başlatan ilk protoplazmik şeyler belki de sonsuza kadar, nesiller boyunca aynı kalmış olabilir.”</p>

  <p>“Dünyada böyle olmadığına ne kadar şükretsek az! Birbirini takip eden mutasyonlar sonrasında yaşam sürekli değişti ve yeni, daha üst türlere doğru evrildi, ta ki ilk basit protoplazmik şeyler sayısız değişim formları boyunca gelişip sonunda en yüksek mertebedeki insan formuna erişene kadar!”</p>

  <p class="p19">Woodin’in coşkusu konuştukça artmıştı. Piposunu tekrar yakarken gülerek konuşmasına ara verdi.</p>

  <p>“Sana yeni üniversiteye başlamış bir gençmişsin gibi ders verdiğim için kusura bakma, Ross. Ama sen de biliyorsun ki, yaşamın çağlar boyunca gerçekleştirdiği bu muazzam tırmanış benim ilgi alanım, saplantım.”</p>

  <p>Ross düşünceli bir şekilde ateşe bakıyordu. “Anlattığın şekliyle kulağa muazzam geliyor. Türlerin başka bir türe dönüşmesi, sürekli daha üst seviyeye yükselmesi falan.”</p>

  <p>Gray ateşin yanında ayağa kalkıp gerindi. “Pekâlâ, siz ikiniz bu konu hakkında saatlerce konuşabilirsiniz ama bu duygusuz materyalist uzaklardaki omurgasız atalarına imrenip yüzüstü pozisyona geri dönüyor. Yani yatmaya gidiyor.”</p>

  <p>Genç, sarışın yüzünde şüpheli bir sırıtışla Ross’a bakıp “Darılmadın, değil mi dostum?” dedi.</p>

  <p>“Boş ver gitsin.” Pilot da ona sırıttı. “Bugün kürek çekmek oldukça yorucuydu ve siz dostlarım epey şüpheci görünüyordunuz. Ama göreceksiniz! Yarın Little Whale ayrımında olacağız ve bahse girerim o jölemsi canlılarla çok geçmeden karşılaşacağız.”</p>

  <p>“Umarım,” dedi Woodin esneyerek. “İşte o zaman, o yükseklikten gözlerinin ne kadar iyi gördüğünü ve iki saygıdeğer bilim adamını buralara kadar boşuna sürüklemediğini anlayacağız.”</p>

  <p>Küçük çadırında battaniyesine sarıldığında Gray ve Ross’un horultularını dinlerken uykulu bir şekilde kor ateşe baktı ve yine o konuyu düşünmeye başladı. Ross hızla giden uçaktan dışarıya bir anlığına baktığında gerçekten ne görmüştü? Woodin tuhaf bir şey olduğundan emindi, bu kadar zorlu bir yolculuğa çıkacak kadar tuhaf. Ama tam olarak neydi?</p>

  <p>Anlattığı gibi protoplazmik şeyler olamazdı. Kesinlikle mümkün olamazdı. Yoksa öyle miydi? Eğer bu şeyler daha önceden var olduysa neden tekrar...</p>

  <p>Woodin, Gray’in haykırışıyla uyanana kadar uyuduğunun farkında değildi. Hoş bir haykırış değildi. Kan donduran bir dehşetle aniden öldürülmüş birinin acı çığlığı gibiydi.</p>

  <p>Gözlerini bu çığlığa açtı ve çadırın açık aralığında yıldızlara karşı inanılmaz bir karaltı gördü. Karanlık, biçimsiz bir kütle girişte, yıldız ışığında parlayarak ve çadıra sürünerek kambur bir şekilde duruyordu. Arkasında onun gibi başkaları da vardı.</p>

  <p>Her şey çok çabuk oldu. Woodin’e tek tek değil de, ardıl ve uyumlu bir şekilde hareket eden bir sinema filminin sahneleri gibi göründü.</p>

  <p>Gray’in tabancası çadıra giren ilk yapışkan canavara doğru ateşlendiğinde anlık bir patlama, ışıldayan karaltı kütleyi aydınlattı. Gray korkudan bembeyaz olmuştu, Ross ise battaniyelerin içinde tabancasını arıyordu.</p>

  <p class="p19">O sahne bitmiş ve anında yeni bir sahne belirmişti. Gray ve Ross yuvarlanıp düşmüşlerdi ve oldukları yerde taş kesilmiş gibi duruyorlardı. Woodin artık ikisinin de öldüğünü biliyordu, ama bunu nasıl bildiğini bilmiyordu. Işıldayan canavarlar çadıra doğru yaklaşıyorlardı.</p>

  <p>Çadırın duvarını yırtıp kendini düzlüğün soğuk yıldız ışığına doğru attı. İki üç adım koştuktan sonra hangi yöne gideceğini bilemedi ve durdu. Neden aniden öylece durduğunu anlamadı, ama durmuştu.</p>

  <p>Orada ayakta dururken beyni umutsuzca organlarına kaçıp gitmesini emrediyor, ama organları bunu umursamıyordu. Geri bile dönemedi, kımıldayamadı. Orada durmuş; nehrin yıldızlarla aydınlatılmış parıltısına dönük olan yüzü büsbütün tuhaf bir felce tutulmuştu.</p>

  <p>Woodin arkasındaki çadırdan gelen hışırtı ve sürünme seslerini duydu. Birkaç ışıldayan şey arkasından yaklaşıp görebileceği kadar yakına geldi. Neredeyse bir düzine kadarı etrafında toplanıyordu ve artık onları net bir şekilde görebiliyordu.</p>

  <p>Kâbus değildi. Hepsi gerçekti. Harekete hazır bir şekilde etrafında toplanmış, kambur bir şekilde eğilmiş yarı saydam, jölemsi, yapışkan, biçimsiz kütleler. Şekilleri sürekli değiştiği için boyutlarını tahmin etmek zor olsa da her birinin uzunluğu neredeyse bir buçuk metre, çapı ise bir metre genişliğindeydi.</p>

  <p>Her bir yarı saydam kütlenin merkezinde karanlık, diske benzer bir nokta veya çekirdek vardı. Yaratıklarda başka bir şey yoktu, ne iç organları ne duyu organları. Yapay bacaklar çıkarabildiklerini gördü. Gray ve Ross’un bedenlerini dokunaçlarla tutan iki tanesi onları dışarı çıkartıyor ve Woodin’in yanına yatırıyordu.</p>

  <p>Woodin hâlâ kımıldayamıyordu. Bu iki adamın donakalmış, şaşırmış yüzlerini ve ölü elleriyle hâlâ sıkıca tuttukları tabancaları görebiliyordu. Ve sonra Ross’un yüzüne baktığında hatırladı.</p>

  <p>Pilotun uçaktan gördüğü, bu üçlünün kuzeye gelip peşine düştükleri şey, bu jölemsi canlılar, yani etrafındaki canavarlardı! Peki, Ross ve Gray’i nasıl öldürmüşlerdi, onları nasıl böyle taş kesilmiş bir şekilde tutuyorlardı, bunlar kimdi?</p>

  <p>“Hareket etmene izin vereceğiz ama kaçmaya kalkışmamalısın.”</p>

  <p>Woodin’in uyuşmuş beyni şaşkınlıktan daha da sersemleşti. Bu sözleri ona kim söylemişti? Hiçbir şey duymamıştı ama <i>duyduğunu</i> düşünmüştü.</p>

  <p>“Hareket etmene izin vereceğiz, ama kaçmaya veya bize zarar vermeye kalkışmamalısın.”</p>

  <p>Kulakları hiçbir ses işitmemişti ama zihninde bu kelimeler <i>yankılanıyordu.</i> Şimdi ise beyni daha fazlasını duyuyordu.</p>

  <p>“Seninle düşünce gücüyle konuşuyoruz. Söylediklerimizi anlamak için yeterli zekâya sahip misin?”</p>

  <p>Akıl mı? Bu şeylerin içinde akıl mı var? Woodin ışıldayan canavarlara bakınca bu düşünceyle sarsıldı.</p>

  <p>Belli ki düşüncesi onlara ulaşmıştı. “Tabii ki de aklımız var,” diye beynine düşünce gücüyle cevap geldi. “Şimdi hareket etmene izin vereceğiz, ama sakın kaçmaya kalkışma.”</p>

  <p>“Ben... kaçmaya kalkışmayacağım,” diye zihninden geçirdi Woodin.</p>

  <p>Onu ansızın ele geçiren felç bir anda üzerinden gitmişti. Işıldayan canavarların ortasında öylece duruyordu, elleri ve ayakları korkudan titriyordu.</p>

  <p>On tanelerdi, artık görebiliyordu. On tane parıldayan, kambur, yarı saydam, jölemsi kütle, gaipten gelen yüzü belirsiz kukuletalı cinler gibi etrafında toplanmıştı. Bir tanesi ona diğerlerinden daha yakın duruyordu, muhtemelen liderleri ya da sözcüleriydi.</p>

  <p>Woodin önce etrafına ardından yerde yatan iki arkadaşına yavaşça baktı. Ruhunu donduran bu alışılmadık dehşetin ortasında onlara bakarken ani bir acıma duygusu kapladı içini.</p>

  <p>Ona yakın duran canlıdan Woodin’in aklına başka bir güçlü düşünce geldi. “Onları öldürmek istememiştik, buraya sadece sizi yakalayıp iletişim kurmak için geldik. Ama bizi öldürmek istediklerini sezdiğimizde, onları hemen oracıkta öldürdük. Sen bizi öldürmek yerine sadece kaçmak istedin, bu yüzden sana zarar vermedik.”</p>

  <p>“Bizden... benden ne istiyorsunuz?” diye sordu Woodin. Bunu düşünürken kurumuş dudaklarıyla da fısıldadı.</p>

  <p>Bu kez zihinsel cevap gelmedi. Bu şeyler hareketsizce duruyorlardı, kara kara düşünen, olağanüstü bir sessizlik. Woodin bu sessizliğin içinde aklının kemirildiğini hissetti ve soruyu tekrar sordu, bağırarak.</p>

  <p>Bu kez zihinsel cevap geldi. “Cevap vermedim çünkü zihnini inceliyordum. Fikirlerimizi anlamak için yeterli zekâya sahip olup olmadığından emin olmam gerekiyordu.”</p>

  <p>“Zihnin oldukça düşük bir seviyede olsa da, sana ileteceklerimizi kavrayacak ve bizi anlayacak kadar yeterli olduğunu düşünüyorum.”</p>

  <p>“Başlamadan önce seni tekrar uyarmak istiyorum; kaçman veya bize zarar vermen neredeyse imkânsız, bu yüzden bu çabalarının sonucu senin için korkunç olacaktır. Zihinsel enerji konusunda hiçbir şey bilmediğin ortada, bu yüzden seni bilgilendireyim; iki arkadaşın bizim saf irade gücümüzle öldürüldü. Kaslarının beyninin emirlerine itaat etmemesini sağlayan da aynı irade gücüydü. Zihinsel enerjimizle, istersek bedeninin bütün fonksiyonlarını etkisiz hale getirebiliriz.”</p>

  <p class="p19">Bir duraklama oldu ve bir anlık sessizlikte Woodin’in sersemlemiş beyni umutsuzca denge ve ruh sağlığını aradı.</p>

  <p>Zihinsel ses yeniden gelmişti. Bu sefer beyninde gerçek biri konuşuyormuş gibiydi.</p>

  <p>“Sizin dilinize en çok benzeyen şekliyle söylersek Arctar adlı galakside yaşıyoruz. Arctar galaksisi, bu galaksiden milyonlarca ışık yılı uzakta ve üç boyutlu evrenin katmanlarından birinde.”</p>

  <p>“Çağlar önce o galaksiyi egemenliğimiz altına aldık. Zihinsel enerjimizi ulaşım, fiziksel güç ve bize gerekli olan tüm ihtiyaçlarımızı üretmek için kullanabilen canlılarız. Bu sayede o galaksiyi hızlıca fethedip kolonileştirdik. Bir gezegenden diğerine hiçbir araca ihtiyaç duymadan yolculuk yaptık.”</p>

  <p>“Arctar galaksisinin her bir taşını ele geçirdikten sonra başka diyarlar aradık. Üç boyutlu evrende yaklaşık bin milyon galaksi var ve evrendeki her şeyin bizim kontrolümüze geçmesi için hepsini kolonileştirmemizin uygun olacağına karar verdik.”</p>

  <p>“İlk amacımız sayımızı arttırmak oldu. Ancak bu şekilde çoğalarak görevimizi yerine getirip evrenin kolonileşmesi için gerekli olan sayıya ulaşabilirdik. Bu çok zor bir şey değildi tabii ki, çünkü bizim çoğalmamız tek bölünmeyle gerçekleşiyor. Yeterince sayıya ulaşıp hazır olduğumuzda, dört güce bölündük.”</p>

  <p>“Sonra üç boyutlu evrenin etrafındaki alan bu dört birlik arasında bölündü. Her biri, evrendeki kendi bölgesini kolonileştirmek üzere Arctar’dan muazzam kalabalıklar halinde dört bir yana doğru yola koyuldular.”</p>

  <p>“Bu birliklerden bir kısmı çok uzun zaman önce sizin galaksinize geldi ve bütün yaşanabilir gezegenlere bilinçli bir şekilde koloni kurdu. Tüm bunlar çok vakit aldı elbette, lâkin bizim yaşam süremiz sizinkinden çok daha uzun. Anladık ki ırksal gelişim her şeydi ve bireysel gelişimin bir önemi yoktu. Bu galaksinin kolonileşmesinde birkaç milyon Arctarlıdan oluşan bir birlik, bu gezegene geldi ve buranın, çevresindeki diğer dokuz gezegene göre daha yaşanabilir olduğunu keşfederek buraya yerleşti.”</p>

  <p>“Evrenin tüm gezegenlerindeki kolonicilerin kendi ırkımızın asıl evi olan Arctarla temas içinde olmaları bir kural haline geldi. Böylece, şu anda tüm evreni elinde tutan halkımız, tüm gücünü ve bilgisini tek bir noktaya odaklama becerisine sahip. Ve bu noktadan da evrenle ilgili büyük planları şekillendiren emirler iletilebiliyor.”</p>

  <p>“Lâkin Arctarlı koloni birliği buraya geldiğinden beri bu gezegenle hiçbir zaman temas kurulamadı. Bu ilk olarak fark edildiğinde meselenin üstünde durulmadı, çünkü bu gezegenden raporların gelmesinin fazladan birkaç milyon yıl süreceği ama eninde sonunda nasıl olsa geleceği düşünüldü. Lâkin hâlâ tek bir kelime bile yoktu. Bin milyon yıllık sessizlik sonrasında Arctar yönetici konseyi geride kalan kolonicilerden niçin haber gelmediğini öğrenmek üzere bu gezegene bir keşif heyeti gönderdi.”</p>

  <p>“O keşif heyeti biziz ve aramaya sisteminizdeki Sirius diye adlandırdığınız gezegenden başladık. Koloni kurduğumuz ve güneşinize çok yakın bir gezegen. Bu gezegene bir an önce gelmek ve kolonicilerin neden hiç rapor vermediğini anlamak için emir aldık. Boşlukta kendimizi zihinsel enerjiyle oradan oraya taşırken gezegenleri karış karış gezdik ve birkaç gün önce dünyanıza geldik.”</p>

  <p>“Dünyanıza indiğimizdeki şaşkınlığımızı düşünün! Her metrekaresi bizim gibi ilk kolonicilerden kalan Arctarlı nesliyle kuşatılmış ve zihinsel kontrolle yönetilen bir dünyayla karşılaşmak yerine, tuhaf yaşam formlarıyla dolu vahşi bir doğayla karşılaştık!”</p>

  <p>“İniş yaptığımız bu noktada bir süre kalıp görme yeteneğimizi kullanarak bu gezegenin her yerini zihnimizle taradık. Şaşkınlığımız gittikçe arttı. Daha önce hiç bu kadar ilkel ve anlamsız yaşam formlarıyla karşılaşmamıştık. Ayrıca bu gezegende hiçbir Arctarlının izine rastlamadık.”</p>

  <p>“Bu bizi oldukça şaşırtmıştı, bu dünyayı kolonileştirmeye gelen Arctarlılara ne olmuştu? Kudretli kolonicilerimiz ve nesilleri, şu anda bu gezegende yaşayan acınacak kadar zayıf zihinler tarafından yok edilmiş olamazlar. Fakat o hâlde neredeler?”</p>

  <p>“İşte bu yüzden seni ve arkadaşlarını takip ettik. Zihinlerinizin düşük seviyede olduğunu bilsek de belki bir zamanlar bu dünyada yaşayan kolonicilerimize ne olduğunu bilebileceğinizi düşündük.”</p>

  <p>Düşünce akışı bir anlığına durdu, sonra Woodin’in aklında net bir soru belirdi.</p>

  <p>“Kolonicilerimize ne olduğuna dair en ufak bir fikriniz var mı? Ortadan tuhaf bir şekilde kaybolmalarıyla ilgili bir şey biliyor musunuz?”</p>

  <p>Uyuşmuş biyolog kendini başını hafifçe sallarken buldu. “Daha önce hiç... Hiç sizin gibi canlılar ve zihinlerden bahsedildiğini duymadım. Bildiğimiz kadarıyla dünyada sizin gibi canlılar hiç var olmadılar ve şu anda neredeyse dünyanın tüm tarihini biliyoruz.”</p>

  <p>“İmkânsız!” diye haykırdı Arctarlı lider. “Eğer bu gezegenin tüm tarihini biliyorsanız bizim kudretli halkımız hakkında da mutlaka bir şeyler biliyorsunuzdur.”</p>

  <p>Başka bir Arctarlının zihnindeki düşünce önce Woodin’in beynine yöneldi ve daha sonra liderlerine ulaştı.</p>

  <p>“Neden gezegenin geçmişini bu canlının beyninden araştırıp kendimiz bir şeyler var mı diye bakmıyoruz?”</p>

  <p>“Muhteşem bir fikir!” diye haykırdı liderleri. “Zihnini incelemek kolay olacaktır.”</p>

  <p>“Bana ne yapacaksınız?” diye panik ve dehşet içinde bağırdı Woodin.</p>

  <p>Cevap veren düşünceler rahatlatıcı ve güven vericiydi. “Sana en ufak bir zarar gelmeyecek. Sadece beynindeki kalıtsal anıları ortaya çıkararak ırkının geçmişini inceleyeceğiz.”</p>

  <p>“Beyninin kullanılmayan hücrelerinde en uzak atalarına uzanan ırksal anılar var. Zihinsel komut gücümüzle o tarihe gömülmüş anıları geçici süreliğine taze ve canlı yapabiliriz.”</p>

  <p>“Milyonlarca yıl önce kendi atalarının gördüğü görüntüleri görecek ve aynı duyguları hissedeceksin. Biz de burada etrafında durup tam da şu anda yaptığımız gibi aklını okuyarak senin gördüklerini görecek, gezegenin geçmişine bir yolculuk yapacağız.”</p>

  <p>“Hiçbir tehlikesi yok. Fiziksel olarak olduğun yerde kalsan da zihinsel olarak çağlar öncesine atlayacaksın. Öncelikle zihnini kolonicilerimizin bu dünyaya geldiğini tahmin ettiğimiz zamana götüreceğiz ve onlara ne olduğunu göreceğiz.”</p>

  <p>Bu düşünce Woodin’in zihnine girdikten hemen sonra etrafındaki yıldız ışığı cümbüşü, kambur kütlelere benzeyen Arctarlılar birden gözden kayboldu ve bilinci gri bir siste fırıl fırıl dönmeye başladı.</p>

  <p>Fiziksel olarak hareket etmediğini biliyordu fakat zihninde korkunç bir hareket hızı hissediyordu. Sanki zihni akıl almaz girdaplarda çalkalanıyor, beyni genişliyordu.</p>

  <p>Sonra aniden gri sis dağıldı. Woodin’in zihninde yeni, tuhaf bir görüntü belirmeye başladı.</p>

  <p>Bu görüntüyü görmüyor, hissediyordu. Görme dışındaki diğer duyularıyla zihninde belirmişti. Gözleriyle görseydi ancak bu kadar canlı ve gerçek olabilirdi.</p>

  <p>Bu tuhaf hislerle duyumsadığı tuhaf dünyaya baktı; gri denizler ve üzerinde en ufak bir yaşam belirtisi göstermeyen sarp kayalıklarla dolu bir dünya. Gökyüzü bulutlu ve kapalıydı, sürekli yağmur yağıyordu.</p>

  <p>Woodin ona eşlik eden diğer tuhaf şeylerle birlikte bu dünyadan aşağı doğru düştüğünü hissetti. Hepsi biçimsiz, ışıldayan, tek hücreli kütlelerdi ve hepsinin merkezinde karanlık bir çekirdek vardı. Bunlar Arctarlılardı ve Woodin <i>de</i> bir Arctarlı olduğunu ve bu dünyaya diğerleriyle birlikte çok uzun bir uzay yolculuğu yaparak geldiğini biliyordu.</p>

  <p>Hayat olmayan bu haşin gezegene kalabalıklar halinde iniş yapmışlardı. Zihinlerini kullandılar ve zihinsel enerjilerinin telekinezi gücüyle fiziksel dünyayı yaşanabilir hale getirdiler. Büyük binalar ve şehirler kurdular, madde yerine <i>düşünceden</i> yapılmış şehirler. Tüm bunların arka planında, belirli bir amaçla ve başarıyla yapılan geniş çaplı araştırmalar, soruşturmalar, deneyler ve iletişim olduğunu fark etti, şu anki insan aklının alamayacağı şeylerdi. Hepsi yeniden gri sis içinde kaybolmuştu.</p>

  <p>Sis neredeyse anında kalktı ve artık Woodin başka bir sahneye bakıyordu. Zamanda daha ileriye gitmişti. Woodin zamanın Arctarlılar üzerinde tuhaf değişikliklere yol açtığını gördü, hâlâ onlardan biriydi. Tek hücreliden çok hücreli canlılara dönüşmüşlerdi. Artık birbirinin aynı değillerdi. Bazıları durağan bir biçimde belirli bir noktada sabitlenmişken, diğerleri hareket edebiliyordu. Bazıları suya karşı, bazıları toprağa karşı hassasiyet gösteriyordu. Nesiller geçtikçe bir şey Arctarlıların beden şeklini değiştirmiş ve onları farklı kollara ayırmıştı.</p>

  <p>Bedenlerindeki bu tuhaf dejenerasyon zihinlerinde de benzer bir dejenerasyona sebep olmuştu. Woodin bunu hissetmişti. Bilgiyi ve gücü aradıkları bu düzenli süreç, düşünce şehirlerinde düzensizliğe ve kaosa sürüklenmişti. Düşünce şehirleri kaybolmaya başlamıştı, artık Arctarlılar onları sürdürebilmek için yeterli enerjiye sahip değildi.</p>

  <p>Arctarlılar kendilerindeki bu tuhaf bedensel ve zihinsel dejenerasyonlara neyin sebep olduğunu anlamaya çalışıyorlardı. Bedenlerindeki genleri etkileyen bir şey olduğunu düşündüler, fakat ne olduğunu tahmin edemediler. Bu gezegen dışındaki hiçbir gezegende böylesine bir bozulma olmamıştı!</p>

  <p>Bu sahne yerini hızlıca çok daha ilerideki bir sahneye bıraktı. Woodin artık görüntüyü <i>görebiliyordu</i> çünkü zihninden olaylara baktığı atasının artık gözleri vardı. Dejenerasyonun daha da kötüleştiğini gördü. Arctarlıların çok hücreli bedenleri karmaşıklık ve çeşitlilik hastalığıyla daha da sarsılmıştı.</p>

  <p class="p19">Son düşünce şehri de artık yoktu. Bir zamanlar kudretli olan Arctarlılar gitgide daha fazla bozulmaya uğrayarak karmaşık ve çirkin organizmalara dönüşmüşlerdi; bazıları karada sabitleşmişti, bazıları ise suda sürünüp yüzüyordu.</p>

  <p>Atalarının muazzam zekâlarına az da olsa sahiptiler. Bu vahşice bozulmuş kara ve deniz canlıları, Woodin’in zihninin geç Paleozoik çağ diye anımsadığı dönemde yaşıyorlardı. Hâlâ hummalı ve boş çabalarla bu korkunç bozulma sürecini durdurmaya çalışıyorlardı.</p>

  <p>Woodin’in zihni başka bir görüntüye, Mezozoik çağa gitti. Gittikçe artan bozulma kolonicilerin nesillerini, daha da korkunç bir ırk haline çevirmişti. Artık geniş perdeli, pullu ve pençeli canlılar, karada ve suda yaşayan sürüngenler haline gelmişlerdi.</p>

  <p>Akıl almaz bir şekilde değişmiş bu canlılar bile atalarının zihinsel güçlerinin silik kalıntılarını taşıyorlardı. Uzak gezegenlerdeki Arctarlılarla iletişim kurmak ve onları durumlarından haberdar etmek için sonuçsuz girişimlerde bulundular. Ancak zihinleri artık çok güçsüzdü.</p>

  <p>Bunu Senozoik çağı takip etti. Sürüngenler memeli olmuş, Arctarlıların geriye gelişimi daha da ilerlemişti. Bu bozulmuş nesiller artık atalarının zekâsının kırıntılarına sahipti sadece. Şimdi bu aciz genç nesil, eskisinden daha aptal ve güçsüz nesiller yaratacaktı; soğuk ormanlarda söylenerek oradan oraya gezen ve yiyecek kavgası yapan maymunlar büyüyecekti. Arctarlı mirasının son kırıntıları; itibar, saflık ve hoşgörü gibi ata içgüdüleri bu canlılardan uçup gitmişti.</p>

  <p>En sonunda Woodin’in beynini son bir görüntü kapladı. Günümüz dünyasıydı bu; bütün dünya gözlerinin önünden geçmişti. Ama şimdi onu daha önce hiç görmediği ve anlamadığı bir şekilde görmüş ve anlamıştı; bozulmanın zirve noktasına ulaştığı bir dünyaydı.</p>

  <p>Maymunlar daha da güçsüzleşerek eski Arctarlı zekâsının her bir zerresini çoktan kaybetmiş iki ayaklı canlılara dönüşmüşlerdi. Bu canlılar kendilerinden önceki maymunların bile taşıdığı birçok duyuyu da kaybetmişti. Ve bu canlılar, bu insanlar artık karşı koyulamaz bir hızla bozuluyorlardı. Önceleri hayvan ataları gibi sadece yemek uğruna öldürürken, amaçsızca öldürmeyi öğrenmişlerdi. Birbirlerini gruplar, kabileler, uluslar halinde öldürmeyi öğrenmişlerdi. Bozulmanın sapkınlığı içinde birbirlerini katlettiler, ta ki dünya kendi kanlarıyla dolup taşana kadar.</p>

  <p>Kendilerinden önce gelen maymunlardan bile daha zalimdiler; aklını yitirmişin mutlak zalimliğiyle. Sürekli ilerleyen delilikleri yüzünden bolluk içinde aç kalmış, kendi ülkelerindeki insanları öldürmüş, kendilerinden önce hiçbir canlının sahip olmadığı batıl korkularının altında ezilmişlerdi.</p>

  <p>Onlar nesillerin en sonuncusu ve en korkuncuydu. Bir zamanlar zekânın hükümdarları olan Arctarlı kolonicilerin son bozulmuş ürünüydüler. Diğer tüm hayvanlar neredeyse gitmişti. Bunlar, bu son ucubeler, birbirlerini deliliklerinin içinde zulümleriyle yok ettikleri korkunç bir hikâyenin sonu olacaklardı.</p>

  <p class="p19">Woodin’in bilinci aniden geri geldi. Nehrin kenarındaki alanın ortasında yıldız ışığında duruyordu. Etrafında hâlâ on tane biçimsiz Arctarlı harekete hazır bir şekilde sessiz bir çember oluşturmuşlardı.</p>

  <p>Zihninden inanılmaz bir gerçeklikle geçen o korkunç ve olağanüstü görüntünün etkisiyle sersemlemiş ve sarsılmıştı, tek tek Arctarlılara baktı. Düşünceleri beynine akın ediyordu; güçlü, hüzünlü, bu korkunç dehşetle sarsılmış ve tiksinmiş bir şekilde.</p>

  <p>Arctarlı liderin dehşetli düşüncesi Woodin’in zihnine bir bıçak gibi saplandı.</p>

  <p>“Bu dünyaya gelen Arctarlı kolonicilerimizin başına <i>bunlar</i> geldi demek! Bozulup gitgide daha düşük yaşam formlarına dönüştüler, ta ki şu anda bu dünyaya doluşmuş aciz deliler onların son nesli olana kadar.”</p>

  <p>“Bu dünya dehşetle dolu! Kendi ırkımızın genlerine zarar veren, onları bedensel ve zihinsel olarak etkileyen ve her yeni nesli daha da bozan bir dünya. Bunun korkunç sonucu karşımızda duruyor.”</p>

  <p>Başka bir Arctarlının sarsılmış düşüncesi şunu sordu: “Peki ya şimdi ne yapabiliriz?”</p>

  <p>“Yapabileceğimiz hiçbir şey yok,” diye cevap verdi liderleri ağırbaşlı bir şekilde. “Bu bozulma, bu korkunç değişim artık kontrolümüzden çıktı ve tersine çevirmek için elimizden bir şey gelmez. Zeki kardeşlerimiz bu zehirli dünyada korkunç şeylere dönüştüler ve biz zamanı geriye alıp onları bozulmuş hallerinden atalarına doğru geri döndüremeyiz.”</p>

  <p>Woodin sesini hissedip ince ve acı bir çığlık attı.</p>

  <p>“Bu doğru değil!” diye haykırdı. “Gördüklerimin hepsi yalan! Biz insanlar ters evrimin bir ürünü değiliz, çağlar süren evrim tırmanışının bir ürünüyüz! Öyle olmalıyız, size gerçeği söylüyorum! Eğer diğer hikâye doğru olsaydı yaşamak istemezdik ki, ben yaşamak istemezdim. Doğru olması imkânsız!”</p>

  <p>Arctarlı liderin düşüncesi diğer biçimsizlere yöneldi ve sonra Woodin’in çıldırmış zihnine ulaştı. Hem merhamet hem insanüstü bir tiksinmenin gücüyle çınladı.</p>

  <p>“Gelin, kardeşlerim,” diyordu Arctarlı etrafındaki dostlarına. “Ruhumuzu hasta eden bu dünyada yapabileceğimiz hiçbir şey kalmadı.”</p>

  <p>“Biz de zehirlenip değişmeden gidelim. Bir uyarı mesajı göndererek bu dünyanın zehirlendiğini, bozulduğunu Arctar’a bildireceğiz, böylece bir daha asla bizim ırkımızdan biri buraya gelmeyecek ve diğerlerinin korkunç kaderini paylaşmayacak. Gelin! Kendi gezegenimize dönüyoruz.”</p>

  <p>Arctarlı liderin kambur bedeni düzleşti ve bir disk şeklini aldı, daha sonra yavaşça havaya yükseldi. Diğerleri de aynı şekilde değişip onu hep birlikte takip ettiler. Şaşkına dönmüş Woodin, hızlıca yükselip yıldız ışığına karışan bu ışıltılı noktalara bakakaldı.</p>

  <p>Yumruğunu bu parıldayan ve uzaklaşan noktalara çıldırmış bir şekilde sallarken birkaç adım öteye sendeledi.</p>

  <p>“Geri gelin, lanet olasıcalar! Buraya gelin ve bana bunun yalan olduğunu söyleyin! Bunların hepsi... hepsi bir yalan olmalı...”</p>

  <p>Yıldız ışığıyla parıldayan gökyüzünde kaybolan Arctarlılara dair tek bir iz yoktu. Woodin’in etrafındaki karanlık ağır ve düşündürücüydü.</p>

  <p>Gecenin karanlığına doğru tekrar haykırdı, fakat cevap veren sadece kendi sesinin yankısıydı. Çılgına dönmüş, sersemlemiş ve ruhu paramparça bir halde gözünü Ross’un elindeki tabancaya dikti. Acı bir haykırışla silahı aldı.</p>

  <p>Ormanın sessizliği aniden keskin bir sesle yankılandı ve ardından hızlıca kesildi. Her şey eski sessizliğine gömülmüştü, aceleyle akıp giden nehrin şırıldayan fısıltısı hariç.</p>

  <p class="p20">Çeviren: Handegül Demirhan</p>
</body>
</html>