<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Omelas’ı Terk Edenler</span></p></h3>

  <p class="p15">Kırlangıçların yükseklere doğru kanat çırpmasına sebep olan çanların sesiyle, deniz kenarındaki parlak kuleli Omelas şehrine Yaz Festivali gelmiş oldu. Limandaki gemilerin halatları bayraklarla donanmıştı. Kırmızı çatılı evlerin ve boyalı duvarların, yosun tutmuş bahçelerin arasındaki sokaklarda ve cadde boyu uzanan ağaçların altında, geniş parkların ve kamu binalarının ardında tören alayı ilerliyordu. İçlerinden bazıları süslenmişti. Yaşlılar, leylak ve gri renkli uzun kolalı cübbelerin içinde, vakur işçi zanaatkârlar sessizce, şen kadınlar ise kollarında bebekleriyle konuşarak yürüyorlardı. Bazı sokaklarda gonk ve teflerle müzik daha hızlıydı ve insanlar dans ediyordu; bütün alay dans ediyordu. Çocuklar tören alayının içine girip çıkıyor; sesleri, müziğin ve şarkıların üstünde uçuşan kırlangıçlar gibi havalanıyordu. Bütün tören alayları şehrin kuzeyine gidiyordu. Burada Yeşil Bayırlar isimli geniş sulak bir çayırda kızlar ve erkekler, açık havada çırılçıplak; bileklerine kadar çamura bulanmış ayakları ve uzun, zarif kollarıyla yarıştan önce beklemekte olan atlarını çalıştırıyorlardı. Atların, ağızlığı olmayan yularları dışında başka koşumları yoktu. Yeleleri gümüş, altın ve yeşil kurdelelerle örülüydü. Atlar burunlarından soluk veriyor, hoplayıp zıplıyor ve birbirlerine caka satıyordu. Bizim törenlerimizi kendi törenleriymiş gibi kabul eden tek hayvanlar olarak çok heyecanlıydılar. Kıyıya yerleşmiş Omelas’ın kuzeyinden ve batısından dağlar şehrin yarısını çevreliyordu. Sabah hava o kadar temizdi ki, On Sekiz Tepe’yi taçlandıran kar, bu güneşli havada koyu mavi gökyüzü altında beyaz altın renkli alevler gibi yanıyordu. Yarış parkurunu gösteren flamaların arada dalgalanmasına yetecek kadar rüzgâr vardı. Geniş yeşil çayırların sessizliğinde şehrin sokaklarından dolanarak bir öteden bir beriden gelen ama devamlı yaklaşan müzik duyuluyordu. Müzik; hafif, şen ve tatlı bir havayla bazen titriyor bazen bir araya gelip çanların neşeli sesiyle patlıyordu.</p>

  <p>Neşe! Neşeyi nasıl anlatmalı! Omelas sakinlerini nasıl anlatmalı?</p>

  <p>Cahil insanlar değillerdi. Artık neşeyi ifade eden sözcükleri çok duymasak da mutlulardı. Yüzlerdeki gülümsemeler eskilerde kaldı. Böyle betimleyince, insan tahminlerde bulunmaya başlıyor. Bu şekilde betimleyince, gözler ilk iş etrafında gururlu şövalyeleriyle güzel atının üzerinde oturan veya köleleri tarafından altın tahtında taşınan bir kralı arıyor. Omelas’ın insanları acımasız barbarlar değillerdi. Toplumlarının kurallarını, kanunlarını bilmiyorum, ama çok olduğunu da sanmıyorum. Monarşileri ve köleleri olmadığı gibi, reklamcılık, ajanlar ve bombalar olmadan da yaşıyorlardı. Fakat tekrar etmem lazım, bunlar ne cahil insanlar, ne de tatlı çobanlar, vahşi asiller ya da boş idealistlerdi. Bizim gibi karmaşık insanlardı. Sorun şu ki, kötü bir alışkanlığımız var; o da entelektüel ve ukala kişilerin dediğine kanarak mutluluğu cahillikle aynı kefeye koymak. Bize göre sadece acı entelektüel, sadece kötü ilginçtir. Sanatçının da sorunu bu; kötülüğün ne kadar boş bir şey olduğunu ve acının sıkıcılığını yadsımak. Bir şeyi alt edemiyorsan, onun yanına katılacaksın. Eğer acı veriyorsa, üstüne git, tekrarla. Fakat çaresizliği yüceleştirmek, hazzı küçümsemektir. Şiddeti kabullenmek, diğer her şey üzerindeki kontrolü kaybetmek demektir. Kontrolümüzü neredeyse kaybettik. Artık ne mutlu bir adamı betimleyebiliyor, ne de mutluluğu kutlayabiliyoruz. Size Omelas’ın insanlarını nasıl anlatabilirim? Saf ve mutlu çocuklar değillerdi. Fakat onların çocukları mutluydular. Hayatları sefil olmamış, olgun, zeki ve tutkulu yetişkinlerdi. Tam bir mucize! Keşke daha iyi açıklayabilsem. Keşke sizi ikna edebilsem. Benim anlatımımla Omelas kulağa bir masalın evvel zaman içinde kalbur saman içindeki bir şehri gibi geliyor. Belki de en iyisi hepsini dilediğinizce kendi gözlerinizde canlandırmanız. Anlatacaklarım doğrultusunda uygun biçimde canlandıracağınızı varsayıyorum, çünkü hepinizi tatmin etmem imkânsız. Örneğin, teknoloji? Ben, sokaklarda arabaların ya da etrafta helikopterlerin uçtuğunu düşünmüyorum. Bunu, Omelas’ın insanlarının mutlu olmasından dolayı öne sürüyorum. Mutluluk; yıkıcı, gereksiz ve ne gerekli ne yıkıcı şeklinde bölünen adil bir ayrıma dayalıdır. Fakat rahatlık, lüks ve bolluğun içinde yer aldığı üçüncü kategorideki merkezî ısıtma, metro, çamaşır makinesi ve bizim dünyamızda henüz icat edilmemiş uçan ışık kaynakları, yakıtsız enerji, grip için tedavi gibi şeyleri kullanıyor olabilirler. Ya da hiçbirine sahip olmayabilirler. Fark etmez. Nasıl istiyorsanız öyle olsun. Benim hayalimde, kıyının her yerinden insanlar Festival’e birkaç gün kala Omelas’a, çok hızlı gidebilen ufak trenlerle ve iki katlı tramvaylarla geliyorlar. Omelas’ın tren istasyonunun, pazar yeri kadar şaşalı olmasa da şehirdeki en güzel bina olduğunu hayal ediyorum. Fakat trenlere rağmen, Omelas’ı bazılarınız yapmacık buluyorsunuzdur. Gülücükler, çanlar, tören alayları, atlar, ııy. Öyleyse, lütfen sahneye bir seks partisi ekleyin. Eğer yardımcı olacaksa sakın duraksamayın. Yalnız tapınaklardan akın eden çoktan kendinden geçmiş, sevgili ya da yabancı demeden karşılarına çıkan her kadın ve erkekle beraber olmak isteyen bir sürü güzel rahip ve rahibe canlandırmayalım gözümüzde. Her ne kadar ben öyle yapmış olsam da. Fakat gerçekten Omelas’ta tapınaklar olmasa daha güzel olur, en azından içinde insan olmasın. Dine evet, ama ruhban sınıfına hayır. Çıplak gezinen bu güzeller kendilerini tenin zevkine bırakabilir ve muhtaçların açlığını dindirecek leziz bir sufle gibi herkese sunabilirler elbette. Tören alayına bırakın katılsınlar. Bu sevişmelerin üzerinde tefler çalınsın, tutkunun görkemi gonklarla ilan edilsin ve (atlanmaması gereken bir nokta) bu törenden doğan çocuklar herkes tarafından sevilsin ve onlara bakılsın. Omelas’ta olmadığından emin olduğum tek şey pişmanlık. Bu şehirde başka ne olmalı? İlk başta uyuşturucuların olmadığını düşündüm ama bu düşünce fazla tutucu geldi. İsteyenler, sokakları <i>drooz</i>’un hafif tatlı kokusunun buram buram sardığını hayal edebilir. <i>Drooz</i> önce hafif bir baş dönmesiyle zihin ve uzuvlara güç verir. Birkaç saat sonra ise rehavet getirir, ardından evrenin en gizli sırlarını ve gizemlerinin muhteşem hayallerini gösterir. Aynı zamanda sevişmenin zevkini akıl almayacak derecede arttırır, fakat bağımlılık yapmaz. Daha mütevazı olanlar için bira olmalı. Başka ne bu şen şakrak şehirde var olabilir? Muhtemelen zafer duygusu ve de cesaretin kutlanması. Fakat nasıl ruhban sınıfını attıysak, resimden askerleri de çıkaralım. Başarıyla gerçekleştirilmiş bir katliamın mutluluğu doğru bir mutluluk değildir; korkunç ve gereksizdir. Sınırsız ve büyük bir memnuniyet, düşmanlara karşı duyulan değil, her yerdeki zarif ve narin ruhlu insanlarla ve yazın görkemiyle birlikte duyulan yüce bir zafer hissidir; Omelas yerlilerinin kalbini doldurup taşıran işte bu histir. Kutladıkları zafer de yaşam zaferidir. Bence çoğunun <i>drooz</i> kullanmaya ihtiyacı bile yok.</p>

  <p>Artık tören alayının büyük bir kısmı Yeşil Bayırlar’a gelmiş olmalı. Yemek satanların kırmızı ve mavi çadırlarından enfes kokular geliyor. Çocukların yüzleri yapış yapış; sevecen bir adamın ağarmaya başlamış sakalına kırıntılar dökülmüş. Gençler ve kızlar atlarına binmiş, başlangıç çizgisinin etrafında toplanmaya başlıyorlar. Kısa, şişman, yaşlı bir kadın gülerek sepetinden çiçek dağıtıyor ve uzun boylu genç adamlar başlarına takıyorlar çiçekleri. Dokuz ya da on yaşlarında bir çocuk, güruhun hemen dışında tek başına ahşap flütünü çalıyor. İnsanlar yüzlerinde bir gülümsemeyle durup onu dinliyor, fakat onunla konuşmuyorlar. Çocuk ise çalmaya devam ediyor ve onları görmüyor bile. Kara gözleri tamamen melodinin tatlı hafif büyüsüne kapılmış gitmiş.</p>

  <p>Şarkısını bitiriyor ve yavaşça flütü tutan ellerini indiriyor.</p>

  <p>Bu ufak şarkının bitmesi bir işaretmişçesine, başlangıç çizgisinin yanındaki çadırdan trompet sesleri yükseliyor. Tiz, otoriter ve melankolik bir ses. Atların bazısı şaha kalkıyor bazısı da cevap verircesine kişniyor. Ciddi ifadeli genç biniciler atları okşayıp, kulaklarına “Sakin, sessiz, bir şey yok güzelim, benim umudum,” diye fısıldayıp onları sakinleştiriyor. Başlangıç çizgisinde bir sıra oluşturuyorlar. Yarış parkuru boyunca toplanan insanlar, rüzgârda dalgalanan çimenlere ve çiçeklere benziyorlar. Yaz Festivali başlıyor.</p>

  <p>İnanıyor musunuz peki? Festivale, şehre ve bu mutluluğa inanıyor musunuz? Hayır mı? O zaman bırakın bir şey daha anlatayım.</p>

  <p>Omelas’ın güzel binalarından birinin bodrum katında ya da büyük özel müstakil evlerden birinin kilerinde bir oda. Hiç penceresi yok, sadece kilidi olan bir kapısı var. Kilerin dışındaki örümcek ağlarıyla kaplı pencereden hafif bir ışık, kapının tahtaları arasından sızıyor. Odanın bir köşesinde paslanmış bir kova ve hemen yanında pis ve kokuşmuş birkaç paspas duruyor. Zemin, toprak ve çoğu kilerde olduğu gibi biraz nemli. Üçe iki metre boyutlarında, kullanılmayan eşyaların konulduğu küçük bir oda gibi. Bu odada yerde bir çocuk oturuyor. Kız da olabilir oğlan da. Altı yaşlarında görünse de on yaşında. Çok zeki değil. Belki öyle doğdu, belki de korkudan, açlıktan ve ihmal edilmekten zekâsı gelişmedi. Paspaslardan en uzak köşede oturarak burnunu karıştırıyor ve arada ayak parmakları ve cinsel organıyla oynuyor. Paspaslardan çok korkuyor. Onları korkunç buluyor. Gözlerini kapasa da paspasların hâlâ orada durduğunu, kapının kilitli olduğunu ve kimsenin gelmeyeceğini biliyor. Kapı her zaman kilitli ve hiçbir zaman kimse gelmiyor. Fakat çocuğun zaman ya da ara kavramı olmasa da bazen kapı büyük bir gıcırtıyla açılıyor ve bir ya da birkaç kişi kapıda beliriyor. Biri içeri girip kalkması için tekme atıyor. Diğerleri asla yaklaşmadan sadece korku dolu ve iğrenmiş bakışlarla onu izliyor. Yemek ve su kabı hızla doldurulup kapı kitleniyor ve gözler de ortadan kayboluyor. Kapıdaki insanlar tek bir söz etmiyor, ama hayatının tamamını o odada geçirmemiş ve güneş ışığıyla annesinin sesini hâlâ hatırlayan çocuk bazen konuşuyor. “Uslu olacağım. Ne olur beni serbest bırakın. Uslu duracağım!” Hiçbir zaman cevap vermiyorlar. Çocuk eskiden geceleri yardım isteyerek bağırırdı ve çok da ağlardı. Fakat artık sadece inim inim inliyor. Giderek daha az konuşuyor. O kadar zayıf ki, bacaklarında biraz olsun kas yok, karnı da şişik. Günde yarım kâse yağla karıştırılmış mısır unuyla hayatta kalıyor. Çıplak oturuyor. Kalçaları ve bacakları, devamlı kendi dışkısının içinde oturmaktan yaralarla dolu.</p>

  <p>Herkes, Omelas’ın bütün sakinleri, onun orada olduğunu biliyor. Bazıları daha önce görmeye gitmişti, bazıları ise sadece onun orada olduğunu bilmekle yetiniyor. Herkes onun orada olması gerektiğini biliyor. Bazıları bu durumu anlıyor, bazıları anlamıyor, fakat hepsi mutluluklarının, şehrin güzelliğinin, arkadaşlıklarının inceliğinin, çocuklarının sağlığının, âlimlerinin bilgisinin, ustalarının yeteneklerinin ve güzel havanın ve hatta hasatlarının bolluğunun tamamen bu çocuğun korkunç ıstırabına bağlı olduğunu anlıyor.</p>

  <p>Bu durum çocuklara genellikle sekiz on iki yaşları arasında, anlayabilecekleri düşünülen bir yaşta açıklanır. Çocuğu görmeye gelenlerin çoğu genç insanlardır. Fakat bazen bir yetişkin de çocuğu görmeye gelir. Gençlere durum ne kadar düzgün açıklanırsa açıklansın, çocuğu ilk gördüklerinde her zaman şaşırır ve çocuktan iğrenir. Kendilerini hayatları boyunca hissetmeyeceklerini düşündükleri bir duyguyla karşı karşıya bulurlar: iğrenme. Bütün açıklamalara rağmen sinirlenirler, karşı çıkarlar, çaresiz hissederler. Çocuğa yardım etmek isteseler de yapabilecekleri hiçbir şey yok. Eğer çocuk o korkunç yerden alınıp gün yüzüne çıkarılırsa, karnı doyurulup temizlenirse ve avutulursa bu gerçekten iyi bir şey olurdu, ama böyle bir durumda, o gün ve o saat Omelas’taki bütün bolluk, güzellik ve mutluluk birden kaybolup giderdi. Koşullar böyle. Omelas’taki hayatın güzellik ve zarifliği karşılığında o ufak yardımda bulunmak demek, bir kişinin mutluluğu için binlerce kişinin mutluluğunu yok etmek demek. Bu tam anlamıyla vicdan azabına yenilmek olur.</p>

  <p>Koşullar katı ve değiştirilemez. Çocuğa nazik tek bir kelime etmek bile yasak.</p>

  <p>Çoğunlukla bu gençler, çocuğu ve bu korkunç paradoksu görünce eve gözyaşları içinde ya da büyük bir öfkeyle dönerler. Haftalarca belki yıllarca bunu düşünürler. Fakat zamanla fark ederler ki, çocuk serbest bırakılsa bile özgürlüğünü çok da tadamayacak; belki güneşin sıcaklığından ve yemekten alınacak belli belirsiz bir haz, ama kuşkusuz daha fazlası değil. Gerçek mutluluğu anlamak için fazlasıyla küçük düşürülmüş ve fazlasıyla aptal. O kadar uzun süre korkuyla yaşamış ki, bir daha asla korkudan tamamen kurtulamayacak. Hareketleri insancıl bir yardıma cevap veremeyecek kadar kabalaşmış. Etrafında onu koruyacak duvarlar, gözleri için karanlık ve içinde oturamayacağı pisliği olmadığı sürece perişan olacak. Gençlerin bu feci adaletsizliğe döktükleri gözyaşları, gerçekliğin korkunç adaletini fark edince kurur ve bunu kabullenirler. Fakat hayatlarının bu denli görkemli olmasının belki de asıl kaynağı döktükleri gözyaşları, hissettikleri öfke, cömert olmaya çalışmaları ve çaresizliklerini kabullenişleridir. Boş ve sorumsuz bir mutluluk değil onlarınki. Onlar da aynı o çocuk gibi özgür olmadıklarını biliyorlar. Şefkat nedir biliyorlar. Mimarilerinin asilliğini, şarkılarının dokunaklılığını, bilimlerinin derinliğini mümkün kılan o çocuğun varlığı ve var olduğunun bilincidir. O çocuk sayesinde Omelas’ın insanları kendi çocuklarına karşı bu kadar şefkatliler. Biliyorlar ki, perişan haldeki çocuk orada, o karanlıkta burnunu çeke çeke ağlamasa, yazın ilk sabahının güneşi altında genç biniciler başlangıç çizgisinde sıraya geçerken o diğer çocuk flüt çalamayacak.</p>

  <p>Şimdi inanıyor musunuz onlara? Daha inandırıcı değiller mi artık? Fakat anlatılması gereken bir şey daha var ve o da çok ilginç.</p>

  <p>Bazen, çocuğu görmeye giden gençlerden biri eve ağlayarak ya da öfkeyle dönmez. Aslına bakılırsa eve hiç dönmez. Bazen yetişkin bir erkek ya da kadın da birkaç günlüğüne sessizliğe bürünür, sonra evini terk eder. Bu insanlar sokağa çıkıp tek başlarına yürümeye başlarlar. Yürümeye devam eder ve şehrin o güzel kapısından geçerek Omelas’ı terk ederler. Omelas’ın tarlalarının içinden yürürler. Hepsi tek başına gider. Oğlan ya da kız, adam ya da kadın fark etmez. Gece olur ve yola çıkanlar kasabanın sokaklarından, ışıkları yanan evlerin arasından geçip tarlaların karanlığına ulaşırlar. Tek başlarına batıya ya da kuzeye, dağlara doğru giderler. Hiç durmazlar. Omelas’ı terk eder, karanlığa doğru yürür ve geri dönmezler. Gittikleri yeri hayal etmek, mutluluğun şehrini hayal etmekten bile zor. Mümkün değil betimleyemiyorum. Belki de öyle bir yer yok. Fakat Omelas’ı terk edenler, nereye gittiklerini biliyor gibiler.</p>

  <p class="p20">Çeviren: Ayşe Su Akaydın</p>
</body>
</html>