<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Kar</span></p></h3>

  <p class="p15">Georgie’nin kendisi için böyle bir şey alacağını hiç düşünmemiştim. Bir zamanlar ölüm karşısında hem duygusuz hem de el pençe divandı. Hayır, bunu ona alan son derece zengin ilk kocasıydı; Georgie’nin deyimiyle garip ve ağlamaklı bir adam olan ilk kocası. Aslında adam bunu kendisi için almıştı. Hak sahibi oydu. Öldükten kısa bir süre sonra kurulmuştu. Tabii eğer <i>kurmak</i> doğru kelimeyse. Öldükten sonra, Georgie ilk kocasından miras kalan her şeyden kurtuldu; elbette nakde çevirerek. O evlilik içinde zaten en çok sevdiği şey nakit paraydı, fakat Eşekarısı kurtulabileceği bir şey değildi. Görmezden geldi.</p>

  <p>Aslında bu şey neredeyse eşekarısı türünün en büyük örneğiydi ve aynı miskin ve sersem uğraşla meşguldü. Tam anlamıyla bir böcekti ama haşere türünden değil, casus türünden. Böylece isminin hakkını veriyordu; dünyanın hiç düşünmeden hasbelkader oluşturduğu şiir parçalarından biriydi. Ey Ölüm, dikenin nerede?</p>

  <p>Georgie her ne kadar görmezden gelse de ondan kurtulması zordu. O etraftayken biraz dikkatli olmak gerekiyordu; Georgie’yi ışık seviyesine, sesinin tonuna, hareketlerine ve etrafındaki insan sayısına bağlı olarak sürekli değişen bir mesafeden takip ediyordu. Hep bir tehlike vardı; onu her an kapıya kıstırabilir veya tenis raketiyle vurup yere serebilirdiniz.</p>

  <p>Kullanım hakkı, peşin ödeme ve süresiz bakım sözleşmesini de hesaba katarsanız bir servete mâl olmuştu. Çok kırılgan olmamasına rağmen, insanı sürekli diken üstünde tutuyordu.</p>

  <p>Her zaman kayıt yapmıyordu. Çok fazla olmasa da belirli miktarda ışık olması gerekiyordu. Karanlık onu devredışı bırakıyordu. Bazen de kaybolurdu. Bir keresinde etrafta bir süredir dolanmadığını fark ettiğimizde dolabı açtım ve birden dışarı fırladı. Bir farklılık görmemiştik. Yavaşça vızıldayarak Georgie’yi aramaya gitti. Günlerce orada kapalı kalmış olmalıydı.</p>

  <p>En sonunda zayıf düştü. Birçok işleve sahip o küçücük devrelerinde bir sürü şey ters gitmiş olabilirdi. Uzun bir süre yatak odasının tavanına bir karasinek gibi tekrar tekrar çarptı. Sonra bir gün hizmetçiler onu çalışma masasının altından süpürdü, kabuk gibiydi. O zamana kadar Georgie’nin en az sekiz bin saatini (bu garanti edilen asgari süreydi) aktarmıştı; günlerini ve saatlerini, girişlerini ve çıkışlarını, söz ve hareketlerini, yaşayan öz benliğini. Hepsi bir klasördeydi. Park’taki boş odada yer kaplayan başka bir klasör daha. Daha sonra zamanı geldiğinde, mesela bir pazar günü öğleden sonra, oraya, Park’a gidebilirdiniz. Çevre düzenlemesi yapılmış sessiz bahçelerde (Park’ın tarif ettiği üzere), onun şahsi odasını bulabilir, modern bilgi depolama ve geri alma sistemlerinin mucizevi gücü sayesinde rahatsız edilmeden ona erişebilirdiniz, hem de canlıymış gibi. Park broşüründe de bahsedildiği üzere, ilk günkü kadar genç, zamanın değiştirmediği ve eskitmediği, daima taze kalan hafızadan bile daha taze.</p>

  <p class="p19">Georgie’yle parası için evlendim, tıpkı Georgie’nin de ilk eşiyle bu yüzden evlendiği gibi. Park’ın sözleşmesini Georgie’ye o satın almıştı. Georgie ise sanırım benimle görünüşüm için evlenmişti, erkeklerin dış görünüşüyle ilgili özel bir zevki vardı. Yazmak istiyordum. Kadınların erkeklere nazaran daha fazla yaptığı hesaplardan yaptım ve zengin bir eşin beni maddi açıdan destekleyerek bana “kendimi geliştirme” özgürlüğünü sağlayabileceğine karar verdim. Hesaplarım hemen hemen her kadınınki kadar işe yaradı. Daktilo ve çeşitli kâğıtlarla dolu bavulu Ibiza’dan Gstaad’a, sonra Bial’e oradan da Londra’ya taşıdım; kumsallarda yazdım ve kayak yapmayı öğrendim. Georgie kayak giysilerimin içinde bana bayılırdı.</p>

  <p>Şimdi, o dış görünüşten eser kalmadı. Geri dönüp baktığımda, kendimi genç, hoş, kaslı ve az rastlanır türden bir tip olarak görebiliyorum: erkeklere nazaran kadınlar arasında daha çok rastlanılan, kendi güzelliğinin farkında olmayıp kadınları aniden ve derinden etkilediğini fark eden ama bunun sebebini anlamayan biri. Karşısındaki tarafından dinlendiğini ve anlaşıldığını düşünen, aslında görülen sadece uzun kirpikleri ve hoş bir şekilde sigarayı söndüren güçlü, sert ve bronz eliyken, ruhunun görüldüğünü sanan bir güzellik. Kafa karıştırıcı. Bunca zamandır neden sevildiğimi, dinlendiğimi, şımartıldığımı ve neden ilgi çekici olduğumu anladığım an artık eskisi kadar ilgi çekici olmadığımı fark ettim. Aşağı yukarı o zaman bir yazar olmadığımı da anladım. Georgie’nin yatırımının artık gözüme hoş görünmemeye başladığını ve yaptığım hesapların anlamsız olduğunu anladığım an, beklenmedik bir şekilde, Georgie’yi sevdiğimi, onun da aynı şekilde beni sevdiğini ve bana ihtiyacı olduğunu fark ettim. Öldüğünde onu yıllardır görmemiş olmama rağmen aslında hiçbir zaman ayrılmamıştık. Sabahın dördündeki telefon konuşmalarımız... çünkü o kadar seyahat etmesine karşın hiçbir zaman dünyanın döndüğünü ve kokteyl saatlerinin de onunla birlikte döndüğünü tam olarak kavrayamadı. İçinde bir nebze olsun kötülük, kin ve hırs barındırmayan çılgın, mutlu ve müsrif kadının tekiydi. Çabucak memnun olur, hemencecik sıkılırdı. Sürekli oradan oraya koştursa da şaşırtıcı bir şekilde huzurluydu. Sahip olduğu şeyleri el üstünde tutar, kaybeder ve unuturdu; insanları, günleri, her şeyi. Yine de eğlenceliydi, ben de onunla birlikte eğleniyordum; bu onun yeteneği ve kaderiydi, bu hiçbir zaman kolay bir şey olmamıştı. Bir defasında New York’taki bir otelde, akşamdan kalma halimizle aniden bastıran kar yağışını kocaman camdan izlerken bana, “Charlie, ölümüm eğlenceden olacak,” demişti.</p>

  <p>Ve öyle de oldu. Avusturya’da kayak yaparken bir kar leoparını, o sürat teknesi kadar hızlı ve sessiz yaratıklardan birini edinen ilk insanlardan biriydi. California’daydım, Alfred haber vermek için beni aradı ama aradaki mesafe, aksânı ve o adamın bir suçu olmadığını anlatma telaşı yüzünden ayrıntıları kavrayamadım. Hâlâ onun kocası, en yakın akrabası ve elinde kalan küçük servetin varisi ve tabii ki Park’ın erişim konseptinin de hak sahibiydim. Neyse ki, Park’ın hizmetleri arasında onu Gstaad’daki morgdan alıp Park’ın California birimindeki odasına yüklemek de vardı. Belgeleri imzalamak ve Georgie nakliye uçağıyla Van Nuys’a vardığında onu teslim almak dışında yapmam gereken bir şey yoktu. Park’ın temsilcisi endişeliydi ve Georgie’ye nasıl erişeceğimi anladığımdan emin olmak istiyordu ama ben onu dinlemiyordum. Sanırım ben sadece kendi zamanımın çocuğuyum. Ölüm hakkındaki her şey, ölümün gerçekliği, geride kalanların kaderi ve ölümle yüz yüze gelenlerin durumu bana anlamsız, can sıkıcı ve faydasız geliyor; üstelik bunun adına yapılan her şey onu daha da anlamsız, daha da faydasız kılıyor: Sevdiğim biri öldü, o zaman bırakın palyaço gibi giyineyim, tersten konuşayım ve bunu telafi etmek için pahalı araçlar satın alayım! Los Angeles’a döndüm.</p>

  <p>Neredeyse bir yıl sonra, avukattan Georgie’ye ait bazı kiralık kasaların içindekiler geldi; birkaç bono ve benzeri şeyler, içinde pahalı bir araba anahtarına benzeyen, iki tarafı çentikli ve başına yumuşak plastik geçirilmiş bir anahtar bulunan kadife şeritli, küçük çelik bir kutu.</p>

  <p class="p19">O ilk seferde Park’a neden gittim? Muhtemelen Park’ı tamamen unutmuş olduğum için; o anahtarı postayla almak, henüz yeni iken bakmaya tenezzül etmediğimiz ama üzerinden zaman geçtikçe, şimdiki zamanı değil de geçmişi içinde barındırdığını anladığımız bir tomar enstantane fotoğrafa rastlamak gibiydi. Merak etmiştim.</p>

  <p>Park ve erişim konseptinin muhtemelen zenginlere yapılan, onların satın alınamayan şeyleri satın alabilecekleri yanılgısını devam ettiren başka bir acımasız şaka olduğunu çok iyi biliyordum. Tıpkı otuz yıl önceki, canlıyı geçici süreliğine dondurma çılgınlığı gibi. Bir keresinde Ibiza’da, Georgie ve ben, Park’la sözleşme imzalayan Alman bir çiftle tanışmıştık. Eşekarısı üstlerinde bir Arabulucu gibi dolanarak yaptıkları her şeyin farkında olmalarına sebep olmuş, gelecek nesilleri için depolanan sonsuz bir gösteriyi sürekli prova ediyormuş gibi hissetmişlerdi. Ölümleri birer firavunlarmışçasına hayatlarının yönetimini ele geçirmişti. Georgie, Eşekarısı’nı yatak odalarına da alıp almadıklarını merak etmişti. Acaba Eşekarısı’nın varlığı, henüz doğmamış olanlara aşklarının ölümsüzlüğünü ve hayran olunası dinçliklerini kanıtlayacak tutkulu sevişmelerinin sebebi mi olmuştu?</p>

  <p>Hayır, ölümü bu şekilde kandıramazsınız; ebediyetteki insan toplulukları veya piramitlerden daha fazla kandırılamaz. Asıl ölümden kurtarılanın Georgie değil, benim hafızama nazaran daha dikkatli bir şekilde depolanan, benimle içtenlikle geçirdiği sekiz bin saat olduğunu keşfettim. Georgie, Eşekarısı’nı yatak odasından yani odamızdan hiç kovmadı. Hiçbir zaman başkasına rol yapmayan Georgie onun için rol yapmayı aklına bile getirmemiştir. Şüphesiz orada istenmeden Eşekarısı’nın dikkatini çeken ben de vardım. Binlerce saatin içinde benim de yüzlerce saatim olmalıydı ve bu beni rahatsız etti. Keşfedilmesi gereken şeyler vardı, hangi kanıtlara ulaşıldığını ve değerlendirildiğini bilmem gerekiyordu. Otuz sekiz yaşındaydım.</p>

  <p>O yaz, tanıdığım bir eyalet avukatından Otoyol Erişim İzni aldım ve otoyolun sahil kısmında bulunan Park’a sürdüm. Hoş bir sahil yolunun sonunda, denizin yukarısında tek başına duruyordu. Dışardan bakıldığında, dünyanın en güzel, en huzurlu İtalyan mezarlığına benziyordu; serviler arasında üzerine vazolar konulmuş kısa alçılı duvarlar, ortada kemerli bir kapı. Kapının üzerindeki küçük sarı levhada şöyle yazıyordu: LÜTFEN ANAHTARINIZI KULLANIN. Kapı gölgelenmiş mezar taşları yerine aşağı uzanan rampalı bir koridora açıldı. Mezarlık duvarı yanıltıcıydı, asıl yapıtlar yeraltındaydı. İsmi bilinmeyen rahatlatıcı bir müzik tadındaki sessizlik; gerekli teknisyenlerin dikkatlice gizlendiği veya hiçbirine ihtiyaç duyulmayan bir tek başınalık. Elbette erişim konseptinin kendi içinde veya işleyişinde bir sadelik vardı. Benim gibi bilgi teknolojilerinden anlamayan biri bile bunu söyleyebilirdi. Eşekarısı içten ama gelişmiş bir eşyaydı, ama biz yas tutanların ondan aldığı şey amatör kayıtlar ve saklanmış bir deste mektup kadar sıradandı.</p>

  <p>Girişte bulunan görüntüleme ekranı Georgie’yi bulmam için hangi koridordan ineceğimi söyledi. Anahtarım sayesinde içinde orta büyüklükte bir televizyon ekranı, iki rahat koltuk, çikolata rengi duvarlar ve halı döşemelerinin olduğu küçük bir sinema odasına girdim. Rahatlatıcı ama üzücü bir müzik. Georgie kesinlikle yakınlarda bir yerdeydi, duvarların içinde ya da yerin altında. Ceset veya kemiklerinin konulduğu yerden bahsetmemişlerdi. Televizyonun önündeki kontrol panelinde anahtarım için bir delik ve iki tuş vardı: GİRİŞ ve SIFIRLA.</p>

  <p>Oturdum, kendimi aptal gibi hissediyordum ve biraz da korkmuştum. Bu kadar akıllı araç ve doğal mobilyalarla bilerek yatıştırılmaya çalışılınca daha da rahatsız oldum. Diğer koridorlardaki, odalardaki insanları ve biraz sonra benim de yapacağım gibi ölüleriyle nasıl bağ kurduklarını, ölülerin onlara rahatlatıcı müzik eşliğinde nasıl mırıldandığını, onları görmek ve duymak için nasıl ağladıklarını hayal ettim. Belki ben de ağlayabilirdim ama bir şey duymuyordum. Anahtarımı yerinde çevirdim ve ekran aydınlandı. Loş ışıklar daha da karardı ve rahatlatıcı müzik kesildi. Açık bir şekilde bir sonraki aşama olarak belirtilen GİRİŞ’e bastım. Şüphesiz ki bütün bu prosedür bana çok önceden rıhtımda, Georgie alüminyum kutusundan aktarılırken anlatılmıştı ama dinlememiştim. Ekranda bana doğru baktı, derin bir nefes aldım, aslında sadece bana değil onu izleyen Eşekarısı’na bakmak için dönmüştü. Konuşmanın ortasındaydı. Neresiydi burası? Hangi zamandı? <i>Diğerleriyle beraber aynı kartın üstüne koy</i>, dedi yüzünü çevirerek. Biri bir şey söyledi, o da cevap vererek ayağa kalktı. Eşekarısı amatör bir kamera gibi onunla birlikte düzensizce gezip hareket ediyordu. Beyaz bir oda, güneş ışığı ve hasır sepet. Ibiza. Georgie’nin üzerinde açık, keten bir bluz vardı, masadan losyonu aldı ve eline döktükten sonra çilli göğüs kemiğine sürdü. Kartı üstüne koymayla ilgili anlamsız konuşma devam etti ve sonra sona erdi. Odaya göz attım, hangi yıl ve mevsime rastladığımı anlamaya çalıştım. Georgie bluzunu çıkardı; kırk yaşında bile sahip olduğu büyük uçlu, küçük, yuvarlak çocuksu göğüsleri hafifçe sarsıldı. Balkona çıkarken Eşekarısı da onu takip ediyordu, bir an güneş ışığından kör oldu, sonra ayarları düzeldi. <i>Eğer bu şekilde yapmak istiyorsan</i>, dedi biri çıplak ve bulanık bir şekilde ekranın önünden geçerken. Bu bendim. Georgie: <i>Ah, bak, sinekkuşları.</i></p>

  <p>Mest olmuş bir şekilde onları izledi ve Eşekarısı kısa sarı saçlarına süründü, o da kendinden geçmişti. Bense onu seyrediyordum. Yüzünü başka tarafa çevirmiş, tırabzanlara dirseklerini dayamıştı. Hangi gün olduğunu hatırlayamadım. Nasıl hatırlayabilirdim? Yüzlercesinden, binlercesinden sadece biri... Uyurgezer ifadesi ve yarı açık ağzıyla ışıldayan denize baktı ve kremli eliyle göğsünü kayıtsızca okşadı. Çiçeklerin arasındaki parıldayan ışıltı kesinlikle sinekkuşuydu.</p>

  <p>Ne yaptığımı bile bilmeden birden bir açlık hissettim; geçmişe duyduğum bir açlık. Daha fazlası için hissedilen bir açlık. SIFIRLA tuşuna dokundum. Ibiza’daki balkon kayboldu, boş bir ekran belirdi. GİRİŞ’e bastım.</p>

  <p>İlk başta karanlık ve bir mırıltı vardı, daha sonra Eşekarısı’nın gözündeki karartı geçti ve insanların olduğu loş görüntü netleşti. Yeni görüntü. Farklı insanlar mı aynı insanlar mı? Bir parti mi? Yeni görüntü. Belli ki Eşekarısı kendini artık her neredeyse oradaki ışık seviyesine göre açıp kapatıyordu. Koyu renk elbisesi içindeki Georgie sigarasını yaktırdı; çakmaktan çıkan ince bir alev. <i>Teşekkürler</i>, dedi. Yeni görüntü. Bekleme salonu veya otel lobisi. Paris mi? Eşekarısı giren çıkan kalabalığın içinde sarsıla sarsıla onu arıyordu. Düzenli bir kayıt bile yapamıyor, sadece kesitler ve kareler gösteriyordu. Georgie’yi gözü başka bir şey görmeyen kıskanç bir koca gibi inatla takip ediyordu. Sinir bozucuydu. Önce SIFIRLA’ya sonra GİRİŞ’e bastım. Georgie başka bir yer ve zamanda dişlerini fırçaladı.</p>

  <p>Görüntülerdeki birkaç korkunç atlamadan sonra nihayet anladım. Erişim rastgeleydi. Bir yılı, bir günü veya bir görüntüyü seçmenin yolu yoktu. Park bir program kullanmıyordu, sekiz bin saat düzenli bir şekilde dosyalanmamıştı bile. Bir delinin hafızası gibi her şey karman çormandı. Etrafa saçılmış iskambil destesinden farkı yoktu. Kaydın başından başlayıp sonuna kadar sırayla devam edeceğimi umuyordum. Neden böyle değildi?</p>

  <p>Başka bir şeyi daha anlamıştım. Eğer erişim gerçekten rastgeleyse, eğer hiçbir şeyi kontrol edemiyorsam, o zaman izlediğim görüntüleri sonsuza kadar kaybetmiştim. Bu tuşa basarak bir daha asla canlandıramayacağım sekiz binde bir ihtimal (daha fazla? biraz daha? olasılıklar bana mantıksız gelmiştir), Ibiza’daki o öğleden sonrayı kaybettiğim için içim sızladı. Bu onu ikinci kaybedişim. Boş ekranın önüne oturdum ve tekrar GİRİŞ’e dokunmaya korktum, kaybedebileceklerim için korktum.</p>

  <p>Makineyi kapattım (odadaki ışık seviyesi arttı, rahatlatıcı müzik yavaşça duyulmaya başladı) ve koridorlardan geçerek girişteki görüntüleme ekranına çıktım. Havaalanındaki giden uçuşlar listesi gibi bir sürü isim listesi ekranda yavaşça ve yenilenerek dönüyordu. Birçoğunun yanındaki kod numarası eksikti, belki de henüz buraya gelmemişlerdi, bekletiliyorlardı. <i>Y</i> kısmında üç isim ve bir de başka bir ölüymüş gibi aralarına karışmış YÖNETİCİ vardı. Oda numarası. Onu bulmaya gittim ve içeri girdim. Yönetici daha çok kapıcı veya gece bekçisine benziyordu, hani şu küçük ziyaret yerlerinde etrafa göz kulak olan, emekli olmasına az kalmış tiplerden. Keşiş elbisesine benzer kahverengi bir önlük giyiyordu. Ufak işlerini yürüttüğü küçük ofisinin bir köşesinde kahve demliyordu. Beni görünce suçüstü yakalanmış gibi korktu.</p>

  <p>“Pardon,” dedim, “ama sistemi doğru anladığımı sanmıyorum.”</p>

  <p>“Bir sorun mu var?” dedi. “Olmaması gerek.” Faltaşı gözleri ve utangaç ifadesiyle çözülemez bir sorun olmamasını umarak bana baktı. “Tüm donanım çalışıyor değil mi?”</p>

  <p>“Bilemiyorum,” dedim. “Sanki olması gerektiği gibi değil.” Park’ın erişim konseptinden öğrendiğimi zannettiğim şeyleri tekrarladım. “Bu doğru olamaz, değil mi?” diye sordum. “Bu erişim tamamen rastgele...” Gözleri hâlâ faltaşı gibi açık, dikkatle dinleyerek başını sallıyordu.</p>

  <p>“Öyle mi?” diye sordum.</p>

  <p>“Ne öyle mi?”</p>

  <p>“Rastgele mi?”</p>

  <p>“Ah, evet. Tabii ki. Her şey çalışma talimatına göre.”</p>

  <p>Bir an için ne söyleyeceğimi bilemedim, sadece başını beni ikna etmek için sallamasını izledim. Sonra, “Neden?” diye sordum. “Demek istediğim neden tüm bunları düzenlemenin bir yolu yok, neden içeriğe ulaşmanın daha düzenli bir yolu yok?” Ölüm karşısındaki o anlamsız aptallığı hissettim, sanki Georgie üzerine pazarlık ediyormuşum gibi. “Özür dilerim, tüm bunlar çok aptalca.”</p>

  <p>“Ah, hayır. Hayır.” dedi. “Kılavuzunu okudunuz mu? İçindeki her şeyi okudunuz mu?”</p>

  <p>“Pekâlâ, doğruyu söylemek gerekirse...”</p>

  <p>“Her şey aynen orada anlatıldığı gibi,” dedi yönetici. “Size bunun garantisini verebilirim. Herhangi bir sorun varsa...”</p>

  <p>“Sizin için bir sakıncası yoksa oturabilir miyim?” dedim gülümseyerek. Yas tutan, kederinden deliye dönmüş benden ve şikâyetimden öyle korkmuştu ki, sorumluluklarının en basit sınırlarını bile kavramak için kendini yatıştırma ihtiyacı hissetmişti. “Umarım her şey yolundadır,” dedim. “Anladığımı sanmıyorum. Sanırım bu tür şeylerde tam bir aptalım.”</p>

  <p>“Tabii. Tabii ki.” Kahve malzemelerini istemeyerek bir kenara bıraktı ve ellerini bir danışman gibi birleştirerek masasına oturdu. “İnsanlar buradaki erişimden büyük bir memnuniyet duyarlar,” dedi, “eğer ruh halleri uygunsa, büyük bir rahatlık hissederler.” Gülümsemeye çalıştı. Bu işi almak için hangi niteliklerini sergilemiş olduğunu merak ettim. “Rastgelelik kısmı. Hepsi kılavuzda var. İşin hukuki tarafı da var, avukat değilsiniz değil mi, alınmayın lütfen. Görüyorsunuz ki buradaki içerik sadece bağ kurmak için. Farz edelim ki tüm içerik programlandı ve aranabilir hale geldi. Farz edelim ki vergi, miras ve diğer şeylerle ilgili sorunlar ortaya çıktı. Her yerde celpler ve avukatlar varken bu anma konsepti tamamen yok olurdu.”</p>

  <p>Bunu hiç düşünmemiştim. Rastgelelik, geçmiş hayatların sistematik bir şekilde araştırılmasını engelliyor. Şüphesiz ki Park’ı da kayıt işinden ve yasal işlemlerin sorunlu taraflarından kurtarıyor. “Bütün sekiz bin saati izlemen gerekiyor,” dedim “ve aradığın şeyi bulsan bile onu tekrar izlemenin bir yolu yok. Öylece geçip gidiyor.” Paris’teki o parti ve Ibiza’daki o öğleden sonra gibi hepsi rastgele geçmişe sürükleniyordu, izlerken bile. Kayboluyorlardı. Gülümsedi ve başını salladı. Gülümsedim ve başımı salladım.</p>

  <p>“Size bir şey söyleyeceğim,” dedi. “Bunu öngöremediler. Yani rastgeleliği. Bu bir yan etkiydi, depolama sürecinin bir yan etkisi. Sadece şans.” Yüzündeki sırıtış kaybolmuş, kaşları çatılmıştı. “Burada moleküler seviyede depolama yapıyoruz. Alan sorunu olduğu için dosyaları olabildiğince küçük tutmalıyız. Yani sizin sekiz bin saatlik garantinizden bahsediyorum. Kaset veya klasik yöntemlerle yapsaydık ne kadar alan kaplayacaktı? Eğer erişim konseptini düşünürseniz, oldukça fazla bir alan. Bu yüzden buhar hücreleme ve sonsuz takip yöntemini seçtik. Başparmağımın ucu kadar. Hepsi kılavuzda var.” Bana tuhaf bir şekilde baktı. Birden oyuna getirildiğime ve kandırıldığıma dair güçlü bir hisse kapıldım. Karşımda oturan önlüklü adam uzman ya da teknisyen değildi, dolandırıcıydı; belki de buraya ait olmayan ve yönetici kılığına girmiş delinin tekiydi. Tüylerim diken diken oldu ama bu çok uzun sürmedi. “Bu yüzden rastgelelik,” diye devam etti. “Hareket eden moleküllerin bir etkisiydi. Brown hareketi. Yapmanız gereken tek şey sonsuz takibi mikro saniye seviyesine çıkartıp moleküler seviyede yeniden düzenleme elde etmek. Rastgele yapan biz değiliz. Moleküller bunu bizim için yapıyor.”</p>

  <p>Brown hareketini az çok hatırladım, fizik dersinden. Hocamız moleküllerin rastgele hareketlerinin matematiksel bir açıklaması olduğunu söylemişti. Güneş ışığının aksında gördüğünüz uçuşan toz zerrelerinin hareketi gibi, içinde küçük bir ev olan kar küresinde fırıl fırıl dönen kar taneleri gibi. “Anlıyorum,” dedim. “Sanırım anlıyorum.”</p>

  <p>“Başka bir sorun var mı?” dedi. Bunu başka bir sorun olabilirmiş ve bunun ne olduğunu biliyormuş ama olmadığını umuyormuş gibi söyledi. “Sistemi anladınız değil mi? Anahtar kilidi, iki tuş; GİRİŞ, SIFIRLA...”</p>

  <p>“Anlıyorum,” dedim. “Şimdi anlıyorum.”</p>

  <p>“Bağ kurmak,” dedi ayağa kalkarak. Birazdan gideceğimi düşünerek rahatlamıştı. “Anlıyorum. Bağ kurma konseptine alışmak biraz zaman alıyor.”</p>

  <p>“Evet, öyle,” dedim. “Zaman alıyor.”</p>

  <p>Asıl öğrenmeye geldiğim şeyi öğrenememiştim. Eşekarısı, depolama konusunda gençlik hafızamdan daha iyi değildi. Günler ve haftalar küçük gözünden kaçmıştı. İyi görmüyordu, gördüğünde ise unutulan şeyleri unutulmaz olandan ayırt etme konusunda benim gözümden daha iyi olamamıştı. Ne daha iyi ne daha kötü... aynı.</p>

  <p>Ama işte yine de... Ibiza’da ayağa kalkıp göğüslerini losyonla ovdu ve bana döndü: <i>Ah, bak, sinekkuşları.</i> Ben unutmuştum ama Eşekarısı unutmamıştı. Kaybettiğimi ve benim için değerli olduğunu anlamadığım bir şeye yeniden sahip olmuştum.</p>

  <p>Park’ı terk ettiğimde güneş batıyor, deniz ise çarşaf gibi kayalıkların etrafında hafif ve rastgele bir şekilde köpürüyordu.</p>

  <p>Hayatımı bir şeyleri bekleyerek geçirmiştim; neyi beklediğimi bilmeden, beklediğimi bile bilmeden. Zaman öldürerek. Hâlâ da beklemeye devam ediyordum. Bunca zamandır beklediğim şey çoktan gerçekleşmiş ve artık geçmişte kalmıştı.</p>

  <p>Georgie öleli neredeyse iki yıl olmuştu, iki yıldan sonra ilk ve son kez onun için ağladım, onun için ve kendim için.</p>

  <p class="p19">Tabii ki tekrar gittim. Uzunca bir uğraştan ve doğru yere gönderilmiş dolarlardan sonra kendi otoyol kartımı kazandım. Birçok insan gibi harcayacak bolca vaktim vardı. Çoğunlukla boş vaktimin olduğu öğleden sonraları (pazarları asla), pürüzsüz ve kenarları otlarla çevrili otoyola çıkıp sahile doğru yol alırdım. Park sürekli açıktı. Bağ kurma konsepti ile oturup rahatlıyordum.</p>

  <p>Orada yeraltında geçirdiğim birkaç yüz saatten sonra, şimdi, uzun süre önce o kapılardan geçmeyi bırakmışken (anahtarımı kaybettim ve nereye bakmam gerektiğini bilmiyorum), kendimi içinde hissettiğim yalnızlığın gerçek olduğunu fark ediyorum. Etrafımdaki bekçilerin ve diğer odalarda sezdiğim dinleyicilerin çoğu benim hayal ürünümdü. Çok nadiren etrafta birileri oluyordu.</p>

  <p>Bu mezarlar da tıpkı diğer mezarlar gibi ihmal edilmişti. Hiçbir yaşayan, ölüyle çok fazla ilgilenmeyi umursamamıştır. Ne zaman umursadılar ki? Belki de sözleşmeleri imzalayan umutlu müşteriler erişim konseptindeki hatayı fark etmişlerdir, tıpkı benim de eninde sonunda fark ettiğim gibi.</p>

  <p>GİRİŞ. Elbiselerini gardırobundan tek tek çıkartıp boy aynasının karşısına geçerek üzerinde nasıl göründüğüne bakıyor, sonra tekrar dolaba koyuyor. Sadece ayna karşısında kendisine bakarken takındığı komik bir yüz ifadesi vardı. Kimsenin yanındayken değil, sadece yalnızken takındığı bu yüz ifadesi ona hiç benzemiyordu. Aynaya bakan Georgie ifadesi.</p>

  <p>SIFIRLA.</p>

  <p>GİRİŞ. Tuhaf bir tesadüf olsa gerek, şimdi de başka bir aynaya bakıyor. Sanırım Eşekarısı’nın kafası aynalar yüzünden karışmış. Yüzünü başka yöne çevirdiğinde, Eşekarısı da ona ayak uydurmaya çalışıyor. Uyuyakalmış biri var, büyük bir otel odası yatağında çarşaflara dolanmış. Sabah saatleri, bir oda servisi arabası. Oh, Algonquin Oteli: o benim. Kış. Yüksek camın dışında kar yağıyor. El çantasında bir şey arıyor, küçük bir ilaç şişesi çıkarıp kulbundan değil de gövdesinden tuttuğu fincandaki kahveyle bir hap yutuyor. Saçlarım darmadağınık bir şekilde uyanıyorum. Belirsiz konuşmalar. Gri bir oda, beyazımsı kar ışığı, renk bozulmuş. Bizi izlerken düşündüm: Şimdi ona mı uzanacaktım? İlerleyen saatlerde çarşafları bir kenara itip açık renk pijamalarının düğmelerini açarak ben mi onu yatağa atacaktım yoksa o mu beni? Tuvalete gidip kapıyı çarpıyor. Eşekarısı kapının dışına çarparak aptallaşmış bir şekilde kalıyor.</p>

  <p>SIFIRLA, sonunda.</p>

  <p>Peki ya (merak etmiştim) sabırlı olup izleseydim, devamında ne görecektim?</p>

  <p>Zaman, aslında insafsız bir şekilde zamanımızdan çalıyor. Kayıp, nedensiz bir kayıp, izleyicisi olmayan bir oyun. Bütün bir öğleden sonrayı boş boş oturup hiçliğe bakarak ve varoluşunu duyumsayarak geçirmek ne kadar sevimsizse bunları tekrar izlemek de o kadar sevimsiz. Beklemek azap verici. Gün ışığında ya da lamba ışığında geçen sekiz bin saatte, beş yılda ne sıklıkla birlikte olmuştuk, zamanımızın ne kadarını harcamıştık sevişirken? Yüz saat mi, iki yüz mü? Benim rastladığım görüntülere bakılırsa ihtimaller pek yüksek değil. Birçoğunu karanlık yutmuştu, diğerleri de alışverişteyken, arabada ya da uçakta bir şeyler okurken, uyurken veya birlikte olmadığımız zamanların arasında kaybolmuştu. Umut yok.</p>

  <p>GİRİŞ. Başucu lambasını yaktı. Tek başına. Kâğıt mendil ve başucundaki dergiler arasında takılıyor, dergide bir saat görüp ona boş boş bakıyor, evirip çevirdikten sonra tekrar bakıp bir kenara koyuyor. Soğuk. Esneyerek ve boşluğa bakarak battaniyenin içine saklanıyor, sonra elini telefona götürüp bekliyor ve düşünüyor. Sabahın dördünde düşünüyor. Elini geri çekip çocuk gibi titriyor, uykulu bir ürperti ve ışığı söndürüyor. Kötü bir rüya. Birden sabah oluyor, şafak söküyor. Eşekarısı da uyumuş belli ki. Kımıldamadan deliksiz bir şekilde uyuyor. Gözüken sadece bir tutam sarı saç. Hiç şüphesiz saatlerce uyuyacak. Eşekarısı onu herhangi bir röntgenciden daha dikkatli ve sabit bir şekilde izleyecek.</p>

  <p>SIFIRLA.</p>

  <p>GİRİŞ.</p>

  <p>“İlk seferki kadar iyi duyamıyorum,” dedim yöneticiye. “Çözünürlük gitgide azalıyor.”</p>

  <p>“Ah, tabii,” dedi yönetici. “Bu da kılavuzda var. Bunu dikkatlice açıklamamız gerekiyor yoksa sorun çıkabilir.”</p>

  <p>“Sadece benim ekranımda sorun yok, değil mi?” diye sordum. “Sadece benim ekranımda sorun olduğunu düşünmüştüm.”</p>

  <p>“Hayır, pek sayılmaz,” dedi. Bana bir kahve uzattı. Aylar geçtikçe arkadaş olmuştuk. Benden korksa da arada sırada buraya geldiğim için, en azından yaşayan biri gelip bu hizmetleri kullandığı için memnun olduğunu düşünüyorum. “<i>Küçük</i> bir bozulma meydana geliyor.”</p>

  <p>“Sanki her şey grileşiyor.”</p>

  <p>Yüzü ciddi bir ifadeye büründü, sorunu küçümsemediği belliydi. “Hımm, bunun sebebi içinde bulunduğumuz moleküler seviyede meydana gelen bozulma. Fizikte bu mümkün. Zamanla biraz rastgele olabiliyor. Ama elindekinin bir dakikasını bile kaybetmiyorsun, kaybettiğin sadece azıcık bir çözünürlük. Biraz renk. Ama düzelir.”</p>

  <p>“Gerçekten düzelir mi?”</p>

  <p>“Öyle olacağını düşünüyoruz. Tabii ki de düzelecek, düzeleceğine söz veriyoruz. Öyle olacağını <i>öngörüyoruz</i>.”</p>

  <p>“Ama emin olamıyorsun.”</p>

  <p>“Pekâlâ, görüyorsun ki çok kısa bir süredir bu işin içindeyiz. Bu konsept henüz çok yeni. Bilemeyeceğimiz şeyler vardı.” Hâlâ bana baktığı halde beni unutmuş gibiydi. Yorgundu. O da son zamanlarda eski görüntüsünü ve çözünürlüğünü kaybetmeye başlamış, renksizleşmişti. “Karlanma olabilir,” dedi belirsiz bir şekilde.</p>

  <p>GİRİŞ SIFIRLA GİRİŞ.</p>

  <p>Balıksırtı desenli taşlarla dolu gri bir plaza, hışırdayan gri palmiyeler. Sert rüzgâra karşı gözlerini kısarken kazağının kolunu sıvıyor. Bir büfeden dergiler alıyor; <i>Vogue, Harper’s, La Mode. Soğuk</i>, diye sesleniyor büfedeki kıza. <i>Frio</i>. Yanındaki genç adam kolunu tutuyor; o benim. Kıyı boyunca üzerine bulanık dalgalar vuran bir sürü deniz yosunuyla kaplı ıssız bir kumsalda yürüyorlar. Ibiza’da kış. Konuşuyoruz ama Eşekarısı duymuyor, çünkü denizin sesi kafasını karıştırmış. Görevlerinden ve bize yetişmeye çalışmaktan bıkmış gibi.</p>

  <p>SIFIRLA.</p>

  <p>GİRİŞ. Algonquin Oteli. Çok tanıdık bir kış sabahı. Karlı pencereden yüzünü çeviriyor, ben yataktayım. Bir an bunu izlerken durmadan yansıyan iki ayna arasında duraksadım. Bunu daha önce görmüştüm; bir kere yaşamış, bir kere de hatırlamıştım; bu anıyı izlediğim o ânı da hatırladım ve şimdi tekrar karşıma çıktı. Ya da acaba başka bir sabah olabilir miydi veya buna benzer bir sabah? Bu yerde bunun gibi birçok anı vardı. Ama hayır, pencereden dönüp ilaç şişesini çıkarıp gövdesinden tuttuğu kahve fincanını alıyor. Bu ânı daha önce görmüştüm, aylar önce değil, haftalar önce bu odada. Aynı görüntüye iki kere rastlamıştım.</p>

  <p>Bunun ihtimalini merak ettim. Aynı dakikalara tekrar rastlama ihtimalim neydi? Bu dakikalara.</p>

  <p>Çarşafların arasında uyanıyorum.</p>

  <p>Bu sefer ne söylediğimi duymak için eğildim; <i>en azından eğlenceli</i> gibi bir şeydi.</p>

  <p><i>Eğlenceli mi</i>, diyor hayaletin ciyaklaması gibi kulak tırmalayıcı bir sesle gülerek. <i>Charlie, ölümüm eğlenceden olacak.</i></p>

  <p>İlacını alıyor. Eşekarısı onu tuvalete kadar takip ediyor ve kapının dışında kalıyor.</p>

  <p><i>Neden buradayım?</i> diye düşündüm ve kalbim güçlü ama yavaş bir şekilde atıyordu. <i>Niçin buradayım? Ne için?</i></p>

  <p>SIFIRLA.</p>

  <p>GİRİŞ.</p>

  <p>Parlak, buzlu sokaklar, New York, Beşinci Cadde. Bir taksinin içinden bağırarak çıkıyor. <i>Sakın bana bağırma</i>, diye birine bağırıyor; hiç tanışmadığım annesi, şirret kadın. Dışarı çıkıyor ve elindeki çantalarla çamurlu sokaktan aşağı doğru aceleyle uzaklaşıyor, omzunda da Eşekarısı. Uzanıp omzuna dokunabilir, geri dönmesini ve oradan çıkıp peşimden gelmesini sağlayabilirdim. Kalabalığın ve trafiğin arasında renksiz bir curcunada kayboluyor ve uzaklaşıyor, belirsizleşen karlı görüntüde onu fark etmek artık imkânsız.</p>

  <p class="p19">Bir şeyler olması gerektiği gibi değildi.</p>

  <p>Georgie kıştan nefret ederdi, birlikte olduğumuz çoğu zaman kıştan kaçıp gitmek isterdi. Daha yılın başlarında başka yerlere kaçan güneşi özlerdi. Avusturya birkaç haftalığına iyiydi. Küçük kasabalar, hafif kar yağışı ve parlak, şık kayakçılar korktuğu türde bir kış değildi. Şömineyle ısıtılmış dağ evinde bile sadece kendisinin hissettiği bir esintiyle ürpermeden ya da tüyleri diken diken olmadan soyunmasını sağlamak imkânsızdı. Kışları masumduk. Bu yüzden Georgie kaçmak isterdi; Antigua, Bali ve bademler çiçek açtığında Ibiza’da iki ay. Ardı arkası kesilmeyen, tüm kış boyunca süren sahte, kokusuz bir bahar gibiydi.</p>

  <p>Eşekarısı onu izlemeye başladığından beri kaç kere kar yağmıştı?</p>

  <p>Çok fazla değil, sayılabilecek kadar. Eşekarısı gibi hatırlayabilseydim, kendim sayabileceğim kadar. Çok fazla değil. Her zaman değil.</p>

  <p>“Bir sorun var,” dedim yöneticiye.</p>

  <p>“Arttı değil mi?” dedi. “Şu çözünürlük sorunu?”</p>

  <p>“Aslında,” dedim, “daha da kötüleşti.”</p>

  <p>Kollarını genişçe sandalyesine dayamış bir şekilde masasında oturuyordu. Yanaklarında, göstermelik bir makyajla boyanmışçasına sahte, pembemsi bir kızarıklık vardı. İçiyordu.</p>

  <p>“Artmadı, öyle mi?” dedi.</p>

  <p>“Sorun o değil,” dedim. “Asıl sorun erişim. Söylediğin gibi rastgele değil.”</p>

  <p>“Moleküler seviye,” dedi. “Fizikte bu mümkün.”</p>

  <p>“Anlamıyorsun. Rastgele bir şekilde göstermiyor. Rastgeleliği azaldı. Seçici hale geldi. Donuyor.”</p>

  <p>“Hayır, hayır” dedi sersem bir şekilde. “Erişim rastgeledir. Hayat yaz mevsimi ve eğlenceden ibaret değil, biliyorsun. Her hayatın içinde biraz keder olmalı.”</p>

  <p>“Ama, ama...” diye aceleyle açıklamaya çalıştım.</p>

  <p>“Biliyorsun,” dedi. “Erişimden kurtulmayı düşünüyorum.” Masasının çekmecesini açınca boş bir ses çıktı. Bir süre anlamsızca içine baktıktan sonra hızlıca kapattı. “Park benim için iyi ama buna alışkın değilim. Bir hizmet verdiğimi düşünürdüm, anlarsın ya. Kahretsin, doğru ya, sen eğlenmene baktın, nereden anlayacaksın?”</p>

  <p>Delirmişti. Bir anlığına etrafımdaki ölüleri duydum, yeraltının ağır havasını dilimin ucuyla tattım. “Hatırlıyorum da,” dedi arkasına yaslanıp başka yere bakarak, “yıllar önce ben de erişim sağlamıştım. O zamanlar ona öyle demiyorduk. Yaptığım şey arşiv görüntüleri deposunda çalışmaktı. Aslında diğerleri gibi orası da kapanacaktı, tıpkı şimdi burasının da kapanacağı gibi. Bunu ne ben söyledim ne sen duydun. Her neyse, içinde eski plastik filmlerle dolu film kasetleri ve bu film kasetleriyle dolu metrelerce çelik raf bulunan büyük bir depoydu. Her türlü film. Ve oyuncular, filmlerindeki eski görüntüleri isterlerse, beni arayıp şunu bul bunu bul diye rica ederlerdi. Hepsi bizde vardı, her türlü görüntü, ama bulması en zor şeyin ne olduğunu biliyor musun? Günlük hayattaki sıradan görüntüler. Yani insanların bir şeylerle uğraşıp hayatlarına devam ettikleri görüntüler. Neye <i>sahiptik</i> biliyor musun? Konuşmalara. İnsanlar sürekli konuşmalar yapıyordu. Cumhurbaşkanları gibi. Saatlerce süren konuşmaları bulabilirdin, ama yalnızca kıyafetlerini yıkayan, parkta oturan insanlara ait görüntüleri bulmak mümkün değildi.”</p>

  <p>“Bu sadece algıyla ilgili olabilir,” dedim. “Bir şekilde.”</p>

  <p>Odaya sanki yeni girmişim gibi uzun bir süre bana baktı. “Her neyse,” dedi sonunda yüzünü başka tarafa çevirerek. “Orada işin kurallarını öğrenecek kadar kaldım. Yapımcılar arayıp ‘bana şunu getir bunu getir’ derdi. Bir yapımcının üstünde çalıştığı bir film vardı, geçmişle ilgili bir film ve eski görüntüleri istedi, <i>eski</i>, uzun süre önce yazın eğlenen, dondurma yiyen, mayoyla yüzen ve üstü açık arabalara binen insanların görüntülerini. Elli ya da seksen yıl öncesine ait görüntüleri.”</p>

  <p>Boş çekmecesini tekrar açıp bir kürdan çıkardı ve dişlerini temizlemeye başladı.</p>

  <p>“Böylece en eski görüntülere ulaştım. Konuşmalara. Daha fazla konuşmalara. Oradaki buradaki görüntüler: kürk mantolarıyla sokakta yürüyen, vitrinlere bakan insanlar, trafik. Eski insanlar, demek istediğim o zamanlar gençlerdi ama geçmişteki insanlardı. Yüzleri bir deri bir kemikti, onları tanımaya başlıyordun. Biraz üzücüydü. Şehrin sokaklarında şapkalarını tutarak koşturmaları. O zamanlar filmlerde şehirler bir bakıma siyahtı. Sokaklardaki siyah arabalar, siyah melon şapkalar. Taşlar. Ama onların istediği bu değildi. Onlar için yaz mevsimini buldum, renkli ve daha yeni zamana ait bir yaz mevsimi. Onlar eskileri istiyordu. Geçmişe bakmaya devam ettim. Sürekli baktım. Gerçekten bunu yaptım. Ne kadar eskiye gidersem o kadar çok sıska yüzle, siyah arabalarla, taştan siyah sokaklarla karşılaştım. Kar. Orada hiç yaz yok.”</p>

  <p>Ağır çekimle ayağa kalkıp kahverengi bir şişe ve iki kahve fincanı çıkardı. Gelişigüzel bir şekilde fincanlara doldurdu. “Bu senin algılamanla ilgili değil,” dedi. “Sanırım film uzun sürüyor ama bu fizikle alakalı. Hepsi fizikte var. Anlayana tek bir kelime kâfi.”</p>

  <p>Likör sertti, geçmiş günlerin donuk özüydü. Buradan gitmek, arkama bakmadan kaçmak istedim. Sadece kar kalana kadar burada kalıp izleyemezdim.</p>

  <p>“Bu yüzden erişimden ayrılıyorum,” dedi yönetici. “Geçmişe sünger çekmek gerek, değil mi?”</p>

  <p class="p19">Tekrar gitmedim. Park’ın yaşadığım kasabaya yakın olmasına ve otoyol açık olmasına rağmen oraya hiç dönmedim. Yaşamak doğru kelimeydi. Hayatınızda olabilecek en güzel şeyin çoktan olduğunu hiçbir pişmanlık duymadan öğrendiğinizde, en sonunda ruhsal dengeniz, hatta tuhaf bir şekilde neşeniz de yerine geliyor. Ve içimde hâlâ biraz yaz var.</p>

  <p>Bence iki tür hafıza vardır ve sadece bir tanesi ben yaşlandıkça daha kötüye gider. İrade gücüyle bu hafızada ilk arabanızı, kimlik numaranızı veya lisedeki fizik hocanızın ismini ve görüntüsünü yeniden oluşturabilirsiniz; otuz yaşlarında sıska, sakallı, gri takım elbiseli bir Bay Holm. Diğeri daha kötüye gitmez, tabii daha da yoğunlaşır. Uyurgezerlik türü; gizli kapıları olan odalara daldığınız ama birden kendinizi ön verandada değil de sınıfta otururken bulduğunuz tür. İlk başta hangi zamanda ve nerede olduğunuzu düşünemezsiniz ve sakallı, gülümseyen bir adam elinde, içinde fırıl fırıl dönen kar tanelerinin arasında küçük bir ev olan kar küresiyle çıkagelir.</p>

  <p>Georgie’ye erişmenin yolu yoktu, zaman zaman, beklenmedik bir şekilde, verandada otururken veya alışveriş arabasını iterken ya da lavaboda ayaktayken, beni ziyaret edecek bu tür bir anı dışında. Bir hipnozcunun parmak şaklatması gibi gerçekçi ve şaşırtıcı.</p>

  <p>Ya da bazen uykuyla uyanıklık arasındayken yaşadığınız, aslında orada olmayan birinin kısık ama net bir sesle isminizi söylediğini duyduğunuz o tuhaf an gibi.</p>

  <p class="p20">Çeviren: Handegül Demirhan</p>
</body>
</html>