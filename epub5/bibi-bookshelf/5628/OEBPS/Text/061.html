<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Turistler</span></p></h3>

  <p class="p15">Soğuğu iliklerine kadar hissederek uyandı. Gece battaniyeyi üzerinden attığı için üstü açık uyumuştu. Klimanın ayarı da yüksekti. Debbie neredeydi? Hava hâlâ aydınlanmamıştı.</p>

  <p>Kafası karışmış bir şekilde battaniyeyi üzerine çekerek tekrar uyumaya çalıştı. Ters giden bir şeyler var gibiydi. Debbie ortalıkta yoktu. Muhtemelen banyodaydı ya da bir fincan kahve almak için aşağı inmişti. Kendisi de... Tatildeydi, ama nerede? Artık tamamen uyanmış, kendine gelmişti. Doğruldu ve gülmeye çalıştı. Çok gülünç bir durumdu. Tatil için binlerce dolar ödeyip nerede olduğunuzu hatırlamadığınızı bir düşünün. Yunanistan? Hayır, Yunanistan tatili geçen seneydi.</p>

  <p>Kalktı ve perdeyi açtı. On kat aşağıdaki okyanusun rengi simsiyahtı, doğuya doğru gittikçe renk donuklaşıyordu. Güneş oradan doğduğuna göre doğu o taraf olmalıydı. Klimanın ayarını düşürdü. Hafif uğultu sesi birden kesildi. Banyoya doğru yöneldi. “Debbie?” diye seslendi. Biraz sinirlenmişti. “Debbie?”</p>

  <p>Duş almıştı, tıraş olmuştu ve giyinmişti, ama Debbie hâlâ ortalarda yoktu. “Tamam, o hâlde,” dedi yüksek sesle sırf kendi sesinin tınısını duyabilmek için. “Eğer gelmiyorsan, ben de kahvaltıya sensiz giderim.” Muhtemelen dışarıda bir yerde yerlilerle konuşuyor, herhangi bir kelimeyi yanlış kullandığında gülüyordur. Gerçi buraya gelmeden önce hiç yabancı dil dersi almadığını söylemişti. Diller konusunda başarılıydı, zira bazı insanlar bu konuda yetenekli oluyor. Yumuşak güneyli aksanıyla söylediklerini hatırladı; “Tanrı aşkına Charles, insanlarla ses tonunu yükselterek konuştuğunda seni anlayacaklarını mı sanıyorsun? Bu insanlar İngilizce bilmiyor işte.” Böyle söyledikten sonra Charles’ın anlaşmaya çalıştığı kişiyle konuşmaya kendi devam etmişti. Bir şeyleri gösterip gülüyor, nereden aldığını bilmediğim bir konuşma kılavuzuna göz gezdiriyordu. Bütün bu muhabbetlerin ardından en iyi odaya, en lezzetli bifteğe ve bir zanaatkârın ailesi için ördüğü battaniyeye sahip olmuşlardı. Onunlayken Charles’ın şansı hep yaver gitmişti, bunun farkındaydı. Debbie’nin en yakın zamanda ortaya çıkmasını umuyordu.</p>

  <p>Koridorda yürürken fonda hafif bir müzik çalıyordu. Çalan melodi onu asansörle kafeye inenene kadar takip etti. Oteldeki kafeyi çok sevmişti, çünkü garsonlar İngilizce konuşabiliyor ve omletin ne demek olduğunu biliyorlardı. Son birkaç gündür zamanını sadece otelde geçirmişti. Plajda uzanıyor ve daha sonra sadece oteldeki havuzun başında oturup margarita içiyordu. Ofisteki çalışanlar tatilin güzel geçip geçmediğini ne kadar bronzlaştığına bakarak yargılıyordu. Debbie biraz sıkılmıştı ve Charles’a otobüsle harabeleri gezmeye gideceğini söylemişti. Geri döndüğünde Charles’tan daha bronzdu, kolundaki sarı tüyler esmer teniyle karşılaştırıldığında neredeyse beyaz denilebilecek kadar ağarmıştı. Otobüste yanında bir sürü tavuk taşıyan kadın ve çöldeki harap olmuş tapınaklarla ilgili anlatacak birçok hikâyesi vardı. Mavi ve yeşil taşların işlendiği gümüş bir bileklik takıyordu.</p>

  <p>Hesabı ödediğinde, hâlâ hangi ülkede olduğunu bilmediğini fark etti. Cüzdanından çıkardığı ilk banknotun her köşesinde beş yazıyordu ve dikenli bir çiçeğin resmi vardı. Onluk banknotta okyanus manzarası yer alıyordu, birlikte ise oldukça rahatsız edici bir görünüme sahip şişman sarmal bir yılan resmi basılıydı. Hepsinin arkasında resmî mühre benzeyen bir baskı vardı, ama üzerinde hiçbir yazı yoktu. Okuma yazma bilmiyorlar, diye düşündü. Çok geçmeden hatırlayacaktı nerede olduğunu ya da Debbie geri gelecekti.</p>

  <p>Odasına döndüğünde mayosunu giyerken, pasaportu aklına geldi. Olayı çözmüş bir dedektif gibi hissederek şiltenin altındaki para çantasını aldı ve fermuarını açtı. Pasaportu içinde değildi. Pasaportu ve uçak biletleri ortadan kaybolmuştu. Seyahat çekleri yerinde duruyordu, ancak kimlik tespiti için gerekli olan pasaportu yokken bir işe yaramayacaklardı. Başından aşağı kaynar sular dökülmüştü. Yatağa oturdu, kalbi hızla atıyordu.</p>

  <p>Düşün, dedi kendi kendine. Kesin başka bir yerdeler. Başka bir yerde olmalılar. Kim seyahat çeklerini almadan sadece pasaportu çalardı ki? Ülkeyi terk etmek için pasaporta ihtiyacı olan biri değilse tabii. Ama pasaportu nerede sakladığını kim biliyordu? Debbie dışında hiç kimse. Hatta pasaportu oraya sakladığı için onunla dalga bile geçmişti. Pasaportu Debbie’nin çaldığını düşünmek bile saçmaydı. Peki, Debbie neredeydi?</p>

  <p>Tamam o zaman, diye düşündü. Amerikan konsolosluğunu bulup bir şekilde bu işi halletmem lazım. Neyse ki, seyahat çekimi dün bozdurmuştum. Soyuldum derim, zaten Amerikalılar her zaman soyulmuyor mu? Abartılacak bir şey değil. Zamanım var. Oteldeki masrafları ayrılacağım güne kadar tamamen ödedim, peki otelden ne zaman ayrılıyorum?</p>

  <p>Sinirlenmişti; ne zamana kadar burada kalacağını da unutmuş olduğunu fark etti. İlk defa kendisinde bir problem olup olmadığını düşünmeye başladı. Belki çok fazla çalışıyordu. Amerika’ya döndüğünde bu konuda bir doktora görünmesi gerekecekti.</p>

  <p>Telefon ahizesini kaldırıp resepsiyonu aradı. “Buyrun, efenim?” dedi resepsiyondaki adam.</p>

  <p>“1012 numaralı odadan arıyorum,” dedi Charles. “Unuttum da... Kontrol etmek için aradım. Rezervasyonum ne zamana kadar?”</p>

  <p>Telefonun diğer ucunda bir sessizlik hâkimdi. Bunun iyiye işaret olmadığını hissetti. Misafirlerin çoğu buradaki kalış sürelerini unutmayacak kadar yol yordam bilen düzgün insanlardı. Hangi ülkede olduğunu sorarsa resepsiyondaki adamın tepkisi ne olurdu acaba, diye düşündü. Histeri krizi geçirecekmiş gibi hissetti, ama kendini yatıştırmayı başardı.</p>

  <p>Adam konuşmaya başladığında sesi temkinli ve duygudan tamamen yoksundu. “Rezervasyonunuz bu geceden sonra bitiyor efenim,” dedi. “Kalış sürenizi uzatmak ister misiniz?”</p>

  <p>“Şey, hayır,” dedi Charles. “Amerikan konsolosluğunun nerede olduğunu söyleyebilir misin?”</p>

  <p>“Ülkenizle hiçbir bağlantımız yok efenim,” dedi resepsiyonist.</p>

  <p>Charles bir an için adamın ne kastettiğini anlayamadı. Sonra, “Peki, İngiliz konsolosluğu nerede?” diye sordu.</p>

  <p>Adam güldü ve hiçbir şey söylemedi. Görünüşe bakılırsa durumu açıklama gereği hissetmemişti. Charles, “Peki Avustralya konsolosluğu? Kanada?” gibi başka sorular sormaya niyetlenirken adam telefonu yüzüne kapattı.</p>

  <p>Charles dikkatlice ayağa kalktı. “Pekâlâ,” dedi boş odaya doğru. “Her şeyin bir sırası var.” İki bavulunu da dolaptan çıkardı ve içindekileri sırayla gözden geçirdi. Debbie’nin çantası hâlâ yerinde duruyordu, onun içindekileri de gözden geçirdi. Odadaki iki şiltenin altını, komodini ve banyodaki ecza dolabını da kontrol etti. Hiçbir şey bulamadı. Pekâlâ, o zaman. Debbie çalmıştı, çalmak zorunda kalmıştı. Ama neden? Giderken çantasını niye yanına almamıştı?</p>

  <p>İşe döndüğünde Debbie’yi orada bulup bulmayacağını merak ediyordu. Charles ile aynı koridorda birkaç ofis ötede çalışıyordu. Ortaklardan birinin sekreteriydi. Charles ona yol arkadaşlığı teklifinde bulunmuştu, ama koşulsuz ve şartsız bir birliktelik olacağını ve sadece yalnız seyahat etmek istemediği için ona bu teklifi yaptığını açıkça dile getirmişti. Bazen bu tarz ilişkiler cinsel bir ilişkiye dönüşür, geçen sene muhasebedeki Katya ile olduğu gibi, ama bazen dönüşmez. Bu yıl dönüşmedi mesela.</p>

  <p>Henüz endişelenecek bir durum yok, diye düşündü Charles bavulların üzerindeki kilitleri kapatırken. Böyle şeyler muhtemelen her zaman oluyordu. Havaalanına gidecekti. Muhakkak orada kayıtlar ve uçuş listeleri vardı ve Charles oradakilere her şeyi açıklayabilirdi. Kredi kartlarının yerinde olup olmadığını kontrol etmek için cüzdanına baktı, kartlar hâlâ cüzdanındaydı. Güzel, dedi. Şimdi bir bakalım reklamlar gerçekten doğru mu? Bütün dünyada geçerliliği var mı?</p>

  <p>O kadar kendinden emindi ki, otelde bir gün daha kalmaya karar verdi. Nasılsa parasını ödedim, diye düşündü. Belki de Debbie geri gelecek. Havlusunu omuzuna atarak aşağı indi.</p>

  <p>Yine aynı yüzler havuzun başında toplanmış oturuyordu. Miami’den gelen yaşlı kadınlar Millie ve Jean, sürekli kendi başlarına takılan yeni evli bir çift ve buradan geçerken mola veren bir otostopçu. Otostopçu o kadar eğlenceli biriydi ki, kimse ona kıyamadığı için burada olduğunu otel yönetimine bildirmemişti. Charles herkesi selamladı. Oturmadan önce bara margarita siparişi verdi.</p>

  <p>Etrafındaki insanların konuşmalarını duyuyordu. Jean, “Djuzban’a gittiniz mi hiç?” diye soruyordu havuz başına gelerek yanlarına oturan emekli çifte. “Dün otelin turuyla gittik. Pazar yeri gerçekten harika. Bu yüzüğü oradan aldım. Bak!” Yüzüğün gümüş taşları parlıyordu.</p>

  <p>“Djuzban’daki harabelerin oldukça güzel olduğunu duydum,” dedi emekli adam.</p>

  <p>“Aman, Harold,” dedi eşi. “Harold ülkedeki her kuleye tırmanmak istiyor.”</p>

  <p>“Hayır, dostum, harabe görmek istiyorsan Zabla’ya gideceksin,” dedi otostopçu. “Ama otobüsler oraya gitmiyor. Araba kiralaman lazım. Cehennemin dibinde, çölün tam ortasında, bozulmamış, el değmemiş. Eğer araban bozulursa, öldün bil. O yoldan günlerce kimse geçmez.”</p>

  <p>Harold’ın eşini o sıcakta bir titreme tuttu. “Eve gitmeden önce sadece biraz alışveriş yapmak istiyorum,” dedi. “Qarnatl’da deri almak için pazarlık yapabileceğimizi duydum.”</p>

  <p>“Qarnatl’da gördüğümüz tek şey iskambil destesi satmaya çalışan yerliler,” dedi Jean. Millie’ye dönerek, “Hatırlıyor musun? Neden Amerikalılar’ın kart oynamaya meraklı olduğunu düşündüklerini anlayamadım. Kartlar bizimkilere benzemiyordu bile.”</p>

  <p>Charles etrafında duyduğu egzotik isimleri dinlerken margaritasından bir yudum aldı. Bu isimlerin ona bir şey ifade etmediğini söyleseydi ne olurdu acaba? Hem de hiçbir şey. Ama mahcup olmak istemiyordu. Ne de olsa ele güne karşı rezil olmamak gerekirdi; görmüş geçirmiş, yol yordam bilen bir gezgin gibi görünmeliydi. Nasılsa bunun ne demek olduğunu en kısa zamanda keşfedecekti.</p>

  <p>Gün geçmek bilmedi. Charles bir margaritayı bitirip diğerini içiyordu. Havuzun etrafındaki grup dağıldığında, onları otelin restoranına kadar takip edip orta pişmiş bir biftek siparişi vermek yapılacak en doğal davranış gibi görünüyordu. Parasının bitmek üzere olduğunu fark etti. Sabah başka bir seyahat çeki bozdurması gerekecekti.</p>

  <p>Sabah tamamen ayık bir şekilde uyandığında, hemen ne yapması gerektiğini biliyordu. Komodinin üzerindeki cüzdanına uzandı, parmakları biraz titriyordu. Sevimsiz küçük bir çalı resminin olduğu beşlik kalmıştı sadece cüzdanında. Kendini biraz güçsüz hissediyordu. Belki bugün biri havaalanına gidiyordur. Muhtemelen. Ofistekiler duyduklarına inanamayacak.</p>

  <p>İki bavulunu da hazırladı. Debbie’nin küçük seyahat çantasını geri döner belki diye olduğu yerde bıraktı. Aşağı indiğinde her şeyden önce istemsiz olarak kafeye doğru yönelmişti. Birden açlığının daha da arttığını hissetti. “Affedersiniz,” dedi resepsiyondaki adama. “Buradan havaalanına kadar taksi ne kadar yazar?”</p>

  <p>“İngilizce bilmemek, efenim,” dedi adam. Buradaki yerlilerin çoğu gibi küçük ve koyu tenliydi. Dişlerinde kırmızı lekeler vardı.</p>

  <p>“İngilizce bilmiyorsun ha?” dedi Charles tiksintiyle. “Tanrı aşkına İngilizce bilmeyen birini neden işe alırlar ki zaten? Ne ka-dar?” dedi yavaşça. “Tak-si. Ha-va-a-la-nı.” Sesini gittikçe yükselttiğini fark etti. Görünüşe göre Debbie haklıydı.</p>

  <p>Adam omuzlarını silkti. Başka bir adam geldi yanlarına. Adamı gördüğünde içi rahatladı. “Buradan havaalanına taksi ne kadar yazar?”</p>

  <p>“Haa taksi,” dedi adam mesele çok önemli değilmiş gibi. “Çok fazla değil efenim. Sekiz, dokuz. Belki on beş.”</p>

  <p>“On beş mi?” dedi Charles. Havaalanını ve oradan buraya kadar nasıl geldiğini hatırlamaya çalıştı. “Beş değil mi?” Bir elini havaya kaldırarak parmaklarını gösterdi.</p>

  <p>Diğer adam güldü. “Ah, hayır efenim,” dedi. “On beş. Yirmi.” Omuzlarını silkti.</p>

  <p>Charles ümitsizlik içinde etrafına baktı. Resepsiyonun arkasındaki tabelada Otel Turları yazıyordu. Harabeler. Ücretsiz. “Harabeler,” diye tabelayı işaret etti, adamlardan biri bunu okuyabiliyor mu diye merak ederek. “Havaalanına yakın mı?” Harabelere gidip belki de bir araba bulabilirdi...</p>

  <p>“Yakın mı?” dedi diğer adam. Yine omuzlarını silkti. “Olabilir. Evet, sanırım öyle.”</p>

  <p>“Ne kadar yakın?” diye sordu Charles.</p>

  <p>“Yakın,” dedi diğer adam. “Evet. Çok yakın.”</p>

  <p>Charles iki bavulunu alarak turist kafilesini otobüs durağına kadar takip etti. Gördün mü, endişelenecek bir şey yok, hatta havaalanına bedavaya gidiyorsun, diye düşündü. Zaten taksi şoförleri hırsız.</p>

  <p>Bavulları otobüsün basamaklarından çıkarırken beceriksizce bir manevra yaptı. “Havaalanına gideceğim,” dedi otobüs şoförüne. Açıklama yapma gereği hissetmişti.</p>

  <p>“Tabii ki, efenim,” dedi şoför. Bir Amerikalı’nın bavullarının onu ilgilendirmediğini söyler gibi omuzlarını silkti. Cümlesinin sonuna Charles’ın anlamadığı bir kelime ekledi. Muhtemelen başka bir dilde söylemişti.</p>

  <p>Otobüs, otellerin önünde bulunan iki şeritli otoyoldan aşağı doğru yola çıktı. Kısa süre içinde yıkık dökük gecekonduları geçerek otelleri geride bırakmışlardı. Çöle doğru gidiyorlardı. Klima gürültüyle uğulduyordu. Isı dalgaları kumların üzerinde yayılıyordu.</p>

  <p>Yaklaşık bir saat sonra otobüs durdu. “Bir saatimiz var,” dedi şoför kötü İngilizcesiyle. Kapıyı açtı. “Bunlar Marmaz tapınağı. Çok eski. Bir saat.” Turistler tek sıra halinde otobüsten çıktı. Birkaçı merceklerini takıp kameralarını ayarlıyordu.</p>

  <p>Charles, bavulları yüzünden otobüsten çıkan son kişi oldu. Güneş yüzünden gözlerini kısarak etrafına bakıyordu. Beyaz mermerle kaplı kalın duvarlı tapınak kumun üzerine inşa edilmişti. İstemeden de olsa merak ederek otoparkı geçti. Ona bir şey göstermeye çabalayan yerliyi görmezden geldi. “Saf gümüş,” dedi ufak tefek adam Charles’ın arkasından. “Sadece sana özel fiyata.”</p>

  <p>Tapınağın önünde mermeri çatlamış bir havuz vardı, içinde su yoktu. Çölün ortasındaki bu yere su taşımış, Ay’ı sararmış mermere hapsetmiş bu insanlar kimdi? Öte yandan ziyaret ettiği diğer turistik yerler, Partenon’u inşa eden Yunanlar, piramitleri inşa eden Mayalar hakkında ne kadar bilgiye sahipti? Turist kafilesini tapınağa kadar takip etti. Tapınağa girdiğinde üstüne düşen serinlik Tanrı’nın bir nimetiydi.</p>

  <p>Odadan odaya geçti. Keyifliydi, bavullarının ağırlığını neredeyse hiç hissetmiyordu. Kırmızı, mavi ve yeşil renkteki parçalanmış mozaikleri, duvar kilimlerinin parçalarını, kubbeleri, çeşmeleri, kuleleri, yüz kişinin ağırlanabileceği beyaz yemek salonunu gördü. Yerlilerden biri küçük bir odada Amerikalılara mermerden yapılmış bir heykeli anlatıyordu.</p>

  <p>“Bu, güneş Tanrısı,” dedi yerli. “Ve bir sonraki odada Ay Tanrıçası var. Ay, tamam? Sonra gidip onu göreceğiz. Yılda bir kere, yılın sonunda, iki heykel... heykel tamam?... dışarı çıkar. Rahipler dışarı çıkarır. Bunlar evlenir. Tanrıça’nın bebeği yeni yıldır.”</p>

  <p>“Ne kadar saçma,” dedi Charles’ın yanında duran kadın sessizce. Elinde bir seyahat rehberi tutuyordu. “Şu, dördüncü kral. Tapınağı o inşa etti. Güneş Tanrısı.” Küçümseyerek güldü.</p>

  <p>“Şey, seyahat rehberine bakabilir miyim bir dakikalığına?” diye sordu Charles. Rehberin kapağı umut vererek öne doğru çevrildi. Neredeyse ülkenin adını öğrenecekti.</p>

  <p>Kadın hızlıca saatine baktı. “Gitmem gerek,” dedi. “Otobüs bir dakika içinde kalkacak. Eşimi bulmam gerek. Üzgünüm.”</p>

  <p>Charles tapınaktan çıktığında otobüsü çoktan gitmişti. Hava daha serindi, ama sıcaklık çöl kumlarından yükselmeye devam ediyordu. Çok acıkmıştı. Otoparkın yanındaki yiyecek içecek standından soğuk bir içecekle bir sandviç almamak için kendini zor tuttu. “Kartlar?” dedi biri Charles’a.</p>

  <p>Charles döndü. Ufak tefek olan yerli “Tiraz!” gibi bir şey dedi. Sabah otobüs şoförü de aynı kelimeyi kullanmıştı. Sonra, “Kartlar?” dedi adam tekrar.</p>

  <p>“Nee!” dedi Charles sabırsızca, etrafta taksi var mı diye bakarken.</p>

  <p>“Eski zamanlardan kalma bir oyun seti,” dedi yerli. “Çok kutsal.” Nakışlı çantasından bir deste iskambil kâğıdı çıkardı ve Charles için kartları yaydı. Renkler oldukça parlaktı. “Hatıra,” dedi adam. Kırmızı lekeli dişlerini göstererek sırıttı. “Gezinden bir hatıra.”</p>

  <p>“Hayır, teşekkür ederim,” dedi Charles. Otoparkın dört bir yanında küçük yerliler turistlere yüzük, pipo, bluz ve nedendir bilinmez bir de iskambil destesi satmaya çalışıyorlardı. “Taksi?” dedi. “Buralarda taksi var mı?”</p>

  <p>Yerli omuzlarını silkti ve bir sonraki turiste geçti. Hava kararıyordu. Charles en yakındaki tur otobüsüne doğru gitti. Şoför otobüse yaslanarak kahverengi bir yaprağa sarılı küçük sigarasını içiyordu. “Nereden taksi bulabilirim?” diye sordu Charles şoföre.</p>

  <p>“Taksi yok,” dedi şoför.</p>

  <p>“Yok mu? Neden yok?” diye sordu Charles. Bu ülkeye katlanmak imkânsız. Buradan çıkarak bir uçağa binip margarita içmek ve güzelim Amerika’ya dönmek için sabırsızlanıyordu. Geçirdiği en kötü tatildi. “Arama yapmak için telefonunuzu kullanabilir miyim? Havaalanına gitmem gerek.”</p>

  <p>Otobüse binmek üzere olan bir kadın Charles’ı duydu ve durdu. “Havaalanı mı?” dedi. “Havaalanı buradan seksen kilometre uzakta. En az seksen. Seni o kadar uzağa götürecek bir taksi bulamazsın.”</p>

  <p>“Seksen kilometre mi?” diye sordu Charles. “Bana dediler ki... Bana otelde çok yakın olduğunu söylemişlerdi.” Bir an için özgüveni onu terk etmişti. Ne yapacağım şimdi? diye düşündü. Bavullarına yaslanarak eğildi.</p>

  <p>“Bak,” dedi kadın. Otobüs şoförüne dönerek, “Yerimiz var. Onu bizimle şehre geri götüremez miyiz? Sanırım geri dönen en son otobüs bizimki.”</p>

  <p>Şoför omuzlarını silkti. “Tiraz için, elbette. Her şey mümkün.”</p>

  <p>Eğer Charles bu otobüsle geri dönme fikriyle rahatlamamış olsaydı, bu olanlara çok sinirlenecekti. Tiraz da ne demekti? Embesil? İki bavullu adam? Kadını takip ederek otobüse bindi.</p>

  <p>“Buranın havaalanına yakın olduğunu düşündüğüne inanamıyorum,” dedi kadın. Koridor tarafındaki koltuklarda karşı karşıya oturuyorlardı. “Burası çölün ortası. Hiçbir şey yok burada. Harabeler olmasaydı kimse buraya gelmezdi bile.”</p>

  <p>“Bana otelde öyle söylediler,” dedi Charles. Bu konuyu daha fazla tartışmak istemiyordu. Artık görmüş geçirmiş, yol yordam bilen bir gezgin itibarını kaybetmişti. Meksika, Yunanistan ve Hawai hikâyeleriyle havuz başındaki insanlara hoşça vakit geçirten kişi değildi artık. İtiraf etmek zorundaydı. Otele geri dönüp birine bütün hikâyeyi anlatmalıydı. Belki Debbie’yi bulmaları için polisi ararlardı. Koca bir gün heba olmuştu ve hiçbir şey başaramadan başladığı yere geri dönmüştü. Çok yorgun hissediyordu, acıkmıştı.</p>

  <p>Ama otobüs durduğunda, ışıklarla aydınlatılmış sıra sıra otellerin bulunduğu yerde değildi. Yaklaşmakta oldukları alacakaranlıkta etrafını görebilmek için kendini zorladı. “Demiştin ki...” Kadına döndü. Yine aptalca bir şey söylemek istemiyordu. “Şehre gideceğimizi sanıyordum.”</p>

  <p>“Burası...” dedi kadın. Sonra Charles’ın ne demek istediğini anlayarak başını salladı. “Ha sen yeni şehre gitmek istiyorsun, turistik olana. Orası on beş kilometre kadar ileride; Herhangi bir taksi seni oraya götürür.”</p>

  <p>Charles yine otobüsten inen en son kişi oldu. Bu sefer ortaya atılan bu yeni fikir onu bavullardan daha çok yavaşlatmıştı. İnsanlar aslında yerlilerin yaşadıkları şehirlerde kalıyordu. Böyle yapıldığını duymuştu, ama sadece gençler bunu tercih ediyor sanmıştı. Öğrenciler, serseriler ve oteldeki otostopçu gibi diğer otostopçular... Bu kadın genç değildi ve oldukça cana yakın biriydi. Keşke ona teşekkür etmeyi unutmasaydım, diye düşündü.</p>

  <p>Charles, üzerinde beş yazan banknotu gösterip yeni şehre gitmek istediğini söylediğinde bulduğu ilk taksinin şoförü ona güldü. Charles’ın elindeki çek şoförün ilgisini hiç çekmedi. İkinci ve üçüncü taksi de onu yüzüstü bıraktı. Şehir motor yağı ve bayat balık kokuyordu. Saatler ilerliyordu, hava da biraz soğumuştu ve Charles gecenin bu saatinde dışarıda olduğu için tedirgin hissetmeye başladı. Yanında gezdirdiği iki bavul bazı hırsızlar için açık hedef haline gelmişti. Nereye gidecekti? Ne yapacaktı?</p>

  <p>Uzun bir süre içinde bastırmaya çalıştığı korku şimdi bütün bedenini sarmıştı. Koşmaya başladı. Şehrin dolambaçlı labirentinin içine doğru daldı. Hareket ettiği sürece nereye gittiğini hiç de umursamıyordu. Her yer kapalıydı, birkaç tane sokak lambası vardı. Ayak seslerinin, kepenkleri indirilmiş binalardan yayılan yankısını duyuyordu. Yolda gözleri altın gibi parlayan bir kedi kenara fırladı.</p>

  <p>Koştuktan uzun bir süre sonra yavaşlamaya başladı. “Tiraz!” diye fısıldadı bir adam terk edilmiş bir binadan. Charles’ın kalbi küt küt atıyordu. Dönüp bakmadı. İleride bir dükkânın önündeki ışıklar yanıyordu. Ivır zıvırla dolu dükkânın kapısı açıktı. Rehinci dükkânı.</p>

  <p>Rahatlamıştı, içeri girdi. Eski dergilerin, paslı fırın tepsilerinin ve çocuk kolyelerinin arasında kendine yer açtı. Tezgâhın arkasındaki adam onu izliyordu ama hiçbir şey söylemedi. Bavullarında bulunan her şeyi çıkardı. Lazım olan şeyleri ayırarak tekrar bavulun içine koydu. Diğer bavulu da tezgâhın arkasında duran adama verdi. Adam küçük bir masanın yanına giderek çekmecenin kilidini açtı. Çelikten bir kutu çıkararak eline aldığı paraları birer birer saydı ve bir miktarını Charles’a uzattı. Charles tek bir kelime etmeden kabul etti. Paraları saymaya zahmet bile etmedi.</p>

  <p>Bu parayla talaş ve susam yağı tadı veren bir yemek aldı, bir de eski bir otelde yatağı çökmüş bir oda tuttu. Tepedeki vantilatör bütün gece döndü durdu, çünkü vantilatörü nasıl kapatacağını bulamamıştı. Bir hamamböceği köşede durmuş sakin bir şekilde olup bitenleri izliyordu.</p>

  <p>Şehir gün ışığında daha farklı görünüyordu. Charles sabah dışarı baktığında, kadınlar şalları ve gümüş bileklikleriyle, erkeklerse elli yıl öncenin modası olan kıyafetlerle otelin önünden geçiyordu. Güneş parlıyordu. Kalbi ferahladı. Bugün havaalanına gitmeyi başaracağı gün olacaktı.</p>

  <p>Kollarındaki ağrıyı umursamadan fütursuzca sokakları dolaştı. Sakalı kaşınıyordu, çünkü dün gece paniğin vermiş olduğu bir dikkatsizlikle tıraş makinesini sattığı bavulun içine atmıştı. Omuzlarını silkti. Hâlâ satabileceği şeyler vardı. Bugün daha iyi bir rehinci dükkânı bulacaktı.</p>

  <p>Yıkık dökük evleri, pazarları, dilencileri, çocukları, araba garajlarını ve balık kızartması kokan loş restaurantları geçerek yürüdü. “Affedersiniz,” dedi bir faytona yaslanmış duran adama. “Nerede rehinci dükkânı bulabilirim biliyor musunuz?”</p>

  <p>Adam ve faytonu çeken at, kafasını kaldırıp baktı. “Gezinti, tamam?” dedi adam hevesli bir şekilde. “Meşhur abideler. Çok ucuz.”</p>

  <p>“Hayır,” dedi Charles. “Tefeci dükkânı. Anlıyor musun? Re-hin-ci dük-kâ-nı.”</p>

  <p>Adam omuzlarını silkti ve atının yelesini çekti. “İngilizce konuşmamak,” dedi son olarak.</p>

  <p>Başka bir adam Charles’ın arkasından gelerek “Rehinci dükkânı mı?” diye sordu.</p>

  <p>Charles hemen arkasını döndü, rahatlamıştı. “Evet,” dedi. “Biliyor musun?”</p>

  <p>“İki blok öteden sola dön, beş blok git. Hastanenin hemen karşısı,” dedi adam.</p>

  <p>“Hangi sokak orası?” diye sordu Charles.</p>

  <p>“Sokak mı?” dedi adam. Kaşlarını çattı. “İki blok aşağıdan sola dön.”</p>

  <p>“İsmi,” dedi Charles. “Sokağın ismi.”</p>

  <p>Adam Charles’ın şaşkınlığı karşısında kahkahalara boğuldu. Faytoncu da gülmeye başladı, ama muhtemelen ne konuştuklarını bile anlamamıştı. “İsmi mi?” diye sordu adam. “Siz turistler küçük çocuklarınıza isim koyar gibi sokaklarınıza da isim veriyorsunuz, öyle mi?” Gözlerini silerek gülmeye devam etti. Faytoncuya başka bir dilde hızlıca konuşarak bir şeyler söyledi.</p>

  <p>“Teşekkür ederim,” dedi Charles. İki blok yürüdü, sola döndü ve beş blok daha yürüdü. Adamın söylediği yerde ne hastane vardı ne de rehinci dükkânı. Çok az İngilizce konuşan bir adam büyük bir yangından bahsetti, ama Charles yangının geçen hafta mı birkaç yıl önce mi olduğunu anlayamamıştı.</p>

  <p>Ona yolu tarif eden adamın yanına dönmek için aynı yoldan geri yürümeye başladı. Birkaç dakika geçmeden tamamen kaybolmuştu. Sokaklar gitgide köhneleşiyordu ve bir ara gazete yığınlarının arasından koşan bir sıçan gördü. Yangın şehrin bu tarafında hızla yayılarak, yanmış ve hasar görmüş binaları yoldan geçenler için adeta bir açık hava müzesine çevirmişti. Eli yüzü pislik içindeki iki çocuk “Para, lütfen efenim! Yemek için para!” diye bağırarak yanına geldi. Onlardan kurtulmak için ara sokaklardan birine saptı.</p>

  <p>İleride, kıyafetleri makine yağından kapkara olmuş üç genç duruyordu. İçlerinden biri Charles’a doğru tıslayarak bir şeyler söyledi; kelimeler, çakan bir şimşek gibi ağzından hızla çıkıyordu. Bir diğeri elinde ileri geri salladığı bir parça zincir tutarak fısıldıyordu. “Dilinizi bilmiyorum,” dedi Charles, ama artık çok geçti. Üstüne çullanmışlardı.</p>

  <p>Gençlerden biri “El amak! El amak!” diye bağırarak Charles’ın elindeki bavulu çekip aldı. Diğeri ise karnına attığı yumrukla Charles’ı yere serdi. Bir an için nefes alamadı. Üçüncüsü Charles’ın ceplerini arıyordu. Cüzdanını ve seyahat çeklerini aldı. Charles hafifçe doğrulmaya çalıştı ama gençlerden ikincisi karnına vurarak onu tekrar yere devirdi. İçlerinden biri bağırarak bir şeyler söyledikten sonra hepsi birden sokaktan aşağı doğru koştu. Charles onu bıraktıkları yerde öylece yatıyor, nefes almakta zorlanıyordu.</p>

  <p>Daha önce gördüğü iki pis çocuk ve kıyafetle dolu bir sepeti kafasında dengede tutarak yürüyen yaşlı bir kadın yanından geçti. Birkaç dakika sonra sürünerek eski püskü, paslanmış bir arabaya yaslanıp doğruldu. Pantolonunun yırtıldığını ancak fark etmişti, yırtık ve yağ içindeydi. Bavulu ve içindeki kıyafetleri de alıp götürmüşlerdi.</p>

  <p>Polise gidip onlara bavulunun çalındığını söyleyebilirdi. Bavulun onların dilinde nasıl söylendiğini biliyordu, hırsızlardan biri bağırarak kelimeyi söylemişti. Amak. El amak. Birden bire karnına yediği yumruk gibi nefesini kesen bir şeyin farkına varmıştı. İngilizcedeki her kelimenin, bildiği her kelimenin bu tuhaf yabancı dilde bir karşılığı bulunuyordu. Aklınıza gelen her şey, el, aşk, masa, sıcak, bütün bu kelimeler bu yerlilere başka bir kelimeyle, İngilizce olmayan bir kelimeyle aktarılıyordu. Debbie bunu biliyordu ve işte bu yüzden dil öğrenme konusunda başarılıydı. Ama Charles bunun farkına yeni vardı. Tanıştığı herkesin bu saçmalığı bırakıp normal insanlar gibi konuşmaya başlamasını ummuştu hep.</p>

  <p>Yavaşça ayağa kalktı, karnındaki sızının geçmesi için kesik kesik nefes alıyordu. Bir süre sonra tekrar yürümeye başladı. Şehrin labirentinin derinliklerine doğru daldı. Sonunda küçük bir park bulup dinlenmek için banklardan birine oturdu.</p>

  <p>Hemen yanına bir yerli geldi. “Kart?” diye sordu. “Bak!” Nakışlı çantasını açtı.</p>

  <p>Charles iç geçirdi. Oradan uzaklaşmaya mecali yoktu. “Kart falan istemiyorum,” dedi. “Hiç param yok.”</p>

  <p>“Tabii ki yok,” dedi yerli. “Bak. Çok güzeller, değil mi?” Açık renkli kartları çimlerin üzerine yaydı. Charles bir beyzbol oyuncusu, falcı, öğrenci ve bilmediği bazı şekiller gördü. “Bak,” dedi yerli tekrar ve bir sonraki kartı çevirdi. “Turist.”</p>

  <p>Charles bavul taşıyan adam resminin olduğu kartı görünce gülmeden edemedi. Bu insanlar o kadar uzun süredir turistler tarafından ziyaret ediliyordu ki, artık turist, papaz ve joker gibi herkesin hakikatinin bir parçası, bir simgesi olmuştu. Karta yakından baktı. Bavullar tanıdık gelmişti ve turist... Çarpılmış gibi geriye sıçradı. Karttaki turist kendisiydi.</p>

  <p>Hemen ayağa kalkıp koşmaya başladı. Karnındaki sızıyı umursamıyordu. Yerli peşinden gelmedi.</p>

  <p>Bu olaydan sonra, her köşede bir kart satıcısının olduğunun farkına vardı. Onlardan kaçmak için sokağın karşısına geçse de arkasından sesleniyorlardı. “Tiraz, tiraz!” Bu kelimenin ne anlama geldiğini artık biliyordu. Turist.</p>

  <p>Güneş batıyordu, kurt gibi acıkmıştı. Sokakta çömelmiş oturan dilenci bir kadının etrafından dolanmıştı ki, köşede bekleyen bir kart satıcısı gördü. Artık çok geçti. Kart satıcısı ona bir şey uzattı, bir çeşit hamur işi, Charles hemen aldı hamur işini, o kadar acıkmıştı ki reddedemedi.</p>

  <p>Hamur işinin içinde et vardı ve çok lezzetliydi. Bu bir işaretmiş gibi yanından geçtiği diğer kart satıcıları da ona bir şeyler vermeye başladı. Şarap tulumu, kâğıda sarılmış bir parça balık... Satıcılardan birisi ona para verdi, bir iskambil destesinin maliyetinden çok daha fazlası. Hava kararıyordu. Aldığı parayla gece için bir oda kiraladı.</p>

  <p>Bir sonraki gün, kart satıcılarından biri onu köşede bekliyordu. “Pekâlâ,” dedi Charles adama. Saldırganlık dürtüsü bütün bedenini sarmıştı. “Pes ediyorum. Neler dönüyor burada?”</p>

  <p>“Bak,” dedi kart satıcısı. Kartlarını nakışlı çantasından çıkardı. “İşte burada.” Kaldırımın pisliğini, yanından geçen insanları, sokaklardan yayılan dumanı umursamadan kaldırıma çömeldi. Charles, satıcının yanına oturduğunda sokağın şişe kapaklarıyla döşenmiş gibi göründüğünü fark etti.</p>

  <p>Kart satıcısı kartları önüne açtı. “Bak,” dedi. “Önceden belli. Kartlar bizim kâhinimiz, gazetemiz, eğlencemiz. Her şey onları nasıl okuduğuna bağlı.” Charles adamın İngilizceyi nerede öğrendiğini merak etmişti, ama konuşmasını bölmek istemedi. “Görüyor musun?” dedi kartlardan birini çevirirken. “İşte buradasın. Turist. Bu şehre geleceğin önceden belliydi.”</p>

  <p>“Daha sonra ne oluyor?” diye sordu Charles. “Nasıl geri dönüyorum?”</p>

  <p>“Kartlara sormamız lazım,” dedi adam. Yavaşça başka bir kart çevirdi, Marmaz harabeleri. “Belki bir sonraki resim için beklemeliyiz.”</p>

  <p>“Bir sonraki... Kartlar aynı kalmıyor mu yani?”</p>

  <p>“Hayır,” dedi adam. “Sizin gazeteleriniz hep aynı mı kalıyor?”</p>

  <p>“Ama... Kartları kim basıyor?”</p>

  <p>Adam omuzlarını silkti. “Bilmiyoruz.” Başka bir kart çevirdi, genç sarışın bir kadın.</p>

  <p>“Debbie!” dedi Charles, irkilmişti.</p>

  <p>“Evet,” dedi adam. “Birlikte geldiğin kadın. Onu gitmesi için ikna ettik. Böylece şehre gelerek kehaneti yerine getirecektin. Sonra senin kâğıtlarını aldık, tiraz için çok önemli olan kâğıtları. Beni mazur görün ama seyahat etmek için çok saçma bir yöntem. Şehirde bizim için önemli olan kâğıtlar sadece kartlarımız ve biri kartlarını kaybederse yenisini ve daha fazlasını kolaylıkla elde edebilir.”</p>

  <p>“Sen... Pasaportumu sen mi aldın?” diye sordu Charles. İstese de o kadar kızgın hissetmiyordu. “Pasaportum ve uçak biletlerim? Neredeler?”</p>

  <p>“Ah,” dedi adam. “Onu kartlara sormalısın.” Çantasından bir deste çıkartarak Charles’a verdi. Charles hiçbir şey söyleyemeden adam ayağa kalkıp oradan uzaklaştı.</p>

  <p>Öğlen olduğunda Charles küçük parkı tekrar bulmuştu. Oturup kartları önüne yaydı. Kart satıcısının söyledikleriyle ilgili bir şey var mı diye merak ediyordu. Destesinde Debbie çıkmamıştı. O zaman satıcınınki erken basımdı ya da sonraki basım mı acaba?</p>

  <p>Kartları çözmeye çalışırken yanına Amerikalı bir çift geldi. “İşte yine o kartlardan,” dedi kadın. “Ne kadar tuhaf kartlar, bir türlü inanamıyorum. Sen ne kadara satıyorsun seninkileri?” diye sordu Charles’a. “Sokağın aşağısındaki adam on olur dedi.”</p>

  <p>“Sekiz,” dedi Charles tereddüt bile etmeden, kartları topladı.</p>

  <p>Kadın eşine baktı. “Pekâlâ,” dedi adam. Cüzdanından bir beşlik bir de üçlük çıkararak Charles’a verdi.</p>

  <p>“Teşekkür ederim, efenim,” dedi Charles.</p>

  <p>Adam homurdandı. “Bence çok iyi İngilizce konuşuyordu,” dedi kadın uzaklaşırlarken. “Sence de öyle değil miydi?”</p>

  <p>O günün ilerleyen saatlerinde bir kart satıcısı ona nakışlı bir çanta ve üç iskambil destesi daha verdi. Akşam olmadan destelerden iki tanesini satmıştı. Birkaç akşam sonra, kart satıcıları küçük parkta kartların yeni basımını beklerken onların arasına katıldı. Gece yarısı bir yerden ağır ağır çalan bir çan sesi duyuldu. Upuzun koyu ve güzel saçlara sahip bir kadın nakışlı şalını takmış gecenin karanlığından çıkageldi. Sessizce çantasındaki iskambil destelerini çıkardı. Gümüş bileklikleri ay ışığında parlıyordu. Charles’a on iki tane iskambil destesi verdi. Charles’ın etrafındakiler çoktan kutuları yırtarak açmış, kartları yayıp geçmişi, bugünü ve geleceği okuyorlardı.</p>

  <p>Yaklaşık üç yıl sonra Charles kart satmaktan sıkıldı. Herkesin çiğnediği kabuklu yemişi çiğnemekten dişleri kırmızılaşmıştı. Yaprağa sarılı sigarayı içmeyi de öğrenmişti. Diğerleri ona hep onun kadar iyi İngilizce konuşan birinin tur rehberi olması gerektiğini söylüyorlardı. Sonunda onlara hak verdi. Şu anda turist gruplarını Marmaz harabelerine götürerek onlara Güneş Tanrısını, Ay Tanrıçasını ve o gün ne uydurmak istiyorsa onu anlatıyor. Hangi ülkede yaşadığını ise hâlâ bilmiyor.</p>

  <p class="p20">Çeviren: Tuğçe Atacı</p>
</body>
</html>