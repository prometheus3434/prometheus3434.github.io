<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Ezgibent</span></p></h3>

  <p class="p15">Herkes buraya Merkez der. Daha uzun, idari tahsislerde kullanılan ve ansiklopedilerde türetmeleri analiz edilen başka bir ismi var, fakat kimse bunu kullanmıyor. Bombay’den Lima’ya, Spitsbergen’den Antarktika’nın madenlerine, Pluto’daki karakollardan Merkür’dekilere kadar her yerde adına Merkez denir. Amazon’un sislerinden, Sahra Çölü’nün kuru rüzgârlarından, uzay boşluğundan çıkıp, ite kaka bir bara ulaşıp “Ben Merkez’deyken...” diye konuşmaya başlarsan herkes sana dikkat kesilir.</p>

  <p>Merkez’in ne olduğunu açıklamak mümkün değildir, gerek de yoktur. Daha kollardaki bebeklerden, emekliliği dört gözle bekleyen yüz yaşını aşmışlara kadar herkes en az bir defa oraya gitmiştir ve gelecek yıl hatta bir sonraki yıl bir daha oraya gitmek için planlar yapar. Güneş Sistemi’nin tatil beldesidir. Burası, zeki planlamalarla, durmak bilmeyen bir iş gücüyle ve yatırılmış inanılmaz paralarla dönüşüme uğramış, dalgalanarak kilometrelerce uzanan Amerikan Orta Batı tarım arazisidir. İnsanlığın kültürel mirasının muazzam bir özetidir ve bir Anka kuşu gibi nedensiz ve ani bir şekilde, itici bir kültürel çürümenin küllerinden yirminci yüzyılın sonunda tekrar doğmuştur.</p>

  <p>Merkez; devasa, muhteşem ve görkemlidir. İlham verici, şaşırtıcı ve öğretici bir yerdir. Muazzamdır, kuvvetlidir ve tek kelimeyle her şeydir.</p>

  <p>Ve burayı ziyaret edenlerin çok azı bilse de, ya da umursamasa da, perilidir.</p>

  <p>Göklere doğru yükselen Bach Heykeli’nin, gözlem odasındasınız. Solunuzda, bir tepenin yamacında, Euripides oyunu için Yunan Tiyatrosu’nda toplanmış sabırsız seyircileri görebilirsiniz. Güneş ışığı, parlak renkli kıyafetlerin üzerinde oyunlar oynuyor. Hepsi hevesle, milyonların optiskop ile izlediğini, kendi gözleriyle görmek için can atıyorlar.</p>

  <p>Tiyatronun ilerisinde, Dante Heykeli’nin ve Michelangelo Enstitüsü’nün berisinde, iki tarafı ağaçlarla örülü Frank Lloyd Wright Bulvarı uzaklara doğru kıvrılıyor. Rheims Katedrali’nin aynısı olan iki kule ufukta yükseliyor. Hemen aşağısında ise, on sekizinci yüzyıl Fransız bahçelerinin ilginç peyzajını ve yakınındaki Moliere Tiyatrosu’nu görüyorsunuz.</p>

  <p>Bir el, kolunuza yapışıyor ve aniden, rahatsız olmuş bir şekilde dönüyorsunuz ve kendinizi yaşlı bir adamla yüz yüze buluyorsunuz.</p>

  <p>Yaşlanmış cildi kırışık ve yara izleriyle dolu. Kırlaşmış, parlayan ince telli saçları var. Kolunuzdaki el bir pençeye benziyor. Adama, sakat omzunun düşük duruşuna ve eksik kulağının korkunç yarasına bakıp, telaşla geri çekiliyorsunuz.</p>

  <p>Yuvarlarına çökmüş gözler sizi takip ediyor. Elini uzaktaki ufkun üstünden geçiriyor ve bazı parmaklarının kırılmış ya da düpedüz eksik olduğunu fark ediyorsunuz. Sesi cırtlak bir gülüş gibi. “Beğendin mi?” diye sorup size beklentiyle bakıyor.</p>

  <p>Şaşırmış bir şekilde, “Evet, tabii ki,” diye mırıldanıyorsunuz.</p>

  <p>Size doğru bir adım atıyor. Gözleri hevesle, yalvararak bakıyor. “Dedim ki, beğendin mi?”</p>

  <p>Kafanız karışmış olduğundan, dönüp giderken kafanızı sallamak dışında bir şey yapamıyorsunuz. Fakat başınızı sallamanız, tuhaf bir tepkiye sebep oluyor. Tiz bir kahkaha, masum ve çocukça bir gülümseme, bir zafer narası. “Ben yaptım! Hepsini ben yaptım!”</p>

  <p>Ya da, <i>Der Ring des Nibelungen</i>’in her gün oynandığı Wagner Tiyatrosu ile sabah, öğlen, akşam Shakespeare oyunlarının sergilendiği on altıncı yüzyıl Globe Tiyatrosu’nun yeniden inşa edilmiş binası arasındaki Platon Caddesi’nde duruyorsunuz.</p>

  <p>Bir el sizi dürtüyor. “Beğendin mi?”</p>

  <p>Eğer bir dizi övgü ile cevap verirseniz, yaşlı adam size sabırsızca bakar ve susmanızı bekledikten sonra tekrar sorar, “Dedim ki, beğendin mi?”</p>

  <p>Fakat onaylayıcı bir gülümseme ve kafa sallama, inanılmaz bir gurur, el kol hareketleri ve bağırışla karşılanır.</p>

  <p>Binlerce otelin lobilerinden birinde, istediğiniz herhangi bir kitabın size bedava kopyasının verildiği muhteşem kütüphanelerden birinin bekleme odasında, Beethoven Salonu’nun on birinci balkonunda, bir hayalet arada duraksayarak etrafta dolanır, bir kol yakalar ve ona bir soru sorar.</p>

  <p>Sonra da büyük bir gururla bağırır, “Ben yaptım!”</p>

  <p class="p19">Erlin Baque, kadının arkasında durduğunu hissetti, fakat dönmedi. Onun yerine öne doğru eğildi ve sol eli çokluakordan gümbürdeyen bir bas notası çıkarırken, diğer eli vakur bir melodi tıngırdattı. Işık hızıyla oynattığı elinin bir çevirişiyle, bir düğmeye dokundu ve ince cılız notalar birden daha dolgun, yankılanan ve neredeyse klarnet sesine benzeyen tonlara dönüştü. (“Fakat ne kadar da klarnetten uzak bir ses,” diye düşündü.)</p>

  <p>“Bunu tekrar yapmak zorunda mıyız Val?” diye sordu Baque.</p>

  <p>“Ev sahibi sabah buraya geldi.”</p>

  <p>Bir an duraksadı, sonra bir düğmeye dokundu, birçok düğmeye dokunmaya başladı ve bakır nefesli çalgılar korosundan çıkabilecek sesli tonlarla garip armoniler ördü. (Fakat ne kadar da çelimsiz, biçimsiz bir koroydu!)</p>

  <p>“Bize ne kadar zaman tanıyor?”</p>

  <p>“İki gün. Yemek sentezleyicimiz tekrar bozuldu.”</p>

  <p>“Güzel. Aşağıya in ve taze et al.”</p>

  <p>“Hangi parayla?”</p>

  <p>Baque yumruğunu indirdi ve çıkan bozuk sesleri bastırarak bağırdı. “Armonizör kiralamayacağım! Çalma tekniğimi bu dolandırıcılara kaptırmayacağım. Eğer benim ismimle bir reklam çıkacaksa, o reklam bestelenecek. Kulağa salakça ya da mide bulandırıcı geliyor olabilir, fakat o iş düzgün yapılacak. Çok bir şey değil Tanrı biliyor ki, ancak elimde kalan tek şey bu.”</p>

  <p>Yirmi beş senedir karısı olan soluk, çökmüş, yorgun kadına doğru yavaşça döndü ve öfkeyle baktı. Sonra bakışlarını çevirdi ve bunların, ne onun ne karısının suçu olduğunu kendi kendine tekrar etti. Sponsorların iyi reklamlara verdikleri para, kötü işlere verdikleri parayla aynı olunca...</p>

  <p>“Hulsey geliyor mu bugün?” diye sordu karısı.</p>

  <p>“Bana geleceğini söyledi.”</p>

  <p>“Ev sahibi için biraz para denkleştirebilsek...”</p>

  <p>“Ve yemek sentezleyicisi için. Ve yeni bir optiskop için. Ve yeni kıyafetler için. Tek bir reklam parasıyla yapılacak şeyler sınırlı.”</p>

  <p>Karısının uzaklaşıp, kapıyı açtığını duydu ve bekledi. Kapı kapanmadı. “Walter-Walter aradı,” dedi karısı. “<i>Vitrin</i> programında günün ezgibendi olarak seni sunacaklarmış.”</p>

  <p>“Ee? Para getirmiyor ki.”</p>

  <p>“İzlemek istemeyeceğini düşündüm, o yüzden Bayan Rennik’e onunla izleyeceğimi söyledim.”</p>

  <p>“Tamam, hadi git. İyi eğlenceler.”</p>

  <p>Kapı kapandı.</p>

  <p>Baque ayağa kalktı ve darmadağın duran çalışma masasına baktı. Nota kâğıtları, reklam cıngıl sözleşmeleri, kalemler, taslaklar, yarım kalmış besteler hepsi dağınık kümeler halinde duruyordu. Baque kendisine bir köşe açtı ve uzun bacaklarını masanın altında esneterek, tedirginlikle oturdu.</p>

  <p>“Tanrı’nın cezası Hulsey. Tanrı’nın cezası sponsorlar. Tanrı’nın cezası optiskop. Tanrı’nın cezası reklamlar,” diye mırıldandı.</p>

  <p>Bir şeyler bestele, dedi kendine. Sen dolandırıcı değilsin, sen bir ezgibentsin. Armonizörün tuşlarından uyduruk sesler çıkarıp, bir bilgisayarın senin yerine notaları tamamlamasına izin vermezsin. Sen bir müzisyensin, melodi işportacısı değil. Müzik bestele. Bir... bir sonat yaz çokluakor için. Kendine biraz zaman ayır ve bir şeyler bestele.</p>

  <p>Bakışları, cıngıl sözlerinin ilk satırlarına kaydı. “Eğer arabanız yerinde durmuyorsa, eğer uçup gidiyorsa...”</p>

  <p>“Kahrolası ev sahibi,” diye mırıldandı ve eline bir kalem aldı.</p>

  <p>Ufak duvar saati, saat başını haber verdi ve Baque optiskopu açmak için öne uzandı. Şişman yanaklı seremoni ustası yaltakça gülümsedi. “Karışınızda tekrar Walter-Walter duruyor bayanlar baylar. <i>Vitrin</i>’in bugünkü bölümünde reklam zamanı. Günümüzün en yetenekli ezgibentlerinden birinin reklamlarını yarım saat boyunca vereceğiz. Reklam bestecimiz...”</p>

  <p>Çokluakordan çıkan gürültülü, kulak tırmalayan, pirinç nefesli çalgı seslerinden oluşan giriş müziği çaldı.</p>

  <p>“Erlin Baque!”</p>

  <p>Baque’ın beş sene önce Tamper Peynirleri için yazdığı tuhaf, dalgalanan bir melodi geldi çokluakordan ve arkadan bölük pörçük alkış sesleri yükseldi. Nazal bir soprano şarkıyı söylemeye başladı ve Baque mutsuz bir şekilde inledi. “Peynirimizi dinlendiriyor, dinlendiriyor, dinlendiriyor, dinlendiriyor, dinlendiriyor, dinlendiriyoruz. Tıpkı eski zamanlardaki gibi...”</p>

  <p>Walter-Walter müziğin ritmiyle sahnede hoplayıp zıplıyor, seyircilerin arasına karışıp, umutsuz ev kadınlarından birini öpüyor ve atılan kahkahaları mutlulukla karşılıyordu.</p>

  <p>Çokluakordan bir başka giriş müziği çalmaya başladı ve Walter-Walter elleri başının üstünde sahneye çıktı. “Şimdi bunu bir dinleyin sayın seyirciler. Walter-Walter’ınız Erlin Baque ile, sizlerle birlikte.” Etrafa kuşkuyla bakındı, seyircilere doğru parmak ucunda yöneldi, parmağını dudaklarına götürdü ve sonra seslendi, “Bir zamanlar, Baque adında bir başka besteci yaşardı, fakat ismi B-A-C-H diye yazılırdı. Gerçekten kuvvetli bir ezgibentti. Bilenler bilir. Beş, altı ya da yedi yüzyıl önce yaşadı, o yüzden o Baque ile bizim Baque’ın birbirlerine çok <i>bakabildiklerini</i> söyleyemeyiz. Fakat Baque’ı dinlemek için zamanda geriye gitmemize gerek yok. Biz sahip olduğumuz Baque’ı seviyoruz. Değil mi?”</p>

  <p>Alkışlar. Haykırışlar. Baque sırtını çevirdi. Elleri titriyordu ve duyduğu iğrenme midesini bulandırıyordu.</p>

  <p>“Baque’ın reklamlarına, Baque’ın Köpüklü Sabun için yazdığı ufak başyapıtıyla başlıyoruz. Görseller Bruce Combs’a ait. İzleyin ve dinleyin!”</p>

  <p>Baque, ilk sabun ekranın önünden çaprazlama geçmeden hemen önce optiskopunu kapamayı başardı. Reklam sözlerini tekrar eline aldı ve aklından bir melodi yazmaya başladı.</p>

  <p>“Eğer arabanız yerinde durmuyorsa, eğer uçup gidiyorsa, uçup gidiyorsa, uçup gidiyorsa, Waring’e ihtiyacınız var!”</p>

  <p>Kendi kendine, havada uçuşan bir araba gibi savrulan, inip çıkan bir melodi mırıldandı. Buna kelime boyama denirdi eskiden. O zamanlar kelimeler ve tonların bir önemi vardı. B-A-C-H olan Baque cennet ve cehennem gibi muazzam konular bestelediği zamanlarda...</p>

  <p>Baque yavaş çalışıyordu. Arada çokluakorda armonik bir dize deniyor sonra vaz geçiyor, arabanın havada savrulurken çıkardığı sese eşlik edecek bir şey arıyordu. Ama sonra... hayır. Waring’ciler bunu sevmezdi. Arabalarının ses çıkarmadığını iddia ediyorlardı.</p>

  <p>Bu konsantrasyonu, ısrarcı kapı zili bozdu. Kapıya doğru, tarama sistemini açmak için yöneldi. Hulsey’nin şişman yüzü ona doğru gülümsüyordu.</p>

  <p>“Yukarı gel.” dedi Baque. Hulsey başını salladı ve kayboldu.</p>

  <p>Beş dakika sonra kapıdan içeri girdi, ağır vücuduyla tehlikeli derecede çöken koltuğun üstüne oturdu, yere evrak çantasını bıraktı ve yüzünü bir bezle sildi. “Of! Keşke daha alt katlarda oturuyor olsan. Ya da içinde modern araçların olduğu bir binada. Asansörler beni ölümüne korkutuyor!”</p>

  <p>“Taşınmayı düşünüyorum,” dedi Baque.</p>

  <p>“Güzel. Artık zamanı gelmişti.”</p>

  <p>“Fakat muhtemelen daha üst katlarda bir yer olur. Ev sahibi bana iki gün verdi.”</p>

  <p>Hulsey yüzünü ekşitti ve üzüntüyle başını salladı. “Anladım. Ağzımdaki baklayı çıkaracağım öyleyse. Sana-Sabun reklamı için çekin burada.”</p>

  <p>Baque çeki aldı, baktı ve kaşlarını çattı.</p>

  <p>“Lonca aylıkların birikmişti. Onları kazandığın paradan düştüm,” dedi Hulsey.</p>

  <p>“Tamam. Unutmuştum.”</p>

  <p>“Sana-Sabun ile çalışmayı seviyorum. Nakit parayı hemen veriyorlar. Çoğu şirket ay sonunu bekliyor ödeme için. Sana-Sabun birkaç değişiklik istedi ama yine de ödedi.” Evrak çantasını açtı ve içinden bir dosya çıkardı. “Erlin oğlum, bunda birkaç güzel parçan var. Beğendiler. Özellikle bastaki ‘köpük, köpük, köpük’ bölümünü. Önce şarkıcı sayısını azaltmışlardı, fakat sonra bunu dinleyince kararlarını değiştirdiler. Tam şurada anons için bir ara istiyorlar.”</p>

  <p>Baque düşünceli bir şekilde kafasını salladı. “Peki, anonsun arkasından “köpük, köpük” nakaratı sessizce devam etse?”</p>

  <p>“Kulağa hoş geliyor. Güzel bir kısım bu, buna ne demiştin?”</p>

  <p>“Nakarat.”</p>

  <p>“Hah, evet. Acaba neden diğer ezgibentler de böyle yazmıyor.”</p>

  <p>“Armonizörler böyle etkiler yaratamıyor. Onlar sadece armonize eder,” dedi Baque.</p>

  <p>“Arka planda çalması için otuz saniyelik “köpük”ten ver onlara. Beğenmezlerse kaldırırlar.”</p>

  <p>Baque onayladı ve notlarına ekledi.</p>

  <p>“Müzik grubuna gelirsek. Üzgünüm Erlin, ama Fransız kornosu çalacak birini alamıyoruz. O bölümü değiştirmen lazım.”</p>

  <p>“Korno çalacak kimse yok mu? Rankin neden olmuyor?”</p>

  <p>“Kara listeye alındı. Gösteri Sanatçıları Loncası onu temelli listeye aldı. Batı yakasına gidip bedava performans verdi. Kendi giderlerini bile karşılamış. Lonca böyle şeylere göz yumamaz.”</p>

  <p>“Hatırlıyorum.” dedi Baque sessizce. “Sanat Topluluğu Anıtları. Onlar için Mozart’ın bir boru konçertosunu çalmıştı. Son konserleriydi hem de. Keşke dinleyebilmiş olsaydım, çokluakordan olsa bile.”</p>

  <p>“Artık istediği kadar çalabilir fakat çaldığı hiçbir şey için para kazanamayacak. O boru kısmını çokluakor ile çıkarabilirsin ya da sana trompet çalan birini bulabilirim. Bir dönüştürücü kullanabilir.”</p>

  <p>“Etkisini bozar.”</p>

  <p>Hulsey güldü. “Senin dışında kimse farkı anlamıyor. Ben de fark edemiyorum. Keman ve çello çalanlarımız var. Daha ne istiyorsun?”</p>

  <p>“Londra Lonca’sının yok mu boru çalan birileri?”</p>

  <p>“Üç dakikalık bir reklam için onu buraya getirtmemi mi istiyorsun? Mantıklı konuş Erlin! Bunu yarın senden teslim alabilir miyim?”</p>

  <p>“Evet, sabaha hazır olmuş olur.”</p>

  <p>Hulsey evrak çantasına davrandı, tekrar yere bıraktı sonra kaşlarını çatarak öne doğru eğildi. “Erlin, senin için endişeleniyorum. Ajansımda yirmi yedi ezgibendim var. Aralarından en iyisi sensin. Hatta dünyanın en iyisi sensin ama en az parayı sen kazanıyorsun. Geçen seneki net kazancın iki bin iki yüzdü. Diğerlerinden hiçbiri on bir binden aşağı kazanmadı.”</p>

  <p>“Biliyorum,” dedi Baque.</p>

  <p>“Şunu bilmiyor olabilirsin ama. Hepsiyle aynı sayıda müşterin var. Bunu biliyor muydun?”</p>

  <p>Baque kafasını salladı. “Hayır bilmiyordum.”</p>

  <p>“Aynı sayıda müşterin var fakat hiç para kazanmıyorsun. Neden bilmek ister misin? İki sebepten dolayı. Bir reklam üzerinde çok zaman harcıyorsun ve fazla iyi yazıyorsun. Sponsorlar reklamlarından birini aylarca kullanabiliyor, hatta yıllarca, Temper Peynirleri’nde olduğu gibi. İnsanlar onları dinlemeyi seviyor. Bu kadar iyi yazmasan, daha hızlı çalışabilirsin, sponsorlar da daha fazla reklam müziklerine ihtiyaç duyarlar, böylece daha çok kazanırsın.”</p>

  <p>“Bunu daha önce düşündüm. Ben düşünmeseydim bile, Val bana bunu hatırlatıp dururdu. Fakat boşuna. Ben bu şekilde çalışabiliyorum. İyi reklamlar için sponsorların daha çok para ödemesinin bir yolu olsa...”</p>

  <p>“Öyle bir yol yok. Lonca buna izin vermez çünkü iyi reklamlar daha az iş anlamına gelir ve çoğu ezgibent iyi reklam müziği besteleyemiyor zaten. Ajansım için endişelendiğimi filan sanma. Tabii ki sen daha çok para kazanınca ben de daha çok kazanıyorum. Fakat diğer ezgibentlerimle ben gayet güzel geçinebiliyorum. Sadece, en iyi adamımın bu kadar az para kazanıyor olmasına üzülüyorum. Geçmişe çok takılıyorsun Erlin. Zamanını ve paranı bu antika şeylere harcıyorsun. Ne diyordun bunlara?”</p>

  <p>“Fonograf kayıtları.”</p>

  <p>“Evet işte. Bir de o müzik hakkındaki küflenmiş kitaplar. Müzik hakkında dünyadaki herkesten daha çok şey bildiğinden şüphem yok fakat bu sana ne kazandırıyor? Para olmadığı kesin. Sen en iyisisin ve hep daha iyi olmak için çabalıyorsun, fakat çabaladıkça daha az para kazanıyorsun. Her sene gelirin düşüyor. Arada sırada ortalama bir reklam yazsan olmuyor mu?”</p>

  <p>“Hayır. Böyle bir şeyle başa çıkamazdım,” dedi Baque sertçe.</p>

  <p>“Bir düşün derim.”</p>

  <p>“Sahip olduğum bu müşteriler... Bazı sponsorlar işimi gerçekten beğeniyor. Lonca izin verse daha çok ödeyebilirler. Loncayı bıraksam?”</p>

  <p>“Yapamazsın evlat. İşlerine bakamazdım o zaman. Bakmaya devam etsem, bu camiada uzun süre ayakta kalamam. Ezgibentler Loncası baskıyı arttırır, Gösteri Sanatçıları Loncası ile Şarkı Sözü Yazarları Loncası seni kara listeye alırdı. Jimmy Denton loncalarla çalışıyor. Senin yaptığın işleri optiskoptan kaldırırdı. Bütün müşterilerini kaybederdin, hem de hızla. Hiçbir sponsor bu belayla baş edecek kadar büyük değil. Hiçbiri de bununla uğraşmak istemez. Arada ortalama bir besteci olmaya çalış. Bir düşün.”</p>

  <p>Baque gözlerini yere dikmiş oturuyordu. “Düşüneceğim.”</p>

  <p>Hulsey ayağa kalkmak için çabaladı, Baque’ın elini kısaca sıktı ve dışarı çıktı. Baque arkasından kapıyı kapadı ve eski ufak fonograf kayıtları koleksiyonunu tuttuğu çekmeceyi açtı. Tuhaf ve mükemmel bir müzik.</p>

  <p>Baque hayatında üç defa yarım saatlik reklam müziği yazmıştı. Nadir de olsa arada on beş dakikalık işler de alıyordu. Genellikle beş dakika ya da daha kısa bir süre ile sınırlıydı. Fakat B-A-C-H gibi besteciler bir saat ya da daha uzun süren şeyler bestelemişti, hem de şarkı sözü olmadan.</p>

  <p>Ve gerçek enstrümanlar için yazıyorlardı. Aralarında, fagot, pikolo ve piyano gibi, artık çalınmayan enstrümanlar da vardı.</p>

  <p>“Tanrı’nın cezası Denton. Tanrı’nın cezası optiskop. Tanrı’nın cezası loncalar.”</p>

  <p>Baque, üstünde Bach’ın ismini taşıyan diski bulana kadar çekmeceyi dikkatlice karıştırdı. <i>Magnificat.</i> Sonra, dinlemek için kendini fazla mutsuz hissettiğinden, geri koydu.</p>

  <p>Senenin başında Gösteri Sanatçıları Loncası, son obua çalan adamı kara listeye almıştı. Şimdiyse son boru çalanı almışlardı ve bu günlerde enstrüman çalmasını öğrenen genç kolay bulunmuyordu. Neden öğrensinler zaten? Günümüzde reklamlara çok güzel cıngıllar çalabilen ve sanatçının bir emek harcamasını gerektirmeyen birçok alet vardı. Çokluakor çalanlar bile azalmaya başlıyordu ve müzisyenin nasıl bir şey çalmak istediği konusunda belli bir tarzı yoksa çokluakor kendi kendine bile müzik yapabilirdi.</p>

  <p>Kapı açıldı ve Val aceleyle içeri girdi. “Hulsey...”</p>

  <p>Baque ona çeki uzattı. Val çeki hevesle aldı, baktı ve hayal kırıklığı içinde başını kaldırdı.</p>

  <p>“Lonca aylıklarımı ödememişim,” dedi Baque.</p>

  <p>“Neyse, biraz idare eder.” Sesi durgundu. Sanki bir tane daha hayal kırıklığının önemi yoktu. Birbirlerine huzursuz bir şekilde baktılar.</p>

  <p>“<i>Marigold ile Güne Başlayın</i>’ın başını izledim biraz. Senin reklam müziklerinden bahsediyordu,” dedi Val.</p>

  <p>“Yakında Tüt-Tütün reklamcılarından haber alırım. Belki ev sahibini, bize bir hafta kadar daha vermesi için ikna edebiliriz. Şimdi biraz dışarıda dolaşmaya çıkıyorum.”</p>

  <p>“Daha sık dışarı çıkmalısın...”</p>

  <p>Val’in sözünü yarıda keserek arkasından kapıyı kapadı. Devamında ne diyeceğini biliyordu. Bir yerde iş bul. Günde birkaç saatliğine evden çıksan sana iyi gelir. Boş zamanlarında cıngıl yaz. Nasılsa yarı zamanlı çalışmak da aynı parayı getiriyor. En azından biraz para denkleştirebilene kadar yap o işi. Peki, sen yapmak istemiyorsan ben yaparım.</p>

  <p>Fakat hiçbir zaman yapmadı. Herhangi bir işverenin, kadıncağızın cılız vücuduna ve çökmüş yüzüne bakması yeterliydi. Baque da daha iyi bir muamele beklemiyordu kendisi için.</p>

  <p>Çokluakor çaları olarak bir yerde işe girebilir ve iyi bir maaş alabilirdi. Fakat bu durumda Gösteri Sanatçıları Loncası’na girmesi gerekirdi. Bu da Ezgibentler Loncası’ndan çıkması anlamına gelirdi. Yani performans ile bestecilik arasında bir seçim yapması gerekiyordu. Loncalar ikisini birden yapmasına izin vermezdi.</p>

  <p>“Tanrı’nın cezası loncalar, Tanrı’nın cezası reklamlar!”</p>

  <p>Sokağa indiğinde, durup bir süreliğine, yürüyen bantların üstünde hızlıca ilerleyen insanları izledi. Birkaçı ona şöyle bir bakıp, uzun boylu, çelimsiz, kel ve üstüne olmayan, yıpranmış, takım elbiseli bir adam gördü. Karşılarında kötü bir mahalleden gelen avare bir adam gördüklerini düşüneceklerini biliyordu Baque. Sonra hepsi kafalarını çevirip yazdığı cıngıllardan birini kendi kendilerine mırıldanarak yollarına devam edeceklerdi.</p>

  <p>Sırtını kamburlaştırarak hareketsiz yaya kaldırımının yanından yürümeye başladı. Kalabalık bir restorana gelince içeri girdi, kenarda bir masa buldu ve bir bira sipariş etti. Karşı duvarda, aralıksız olarak reklamların gösterildiği kocaman bir optiskop ekranı duruyordu. Etrafındaki diğer müşteriler de yemeklerini yerken ekranı izliyor ve şarkıları dinliyordu. Bazısı müziğin ritmiyle başını sallıyordu. Dans pistindeki birkaç genç çift, reklamdaki müziklere uygun şekilde kıvrakça adımlarını değiştiriyorlardı.</p>

  <p>Baque onları hüzünle izliyor, işlerin nasıl bu hale geldiğini merak ediyordu. Biliyordu ki bir zamanlar dans etmeye özel müzikler ve enstrümanlar vardı. Binlerce insan bunları dinlemeye konserlere gidiyor, sanatçıları izlemek dışında bir şey yapmadan koltuklarında oturuyorlardı.</p>

  <p>Hepsi yok olmuştu. Sadece müzik değil sanat, edebiyat ve şiir de bitmişti. Bir zamanlar dedesinin okul kitaplarında gördüğü tiyatro oyunları artık unutulmuştu.</p>

  <p>James Denton’ın Uluslararası Optiskop Kanunu, insanların aynı anda bakıp dinlemesini gerekli kılıyor ve toplum ilgisinin uzun programları kaldıramayacağını söylüyordu. Bu yüzden reklamlar vardı.</p>

  <p>Tanrı’nın cezası reklamlar!</p>

  <p>Val bir saat sonra eve döndüğünde Baque, kitapların hâlâ kâğıtlara basıldığı dönemden kalan yıpranmış koleksiyonun durduğu plastik dolabın karşısında oturmuş öylece duruyordu. Çeşitli biyografiler, müzik tarihi üzerine kitaplar ve müzik teorisi ve bestecilik hakkında teknik kitaplar... Val etrafta iki defa göz gezdirdikten sonra onu anca fark etti. Sonra tedirgin bir şekilde karşısına geçti. Solgun yüzünden hüzün okunuyordu.</p>

  <p>“Yemek sentezleyicisini tamir etmeye biri gelecek.”</p>

  <p>“Güzel,” dedi Baque.</p>

  <p>“Fakat ev sahibi beklemek istemiyor. İki güne ona, ödeme yapmaz, bütün borcumuzu ödemezsek, evden atılıyoruz.”</p>

  <p>“Atılalım.”</p>

  <p>“Nereye gideceğiz? Ön ödeme yapmadan hiçbir yerde kalamayız ki.”</p>

  <p>“Hiçbir yerde kalmayalım öyleyse.”</p>

  <p>Val hıçkırıklar içinde yatak odasına koştu.</p>

  <p class="p19">Ertesi sabah Baque, Ezgibentler Loncası’ndan çıktı ve Gösteri Sanatçıları Loncası’na kaydoldu. Haberleri duyunca, Hulsey’nin şişman yüzü düştü. Baque’a lonca kaydı için ve ev sahibini susturmaya yetecek kadar para ödünç verdi ve Baque’ı ofisinden çıkarırken üzüntüsünü süslü kelimelerle dile getirdi. Baque biliyordu ki, Hulsey, Baque’ın müşterilerini hızlıca diğer ezgibentlerine dağıtacaktı. Daha hızlı çalışan ve o kadar iyi beste yapamayan ezgibentlere...</p>

  <p>Baque Loncalar Dairesi’ne gitti ve bir çokluakor işi alabilmek için beş saat bekledi. Sonunda sekreterin odasına çağırıldı ve hızlıca bir sandalyeye oturtuldu. Sekreter ona şüpheyle baktı.</p>

  <p>“Yirmi sene önce Gösteri Sanatçıları Loncası’na üyesiymişsiniz, sonra bir ezgibent olmak için çıkmışsınız, öyle mi?”</p>

  <p>“Doğru,” dedi Baque.</p>

  <p>“Üç senenin sonunda kıdeminizi kaybettiniz. Bunun farkındasınız değil mi?”</p>

  <p>“Biliyordum fakat önemli olduğunu düşünmemiştim. Etrafta iyi çokluakor çalabilen kişi yok.”</p>

  <p>“Etrafta iyi işler de yok. En aşağıdan başlamanız gerekecek.” Bir parça kâğıda bir şeyler yazdı ve Baque’a uzattı. “Bunun iyi maaşı var. Fakat kimse orada uzun süre çalışamıyor. Lankey ile çalışmak kolay değildir. Onu çok rahatsız etmezseniz... Neyse göreceğiz.”</p>

  <p>Baque yürüyen banta binip New Jersey Uzay Limanı’na gitti, yolunu kaybedip eski gecekondularda dolandı ve nihayet çalışacağı yeri limanın dibinde buldu. Bina geçmişte bir zaman yanmıştı. Otlarla kaplanmış harabelerin içinden kırık dökük duvarlar yükseliyordu. Duvarlardan biri, bir yarık oluşturuyordu. Orada aşağıya inen basamaklar vardı. Üstünde ise kocaman bir tabela rengârenk harflerle limanı işaret ediyordu. The Lankey-Pank Out.</p>

  <p>Baque kapıdan içeri adım attı ve burnuna gelen dünya dışı kokular karşısında duraksadı. Lunar Mare Crisium’daki robot kubbelerinde yetiştirilen yapraklardan çıkan lavantalı tütünün dumanı, tavanla yer arasında bir çarşaf gibi havada asılı duruyordu. Mars yosunlarıyla karıştırılmış bir viski olan <i>bomba</i>, kokusuyla Baque’ı afallattı. Kabadayı gibi duran uzaycılardan ve bir o kadar tehditkâr görünen fahişelerden oluşmuş ufak gruplara bir göz gezdirirken, iri yarı kapı görevlisi yara izleriyle dolu suratıyla karşısına dikildi.</p>

  <p>“Birini mi aramıştın?”</p>

  <p>“Bay Lankey’yi.”</p>

  <p>Güvenlik, barı işaret edip sesli adımlarla gölgelerin içine yeniden karıştı. Baque bara doğru ilerledi.</p>

  <p>Lankey’nin kim olduğunu tahmin etmekte hiç zorlanmadı. Patron barın arkasında yüksek bir bar taburesinde oturuyordu. Odanın loş, dumanlı ışığında soluk yüzü, daha da amansız görünüyordu. Adam dirseğini bara dayadı, kıllı elindeki kalan iki parmağıyla düzleşmiş burnunu ovdu ve Baque yaklaşınca kel kafasını kaldırarak onu soğuk gözlerle süzdü.</p>

  <p>“Ben Erlin Baque,” dedi Baque.</p>

  <p>“Evet. Çokluakor çalıyorsun. Peki gerçekten çalabiliyor musun?”</p>

  <p>“Evet, tabii ki de çala-”</p>

  <p>“Hepsi öyle der. Son on senedir gerçekten çalabilen sadece iki kişiyle karşılaştım. Buraya gelenler genelde aleti otomatiğe alıp tek parmakla bir şeyler çalabileceklerini düşünüyorlar. Ben o çokluakorun çalınmasını istiyorum ve şimdiden söyleyeyim eğer yeterince iyi çalamıyorsan hemen eve dönebilirsin. Benim çokluakorumda otomatik çalma özelliği yok. Çıkarttırdım.”</p>

  <p>“Çalabiliyorum,” dedi Baque.</p>

  <p>“Peki. Bir reklam çalman yeter anlamamız için. Lonca burayı dördüncü sınıf kategorisine koyuyor fakat iyi çalabilirsen sana birinci sınıf maaşı veririm. Eğer gerçekten iyi çalabiliyorsan, sana loncadan habersiz yüklü bahşişler de vereceğim. Çalışma saatleri akşam altıdan sabah altıya kadar. Fakat birçok molan olacak ve eğer acıkacak ya da susayacak olursan söylemen yeterli. Alkol konusunda dikkatli ol. Ne kadar iyi çalıyor olursa olsun sarhoş bir çokluakorcuya tahammülüm yok. Rose!”</p>

  <p>İkinci kez seslendi ve odanın yan tarafındaki kapıdan bir kadın içeri girdi. Üstünde rengi solmuş bir sabahlık vardı ve düğüm olmuş saçları dağınık bir şekilde omuzlarına dökülüyordu. Ufak güzel yüzünü Baque’a çevirdi ve onu açıkça baştan ayağa süzdü.</p>

  <p>“Ona çokluakoru göster,” dedi Lankey.</p>

  <p>Rose eliyle gelmesini işaret etti ve Baque onu odanın öbür ucuna kadar takip etti. Birden şaşkınlıkla durdu.</p>

  <p>“Ne oldu?” diye sordu Rose.</p>

  <p>“Optiskop yok!”</p>

  <p>“Hayır yok. Lankey uzaycıların sabun köpüğü ve arabalardan başka bakacak daha iyi şeylerinin olduğunu söylüyor. Benim gibi şeylere mesela,” diye kıkırdadı Rose.</p>

  <p>“Optiskopu olmayan bir restoran hiç görmemiştim.”</p>

  <p>“Buraya gelene kadar ben de duymamıştım. Fakat Lankey, bana ve iki kişiye daha reklam şarkılarını söylettiriyor. Sen de bizimle çokluakoru çalacaksın. Umarım becerebilirsin. Bir haftadır çokluakor çalacak kimsemiz yok ve onsuz şarkı söylemek çok zor.”</p>

  <p>“Becerebilirim merak etme,” dedi Baque.</p>

  <p>Diğer restoranlarda üstünde optiskopun bulunduğu, uzun geniş bir platform odanın bir tarafını kaplıyordu. Baque duvarda ekranın nereden söküldüğünü görebiliyordu. “Koloninin henüz optiskopları yokken Lankey, Mars Limanı’nda bir yer işletiyordu. Müşterileri nasıl eğlendireceği konusunda kendi fikirleri var. Odanı görmek ister misin?”</p>

  <p>Baque çokluakoru inceliyordu. Alet yıpranmıştı ve birkaç kavganın izini taşıyordu. Filtre düğmelerine bastı ve kendi kendine küfür etti. Sadece flüt ve keman düğmeleri düzgün çalışıyordu. Sonuç olarak günün on iki saatini filtresiz bir çokluakorun çıkardığı çarpık tonlarla geçirecekti.</p>

  <p>Rose, “Odanı görmek ister misin?” diye tekrar sordu. “Saat daha beş. İşe başlamadan dinlenebilirsin.”</p>

  <p>Rose ona barın arkasında duran sıkış tepiş bir oda gösterdi. Sert bir minderin üzerine uzandı ve rahatlamaya çalıştı, fakat birden saat altı oldu ve Lankey kapısında belirdi.</p>

  <p>Baque çokluakorun başına oturdu ve sabırsızca tuşlarla oynadı. Endişeli değildi. Reklamlar hakkında bilmediği şey yoktu ve müzikle bir sorun yaşamayacağını biliyordu. Fakat ortam onu rahatsız ediyordu. Duman yoğunlaşmıştı ve yanan gözlerini kırpıştırıyor, derin nefes aldığında viskinin kokusu burnuna geliyordu.</p>

  <p>Hâlâ az sayıda müşteri vardı. Erkekler, kirli gri üniformalı mühendislerden, hava atan pilotlardan ve ortamı çok takmayan sadece ağır içki seven sivillerden oluşuyordu. Ve kadınlar... Odadaki her erkek başına iki kadın düşüyordu.</p>

  <p>Birden adamlar ayaklarını yere vurmaya ve ıslık çalmaya başladı. Lankey, Rose ve diğer şarkıcılarla platforma çıkmıştı. Baque ilk başta dehşetle kadınların çıplak olduğunu sandı, fakat daha yakından bakınca ince plastik kostümler giydiklerini gördü. Lankey’nin haklı olduğunu düşündü. Uzaycılar, bir optiskoptan reklam izlemektense bu görüntüye bakmayı tercih ederdi.</p>

  <p>“Rose’u tanıyorsunuz. Bu Zanna ve Mae. Haydi, başlayalım,” dedi Lankey.</p>

  <p>Platformdan indi ve kızlar çokluakorun etrafında toplandı. Rose, “Hangi reklamları çalmayı biliyorsun?” diye sordu.</p>

  <p>“Hepsini biliyorum.”</p>

  <p>Rose ona şüpheyle baktı. “Önce hep beraber sonra sırayla şarkı söyleyeceğiz. Hepsini bildiğinden emin misin?”</p>

  <p>Baque aleti açtı ve bir tuşa bastı. “İstediğiniz reklamı söyleyin, çalabilirim.”</p>

  <p>“Peki, Leziz-Bira reklamıyla başlayacağız. Şöyle bir şey.” Kendi kendine şarkıyı mırıldandı. “Bunu biliyor musun?”</p>

  <p>“Ben besteledim,” dedi Baque.</p>

  <p>Beklediğinden daha iyi şarkı söylüyorlardı. Onlara kolaylıkla eşlik ederken bir yandan müşterileri izliyordu. Kafalar şarkı eşliğinde sallanıyordu; o da havadaki atmosferi yakalayarak deney yapmaya karar verdi. Parmakları kısa kısa devam eden bir bas ritmi çalmaya başladı, sonra dikkatlice üzerinde oynayarak ritmi uzattı. Melodiden ayrılıp, kızları şarkılarıyla baş başa bıraktı ve tuşlar arasından ritme uyacak bir düğme aradı.</p>

  <p>Ayaklar yere vurmaya başladı. Kadınların vücutları oradan oraya sallanıyordu ve Baque, müziğin ritmiyle kendini ileri geri sallanırken buldu. Kızlar şarkılarını bitirdi, fakat Baque’ın çalmaya devam ettiğini görünce yeni şarkıya başladılar. Uzaycılar artık ayağa kalkmış el çırpıp müzik eşliğinde sallanıyordu. Bazısı kadınları kucaklayıp masaların dar aralıklarında dans etmeye başlamıştı. Sonunda Baque kendini müziği bitirmeye zorladı ve nefes nefese kalmış bir şekilde alnındaki teri silerek çöktü. Kızlardan biri sahnede bayıldı. Diğerleri onu ayağa kaldırdı ve üçü coşkulu alkışlar eşliğinde gözden kayboldu.</p>

  <p>Baque omzunda bir el hissetti. Lankey’ydi. Çirkin, ifadesiz suratı Baque’a baktı, çığırından çıkmış müşterilere döndü sonra ona tekrar baktı. Başını onaylarcasına salladı ve gitti.</p>

  <p>Rose tek başına geri döndü. Hâlâ nefes nefeseydi. “Sally Ann Parfümleri reklamına ne dersin?”</p>

  <p>Baque reklamı hatırlamaya çalıştı fakat herhangi bir Sally Ann Parfümleri şarkısı hatırlayamayınca üzüldü. “Bana sözlerini söyle.” Rose melodisiz sözleri okudu. Sally Ann kullanmayan bir kızın trajik aşkı hakkında bir hikâyeydi. “Şimdi hatırladım. Onları ağlatalım mı? Sadece buna odaklanalım. Üzücü bir hikâye... onları ağlatacağız.”</p>

  <p>Rose çokluakorun başında durdu ve hüzün dolu bir şekilde şarkıyı söylemeye başladı. Baque sade, titrek bir eşlik uydurdu ve ikinci dizeye geçtiklerinde ağır bir melodi yarattı. Uzaycılar sessiz bir şekilde onları izliyordu. Erkekler ağlamadı, ama bazı kadınlar sesli bir şekilde burunlarını çekiyordu ve Rose şarkıyı bitirdiğinde etraf sessizliğe bürünmüştü.</p>

  <p>“Çabuk! Biraz neşelendirelim. Başka bir reklam söyle. Herhangi birini!” diye fısıldadı.</p>

  <p>Rose, Kabarık-Ekmek reklamını söylemeye başladı ve Baque hareketli ritmiyle eşlik ederek uzaycıları tekrar ayaklandırdı.</p>

  <p>Kızlar sırayla şarkı söylerken Baque dışarıdan müşterileri gözlemledi. Parmaklarından geçen güce inanamıyordu. Müşterileri bir duygudan diğerine götürüyor, doğaçlama yoluyla deneyler yapıyordu. Aklı tereddüt ederek bir düşünceyi kurcalıyordu.</p>

  <p>Sonunda Rose, “Mola zamanı. Bir şeyler yesen iyi olur,” dedi.</p>

  <p>Bir buçuk saat boyunca çalmak Baque’ı bitkin düşürmüştü ve bütün gücü ve duyguları alınmış gibiydi. Akşam yemeğinin olduğu tepsiyi kayıtsızca aldı ve ufak odasına götürdü. Aç hissetmiyordu. Şüpheyle yemeği kokladı, sonra tattı ve hepsini midesine indirmeye başladı. Aylarca sentetik yedikten sonra nihayet gerçek yemek yiyordu!</p>

  <p>Yemeğini bitirdiğinde bir süre minderin üstünde oturdu ve gösteriler arasında kızların ne kadar zamanı olduğunu merak etti. Sonra da Lankey’yi aramaya koyuldu.</p>

  <p>“Boş oturmayı sevmiyorum. Çalsam olur mu?”</p>

  <p>“Kızlar olmadan mı?”</p>

  <p>“Evet.”</p>

  <p>Lankey dirseklerini bara, çenesini yumruğuna dayadı ve boş gözlerle karşı duvarı izlemeye başladı. “Kendin mi şarkı söyleyeceksin?” diye sordu sonunda.</p>

  <p>“Hayır. Sadece çalacağım.”</p>

  <p>“Şarkısız? Sözler olmadan?”</p>

  <p>“Evet.”</p>

  <p>“Ne çalacaksın?”</p>

  <p>“Reklam cıngılları. Ya da doğaçlama.”</p>

  <p>Uzun bir sessizlik oldu. “Kızlar olmadan işleri götürebileceğine inanıyor musun?”</p>

  <p>“Tabii ki yapabilirim.”</p>

  <p>Lankey karşı duvara bakmaya devam etti. Kaşlarını çattı, gevşedi sonra tekrar çattı. “Peki. Bunun neden daha önce aklıma gelmediğini düşünüyordum da,” dedi.</p>

  <p>Kimseye fark ettirmeden Baque çokluakorun başına oturdu. Hafifçe çalmaya başladı, müziği arka planda, odayı dolduran konuşmaları bölmeden çalıyordu. Sesi yükselttikçe, yüzler ona doğru dönmeye başladı.</p>

  <p>İlk defa sözsüz reklam müziği dinleyen bu insanların ne düşündüğünü merak ediyordu. Sözleri olmayan müzik. Müşterileri dikkatlice süzdü ve hepsinin ilgisini kendine çektiğini fark edince tatmin oldu. Şimdi, sadece çokluakorun sade tonlarıyla bu güruhu ayaklandırabilecek miydi? Melodiye bir ritim ekledi ve tempo tutmaya başladı.</p>

  <p>Sesi biraz daha yükseltince Rose kapıdan içeri girdi ve platforma koştu. Yüzünden şaşkınlık okunuyordu.</p>

  <p>“Merak etme. Sadece kendimi eğlendirmek için çalıyorum. Hazır hissedene kadar gelmene gerek yok,” dedi Baque.</p>

  <p>Rose başını salladı ve geri döndü. Platformun yanında duran kırmızı suratlı bir uzaycı yukarı dönüp Rose’un genç bedenine pis pis baktı. Baque, müşterinin suratındaki şehvet ifadesini inceledi ve onu aynı şekilde ifade edecek bir tuş aradı. Bu mu? Ya da bu? Veya...</p>

  <p>Bulmuştu. Kendini ritme kaptırdı. Ayağı ses kontrolünün üstüne kuvvetle bastı ve müşterileri izledi.</p>

  <p>Odadaki bütün gözler durduğu yere çevrilmişti. Barmen ağzı açık yarı oturur haldeydi. Bir gerginlik vardı; kıpırdanan ayak sesleri, sandalyelerin parkenin üstündeki gıcırtıları duyuluyordu. Baque’ın ayağı ses kontrolüne daha sıkı bastı.</p>

  <p>Elleri hipnotize olmuş gibi çalıyordu ve altında oluşan görüntüye dehşetle bakıyordu. Bütün yüzlerde şehvet okunuyordu. Erkekler ayakta, elleriyle kadınlara uzanıyor, onları tutmaya çalışıyorlardı. Bir masayla sandalye yere düştü ve parçalandı fakat kimse fark etmedi. Bir kadının elbisesi aniden sıyrıldı ve insanlar birbirini kovalamaya çalışırken Baque kontrolden çıkmış bir şekilde parmaklarının çalmaya devam etmesine izin verdi. Zorla kendini durdurdu ve aniden gelen sessizlik odaya bir fırtına gibi çarptı. Parmakları titreyerek hafif kayıtsız bir şarkı çalmaya başladı. Tekrar başını kaldırdığında düzen geri gelmişti. Sandalyeler ve masalar düzeltilmiş, müşteriler tekrar sakince yerlerine oturmuştu. Sadece bir kadın utanç içinde elbisesini tekrar giymeye çalışıyordu.</p>

  <p>Baque kızlar dönene kadar sessizce çalmaya devam etti.</p>

  <p>Sabah altı olduğunda, Baque’ın vücudu bitkin düşmüş, elleri ağrımış ve bacaklarına kramp girmiş bir şekilde çokluakorun başından kalktı. Lankey onu bekliyordu. “Birinci sınıf ödeme. Burada istediğin kadar çalışabilirsin. Fakat biraz ağırdan al olur mu?”</p>

  <p>Baque, Val’i hatırladı. Bunaltıcı evlerinde tek başına oturmuş sentetik yemek yiyor olmalıydı. “Avans istesem sınırımı aşmış olur muyum?”</p>

  <p>“Hayır. Sınırı aşmazsın. Kasiyere sen çıkarken bir yüzlük vermesini söyledim. Bahşişten say.”</p>

  <p>Uzun süren yürüyen bant yolculuğundan sonra Baque sessizce loş dairesine girdi ve etrafına baktı. Val hiçbir yerde gözükmüyordu. Hâlâ uyuyor olmalıydı. Kendi çokluakorunun başına oturdu ve tuşlara dokundu.</p>

  <p>Kendini şaşkın, alçakgönüllü hissediyor ve olanlara inanamıyordu. Reklamsız, sözsüz müzik insanları güldürebiliyor, ağlatabiliyor, dans ettirip çılgınca tepindiriyordu.</p>

  <p>Aynı zamanda azgın hayvanlara da çevirebiliyordu.</p>

  <p>Merakla müşterilerde bu şehveti uyandıran şarkıyı çalmaya başladı. Sesi yükseltti, yükseltti...</p>

  <p>Ve omzunda bir el hissetti. Döndüğünde Val’in şehvet dolu gözleriyle karşılaştı.</p>

  <p>Baque, Hulsey’den o gece kendini dinlemeye gelmesini istedi. Programdan sonra Hulsey, sıkışık odada mindere oturdu ve ürperdi. “Bu doğru değil. Hiçbir insan böyle bir güç taşımamalı. Bunu nasıl yapıyorsun?”</p>

  <p>“Bilmiyorum. O genç çifti öylece otururken gördüm ve mutlulardı. Ben de onların mutluluğunu hissettim. Çaldıkça odadaki herkes mutlu oluyordu. Sonra kavga eden bir çift girdi içeri, bir baktım herkes sinirliydi.”</p>

  <p>“Yan masada neredeyse kavga çıkarıyordun. Sonrasında yaptığın şey ise...”</p>

  <p>“Evet, ama dün geceki gibi olmadı. Geçen geceyi görmen gerekirdi.”</p>

  <p>Hulsey tekrar ürperdi.</p>

  <p>“Antik Yunan müziği hakkında bir kitabım var,” dedi Baque. “<i>Ethos</i> dedikleri bir şey vardı. Farklı müzik gamlarının insanları değişik şekillerde etkilediğini düşünüyorlardı. İnsanları üzebiliyor, mutlu edebiliyor hatta deliye bile döndürebiliyordu. Orpheus adlı bir müzisyenin, şarkılarıyla ağaçların yerini değiştirebildiğini, taşları yumuşatabildiğini iddia ediyorlardı. Beni dinle. Deney yapmama fırsat oldu ve fark ettim ki, şarkılarım insanları en çok filtre kullanmadığım zamanlarda etkiliyor. O çokluakorda sadece iki çalışan filtre var zaten, flüt ve keman filtreleri. Fakat onlardan birini kullandığımda insanlar aynı şiddette tepki vermiyor. Merak ediyorum da, Yunanlıların bahsettiği bu etkiler, kullandıkları gamlardan ziyade enstrümanlarından mı kaynaklanıyordu. Acaba filtresiz bir çokluakor sesinin Antik Yunan <i>kithara</i> veya <i>aulos</i>’uyla ortak bir yönü olabilir mi?”</p>

  <p>Hulsey homurdandı, “Enstrümandan kaynaklandığını sanmıyorum, ne de gamlardan. Baque’tan kaynaklandığını düşünüyorum ve bu hiç hoşuma gitmiyor. Ezgibent olarak kalmalıydın.”</p>

  <p>“Bana yardım etmeni istiyorum,” dedi Baque. “Birçok insanı toplayabileceğimiz bir alan istiyorum. En azından bin kişiyi alabilmeli. Yemek yemek ya da reklam izlemek için değil, sadece bir adamı çokluakor çalarken dinlemek için toplanacaklar.”</p>

  <p>Hulsey aniden ayağa kalktı. “Baque çok tehlikeli adamsın. Bana bu gece hissettirdiklerini hissettiren bir adama asla güvenemem. Ne yapmaya çalıştığını bilmiyorum, ama bu işe dâhil olmak istemiyorum.”</p>

  <p>Kapıyı arkasından çarpacakmış gibi bir hışımla çıktı, fakat Lankey-Pank Out’ta bir çokluakor müzisyeninin odası bunu yapma lüksü vermiyordu. Hulsey tereddüt ederek kapının eşiğinde durdu, Baque’a bir veda bakışı attı ve gitti. Baque onu takip etti ve arkasından masaların arasından çıkışa doğru gidişini izledi.</p>

  <p>Barın arkasında oturduğu yerden Lankey, Baque’a, sonra ortadan kaybolan Hulsey’nin arkasından baktı. “Bir sorun mu var?”</p>

  <p>Baque arkasını döndü. “O adamı yirmi senedir tanıyorum. Hiçbir zaman arkadaşım olduğunu düşünmedim. Fakat düşmanım olduğunu da hiç düşünmemiştim.”</p>

  <p>“Öyle oluyor bazen,” dedi Lankey.</p>

  <p>Baque kafasını salladı. “Mars viskisi içmek istiyorum. Daha önce hiç denemedim.”</p>

  <p class="p19">İki haftada Baque’ın ismi duyulmuştu ve işe başladığı saatten ayrıldığı saate kadar Lankey-Pank Out tıka basa dolu oluyordu. Tek başına çaldığında reklamları unutuyor, kafasına estiği gibi çalıyordu. Müşteriler için Bach’tan ufak parçalar çaldığı bile oluyor ve çok alkış alıyordu. Fakat bu parçalara aldığı tepki, doğaçlamalarına aldığı coşkulu heyecana yaklaşamıyordu bile.</p>

  <p>Barın arkasında bir yandan akşam yemeğini yiyip öte yandan müşteri güruhunu izlerken kendini mutlu hissediyordu. Yaptığı işten memnundu. Hayatında ilk defa ihtiyacından çok parası vardı.</p>

  <p>Hayatında ilk defa kesin bir amacı ve o amaca nasıl ulaşacağı konusunda bir fikri vardı. Reklamları sonsuza kadar ortadan kaldıracak bir şey.</p>

  <p>Baque tepsisini kenara iterken, güvenlik görevlisi Biff’i, yeni gelen müşterileri karşılarken gördü. Biff bir anda duraksadı ve aptal bir şaşkınlık içinde geri adım attı. Tepkisine şaşırmamak gerekirdi. Lankey-Pank Out’ta gece elbisesi giyen biri görülmüş şey değildi!</p>

  <p>Gelen çift kapıda durdu ve loş, dumanlı odaya baktı. Adam bronz tenli ve yakışıklıydı, fakat kimse onu fark etmedi. Kadının güzelliği ortamın vasat dekoru içinde bir yıldız gibi ışıldıyordu. Altın sarısı saçları, kıvrımlı vücudunu saran ışıltılı elbisesi ve tütün ile viski kokularını bastıran parfümüyle, bir güzellik haresi içinde yürüyordu.</p>

  <p>Anında bütün gözler ona çevrildi ve herkes aynı anda nefesini tuttu. Baque herkes gibi ona baktı ve nihayet kim olduğunu anladı. <i>Marigold ile Güne Başlayın</i>’ın Marigold’uydu bu. Güneş sistemindeki bütün optiskop izleyicileri ona tapıyordu. Optiskopların çarı olan James Denton’ın metresi olarak biliniyordu. Marigold Manning.</p>

  <p>Sahte bir şaşkınlıkla elini ağzına götürdü ve çekici gülüşü büyülenmiş uzaycıları sardı. “Ne tuhaf bir mekân! Burayı nereden öğrendin?”</p>

  <p>“Mars viskisine ihtiyacım var,” dedi adam.</p>

  <p>“Liman barında bitmiş olması ne saçma. Hem de Mars’tan bu kadar çok gemi gelirken. Zamanında geri dönebileceğimizden emin misin? Jimmy vardığında orada olmazsak ortalığı ayağa kaldırır.”</p>

  <p>Lankey, Baque’ın koluna dokundu. “Saat altı oldu,” dedi gözlerini Marigold Manning’den ayırmadan. “Sabırsızlanacaklar.”</p>

  <p>Baque başını salladı ve çokluakorun başına geçti. Müşteriler onu gördüğü anda kargaşa oluştu. Marigold Manning’i bırakıp, ayaklarını yere vurup başlaması için bağırmaya başladılar. Baque bağırışlarını kabul ettiğinde, Marigold ve refakatçisi bu kadar haysiyetsiz bir coşku uyandıran ne idüğü belirsiz bu adama ağızları açık hayretle bakakaldı.</p>

  <p>Marigold’un sesi, Baque’ın oturmasıyla oluşan sessizlikte çınladı. “Ne oluyor yahu!”</p>

  <p>Baque omuzlarını silkip çalmaya başladı. Marigold, Lankey ile ufak bir görüşmeden sonra nihayet gittiğinde refakatçisi hâlâ Mars viskisini içememişti.</p>

  <p>Bir sonraki akşam Lankey, Baque’ı ellerinde telenotlarla karşıladı. “Bu ne karmaşa! Bu Marigold karısının sabah programını izledin mi?”</p>

  <p>Baque kafasını salladı. “Burada çalışmaya başladığımdan beri optiskop izlemedim.”</p>

  <p>“Merak ediyorsan söyleyeyim. Sen... kadın nasıl demişti... bu sabah optiskopta bir “Marigold Flaş Haberi”ymişsin. Ünlü ezgibent Erlin Baque Lankey-Pank Out adlı ufak, tuhaf bir restoranda çokluakor çalmakta. İnanılmaz müzik dinlemek istiyorsanız New Jersey Uzay Limanı’na gidin ve Baque’ı dinleyin. Sakın kaçırmayın. Hayatınızın deneyimi.” Lankey bir küfür savurdu ve ellerindeki telenotları salladı. “Bize tuhaf diyor. Şimdi on bin rezervasyon aldım. Bazıları Budapeşte ve Şanghay gibi uzak yerlerden geldi. Bizim kapasitemiz beş yüz kişilik. Ayakta alabileceklerimiz de buna dâhil. Lanet olası kadın. Zaten idare edebileceğimiz kadar iş yapıyorduk.”</p>

  <p>“Daha büyük bir yere ihtiyacın var.”</p>

  <p>“Evet. Aramızda kalsın, büyük bir depoya göz koydum. En az on bin kişilik oturma yeri var. Biraz çeki düzen veririz. Müziği sen ayarlayacaksın artık, bir anlaşma imzalayacağız.”</p>

  <p>Baque kafasını salladı. “Şehir dışında büyük bir yer açmaya ne dersin? Harcayacak daha çok parası olan insanları çekersin. Sen işletirsin, ben de müşterileri getiririm.”</p>

  <p>Lankey basık burnunu kaşıdı. “Nasıl bölüşeceğiz?”</p>

  <p>“Elli elli.”</p>

  <p>“Hayır. Kurallara göre oynarım Baque, fakat elli elli böyle bir anlaşma için doğru olmaz. Bütün yatırımı kendim yapmış olacağım. Sana üçte bir veririm.”</p>

  <p>Bir avukat geldi ve onlar için bir anlaşma hazırladı. Baque’ın avukatı. Lankey öyle istemişti.</p>

  <p class="p19">Gri, kasvetli bir sabahta, uykulu Baque kalabalık ile beraber, yürüyen bantla evine dönüyordu. Trafiğin en yoğun olduğu zamandı. Böyle sabahlarda herkes sıkış tepiş bir şekilde ilerler ve yanındaki biri biraz olsun kımıldadığında homurdanırdı. Bu sabahki güruh normalden daha kalabalık gibiydi. Fakat Baque kımıldanmayı ve dirsekleri görmezden gelerek düşüncelere daldı.</p>

  <p>Yaşayacak daha iyi bir yer bulmanın zamanı gelmişti. Daha iyisini karşılayamadığı zamanlar yaşadığı küçük evini çok sorun etmiyordu fakat Val senelerdir şikâyet ediyordu. Artık taşınabilecek kadar paraları vardı. Lüks bir apartmana hatta Pennsylvania’da ufak bir müstakil eve bile taşınabilirlerdi, ama şimdi de Val taşınmak istemiyordu. Arkadaşlarımdan ayrılmak istemiyorum, demişti.</p>

  <p>Kadınlara özgü bu çelişkileri kafasında çözmeye çalışırken kendi durağına yaklaştıklarını fark etti. Yavaşlama bantlarından birine geçmeye çalıştı. Kuvvetli bir şekilde insanları itti, diğerlerinin arasına geçmeyi denedi, dirseklerini önce hafifçe sonra sertçe kullanmaya çalıştı ama nafile. Kimse yerinden oynamıyor, yol vermiyordu.</p>

  <p>“Pardon. Burada inmem lazım,” dedi Baque bir kez daha deneyerek.</p>

  <p>Bu sefer güçlü bir çift kol yolunu kapatıyordu. “Bu sabah inmeyeceksin Baque. Şehir dışında bir randevun var.”</p>

  <p>Baque etrafındaki sert, gülümseyen suratlara bir baktı. Aniden kendini yan tarafa atmaya çalıştı. Var gücüyle savaştı. Kollar onu sertçe geri itti.</p>

  <p>“Şehir dışına Baque. Ölmek istiyorsan o senin bileceğin iş.”</p>

  <p>“Şehir dışına o zaman,” dedi Baque.</p>

  <p>Halka açık bir park yerinde indiler. Onları uçan araba bekliyordu. Önemli olduğunu gösteren, X plakalı lüks özel bir araç. Manhattan’a doğru hızla yol aldılar. Kurallara aldırmadan hava yollarını keserek, Uluslararası Optiskop’un gökdeleninin çatısına doğru inişe başladılar. Baque anti-yerçekimi borusundan aşağı yollandı, labirent gibi koridorlardan geçirildi ve sonunda çok da kibar olmayan bir şekilde bir ofisin içine doğru itildi.</p>

  <p>Kocaman bir odaydı ve içinde bulunan az sayıda mobilya da bu görüntüye katkıda bulunuyordu. Sadece bir masa, birkaç sandalye, odanın öbür ucunda bir bar, devasa bir optiskop ekranı ve bir de çokluakor vardı. Fakat Baque’ın dikkatini çeken, barın etrafında toplanmış adamlardı. Gözleri, yüzlerini taradı ve sonunda tanıdık bir tanesinde durdu. Hulsey.</p>

  <p>Şişman menajer kendisine doğru iki adım attı ve kızgınlıkla Baque’a baktı. “Hesaplaşma zamanın geldi Erlin,” dedi soğukça.</p>

  <p>Bir el masayı sertçe tıklattı. “Burada bir hesaplaşma olacaksa onunla ben ilgileneceğim Hulsey. Lütfen oturun Bay Baque.”</p>

  <p>Bir sandalye ona doğru itildi ve Baque gergin bir şekilde oturdu. Gözlerini masanın arkasında oturan adamdan ayırmıyordu.</p>

  <p>“Benim adım James Denton. Ünüm Lankey-Pank Out gibi yerlere de ulaşıyor mu?”</p>

  <p>“Hayır. Ama isminizi daha önce duydum.”</p>

  <p>James Denton. Uluslararası Optiskop’un çarı. Halkın genel zevkinin yargıcı. Kırk yaşlarında, yakışıklı, esmer yüzlü, parıldayan gözleri ve her daim gülümsemesi hazır bir adamdı.</p>

  <p>Purosunu masasının kenarına vurdu, sonra dikkatlice ağzına yerleştirdi. Sağdan soldan adamlar çakmaklarla ona doğru atıldılar, o ise hiçbirinin yüzüne bakmadan, biriyle purosunu yaktı, derin derin içine çekti ve başını salladı.</p>

  <p>“Seni tanıştırma merasimleriyle sıkmayacağım Baque. Buradaki adamlardan bazıları profesyonel sebeplerden burada. Bazıları ise meraklı olduklarından. Senin ismini ilk defa dün duydum. Duyduklarım ise, benim için potansiyel bir kazanç mı, yoksa yok edilmesi gereken potansiyel bir baş ağrısı mı olacağını, yoksa görmezden geleceğim bir hiç mi olduğunu öğrenmek istememe itti. Bir şey öğrenmek istediğimde asla zaman kaybetmem Baque.” Güldü. “Gördüğün üzere, nasıl desem, müsait olduğun anda seni hemen buraya getirttim.”</p>

  <p>“Bu adam çok tehlikeli Denton!” diye araya girdi Hulsey.</p>

  <p>Denton gülümsedi. “Tehlikeli adamları severim Hulsey. Böyle insanlara sahip olmak bazen işime geliyor. Bay Baque’ın sahip olduğu şey her ne ise, onu kullanabilirsem, kendisine çekici bir teklifte bulunacağım. Eğer kullanamazsam, beni rahatsız etmeyeceğinden emin olacağım. Kendimi ifade edebildim mi Baque?”</p>

  <p>Baque, Denton’ın gözlerinin içine bakmamak için, bir şey demeden gözlerini başka yöne çevirdi.</p>

  <p>Denton öne doğru eğildi. Gülümsemesi değişmedi fakat gözleri kısıldı ve sesi buz kesildi. “Kendimi ifade edebildim mi Baque?”</p>

  <p>“Evet,” dedi Baque sessizce.</p>

  <p>Denton parmağıyla bir işaret yaptı ve Hulsey dâhil odadakilerin yarısı dışarı çıktı. Denton purosunu sakince içerken, kalanlar fısıldaşarak bekliyordu. Sonunda dâhili telefondan tek bir kelime duyuldu. “Hazır!”</p>

  <p>Denton çokluakoru işaret etti. “Yeteneğinizin bir ön izlemesine muhtacız Bay Baque. İyi bir ön izleme olmasına da özen gösterin. Hulsey sizi dinliyor ve bizi dolandırmaya kalkarsanız anlayacaktır.”</p>

  <p>Baque kafasını salladı ve çokluakorun başına oturdu. Parmakları hazırda, korkakça etrafındaki suratlara bakarak oturuyordu. İş dünyasının, bilimin, endüstrinin devleriydi bu adamlar ve hayatlarında hiç gerçek müzik duymamışlardı. Hulsey ise, Denton’ın dâhili telefonundan dinliyor olsa da, o telefon insan sesi taşımak için tasarlanmış bir şeydi.</p>

  <p>Ve Hulsey müzikten hiç anlamazdı.</p>

  <p>Baque kibirli bir şekilde kendi kendine gülümsedi, keman filtresine dokundu. Tekrar dokundu ve duraksadı.</p>

  <p>Denton kendi kendine güldü. “Size söylemeyi unuttum Bay Baque. Hulsey’nin tavsiyesiyle filtreleri kaldırdık.”</p>

  <p>Baque sinirle doldu. Ayağını sertçe ses tuşuna bastırdı, bir reklam müziği olan Tamper Peynirleri cıngılını küstahça çalmaya başladı. Denton’ın kızarmış suratından kendi öfkesi belli oluyordu. Öne eğildi ve sinirle bir emir verdi. Etrafındaki adamlar gergin bir şekilde hareket etti. Baque başka bir reklama geçti, araya doğaçlama birkaç melodi ekledi ve etrafındaki yüzleri izlemeye başladı. Endüstrinin, bilimin ve iş hayatının devleri. Ayaklarını yere vurmaya başlamaları komik olurdu, diye düşündü. Parmakları teşvik edici bir ritim çalınca, onlar da yerlerinde duramaz halde ileri geri sallanmaya başladı.</p>

  <p>Dikkatlice çalma planını tamamen unutmuştu. Kendi kendine sessizce gülerek, kuvvetli bir melodi dalgasını serbest bıraktı ve adamları dans etmeye, Denton’ı da ayaklandırmaya zorladı. Acayip pozlarda donakalmalarına, duygu seli yaşamalarına sebep oluyordu. Lakayıtça tepindirtiyor, gözlerini yaşartıyordu. Ve Lankey’nin “Seks Müziği” dediği melodiyle noktayı koydu.</p>

  <p>Sonra da yaptıklarından korkmuş bir şekilde klavyenin üstüne çöktü.</p>

  <p>Denton masasının arkasında beti benzi atmış, elleri kasılmış bir şekilde, “Aman Tanrım,” diye mırıldandı.</p>

  <p>Dâhili telefonuna bir şey sordu. “Tepki?”</p>

  <p>“Yok,” diye cevap geldi.</p>

  <p>“Hadi bitirelim artık şu işi.”</p>

  <p>Denton oturdu, yüzünü ovuşturdu ve sahte bir gülümsemeyle Baque’a döndü. “Etkileyici bir performans Bay Baque. Birkaç dakika içerisinde öğreneceğiz... A, geldiler bile.”</p>

  <p>Öncesinde odadan ayrılanlar geri dönmüştü ve birkaçı bir araya gelip fısıldaşarak konuşmaya başladı. Bu sırada, Denton masasından ayrılmış volta atıyordu. Hulsey dâhil diğer adamlar bara doğru yöneldi.</p>

  <p>Baque çokluakorun yanından ayrılmadan toplantıyı gerginlikle izledi. Bir ara yanlışlıkla bir tuşa bastı ve o tek nota toplantıyı böldü, Denton’ı olduğu yerde durdurdu ve Hulsey’nin elindeki içeceği dökmesine sebep oldu.</p>

  <p>“Bay Baque sabırsızlanmaya başladı beyler. Artık bitirebilir miyiz?” dedi Denton.</p>

  <p>“Bir dakika efendim.”</p>

  <p>Sonunda Denton’ın masasına toplandılar. Kır saçlı, profesör kılıklı, pembe tenli konuşmacı boğazını temizledi ve Denton’ın sandalyesine dönmesini bekledi.</p>

  <p>“Bu odadakilerin müzik tarafından çok etkilendikleri belirlendi. Dâhili telefondan dinleyenler biraz sıkılmak dışında hiçbir şey hissetmedi.”</p>

  <p>“Apaçık şeyleri tekrar belirtmeniz için sizi buraya çağırmadım. Bunu nasıl başarıyor?” diye kızdı Denton.</p>

  <p>“Sadece bir teorimizi anlatabiliriz.”</p>

  <p>“Tahmin yürütüyorsunuz sadece yani. Anlatın.”</p>

  <p>“Erlin Baque’ın duygularını telepatik şekilde dışa vurma gücü var. Dışa vurumu çokluakoru çalışıyla birleşince hemen yakınındakiler aynı deneyimi yoğun bir şekilde yaşıyor. Dışa vurumun uzaktakilere hiçbir etkisi olmuyor.”</p>

  <p>“Peki, optiskop?”</p>

  <p>“Optiskop üzerinden duygularını dışa vuramaz.”</p>

  <p>“Anladım. Peki, uzun vadedeki etkisi?” Yüzü düşünceliydi.</p>

  <p>“Tahmin etmesi zor...”</p>

  <p>“Tahmin et o zaman!”</p>

  <p>“Çalışındaki bu yenilik, ilk başta dikkat çekebilir. Bu sıra dışılığı etkisini devam ettirdiği sürece popüler olacaktır. Takipçilerinin ilgisi azaldığında ise ufak bir grup onu dinlemeye devam eder. Dinleyenler de bu duygusal deneyimi bir uyuşturucu şeklinde kullanır.”</p>

  <p>“Teşekkür ederim beyler. Artık gidebilirsiniz.”</p>

  <p>Oda hızla boşaldı. Hulsey kapının eşiğinde duraksadı, nefretle Baque’a baktı ve pısmış bir şekilde gitti.</p>

  <p>“Bir hiç olmadığın açık. Fakat sahip olduğun şey benim işime yaramıyor. Ne yazık ki. Optiskoptan dışa vurumu becerebilsen saatin, reklam geliriyle bir milyar eder. Şanslısın ki, bana baş ağrısı olma ihtimalin düşük. Sen ve Lankey’nin ne yapmaya çalıştığınızın farkındayım. Tek bir emrimle, hayatınız boyunca restoran açacak yer bulamayabilirsiniz. Bir saat içerisinde Lankey-Pank Out’u kapattırabilirim, ama uğraşmaya değmez. Kendin bir ekol yaratsan belki de takipçilerinin kötü yola girmelerini engellemiş bile olabilirsin. Bu sabah kendimi öyle cömert hissediyorum ki, restorana optiskop koymanızı bile istemeyeceğim. Şimdi, fikrimi değiştirmeden gitsen iyi olur Baque,” dedi Denton.</p>

  <p>Baque ayağa kalktı. Tam o sırada Marigold Manning ışıldayarak, egzotik parfümler gibi kokarak ve parıldayan sarı saçları yeni ve çekici bir şekilde toplanmış halde içeri girdi.</p>

  <p>“Jimmy hayatım... Aaa!” Baque’a, ardından çokluakora baktı sonra kekeledi, “Sen, sen Erlin Baque’sın! Jimmy niye bana haber vermedin?”</p>

  <p>“Bay Baque nazik bir şekilde bana özel bir performans sergilemeyi kabul etti. Anlaştığımızı düşünüyorum Baque. İyi günler.”</p>

  <p>“Onu optiskopta mı yayınlayacaksın! Jimmy bu harika. İlk benim programıma çıksa olur mu? Onu bu sabahki programa çıkartabilirim.”</p>

  <p>Denton kafasını salladı. “Kusura bakma hayatım. Bay Baque’ın yeteneğinin optiskopa pek uymadığına karar kıldık.”</p>

  <p>“En azından konuk olarak ağırlayabilirim. Konuğum olursunuz, değil mi Bay Baque? Ona konuk olmak için programda yer vermekte bir sorun yok, değil mi Jimmy?”</p>

  <p>Denton güldü. “Hayır. Yarattığın bu heyecandan sonra onu konuk olarak alman iyi olabilir. Başarısız olduğunda da gününü görmüş olursun.”</p>

  <p>“Başarısız olmayacak. Optiskopta harika olacak. Bu sabah katılır mısınız, Bay Baque?”</p>

  <p>“Yani...” Denton ona başını sallıyordu. “Yakında yeni bir restoran açacağız. Açılış gününde programınıza konuk olmak güzel olurdu.”</p>

  <p>“Yeni bir restoran mı? Bu harika. İnsanlar biliyor mu? Bunu özel haber olarak programda verebilirim!”</p>

  <p>“Daha kesinleşmedi. Henüz yeni bir yer bulamadık,” dedi Baque özür dilercesine.</p>

  <p>“Lankey dün bir yer buldu,” dedi Denton. “Bir müteahhite bu sabah kontrol ettirecekti binayı. Eğer bir sorun çıkmazsa da kira sözleşmesi imzalayacak. Bayan Manning’e açılış gününüzü haber et Baque, sana programda bir yer ayarlar. Şimdi izin verirseniz...”</p>

  <p>Baque’ın binadan çıkması yarım saatini aldı. Amaçsızca koridorlarda dolandı ve kimseye yön sormamakta diretti. Kendi kendine mutlu bir şekilde şarkı söyledi, arada sırada bir kahkaha patlattığı bile oldu.</p>

  <p>İş hayatının, endüstrinin hatta bilimin devlerinin armonik sesten haberi yoktu.</p>

  <p class="p19">“Demek öyle. Ne kadar şanslı olduğunun farkında bile değilsin. Ne kadar şanslı olduğumuzun. Denton, hazır fırsatı varken hareket etmeliydi. Artık ne beklememiz gerektiğini biliyoruz. Neler olup bittiğini fark ettiğinde ise iş işten geçmiş olacak,” dedi Lankey.</p>

  <p>“Bizi işten çıkarmak isterse ne yaparız?”</p>

  <p>“Birkaç bağlantım var Baque. Denton gibi sosyeteyle bir işleri olmaz, ama onlar kadar ikiyüzlüdürler. Denton’ın ise bize yardım etmek isteyecek bir sürü düşmanı var. Bir saat içinde bizi kapattırabilirmiş, öyle mi? Maalesef Denton’ı acıtacak çok bir şey yapamayız, fakat bizi acıtmasını önlemek için yapabileceğimiz çok şey var.”</p>

  <p>“Bence Denton’ın canını kesinlikle acıtacağız,” dedi Baque.</p>

  <p>Lankey barın arkasına doğru eğildi ve elinde uzun pembe bir sıvıyla köpüren bir bardakla geri geldi. “İç. Uzun bir gün geçirdin ve biraz saçmalamaya başladın. Denton’a nasıl zarar verebiliriz ki?”</p>

  <p>“Optiskop reklamlarla hayatta kalıyor. İnsanlara reklamsız da eğlenebileceklerini göstereceğiz. Sloganımız, <i>Lankey’nin Yeri Reklamsız!</i> olacak.”</p>

  <p>“Mükemmel.” Lankey kelimeleri uzata uzata konuşuyordu. “Kızların yeni ve havalı kostümleri için bin civarı bir ödeme yaparım, yeni yerimizde o plastik şeyleri giymezler artık. Ne zaman şarkı söyleyip söylemeyeceklerine de sen karar verirsin.”</p>

  <p>“Tabii ki şarkı söyleyecekler.”</p>

  <p>Lankey burnunu ovarak öne doğru eğildi. “Ve reklamlar olmayacak. Ne söyleyecekler o zaman?”</p>

  <p>“Büyükbabamın eski okul kitaplarından birinden birkaç şarkı sözü aldım. O zamanlar buna şiir derlermiş. Onları müziğe göre ayarlayacağım. Burada denemek istiyordum, ama Denton’ın kulağına gitsin istemiyorum. Şu anda bela aramanın bir anlamı yok.”</p>

  <p>“Yok. Bütün belayı bizim yeni yere sakla. Açılış gününden sonra, bu tarz belalarla başa çıkabilecek kadar güçlü olacağız. Sen de <i>Marigold ile Güne Başlayın</i>’a çıkacaksın. Bu armoni muhabbetinden eminsin, değil mi Baque? Sadece duygularını dışa vuruyor olabilirsin çünkü. Restoranda hangisini kullandığın fark etmiyor fakat optiskopta...”</p>

  <p>“Eminim. En yakın ne zaman açabiliriz mekânı?”</p>

  <p>“Üç ayrı grup mekânın üzerinde çalışıyor. On bin iki yüz kişiyi oturttuktan sonra hâlâ güzel bir dans pisti için yerimiz kalıyor. İki hafta içinde hazır olur. Baque, bu optiskop meselesinin akıllıca bir iş olduğuna inanmıyorum hâlâ.”</p>

  <p>“Yapmak istiyorum.”</p>

  <p>Lankey bara döndü ve kendine bir içki aldı. “Peki, yap bakalım. Eğer işe yararsa, kıyamet kopacak. Şimdiden hazırlanmaya başlasam iyi olur.” Gülümsedi. “İşimize yarayacağına adım gibi eminim!”</p>

  <p class="p19">Marigold Manning, saç modelini Hong Kong’lu Zann’ın yarattığı bir saç stili olan spiral haline getirmişti. Son on dakikadır kameranın önünde profilinin sağını mı yoksa solunu mu göstereceğini düşünüyordu. Baque sabırla bekliyordu. Kendini tuhaf hissetmesinin asıl sebebi, üstündeki takım elbisenin hayatında sahip olduğu en pahalı kıyafet olmasıydı. Gerçekten sadece duygularını dışa vurup vurmadığı konusunda düşünmemesi için kendi kendine telkinde bulunuyordu.</p>

  <p>“Şu şekilde yapacağım,” diye karar verdi sonunda Marigold. Son bir kontrol için portatif ekranını yüzünün önünde oynatıyordu. “Peki, siz Bay Baque? Sizi nasıl ayarlayalım?”</p>

  <p>“Beni çokluakorun başına koyun yeter.”</p>

  <p>“Bir tek çalmak olmaz ki. Bir şeyler demeniz lazım. Bir hafta boyunca her sabah bunu konuşacağım. Son yılların en yüksek reytingine sahip olacağız. Bir şeyler söylemek zorundasınız.”</p>

  <p>“Lankey’nin Yeri hakkında konuşabileceksem, seve seve.”</p>

  <p>“Tabii ki de, şakacı sizi. Bu yüzden buradasınız ya. Siz Lankey’nin Yeri hakkında konuşacaksınız, ben de Erlin Baque.”</p>

  <p>“Beş dakika,” diye anons etti bir ses.</p>

  <p>“Ay ay. Her program öncesinde mutlaka heyecanlanıyorum.”</p>

  <p>“Program esnasında heyecanlı olmadığınıza sevinin,” dedi Baque.</p>

  <p>“Çok haklısınız. Jimmy benimle bunun için dalga geçiyor. Fakat benim derdimden sadece sizin gibi bir başka sanatçı anlar. Siz heyecanlanır mısınız?”</p>

  <p>“Çalarken heyecanlanmak için fazla meşgul oluyorum.”</p>

  <p>“Benim için de aynen öyle. Programım başladığı anda bunları düşünmek için fazla meşgul oluyorum.”</p>

  <p>“Dört dakika.”</p>

  <p>Marigold, “Ay aman. Belki öbür türlü dursam daha iyi olacak,” diyerek portatif ekranı tekrar eline aldı.</p>

  <p>Baque çokluakorun başına oturdu. “Her halinizle mükemmelsiniz.”</p>

  <p>“Gerçekten öyle mi düşünüyorsunuz? Söylediğiniz için teşekkür ederim. Acaba Jimmy bugün beni izlemeye zaman ayırır mı?”</p>

  <p>“Eminim ki ayıracaktır.”</p>

  <p>“Üç dakika.”</p>

  <p>Baque klavyeyi çalıştırdı ve bir tuşa bastı. Şimdi heyecanlanmıştı işte. Ne çalacağı konusunda hiçbir fikri yoktu. Bilerek hiçbir şey hazırlamamıştı, çünkü insanları bu denli etkileyen şeyin doğaçlama çaldığı melodiler olduğunu biliyordu. Tek çalmaması gereken, seks melodileriydi. Lankey bunu özellikle belirtmişti.</p>

  <p>Düşüncelere dalmış, son uyarıyı duymamıştı. Şaşırarak önüne baktı. Marigold neşeli bir şekilde, “Günaydın herkese. <i>Marigold ile Güne Başlayın</i>’la karşınızdayız,” dedi.</p>

  <p>İnce sesiyle konuşmaya devam ediyordu. Erlin Baque. Bir ezgibent olarak hayatı. Marigold’un onu Lankey-Pank Out’ta keşfedişi. Mühendislerden, Tamper Peynirleri reklam müziğini oynatmalarını istedi. Sonunda konuşmasını bitirdi ve Baque’ın tarafına dönmek için güzelim profilini bozmayı göze aldı. “Bayanlar baylar, sizlere hayranlıkla, gururla ve mutlulukla Erlin Baque’ı sunuyorum!”</p>

  <p>Baque gergin bir şekilde gülümsedi ve bir parmağıyla birkaç nota çaldı. “Bu benim ilk konuşmam. Muhtemelen sonuncusu da. Yeni restoranımız bu akşam açılıyor. Lankey’nin Yeri, Broadway üzerinde. Maalesef sizleri davet edemiyorum çünkü Bayan Manning’in geçtiğimiz haftalarda yaptığı güzel yorumlardan sonra, önümüzdeki iki ay boyunca tamamen doluyuz. Ondan sonra uzaklardan gelenler için belli sayıda rezervasyonlar alacağız. Uçuverin ve bizi görmeye gelin!”</p>

  <p>“Lankey’nin Yeri’nin farklı olduğunu göreceksiniz. Optiskop ekranımız yok. Bunu belki önceden duymuşsunuzdur. Sizlere şarkı söyleyecek güzel hanımlarımız var. Ben ise çokluakoru çalıyor olacağım. Müziğimizin hoşunuza gideceğinden eminiz. Eminiz, çünkü Lankey’nin Yeri’nde hiç reklam duymayacaksınız. Unutmayın, <i>Lankey’nin Yeri Reklamsız.</i> Çorbanızı içerken sabun reklamlarına boğulmayacaksınız. Bifteğinizi yerken uçan arabalar, şarabınızı yudumlarken gömlekler görmeyeceksiniz. <i>Reklamsız!</i> Sadece güzel bir yemek ve eğlenceniz için güzel bir müzik. Aynen bunun gibi.”</p>

  <p>Ellerini klavyeye yerleştirdi.</p>

  <p>Anında bir şeylerin yanlış olduğunu hissetti. Bugüne kadar gözlemleyebildiği bir insan denizi olurdu önünde. Çalacağı şeyleri onların verdiği tepkilere göre değiştirirdi. Şimdi ise karşısında sadece Bayan Manning ve optiskop mühendisleri duruyordu. Birden bütün başarısının karşısında seyirci olmasından kaynaklandığı şüphesine düştü. Bütün batı yarımküre onu izliyordu. Ellerini çırpıp ayaklarını yere vuracaklar mıydı, duyduklarına inanamayarak, “Demek sözsüz, reklamsız müzik böyle bir şeymiş!” diyecekler miydi? Yoksa sıkılmış bir şekilde programı kapatacaklar mıydı?</p>

  <p>Baque, Marigold’un solmuş yüzünü, ağızları açık mühendisleri gördü ve belki de her şeyin hallolacağını düşündü. Kendisini müziğin içinde kaybetti ve ateşli bir şekilde çaldı.</p>

  <p>Ekranın birden kapanmasına rağmen çalmaya devam etti. Bayan Manning ayağa kalkıp ona doğru koştu. Mühendisler ise kafaları karışmış bir şekilde oradan oraya dolanıyordu. Nihayet Baque çalmayı bıraktı.</p>

  <p>“Yayınımızı kestiler. Bunu bana kim yapabilir? Optiskopta yayın yaptığım süre boyunca hiçbir zaman, hiçbir zaman... George bizi kim yayından kesti?” dedi Marigold ağlamaklı bir şekilde.</p>

  <p>“Emir geldi.”</p>

  <p>“Kim verdi emri?”</p>

  <p>“Ben verdim!” James Denton beti benzi atmış, gözlerinden ateş ve ölüm saçarak onlara doğru yürüyordu. Baque’ın yüzüne tükürürcesine konuştu. “Bu hileyi nasıl yaptın bilmiyorum ama kimse James Denton’ı ikinci kez kandıramaz. Kendini ortadan kaldırılması gereken bir baş ağrısına dönüştürdün.”</p>

  <p>“Jimmy! Programımı kestin. Bunu nasıl yaparsın?”</p>

  <p>“Kapa çeneni! Emri az önce verdim Baque. Lankey’nin Yeri bu akşam açılmayacak. Senin için bir şey değiştirmez gerçi.”</p>

  <p>Baque kibarca gülümsedi. “Bence kaybettin Denton. Bence seni yenecek kadar müzik duyuldu. Yarın olduğunda milyonlarca şikâyet almış olacaksın. Devlet de aynı şekilde. Asıl o zaman Uluslararası Optiskop’u gerçekte kimin yönettiğini öğreneceksin.”</p>

  <p>“Ben yönetiyorum.”</p>

  <p>“Hayır Denton. O insanlara ait. Uzun zamandır görmezden geldikleri şeyler var ve ne verdiysen kabul ettiler. Fakat ne istediklerini biliyorlarsa, gelip alırlar. Onlara en az üç dakika boyunca istediklerini verdim. Başarabileceğimi düşündüğümden daha uzun bir süreydi.”</p>

  <p>“O hileyi ofisimde nasıl başardın?”</p>

  <p>“Benim hilem değildi Denton. Senin hilendi. O dâhili telefon sadece insan sesi taşımak için var. Armonileri, daha tiz frekansları iletmedi. Bu yüzden öbür odadaki adamlar, çokluakorun sesini çok yavan buldu. Optiskop’un, canlı müziği taşımaya yetecek kadar frekansı var.”</p>

  <p>Denton başını salladı. “Bazı bilim adamlarına ödeteceğim bunu. Sana da ödeteceğim. Yazık olacak. Bana adil davransaydın seni canlı bir milyarder yapardım. Bunun tek alternatifi ölü bir müzisyen olabilir.”</p>

  <p>Odadan çıktı ve otomatik kapılar arkasından kapanırken Marigold Manning, Baque’ın koluna yapıştı. “Çabuk ol! Beni takip et!” Baque tereddüt edince, sinirlendi. “Geri zekâlı gibi olduğun yerde durma! Seni öldürmesi için birini yollaması an meselesi!”</p>

  <p>Onu bir kontrol odasından, ufak bir koridora geçirdi. Koridor boyunca koştuktan sonra, tek kelime etmeden resepsiyonun ve şaşırmış bir sekreterin önünden hızlıca geçip arka kapıdan başka bir koridora çıktılar. Baque’ı anti-yerçekimi asansörlerinden birine itti ve beraber yukarı çıkmaya başladılar. Binanın tepesine ulaştıklarında, Marigold onu uçan araba yolunun yanına getirdi ve kapının eşiğinde durdu. “Sana sinyali verdiğimde dışarı çık ve yürü. Koşma, sadece yürü.”</p>

  <p>Sakince bir görevlinin yanına gitti ve Baque görevlinin şaşırmış konuşmasını dinledi. “Bugün erken bitirmişsiniz Bayan Manning?”</p>

  <p>“Şu an bir sürü reklam gösteriyoruz. Büyük Waring’lerden birini çağırabilir misiniz?”</p>

  <p>“Hemen geliyor efendim.”</p>

  <p>Baque kafasını köşeden uzattı ve Marigold’u bir arabaya binerken gördü. Görevli sırtını çevirdiği anda hızlıca ona doğru el salladı. Baque, aracı kendiyle görevli arasında tutmaya özen göstererek, dikkatlice ona doğru yürümeye başladı. Kısa bir süre içinde havalandılar, altlarından belli belirsiz siren sesleri duyuluyordu.</p>

  <p>“Başardık! Alarm çalmadan kaçmasaydın, binadan canlı çıkamazdın,” dedi Marigold hararetle.</p>

  <p>“Teşekkür ederim.” Baque, arkasından Uluslararası Optiskop binasına bakıyordu. “Ama buna gerek var mıydı? Dünya medeni bir yer.”</p>

  <p>“Uluslararası Optiskop medeni bir yer değil!”</p>

  <p>Baque ona hayretle baktı. Yüzü kızarmış, gözleri korku içinde büyümüştü ve Baque onu ilk defa bir insan, bir kadın, çok güzel bir kadın olarak gördü. Onu izlerken, Marigold başını çevirdi ve gözyaşlarına boğuldu.</p>

  <p>“Şimdi Jimmy beni de öldürtecek. Nereye gidebiliriz ki?”</p>

  <p>“Lankey’nin Yeri’ne. Bak buradan görülüyor.”</p>

  <p>Marigold uçan arabayı yeni restoranın üstünde duran henüz boyanmış tabelaya doğru yöneltti. O sırada Baque da arkasına bakarak, Uluslararası Optiskop’un etrafındaki sokaklarda oluşmaya başlayan kalabalığı gördü.</p>

  <p class="p19">Lankey çalışma masasını duvara doğru itti ve rahatça geriye yaslandı. Şık bir takım elbise giymiş, neşeli bir sunucu rolüne uygun olarak kendine çeki düzen vermişti. Ama ofisinde, Baque’ın onu ilk kez barın arkasında gördüğü gibi hırpani duruyordu.</p>

  <p>“Sana kıyametin kopacağını söylemiştim,” dedi sırıtarak. “Uluslararası Optiskop’u beş bin kişi basmış durumda ve Erlin Baque’ı görmek için etrafı inletiyorlar. Üstelik kalabalık büyüyor.”</p>

  <p>“Üç dakika bile sürmedi çalmam,” dedi Baque. “Bir sürü kişinin Denton’a, yayını kestiği için kızgın mektuplar yazacağını düşünmüştüm, ama asla böyle bir şey hayal etmemiştim.”</p>

  <p>“Etmedin öyle mi? Beş bin kişi, belki on bin olmuştur bile. Bayan Manning ise seni oradan çıkarmak için hayatını tehlikeye atıyor. Ona bunu neden yaptığını sorsana Baque.”</p>

  <p>“Haklısın. Neden kendini benim için tehlikeye attın?”</p>

  <p>Marigold ürperdi. “Müziğin bana değişik şeyler hissettiriyor.”</p>

  <p>“Tabii hissettirir,” dedi Lankey. “Baque, seni aptal, dünya nüfusunun dörtte birine üç dakikalık Seks Müziği çaldın!”</p>

  <p class="p19">Lankey’nin Yeri o akşam tam zamanında açıldı. Etrafındaki sokakları insan kalabalığı dolduruyor ve yer buldukça restoranın içine girmeye çalışıyorlardı. Zeki Lankey, restorana giriş ücreti koydu. Ayaktakilere yemek yoktu ve Lankey bedava müzik hizmeti vermek niyetinde değildi. Dinlemek için ayakta durmayı göze almış olsalar bile.</p>

  <p>Sadece tek bir son dakika değişikliği yaptı. Müşterilerin basık burunlu orta yaşlı bir sunucu yerine daha afili bir sunucu isteyeceklerini tahmin ederek, Marigold Manning’i işe aldı. Marigold koyu mavi elbisesinin ortaya çıkardığı altın sarısı saçlarıyla zarifçe etrafta dolanıyordu.</p>

  <p>Baque çokluakorunun başına geçince, alkışlar yirmi dakika boyunca durmadı.</p>

  <p>Gece yarısına doğru Baque, Lankey’yi aradı. “Denton herhangi bir hamlede bulundu mu?”</p>

  <p>“Ben bir şey fark etmedim. Şimdilik her şey tıkırında işliyor.”</p>

  <p>“Tuhaf. Bu akşam restoranı açamayacağımıza yemin etmişti.”</p>

  <p>Lankey güldü. “O kendi derdiyle uğraşıyordur merak etme. Protestolar yüzünden yetkililer herifin yakasını bırakmıyor. Seni suçlamalarından korkuyordum ama yapmadılar. Denton seni optiskopa koydu sonra da yayınını kesti. O yüzden onun sorumlu olduğunu düşünüyorlar. Son aldığım bilgilere göre, Uluslararası Optiskop on milyondan fazla şikâyet almış. Merak etme Baque. Yakında Denton’dan da haber alırız, loncalardan da.”</p>

  <p>“Loncalardan mı? Niye loncalardan?”</p>

  <p>“Ezgibentler Loncası reklamları çalmayı bıraktığın için çok sinirlenmiş olmalı. Reklamlar yüzünden, Söz Yazarları Loncası da onlara arka çıkar; sözsüz müzik çaldığın için de. Gösteri Sanatçıları Loncası zaten sana kin besliyor, çünkü çoğu üyesi bir bok çalamıyor, bu yüzden elbette diğerlerini destekleyeceklerdir. Yarın sabaha, Güneş Sistemi’ndeki en ünlü adam olacaksın Baque. Sponsorlar, optiskopçular ve loncalar da senden nefret ediyor olacaklar. Yanına seni yirmi dört saat boyunca koruyacak korumalar vereceğim. Bayan Manning’e de. Bu işin içinden canlı çıkmanızı istiyorum.”</p>

  <p>“Denton’ın gerçekten...”</p>

  <p>“Evet. Yapar.”</p>

  <p>Ertesi sabah Gösteri Sanatçıları Loncası, Lankey’nin Yeri’ni kara listeye aldı ve Baque dâhil bütün müzisyenlerin orayla ilişkilerini kesmelerini talep etti. Rose ve diğerleri, Baque gibi kibarca teklifi reddetti ve daha öğlen olmadan onlar da kara listeye alınmıştı. Lankey bir avukat tuttu; Baque’ın hayatında gördüğü en tekinsiz, sinsi ve güvenilmez görünen adamdı.</p>

  <p>“Bize en az bir hafta önceden haber vermeleri gerekirdi. Karşı çıkmak istersek de bir hafta daha vermeleri lazımdı. Beş milyonluk tazminat davası açacağım,” dedi Lankey.</p>

  <p>Kamu Güvenliği Müdürü aradı ve onu hemen Sağlık Müfettişi ve Alkol Müfettişi izledi. Üçü de Lankey ile kısaca görüştüler ve asık suratlarla geri döndüler.</p>

  <p>“Denton çok yavaş hareket ediyor,” dedi Lankey sevinçle. “Hepsini bir hafta önce çağırmış ve konuşmalarımızı ses kaydına almıştım. Herhangi bir şey yapmaya cüret edemezler.”</p>

  <p>O gece Lankey’nin Yeri’nin önünde bir ayaklanma çıktı. Lankey kendi ayaklanma birimini hazırda bekletiyordu ve müşterilerin ruhu bile duymadan olay yatıştı. Lankey’nin ispiyoncuları Uluslararası Optiskop’a elli milyondan fazla şikâyetin geldiğini söylüyordu. Bir düzine kadar devlet kurumu da teftiş yapmayı planlıyordu. Etrafta aniden reklam karşıtı protestolar başlamıştı ve Manhattan restoranlarında toplam beş yüz kadar optiskop ekranı kırılıp indirilmişti.</p>

  <p>Lankey’nin Yeri ilk haftasını kazasız belasız atlatmıştı. Her gün bir dolu müşteriyi ağırlıyordu. Eve yeni dönen bir uzay mekiğinin astronotlarının ilk boş günlerini Lankey’nin Yeri’nde geçirmeyi seçtikleri duyulduktan sonra Pluto gibi uzak yerlerden bile rezervasyon alıyorlardı. Baque, altında çalıştırabileceği ve eğitebileceği bir çokluakor müzisyeni bulmak için Berlin’e birini yolladı. Lankey ayın sonuna kadar restoranı yirmi dört saat açık tutabilmeyi umuyordu.</p>

  <p>İkinci haftanın başında Lankey, Baque’a, “Denton’ı alt ettik. Yaptığı her harekete karşı hamlede bulundum. Artık biz birkaç hamlede bulunacağız. Sen tekrar optiskopa çıkacaksın. Bugün talep formu yollayacağım. Meşru bir iş yeriyiz. Herkes kadar bizim de optiskopa çıkma hakkımız var. Bize zaman ayarlamazsa dava açarım. Fakat geri çevirmeye cüret edemeyecektir,” dedi.</p>

  <p>“Bunun için parayı nereden buluyorsun?”</p>

  <p>Lankey sırıttı. “Birazını biriktirdim. Çoğunlukla Denton’ı sevmeyen kişilerden yardım aldım.”</p>

  <p>Denton karşı çıkmadı. Baque, Lankey’nin Yeri’nden Marigold Manning’in onu takdimiyle dünya çapında bir yayın yaptı. Çalmadığı tek bir melodi vardı: Seks Müziği.</p>

  <p class="p19">Lankey’nin Yeri’nde mesai sonuydu. Baque giyinme odasında yorgun argın üstünü değiştiriyordu. Lankey sabahın köründe avukatıyla bir görüşme yapmak için çıkmıştı. Denton’ın bir sonraki hareketini kestirmeye çalışıyorlardı.</p>

  <p>Baque huzursuzdu. Yalnızca aptal bir müzisyen olduğunu söylüyordu kendine. Yasal sorunlardan ya da Lankey’nin kolaylıkla altından kalktığı karmaşık bağlantılarından bir şey anlamıyordu. James Denton’ın şeytanın vücut almış hali olduğunu biliyordu. Aynı zamanda Denton’ın, Lankey’nin Yeri’ni bin defa satın alabilecek kadar zengin olduğunu da biliyordu ya da ona engel olan birisini öldürtmek için birini tutabilecek kadar. Neyi bekliyordu? Yeterince zamanı olursa Baque yakında bütün reklam endüstrisine ölümcül bir darbe indirebilirdi. Denton bunun farkında olmalıydı.</p>

  <p>Peki, o zaman neyi bekliyordu?</p>

  <p>Kapı aniden açıldı ve Marigold Manning yarı çıplak, kireç gibi bir suratla içeri girdi. Kapıyı gürültülü bir şekilde kapadı, arkasına yaslandı ve ağlamaya başladı.</p>

  <p>“Jimmy...” dedi güçlükle soluyarak. “Carol’dan bir mesaj geldi. Jimmy’nin sekreteri olan. İyi bir arkadaşımdı. Diyor ki, Jimmy güvenliklerimize rüşvet vermiş ve bu sabah eve giderken bizi öldüreceklermiş. Ya da Jimmy’nin adamlarının bizi öldürmelerine izin vereceklermiş.”</p>

  <p>“Lankey’yi ararım. Telaş edilecek bir durum yok.”</p>

  <p>“Hayır! Eğer herhangi bir şeyden şüphelenirlerse beklemezler. Onlara karşı şansımız yok.”</p>

  <p>“O zaman Lankey dönene kadar burada bekleriz.”</p>

  <p>“Beklememiz güvenli mi sence? Çıkmak üzere hazırlandığımızı biliyorlar.”</p>

  <p>Baque kendini yatağa bıraktı. Denton’dan beklenilecek bir hareketti bu. Lankey adamlarını dikkatlice seçmişti, bunu biliyordu, fakat Denton’da herhangi birini satın alabilecek kadar para vardı. Yine de...</p>

  <p>“Belki bu bir tuzaktır. Belki mesaj sahtedir.”</p>

  <p>“Hayır. Hulsey olacak o kısa boylu şişko yılanı dün gece güvenliklerinden biriyle konuşurken gördüm. O anda anladım Jimmy’nin bir şeyler planladığını.”</p>

  <p>“Ne yapmak istiyorsun?” diye sordu Baque.</p>

  <p>“Arka kapıdan çıkabilir miyiz?”</p>

  <p>“Bilmiyorum. En az bir güvenliğin yanından geçmemiz gerekecek.”</p>

  <p>“Denesek olmaz mı?”</p>

  <p>Baque tereddüt etti. Marigold korkuyordu, ölümüne korkuyordu, ama bu tarz konuları kendisinden çok daha iyi biliyordu. En önemlisi James Denton’ı tanıyordu. Onun yardımı olmadan asla Uluslararası Optiskop binasından çıkamazdı.</p>

  <p>“Eğer yapılması gerekenin bu olduğunu düşünüyorsan, deneriz.”</p>

  <p>“Üstüme bir şeyler giymem lazım.”</p>

  <p>“Git hadi. Hazır olduğunda haber ver.”</p>

  <p>Marigold kapıyı araladı ve dikkatlice etrafı kolaçan etti. “Hayır, benimle gel.”</p>

  <p>Birkaç dakika sonra, Baque ve Marigold Manning binanın arkasındaki koridor boyunca sakince yürüdüler, o sırada vardiyası olan iki güvenliği başlarıyla selamladılar ve hızla hareket edip bir anda kapıdan geçtiler. Koşuyorlardı. Arkalarından şaşkınlık dolu bağırışlar geldi, fakat kimse onları takip etmedi. Sokaktan aşağıya doğru var güçleriyle koştular, köşeyi döndüler. İkinci bir yol ayrımına geldiklerinde tereddüt ettiler.</p>

  <p>“Yürüyen bant şu tarafta,” diye işaret etti Marigold nefes nefese. “Eğer oraya ulaşabilirsek...”</p>

  <p>“Hadi gidelim!”</p>

  <p>El ele koştular. Önlerindeki sokak bir caddeye çıkıyordu. Baque kaygıyla yukarıya, uçan arabalar var mı diye bir baktı, fakat bir tane bile görmedi. Tam olarak nerede olduklarını bilmiyordu.</p>

  <p>“Takip ediliyor muyuz?” diye soru Marigold.</p>

  <p>“Sanmıyorum. Havada araba yok. Durduğumuzda arkamızdan gelen kimseyi görmedim,” dedi Baque; soluk soluğa kalmıştı.</p>

  <p>“Kaçmayı başardık o zaman!”</p>

  <p>On metre ötede, gölgelerin içinden aniden bir adam çıktı. Panik içinde oldukları yere çakılmışlardı. Onlara doğru yavaşça yürüdü. Yüzünü bir şapka kapatıyordu, ama o gülümsemeyi nerede olsa tanırlardı. James Denton.</p>

  <p>“Günaydın güzelim. Uluslararası Optiskop’un senin yokluğunda hiç tadı yok. Size de günaydın Bay Baque.”</p>

  <p>Sessizce duruyorlardı. Marigold’un eli Baque’ın kolunu sıkıca tutuyor, tırnakları gömleğinden girip etine batıyordu. Baque kıpırdamadı.</p>

  <p>“Bu ufak oyuna kanacağını biliyordum tatlım. Buna kanacak kadar korkmuş olacağını tahmin ettim. Bütün çıkışlar kapalı. Fakat bu sokağı seçtiğiniz için size minnettarım. Hem de çok. Aldatıldığımda meseleyi kendim halletmeyi severim.”</p>

  <p>Aniden Baque’a doğru döndü; Sesi kızgındı. “Hadi git Baque. Senin sıran daha gelmedi. Senin için başka planlarım var.”</p>

  <p>Baque nemli kaldırıma çakılı kalmıştı.</p>

  <p>“Fikrimi değiştirmeden git, Baque.”</p>

  <p>Marigold Baque’ın kolunu bıraktı. “Git!” diye fısıldadı.</p>

  <p>“Baque!” Denton sinirleniyordu.</p>

  <p>“Çabuk git!” diye tekrar fısıldadı Marigold.</p>

  <p>Baque iki adım attı.</p>

  <p>“Koş!” diye bağırdı Denton.</p>

  <p>Baque koştu. Arkasından cani bir silah sesi, bir çığlık geldi sonra derin bir sessizlik. Baque yavaşladı, Denton’ın onu izlediğini gördü ve koşmaya devam etti.</p>

  <p class="p19">“Ödleğin tekiyim,” dedi Baque.</p>

  <p>“Hayır, Baque.” Lankey yavaşça başını salladı. “Cesur bir adamsın. Öyle olmasaydın bu işlere karışmazdın. Orada bir şey yapmaya kalkışmak aptallık olurdu, cesaret değil. Önce restorana karşı bir harekette bulunacağını düşünmek benim hatamdı. Denton’a bunu ödeteceğim.”</p>

  <p>Düşünceli bir şekilde Lankey çirkin suratındaki kaşlarını çattı. Şaşkınlık dolu bir ifadeyle Baque’a baktı. “O, güzel ve cesur bir kadındı Baque,” dedi gayri ihtiyari yassı burnunu ovalıyarak. “Fakat Denton’ın seni neden serbest bıraktığını merak ediyorum.”</p>

  <p>O gece Lankey’nin Yeri’ne hâkim olan hüzün dolu hava, müşterileri etkilemedi. Çokluakora doğru yürürken, Baque’ı alkışlarla karşıladılar. Alkışları kabul etmek için birkaç saniyeliğine durduğunda, üç polis onu çevreledi.</p>

  <p>“Erlin Baque?”</p>

  <p>“Evet.”</p>

  <p>“Tutuklusunuz.”</p>

  <p>Baque onlara üzgün bir şekilde baktı. “Neden?”</p>

  <p>“Cinayetten.”</p>

  <p>Marigold Manning’i öldürmekten.</p>

  <p class="p19">Lankey üzgün suratını demirlere dayadı ve yavaş yavaş konuştu. “Birkaç görgü tanığı var. Seni sokakta koşarken gören dürüst tanıklar. Birkaç tane de seni ateş ederken gördüklerini iddia eden sahte tanık var. Onlardan biri arkadaşın Hulsey. Tesadüfen sabahın köründe o sokakta yürüyüş yapıyormuşmuş. En azından o şekilde ifade verecek. Denton muhtemelen infazın için milyonlar harcardı fakat ihtiyacı yok. Jüriye rüşvet vermek zorunda bile kalmayacak. Sana karşı dava o kadar sağlam.”</p>

  <p>“Peki ya silah?”</p>

  <p>“Sana sattığını iddia eden bir tanıkları olacak.”</p>

  <p>Baque başını salladı. Olaylar artık kontrolünden çıkmıştı. Kimsenin anlamadığı bir amaç uğruna çalışmıştı. Belki de kendisi bile anlamamıştı ne için çalıştığını. Ve kaybetmişti.</p>

  <p>“Şimdi ne olacak?”</p>

  <p>Lankey üzgün bir şekilde kafasını salladı. “Kötü haberleri saklayan biri değilim. Ömür boyu hapis cezası yiyeceksin. Seni Ganymede kaya madenine yollayacaklar.”</p>

  <p>“Anladım. Sen devam edecek misin?” diye sordu Baque kaygıyla.</p>

  <p>“Ne yapmaya çalışıyordun Baque? Sadece Lankey’nin Yeri için çalışmıyordun. Anlayamıyordum, ama seni sevdiğim için sana ayak uyduruyordum. Ve yaptığın müziği seviyorum. Yapmaya çalıştığın neydi gerçekten?”</p>

  <p>“Bilmiyorum. Müzik galiba. İnsanların müzik dinlemesi. Reklamlardan kurtulmak, en azından bazı reklamlardan. Belki ne yapmak istediğimi bilseydim...”</p>

  <p>“Tamam tamam. Galiba anlıyorum. Lankey’nin Yeri devam edecek Baque. Hayatta olduğum sürece. Asil olmaya da çalışmıyorum. İş çok iyi gidiyor. Yeni çokluakor müzisyeni fena değil. Seninle asla yarışamaz, ama senin gibi biri zaten olamayacak. Önümüzdeki beş yıl dolu oluruz, o kadar ileri tarihe rezervasyon alabilsek. Diğer restoranlar bizi taklit edip kendi ekranlarını kaldırıyorlar, fakat biz önden başladık. Senin kurduğun düzeni aynı şekilde devam ettireceğiz; senin üçte birlik payın da duruyor. Senin için bir hesaba yatıracağım. Döndüğünde zengin bir adam olacaksın.”</p>

  <p>“Döndüğümde!”</p>

  <p>“Ömür boyu hapis her zaman ömür boyu olmak zorunda değil. Uslu davranmaya bak.”</p>

  <p>“Val?”</p>

  <p>“Ona bakacağım. Onu meşgul etmek için bir iş veririm.”</p>

  <p>“Belki restoran için sana beste yollayabilirim,” dedi Baque. “Yeterince zamanım olacak.”</p>

  <p>“Korkarım bu mümkün olmayacak. Seni uzak tutmaya çalıştıkları şey müzik. Bu yüzden... beste yok. Çokluakora bile yaklaştırmazlar seni. Gardiyanları hipnotize edip bütün tutsakları serbest bırakmandan korkuyorlar.”</p>

  <p>“Eski müzik koleksiyonumu almama izin verirler mi?”</p>

  <p>“Sanmıyorum.”</p>

  <p>“Anladım. Peki, öyle olacaksa...”</p>

  <p>“Öyle. Şimdi Denton’ın ödemesi gereken iki borcu oldu.”</p>

  <p>Duygusuz Lankey’nin, arkasını dönüp giderken gözlerinde yaş vardı.</p>

  <p class="p19">Jüri sekiz dakika boyunca karar vermek için düşündü, sonra sanığın suçlu olduğu hükmüne vardı. Baque ömür boyu hapis cezasına çarptırıldı. Optiskopta bu haber bir süre konuşuldu, çünkü Ganymede kaya madeninde kimse uzun süre yaşamazdı.</p>

  <p>Halk arasında, davanın satıldığı, sponsorlar ve optiskopun jüriye rüşvet verdiği söylentileri dolaşıyordu. Erlin Baque’ın insanlara müzik bahşettiği için iftiraya uğradığı söyleniyordu.</p>

  <p>Baque’ın Ganymede’e gittiği gün, çokluakor müzisyeni H. Vail ve kemancı B. Johnson’ın halka açık bir gösterimi olduğu açıklandı. Giriş ücreti bir dolar.</p>

  <p>Lankey büyük bir dikkatle kanıt topladı, rüşvet verilmiş tanıklardan birine tekrar rüşvet verdi ve yeni bir duruşma için talepte bulundu. Talebi geri çevrildi ve üstünden yıllar geçti.</p>

  <p>Yirmi üyeyle, New York Senfoni Orkestrası kuruldu. James Denton’ın lüks uçan arabalarından biri kaza yaptı ve kendisi olay yerinde öldü. Talihsiz bir kaza. Zamanında Erlin Baque’ı optiskopta çalarken dinleyen bir milyoner, onlarca konservatuara para bağışladı. İsimleri Baque Konservatuarları olacaktı, ancak Baque’ı hiç duymamış bir müzik tarihçisi, ismi Bach ile değiştirdi.</p>

  <p>Lankey öldü ve damadı işi yürütmeye devam etti. Artık kırk üyesi olan New York Senfonisi’ne yeni bir bina yapılması için imza ve bağış toplandı. Bu proje çığ gibi büyüdü ve sonunda Ohio’da bir arsa seçildi. Burası Kuzey Amerika’nın her yerinden kolaylıkla erişilebilecekti. Beethoven Salonu inşa edildi. Kırk bin kişiyi alabiliyordu. Biletler satışa çıktıktan kırk sekiz saat sonra tamamen satılmıştı.</p>

  <p>İki yüz yıl sonra ilk defa optiskopta opera gösterildi. Ohio’daki arsaya bir opera binası inşa edildi. Sonra da bir sanat enstitüsü. Merkez giderek büyüdü. Önce özel bağışlarla, sonra devletin katkılarıyla. Lankey’nin damadı öldü ve bir yeğeni işleri ve Erlin Baque’ın serbest bırakılması kampanyasını eline aldı. Otuz yıl geçti. Sonra kırk.</p>

  <p>Kırk dokuz sene, yedi ay ve on dokuz gün sonra Baque serbest bırakıldı. Hâlâ Manhattan’ın en popüler restoranının üçte birine sahipti ve yıllar içinde biriken kâr onu çok zengin bir adam haline getirmişti. Doksan altı yaşındaydı.</p>

  <p class="p19">Beethoven Salonu’nda bir kalabalık daha. Güneş Sistemi’nin her yerinden gelen turistler, konserler için gelen müzik severler, Merkez’e taşınmış yaşlılar, eğitim gezilerine gelmiş gençler... Kırk bin kişi sabırsızlıkla bekliyor, orkestra şefinin yolunu gözlüyordu. Sahneye doğru yürümeye başlayınca, on iki balkondan birden fırtına gibi bir alkış koptu.</p>

  <p>Erlin Baque daimi yeri olan ana bölümün arka sırasında oturuyordu. Dürbününü ayarladı ve yine kontrbasın sesinin neye benzediğini merak ederek orkestraya baktı. Öfkesini Ganymede’de bırakmıştı. Merkez’deki hayatı sonu gelmeyen bir mucizeler zinciriydi.</p>

  <p>Tabii ki kimse ezgibent ve katil Erlin Baque’ı hatırlamıyordu. Bazı kuşaklar reklamları bile bilmiyordu. Yine de Baque sanki bütün bunları, bu binayı, Merkez’i kendi elleriyle yaratmış gibi hissediyordu. Kaya madeninde şekli değişmiş ellerini önüne doğru tuttu. Parmakları ve parmak uçları kayalar yüzünden kırılmış, düşen taşlardan dolayı vücudu sakatlanmıştı. Pişmanlığı yoktu. İşini iyi becermişti.</p>

  <p>İki görevli hemen arkasında duruyordu. Biri ona doğru işaret edip fısıldadı, “Al sana tuhaf bir tip. Her konsere gelir. Hiçbirini kaçırmaz. Yaptığı tek şey arka sırada oturup insanları izlemek. Eski ezgibentlerden biri olduğu söyleniyor.”</p>

  <p>“Belki müziği seviyordur.”</p>

  <p>“Yok ya. Eski ezgibentler müzikten anlamazmış. Ayrıca adam sağır.”</p>

  <p class="p20">Çeviren: Ayşe Su Akaydın</p>
</body>
</html>