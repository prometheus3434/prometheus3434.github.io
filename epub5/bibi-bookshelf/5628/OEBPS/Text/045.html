<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Gidilmeyen Yol</span></p></h3>

  <p class="p15"><i>Indomitable</i>’ın hipermotoru çalıştığında, Kaptan Togram portatif tuvaleti kullanıyordu. Hep olduğu gibi bu sefer de Roxolanlı subayın içinde aniden şiddetli bir mide bulantısı belirdi. Lazımlığı kaldırır kaldırmaz içine kustu.</p>

  <p>Karnının kasılması geçtiğinde lazımlığı yere indirip yaşaran gözlerini ön kolunun yumuşak, gri-kahverengi karışımı tüylerine sildi. Birden, “Lanet olsun!” diye haykırdı. “Kaptanlar bunu yapacakları zaman neden bizi uyarmıyorlar?” Birliğindeki birkaç asker öfkeyle dediklerini tekrarladı.</p>

  <p>O anda bir makinist kapıda belirdi. Genç asker, “Normal uzaya döndük,” diye ciyaklayıp yan kamaraya doğru fırladı. Yuhalamalar ve küfürler de onu takip etti: “Cidden mi!” “Haber verdiğin için sağol!” “Dümendekilere de söyle, fark etmemiş olabilirler!”</p>

  <p>Togram iç çekip midesinin hassasiyetine sinirlenerek burnunu kaşıdı. Bir subay olarak kendi askerlerine örnek olması gerekiyordu. Bu tür sorumlulukları ciddiye alacak kadar kıdemsizdi belki, ancak birkaç kademe üstün olan birinden çok fazla şey beklememesi gerektiğinin farkında olacak kadar da görev yapmıştı. Üst rütbeler, soyu köklü olanlara veya hazır parası olanlara giderdi.</p>

  <p>Tekrar iç geçirerek portatif tuvaleti yerine itti. Üstünü kapadığı metal kapak, kötü kokuyu gidermeye pek yaramıyordu. Uzayda geçirdikleri on altı günün sonunda, <i>Indomitable</i> dışkı, bozulmuş yemek ve iğrenç vücut kokusundan geçilmiyordu. Roxolan filosundaki diğer gemilerde veya başka gemilerde de durum hiç farklı değildi. Yıldızlararası seyahatler özünde hep böyleydi. Pis kokular ve karanlık, askerlerin krallığı büyütmek için ödediği bedelin bir kısmıydı.</p>

  <p>Togram bir fener kapıp içindeki ateşkurtçuklarını uyandırmak için salladı. Panikle gümüşi bir renkte parlamaya başladılar. Kaptan, bazı ırkların gemilerini meşale ya da mumlarla aydınlattığını biliyordu. Fakat ateşkurtçukları aralıklı olarak ışıldasalar da daha az hava harcıyordu.</p>

  <p>Son derece dikkatli bir asker olan Togram, ışık tükenmeden silahlarını kontrol ederdi. Her zaman dört silahını birden kullanıma hazır ve dolu tutardı; çıkarma harekâtı başladığında bir çifti kemerine, diğer çift ise botunun içine koyardı. Kılıcı için daha çok endişelenirdi. Gemide seyahat ettikleri süre boyunca değişmeyen nemli hava, kılıç için iyi değildi. Bekleneceği üzere, kılıcında ovarak temizlenmesi gereken küflü bir nokta bulmuştu.</p>

  <p>İnce, uzun kılıcını cilalarken yeni sistemin neye benzediğini düşündü. İçinde yaşama elverişli bir gezegen olması için dua etti. <i>Indomitable</i>, Roxolan denetimindeki en yakın gezegene varana kadar geminin içindeki hava nefes alamayacak kadar kirlenebilirdi. Bu, yıldız askerlerinin aldığı risklerden biriydi. Büyük bir risk değildi, küçük sarı güneşler genellikle bir iki tane yaşam bulunduran gezegen barındırırdı ama sonuçta risk vardı işte.</p>

  <p>Bunun hakkında düşünmesine engel olabilmeyi istedi; ağrıyan bir azı dişi gibiydi, bir kere endişeye kapıldı mı bundan kurtulamazdı. Dümencilerin ne yaptığını görmek için yataktan kalktı.</p>

  <p>Her zaman olduğu gibi Ransisc ve miçosu Olgren, gezegenleri gözetledikleri dürbünlerinin camlarının kalitesizliğinden yakınıyorlardı. Togram, kapı aralığından gözlerini kısarak içeriye bakıp, “Mızmızlanmayı bırakmalısınız,” dedi. “En azından görebilecek kadar ışığınız var.” Uzun süre ateşkurtçuğu lambasının ışığında etrafa baktıktan sonra, içeri girmeden önce gözlerinin gözlem odasını dolduran şiddetli güneş ışığına alışmasını beklemek zorunda kalmıştı.</p>

  <p>Olgren’in kulakları sinirden geriye yattı. Ransisc daha yaşlı ve sakindi. Elini miçosunun koluna koydu. “Togram her dalga geçtiğinde sinirlenecek olsan başka hiçbir şey yapmaya vaktin kalmaz. Bizim miço yumurtadan çıktığından beri ortalığı karıştırıyor. Öyle değil mi, Togram?”</p>

  <p>“Öyle diyorsan öyledir.” Togram beyaz burunlu kıdemli dümenciyi severdi. Kendi türünün çoğunluğunun aksine, Ransisc, yaptığı bu önemli işin kendisini tanrının yarattıklarının içinde özel bir yere koyduğuna inanıyormuş gibi davranmıyordu.</p>

  <p>Olgren birden kasıldı; bodur kuyruğunun ucu kıpırdadı. “Bu seferki bir gezegen!” diye haykırdı.</p>

  <p>Ransisc, “Bir bakalım,” dedi. Olgren dürbünden uzaklaştı. İki dümenci parlak yıldızları bir bir inceliyor, yuvarlak yüzeyleri olan ve gerçekten gezegen olduklarına dair kanıtlar gösteren gök cisimleri arıyorlardı.</p>

  <p>Ransisc en sonunda, “Bu bir gezegen,” dedi, “ama bize uygun değil; bu sarı, şeritli gezegenlerin havası her zaman zehirlidir ve zehir çok fazladır.” Olgren’in moralinin bozulduğunu görerek ekledi, “Bir şey kaybetmiş değiliz, o gezegen ile güneşi arasında düz bir hat izlersek diğerlerini oldukça kısa sürede buluruz.”</p>

  <p>Togram diğer görebildiklerinin çoğundan daha parlak olan kıpkırmızı bir yıldızı işaret ederek, “Bir de bunu dene,” dedi.</p>

  <p>Olgren, işini amatörlerden daha iyi bildiğine dair birkaç kendini beğenmiş söz mırıldandı ama Ransisc, “Kaptan uzayda senin gördüğünden daha fazla dünya gördü, toy budala. İstediği şeyleri yapman gerektiğini kafana sok,” dedi sertçe. Olgren üzgün bir şekilde kulaklarını düşürerek itaat etti.</p>

  <p>Sonra kırgınlığı geçti. “Yeşil bölgeleri olan bir gezegen!” diye bağırdı.</p>

  <p>Ransisc, dürbününü gökyüzünün farklı bir kısmına doğrultmuştu ama bu söz onu aceleyle o yöne döndürdü. Miçosunu bir kenara itip dürbünün odak ayarıyla oynayarak büyütülmüş görüntüye uzun süre dikkatlice baktı. Olgren bir sağ bacağının bir sol bacağının üstünde zıplıyordu; kirli kahverengi kürkü, sonucu duyma sabırsızlığıyla kabarmıştı.</p>

  <p>Kıdemli dümenci, “Olabilir,” dedi ve Olgren’in yüzü aydınlandı ancak Ransisc’in, “Büyük su birikintilerine benzer herhangi bir şey görmüyorum. Daha iyi bir şey bulamazsak deneyelim derim ama biraz daha arayalım,” demesiyle tekrar düştü.</p>

  <p>“Şu anda bir <i>luof</i> sayende çok mutlu oldu,” dedi Togram. Ransisc kıkırdadı. Roxolan’dakiler, yeni gezegenlerin havasını test etmek için yanlarında küçük yaratıklar getirirdi. Eğer bir <i>luof</i> uzay gemisinin hava geçirmez odasında nefes alabilirse bu yer, hayvanın sahipleri için de güvenli demekti.</p>

  <p>Arka arkaya birkaç yıldız, ışık kaynağından başka bir şey çıkmayınca dümenciler kızgınlıkla homurdandı. Ransisc dürbününü sımsıkı kavradı. “İşte,” dedi sakince. “İstediğimiz bu. Buraya gel Olgren.”</p>

  <p>Hemen sonra miço, “Aa tabii, geliyorum,” dedi.</p>

  <p>“Gidip durumu Savaşustası Slevon’a bildir ve ona cihazlarının, donanmanınki dışında herhangi bir yerden hipermotor titreşimi tespit edip etmediğini sor.” Olgren aceleyle ayrılırken Ransisc, Togram’ı yanına çağırdı. “Kendin bak.”</p>

  <p>Piyade kaptanı merceğe doğru eğildi. Uzayın siyahlığında dürbünün görüş alanındaki gezegen, Roxolan’a aşırı derecede benziyordu; sarmal şeklindeki beyaz bulutlarla örtülü derin okyanus mavisi.</p>

  <p>Büyükçe bir ay yakınında asılı duruyordu. İkisi de yaklaşık olarak yarı evredeydi, yıldızlarına <i>Indomitable</i>’dan daha yakında duruyorlardı.</p>

  <p>Togram, “Hiç kara parçası gördün mü?” diye sordu.</p>

  <p>“Görüntünün en üstüne, buzul tabakasının altına doğru bak,” dedi Ransisc. “Görünen kahverengilikler ve yeşillikler suyun genelde aldığı renklerden değil. Eğer bu sistemde yaşam barındıran bir gezegen arıyorsak, şu anda ona bakıyorsun.”</p>

  <p>Olgren dönene kadar sırayla uzaktaki gezegeni incelediler ve özelliklerini kâğıda döktüler. “Ee?” dedi Togram, miçonun kulaklarının havaya dikilmiş ve neşeli olduğunu görmesine rağmen.</p>

  <p>Olgren, “Tüm sistemde bizden başka hipermotor yayılımı yok!” diyerek sırıttı. Ransisc ve Togram, sanki haberi getiren değil de bu iyi haberlerin sebebi oymuş gibi sırtına vurdular.</p>

  <p>Kaptanın yüzünde Olgren’inkinden daha büyük bir gülümseme vardı. Bu seferki, profesyonel bir asker olarak kendisinin de tamamen onayladığı, kolay bir görev olacaktı. Eğer buralarda hiç kimse hipermotor üretemediyse, ya sistemde hiçbir zeki yaşam formu yoktu ya da gezegendekiler hâlâ ilkeldi; barut, uzaygemileri ve yıldızlar arasında yapılan savaşların diğer yönlerinden bihaberlerdi.</p>

  <p>Ellerini ovuşturdu. Karaya ayak basmak için sabırsızlanıyordu.</p>

  <p>Buck Herzog’un canı sıkılmıştı. Uzayda geçirdiği dört ayın sonunda ve önünde beş buçuk ay daha varken bu durum hiç de şaşırtıcı değildi. Dünya, <i>Ares III</i>’ün arkasında parlak bir yıldızdı ve daha sönük olan Luna ona eşlik ediyordu; Mars ise ileride parıldıyordu.</p>

  <p>“Bu senin egzersiz zamanın Buck,” diye seslendi Art Synder. Beş kişilik mürettebatta muhtemelen en işgüzar kişi oydu.</p>

  <p>Herzog, “Pekâlâ, Panço,” diyerek iç çekti. Kendini bisikletin üstüne atıp önce baygın baygın sonra ise daha hızlı sürmeye başladı. Bu iş serbest düşüşe rağmen kemiklerindeki kalsiyumu korumasına yardım ediyordu. Ayrıca en azından yapacak bir şey vardı.</p>

  <p>Melissa Ott, Dünya’dan gelen haberleri dinliyordu. “Fernando Valenzuela dün gece ölmüş,” dedi.</p>

  <p>“Kim?” Snyder’ın beyzbol tutkunu olduğu söylenemezdi.</p>

  <p>Ama Herzog öyleydi, üstüne üstlük Kaliforniyalıydı. “Onu bir keresinde, izlediğim bir veteranlar maçında görmüştüm; babamın ve dedemin sürekli onun hakkında konuştuğunu hatırlıyorum,” dedi. “Kaç yaşındaymış, Mel?”</p>

  <p>“Yetmiş dokuz,” diye cevapladı.</p>

  <p>Herzog üzüntüyle, “Her zaman çok güçlüydü,” dedi.</p>

  <p>“Aman Tanrım!”</p>

  <p>Herzog gözlerini kırpıştırdı. Amerikan uzay istasyonundan havalandıklarından beri <i>Ares III</i>’teki hiç kimse bu kadar heyecanlanmamıştı. Melissa radar ekranına gözlerini dikmişti. “Freddie!” diye bağırdı.</p>

  <p>Geminin elektronik uzmanı Frederica Lindstrom, daracık duş alanından yeni çıkmıştı. Arkasında su damlaları bırakarak kontrol paneline daldı. Üstüne havlu almakla uğraşmadı; utangaçlık <i>Ares III</i>’ü çoktan terk etmişti.</p>

  <p>Melissa’nın bağırışı Claude Jonnard’ın bile zamanının çoğunu harcadığı biyoloji laboratuvarmdan kafasını çıkarmasına sebep olmuştu. Bölmenin oradan, “Sorun nedir?” diye seslendi.</p>

  <p>“Radar siki tuttu,” dedi Melissa.</p>

  <p>Jonnard sinirli bir şekilde “Siki tuttu da ne demek?” diye sordu. Her zaman niceliksel olarak düşünen ve herkesin de o şekilde düşündüğünü sanan sinir bozucu insanlardan biriydi.</p>

  <p>Aynı hastalığın daha düşük bir safhasında olan Frederica Lindstrom, “Ekranda, orada olmaması gereken yüz, belki de yüz elli tane cisim var,” diye cevapladı. “Menzil birkaç milyon kilometre görünüyor.”</p>

  <p>“Bir dakika öncesine kadar orada değillerdi,” dedi Melissa. “Ortaya çıktıklarında seslendim.”</p>

  <p>Frederica radar ve bilgisayarın ayarlarıyla oynarken, Herzog sadece kendisinin işe yaramadığını hissederek egzersiz bisikletinde kaldı: kayalardan milyonlarca kilometre uzakta bir jeolog ne işe yarardı ki? Tarih kitaplarına adını bile yazdıramayacaktı, hiç kimse üçüncü keşif birliğini hatırlamayacaktı.</p>

  <p>Frederica kontrollerini tamamladı. “Yanlış giden bir şey bulamadım,” dedi. Hem kendine hem ekipmanlarına sinirlenmiş gibiydi.</p>

  <p>“Dünya’ya haber vermenin zamanı geldi Freddie,” dedi Art Synder. “Eğer bu canavarı yere indireceksem, radarın bana yalan söylemesini göze alamam.”</p>

  <p>Melissa çoktan mikrofona konuşmaya başlamıştı. “Houston, <i>Ares III</i> konuşuyor. Bir sorunumuz var...”</p>

  <p>Işık hızında bile, birkaç dakika beklemekle geçti. Zaman geçmek bilmiyor gibiydi. Hoparlörler çatırdayarak ses çıkardığında herkes yerinde zıpladı. “<i>Ares III</i>, Houston Kontrol konuşuyor. Hanımlar ve baylar, bunu size nasıl söyleyeceğimi bilmiyorum ancak onları biz de görüyoruz.”</p>

  <p>İletişimci konuşmaya devam etti fakat artık kimse onu dinlemiyordu. Herzog, saçı ilkel bir refleksle diken diken olurken kafa derisinin karıncalandığını hissetti. İçini korku ve şaşkınlık kapladı. İnsanlığın bir başka ırk ile temas kurduğunu görecek kadar yaşayacağını hiç düşünmemişti. “Mel, onlara seslen,” dedi aceleyle.</p>

  <p>Mel tereddüt etti. “Bilemiyorum Buck. Belki bununla Houston ilgilenmeli.”</p>

  <p>“Houston’ı siktir et,” dedi Buck, hiddetine kendisi de şaşırarak. “Oradaki bürokratlar ne yapılması gerektiğini çözene kadar biz Mars’a iniyor olacağız. Olay yerindeki kişiler biziz. Türler tarihinin en önemli ânını çöpe mi atacaksın?”</p>

  <p>Melissa bir mürettebat arkadaşından diğerine baktı. Yüzlerinde her ne gördüyse onu memnun etmiş olacak ki antenin yönünü değiştirip konuşmaya başladı: “Burası uzay mekiği <i>Ares III</i>, bilinmeyen gemilere sesleniyoruz. Dünya insanları olarak sizleri selamlıyoruz.” Vericiyi bir anlığına kapadı. “Elimizde kaç dil var?”</p>

  <p>Çağrı Rusça, Çince, Japonca, Fransızca, Almanca, İspanyolca ve hatta Latince olarak tekrarlandı. (Snyder ona garip bir şekilde bakarken Frederica, “En son ne zaman ziyaret edildiklerini kim bilebilir ki?” dedi.)</p>

  <p>Dünyadan gelen cevabı bekleme süresine uzun denilebilirse, bu seferkinin sonu gelmeyecekmiş gibiydi. Gecikme, on beş saniyelik gidiş-geliş ışık hızına kadar uzadı. “Bizim dillerimizden herhangi birini konuşmuyorlarsa bile bir şeyler söylemeleri gerekmez mi?” diye sordu Melissa boşluğa. Boşluktan yanıt gelmedi, uzaylılardan da.</p>

  <p>Sonra, tuhaf uzay gemileri bir bir güneşten uzağa, Dünya’ya doğru fırlamaya başladılar. “Aman tanrım, nasıl bir hız bu!” dedi Snyder. “Bunlar roket değil!” Afallamış görünüyordu. “Yıldızlararası uzay gemilerinde roket olduğunu sanmıyorum, öyle değil mi?”</p>

  <p><i>Ares III</i> uzayda bulunduğu kısımda, Mars’a doğru Hohmann yörüngesini amansızca takip etmeye devam ederek tekrar bir başına kaldı. Buck Herzog ağlamak istiyordu.</p>

  <p class="p19">Tıpkı planladıkları gibi, Roxolan filosundaki gemiler, yeni gezegenin en çok kara bulunan yarım küresinin kutbunda toplandı. Herkes aynı noktaya geleceği için bu prensip buluşmayı kolaylaştırıyordu. Kısa süre sonra, sadece dört gemi aralarına katılmamıştı. Bir keşif gemisi hemen diğer kutba gidip onları buldu ve geri getirdi.</p>

  <p>“Her seyahatte su seven birileri olur.” Togram dümencilere haberi verirken kıkır kıkır güldü. Sırf güneş ışığı için değil, birçok askerin aksine gezegenlere gezegen olmaları sebebiyle ilgi duyduğundan onların en üst noktasına çıkabilmek için bulabildiği her yolu denerdi. Hesaplamalara kafası çalışsaydı, kendisi de pekâlâ bir dümenci olmayı deneyebilirdi.</p>

  <p>Kalem ve kâğıda eli yatkındı. Bu yüzden Ransisc ve Olgren, onun dürbünün başında onlara ayrıntıları anlatıp bu ayrıntıları aşağıdaki gezegenin çizmekte oldukları krokisine ekleme işini ona bırakırlardı.</p>

  <p>“Tuhaf bir gezegen,” dedi. “Daha önce hiçbir gezegende bu kadar çok orman yangını, volkan veya karanlık tarafta her ne varsa onlardan görmemiştim.”</p>

  <p>Ransisc’e meydan okurcasına bir bakış atarak, “Ben hâlâ da onların şehir olduğunu düşünüyorum,” dedi Olgren.</p>

  <p>Kıdemli dümenci sabırla, “Çok büyük ve çok parlaklar,” dedi; belli ki, tartışma bir süredir devam etmekteydi.</p>

  <p>Togram, “Bu senin ilk gezegendışı seyahatin değil mi Olgren?” diye sordu.</p>

  <p>“Ee, öyle olsa ne olur?”</p>

  <p>“Sadece yeterli bakış açısına sahip olmadığını gösterir. Roxolan’ın üzerinde bulunan Egelloc’ta neredeyse bir milyon insan var ve uzaydan bakıldığında geceleri neredeyse görünmez. Hiçbir şekilde o ışık kadar parlak da değil. Unutmayın, bu ilkel bir gezegen. Aşağıda, zeki yaşam formları var gibi görünüyor, bunu kabul ediyorum. Fakat hipermotorla tesadüfen bile karşılaşmamış olan bir ırk nasıl Egelloc’tan on kat büyük şehirler inşa edebilir?”</p>

  <p>“Bilmiyorum,” dedi Olgren suratını asarak. “Ancak çok az da olsa ay ışığında görebildiğim kadarıyla aşağıdaki ışıklar şehirler için iyi noktalar olabilir; deniz kıyıları, nehir boyları, öyle yerler işte.”</p>

  <p>Ransisc iç çekti. “Bu çocuğu ne yapacağız, Togram? Her şeyi bildiğine o kadar emin ki, mantıklı açıklamaları dinlemiyor. Gençken sen de böyle miydin?”</p>

  <p>“Klandaki büyüklerim beni terbiye edene kadar öyleydim. Her neyse. Gerçi, bu kadar heyecanlanacak bir şey yok. Gemiler birazdan <i>luof</i>’larla aşağıya inecekler ve ne olduğunu öğreneceğiz.” Genizden gelen bir kahkahayı zor tuttu, sonra gençken Olgren kadar ahmak gözükmediğini umarak hemen kendini topladı.</p>

  <p class="p19">SR-81 pilotu, “Uzaylı gemilerinden birini radarda görüyorum,” diye bildirdi. “80.000 metre aşağıda ve alçalmaya devam ediyor.” Kendi uçağının azami uçuş yüksekliğinde, atmosfere giren geminin neredeyse yarı yüksekliğindeydi.</p>

  <p>“Tanrı aşkına, sakın ateş etme,” diye emretti yer kontrol. Havalanmadan önce emir kafasında yankılandı, ancak ateşleme kolu bu düşüncenin kafasından uzaklaşmasına izin vermiyordu. Haksız da sayılmazlardı. Tetiği çekmeye hevesli bir aptal, insanlığı sonsuza kadar ortadan kaldırabilirdi.</p>

  <p>Yukarıdaki panelden önüne yansıtılan göstergelere bakarak, “Görüntüyü almaya başladım,” dedi. Bir saniye sonra ekledi: “Komik görünüşlü saçma sapan bir gemi, bunu söyleyebilirim. Kanatları nerede bunun?”</p>

  <p>“Görüntüyü şimdi biz de alıyoruz,” dedi yer kontrol memuru. “Atmosfer içi makineleri için de uzay gemilerinde kullandıkları prensiplerin aynısını kullanıyor olmalılar: kaldırma ve sürüş imkânı sağlayan bir tür karşıt yerçekimi.”</p>

  <p>Tüm uzaylıların kendilerine yöneltilen bütün sinyalleri gözardı etmesi gibi, uzaylı gemisi de SR-81’e kayıtsız kalmaya devam etti. SR-81 pilotu, tekrar yakıt koymak için hava tankerine alçalmak zorunda kalmamayı umarak aşağıda daireler çizerken, gemi yavaşça alçalmaya devam etti.</p>

  <p>“Bir soru cevaplandı,” diye seslendi yere. “Bu bir savaş uçağı.” Barışçıl bir amacı olan hiçbir gemide gövdesine çizilmiş o alev alev bakan gözler ve hırlayan, sivri dişlerle dolu bir ağız olmazdı. Amerikan Hava Kuvvetleri’nin bazı kara saldırı uçaklarında da benzer çizimler vardı.</p>

  <p>Uzaylı gemisi en sonunda SR-81’in havada gezindiği seviyeye geldi. Pilot yer kontrole bir kez daha çağrı gönderdi. “Uzay gemisinin önünden geçmek için izin istiyorum,” dedi. “Belki içerideki herkes uyuyordur ve onları uyandırabilirim.”</p>

  <p>Uzun bir sessizlikten sonra yer kontrol isteksizce onayladı. “Düşmanca hareketler yok,” diye uyardı kontrol görevlisi.</p>

  <p>“Ne yapacağımı sanıyorsunuz, ona hareket mi çekeceğim?” diye homurdandı pilot, ancak telsiz kapanmıştı. SR-81’i, uzay filosundan bir geminin önüne yarım kilometre ilerletecek kadar uzun ve yavaş bir manevra alırken ivme onu koltuğuna yapıştırdı.</p>

  <p>Uçağının kamerasından küçük, pis camın gerisinde oturan uzaylı pilotu bir anlığına gördü.</p>

  <p>Yıldızlardan gelen canlı da onu gördü. Buna hiç şüphe yoktu. Uzaylı, ürkmüş bir geyik yavrusu gibi yana kaçıp, SR-81 pilotunu basınç kabininin camına yapıştırabilecek manevralar sergiledi. Tabii her şeyden önce uçağı onlarınkiyle yarışabilseydi.</p>

  <p>“Onları takip edeceğim!” diye bağırdı. Yer kontrol onu sertçe uyardı ancak orada ondan başka kimse yoktu. Art yakıcının yarattığı ani gerilim sonucunda, daha önce hissettiği basınç şu anda hissettiğinin yanında bir sevgi dokunuşu gibi kalmıştı.</p>

  <p>Aerodinamikliği artırmak uçağını yıldızlararası gemilerden daha da hızlandırdı, fakat bu pek de işine yaramadı. Geminin pilotu onu her fark ettiğinde uzaylı gemisi kolaylıkla uzaklaşıyordu. SR-81 pilotu kendini, baltayla kelebek öldürmeye çalışan bir adam gibi hissetti.</p>

  <p>Kızgınlığına ek olarak, yakıt uyarı ışığı da yandı. Her şekilde uçağı uzayın kıyısındaki ince atmosfer için tasarlanmıştı, uzaylıların içinden uçtuğu gittikçe yoğunlaşan hava için değil. Küfretti; geri çekilmek zorundaydı.</p>

  <p>SR-81’i tankerden uçak yakıtı çekerken, bir füzeyi salıverse neler olabileceğini düşünmeden edemedi. Birkaç sefer tam isabet ettirdiği olmuştu. Bu, kesinlikle kimseyle paylaşmayacağı bir düşünceydi. Bunu bilseler üslerinin neler yapacağının düşüncesi bile çok korkunçtu.</p>

  <p class="p19">Subaylar meclisinden döner dönmez askerler Togram’ın etrafında toplandı. “Haberler nasıl kaptan?” “<i>Luof</i> hayatta kalmış mı?” “Aşağısı nasıl bir yer?”</p>

  <p>“<i>Luof</i> hayatta çocuklar!” dedi Togram yüzünde kocaman bir gülümsemeyle.</p>

  <p>Topluluk, kışlada sağır edici bir alkış ve tezahürat kopardı. “Aşağıya iniyoruz!” diye sevinçle haykırdılar. Kulaklar heyecanla dikilmişti. Bazı askerler tüy şapkalarını kokuşmuş havaya doğru salladılar. Kaptanlarıyla aynı kafada olan diğerleri, yataklarının yanına gidip silahlarına bakınmaya başladılar.</p>

  <p>Togram yanından geçerken Ilingua isimli gri kürklü bir kıdemli asker, “Bizi ne kadar zorlayacaklar efendim?” diye sordu. “Gemi pilotunun birtakım gülünç şeyler gördüğünü duydum.”</p>

  <p>Togram’ın gülümsemesi büyüdü. “Tanrı aşkına Ilingua, gezegen inişinden önce dedikodulara kulak asmaman gerektiğini bilecek kadar çok defa aynı şeyi yapmadın mı?”</p>

  <p>“Umarım öyledir efendim,” dedi Ilingua, “ama bunlar o kadar garip ki, bu sefer farklı bir şey olabilir diye düşündüm.” Togram cevap vermeyince asker kendi aptallığına kafa sallayıp hançerinin kenarını inceleyebilmek için bir feneri silkeledi.</p>

  <p>Kaptan, elinden geldiğince çaktırmadan iç geçirdi. Neye inanacağını kendisi de bilmiyordu ve pilotun raporunu da dinlemişti. Karşıt yerçekimini bilmezken nasıl olur da yerlilerin uçan makineleri oluyordu? Togram, daha iyi yöntemler keşfetmeden önce sıcak hava balonları kullanan bir ırkın olduğunu duymuştu, fakat hiçbir balon yerlilerin gemisinin elde ettiği irtifaya ulaşamazdı ve hiçbir balon, pilotun raporda gemiyle ilgili olarak belirttiği şeyi yapamazdı, yani bu şekilde yön değiştiremezdi.</p>

  <p>Yanıldığını varsayalım, yanılmış olması gerekirdi. Fakat pilotun raporunda bahsettiği, Ransisc’in de alay konusu yaptığı mümkün olamayacak büyüklükteki ve en ufak bir boş alan bırakmayacak kadar kalabalık şehirlerin varlığına kim inanabilir? Ve diğer gemilerden gelen fener sinyalleri, onların keşif pilotlarının da aynı, merak uyandıran bu olağandışı şeyleri rapor ettiğini gösteriyordu.</p>

  <p>En nihayetinde, bu ırkın sayı olarak pikniğe gitmiş <i>reffo</i>lar kadar çok olması önemli değildi. Burada Roxolan için çok daha fazla denek olduğu anlamına gelirdi sadece.</p>

  <p class="p19">Bill Cox, silindir çantasını omzuna atıp beklemekte olan kamyona doğru aheste adımlar atarken kendisini dinleyenlere, “Bu tam bir vakit kaybı,” dedi. “Yıldızlardan gelen insanları kollarımızı açarak karşılamalıyız, güç gösterisiyle değil.”</p>

  <p>“Söyle onlara Profesör.” Çavuş Santos Amoros arkasından kıkır kıkır güldü. “Bana kalsa güzel, klimalı bir kışlada popomu yerden kaldırmamayı, Los Angeles’ın kirli ve güneşli yaz günlerine tercih ederim. Yalnızca bir Özel Kuvvet-1 askeri olman ne yazık. Başkan olsaydın, emir almak yerine istediğin her emri verebilirdin.”</p>

  <p>Cox bunun da pek adil olduğunu düşünmüyordu. İkinci Suriye krizinden sonraki büyük talep onu ordunun içine çektiğinde Siyaset Bilimi’nde yüksek lisans derecesi almasına sadece birkaç kredi kalmıştı.</p>

  <p>Kamyonun zeytin yeşili tentesinin altına girip yolcu bölmesine geçmek için uzun vücudunu bir çakı gibi eğmesi gerekti. Oturaklar çok sert ve birbirine çok yakındı. İnsanları araca sığdırmak oradaki konforlarından daha önemliydi. İçinden tipik asker mantığı diye düşündü Cox küçümseyerek.</p>

  <p>Kamyon dolduruldu. Koca dizel motor gürültüyle çalıştı. Siyahi bir asker, bir kart destesi çıkarıp yirmi beş kartı beşer kartlık poker eline çevirecebileceğine dair herkesle bahse girdi. Birkaç acemi çaylak bunu kabul etti. Cox ise bunun bir enayi bahsi olduğunu pahalı yoldan öğrendi. Siyahi adam desteyi, gözüne kestirdiklerinden birine karıştırması için uzatırken pis pis güldü.</p>

  <p><i>Viffff!</i> Kartların birbirine karışma sesi, kamyondaki herkesin başını çevirmesini sağlayacak kadar dikkat çekiciydi. Adı Jim olan ancak herkesin Junior diye çağırdığı siyahi adam, “Kartlarla böyle oynamayı nereden öğrendin moruk?” diye sordu kartları karıştırana.</p>

  <p>“Vegas’ta kâğıt dağıtarak.” <i>Viffff!</i></p>

  <p>“Hey, Junior,” diye seslendi Cox, “birden senin şu numarana on papel koymak geldi içimden.”</p>

  <p>Junior, kartların kendine ait bir dünyası varmış gibi hareketlerini yüzü asık bir şekilde izlerken, “Sen bilirsin, dostum,” dedi.</p>

  <p>Kamyon kuzeye doğru ilerliyordu; mekanize piyade savaş araçlarının, kamyonların ve kilometrelerce uzanan hafif tankların oluşturduğu bir konvoyun parçasıydı. Tüm alay Los Angeles’a, geniş bir alana yayılmış şehrin farklı kısımlarına bölükler tarafından yerleştirilmeye gidiyordu. Cox bunu onaylıyordu; bu, herhangi bir uzaylıyla şahsen yüzyüze gelme ihtimalini azaltıyordu.</p>

  <p>Yanına sıkışmış Amoros’a “Sandy,” dedi, “eğer yanılıyorsam ve uzaylılar arkadaş canlısı değilse bile elimizde taşıdığımız silahların bize ne yardımı olacak? Bir fili çengelli iğneyle alt etmekten ne farkı var?”</p>

  <p>“Profesör, önceden söylediğim gibi bana düşünmem için para ödemiyorlar, sana da öyle. İyi ki de öyle. Teğmen bana ne derse onu yapacağım ve sen de ben sana ne dersem onu yapacaksın ve her şey yoluna girecek, tamam mı?”</p>

  <p>“Elbette,” dedi Cox, çünkü Sandy kötü biri olmadığı zamanlarda bir teğmendi. Yine de, Cox’un botlarının arasındaki Neo-Armalit silah oldukça işe yaramaz görünüyordu ve kaskıyla zırhı bir striptizcinin geceliği kadar ince ve hafifti.</p>

  <p class="p19"><i>Indomitable</i>, atmosfere girerken dümencilerin başının üstündeki kubbenin dışında gökyüzü, siyahtan derin bir maviye dönmeye başladı. “Orası,” dedi Olgren işaret ederek. “İneceğimiz yer orası.”</p>

  <p>“Bu irtifadan pek bir şey göremiyorum,” dedi Togram.</p>

  <p>“Olgren, bırak da senin dürbününü kullansın,” dedi Ransisc. “Birazdan kendi bölüğüne dönecek.”</p>

  <p>Togram homurdandı; bu bir yorumdan fazlası, aynı zamanda bir imaydı. Yine de, mercekten bakmaktan mutluydu. Yer kendisine doğru hızla ilerliyormuş gibiydi. Okyanusun görüş alanının yanlış tarafında görünmesine sebep olan ters çevrilmiş görüntüye alışana kadar anlık bir algı bozukluğu yaşadı. Fakat manzarayla ilgilenmiyordu. <i>Indomitable</i>’da seyahat etmekte olan askerlerinin ve diğer birliklerin çıkarma alanı kazmak ve bunu yerlilere karşı ellerinde tutmak için ne yapması gerektiğini öğrenmek istiyordu.</p>

  <p>“İşimize yarayacak bir alan var,” dedi. “Şehrin doğu... hayır, batı... kısmında binaların ortasındaki yeşillik. Burası bize temiz bir iniş noktası, iyi bir kamp alanı ve takviye kuvvetlerinin inişi için bir üs sağlayacağa benziyor.”</p>

  <p>“Neden bahsettiğine bir bakalım,” dedi Ransisc onu dirseğiyle kenara iterek. “Hmm, evet, bahsettiğin boşluğu görüyorum. Fena olmayabilir. Olgren, gel de bak. Yeri, Savaşustası’nın dürbününde tekrar bulabilir misin? Pekâlâ, gidip o noktayı ona göster. Orayı iniş noktamız olarak öner.”</p>

  <p>Miço aceleyle çıktı. Ransisc tekrar merceğin üzerine eğildi. “Hmm,” diye tekrarladı. “Aşağıya uzun binalar inşa etmişler, değil mi?”</p>

  <p>“Ben de öyle düşündüm,” dedi Togram. “Ve o yollarda çok fazla trafik var. Hepsine kaldırım taşı döşemek için de bir servet harcamışlar; yollarda toz kalktığını görmedim.”</p>

  <p>“Bu, getirisi bol bir fetih olacağa benziyor,” dedi Ransisc.</p>

  <p>Hızlı, metalik ve yırtıcı benzeri incecik bir şey hızla gözlem camının önünden geçti. “Aman tanrım bunlar aşağıdakilerin uçan makineleri, değil mi?” dedi Togram. Pilotların iddialarına rağmen kendi gözleriyle görene kadar içten içe buna inanmamıştı.</p>

  <p>Ransisc’in kulaklarının sabırsızlıkla kımıldaması dikkatini çekti ve gözlem odasında gerçekten de çok fazla zaman harcamış olduğunu fark etti. Ateşkurtçuğu fenerini kapıp askerlerinin yanına döndü.</p>

  <p>Askerlerinin birkaçı çok uzun süre onlardan uzak kaldığı için içerlemiş bakışlar attı fakat iniş alanıyla ilgili elinden geldiğince bilgi vererek onları neşelendirdi. Rütbesiz askerlerin içeriden edinilen gizli bilgilerden daha çok sevdiği bir şey yoktu. Hiçbir şey bilmeden üslerinin söyleyeceklerini tahmin etmeye çalışırlardı fakat ne konuştukları hakkında biraz fikirleri olduğunda bu oyun daha da eğlenceli olurdu.</p>

  <p>Kapı aralığında bir haberci belirdi. “Kaptan Togram, bölüğünüz üç numaralı hava valfinden inecek.”</p>

  <p>Togram, “Üç numara,” diye onayladı ve haberci, emirleri diğer kara birliği liderlerine vermek için yola koyuldu. Kaptan kuş tüyü şapkasını başına koydu (birliğinin çarpışma sırasında onu tanıyabilmesi için tüy kıpkırmızıydı), son bir kez tabancalarını kontrol etti ve süvarilerine kendisini takip etmelerini emretti.</p>

  <p>İç hava valfi kapısının önündeki kokuşmuş karanlık, <i>Indomitable</i>’ın içindeki diğer her yer gibi bunaltıcıydı, fakat her nasılsa katlanması biraz daha kolaydı. Birazdan kapılar salınarak açılacak ve ferah esintilerin kürküne dokunduğunu hissedecek, tatlı temiz havayı tadacak, açıklık bir alanda daha uzunca bir süre güneş ışığının tadını çıkaracaktı. Birazdan, savaş alanında kendisini bu yeni canlılarla kıyaslayacaktı.</p>

  <p><i>Indomitable</i>’ın uçakları ana gemiden fırlarken çok hafif bir sarsıntı hissetti. Bu sefer uçuşta yanlarında hiçbir <i>luof</i> olmayacaktı. Onların yerine yukarıdan ateşle ve patlatılıp yere atılan barut kavanozlarıyla yerlilere dehşet saçacak silahşorlar vardı. Roxolanlılar ilk izlenimlerini yaratırken mümkün olduğunca acımasız görünmeye çalışırdı. Yarattıkları dehşet kendi sayılarının daha çok olduğu algısını yaratırdı.</p>

  <p>Bir sarsıntı daha geldi, öncekinden daha farklıydı. Yere inmişlerdi.</p>

  <p class="p19">UCLA kampüsüne bir gölge düştü. Junior başını kaldırarak, “Ana geminin büyüklüğüne bak!” dedi. Bunu son beş dakikadır, uzay gemisi yavaşça alçalırken, söylüyordu.</p>

  <p>Billy Cox her seferinde ağzı kurumuş, elleri tüfeğinin plastik kabzasını ve soğuk metal namlusunu kavramış vaziyette sadece başını sallayabildi. Neo-Armalit silahlar, aşağıya doğru süzülen devasa gövdenin karşısında tamamen güçsüz görünüyordu. Etrafında uçan uzaylı makineleri, bir balinanın yanındaki ufak balıklar gibiydi. Öte yandan büyüklükleri, daha uzak bir mesafede daireler çizen Amerikan Hava Kuvvetleri uçaklarını gölgede bırakıyordu. Jetlerinin kükremesi, yerdeki gergin insanların ve birliklerin kulaklarını rahatsız etti. Uzaylıların motorları akıl almaz bir şekilde sessizdi.</p>

  <p>Uzay gemisi, New Royce, New Haines, New Kinsey ve New Powell Binalarının ortasındaki açık kare alana indi. Gemi, 2034 depreminde yıkılan ama her biri yeniden inşa edilmiş olan iki katlı kırmızı tuğlalı binaların hepsinden daha yüksekti. Cox, uzaylı gemisinin koca gövdesinin altında fidanların parçalanma seslerini duydu. Gemi, beş yıl önce eski, ünlü binalarla birlikte yıkılan büyük ağaçlara ne yapardı diye düşündü.</p>

  <p>“Pekâlâ, yere indiler. Yukarıya çıkalım,” diye emir verdi Teğmen Shotton. Sesinin titremesini pek de kontrol edemiyordu ancak güneye, uzay gemisine doğru hızla ilerledi. Birlik takımı onu takip ederek Dickson Sanat Merkezi’ni ve New Bunche Binası’nı geçti. Billy Cox, çok da uzun olmayan bir süre önce bu kampüsü çıplak ayakla dolaşmıştı. Şimdi ise botları betonda rap rap yürüyordu.</p>

  <p>Müfreze, batıya, uzay gemisine doğru dönerek Dodd Binası’nın önüne konuşlandı. Hafif bir esinti, depremde kaybedilen sağlam yapılı, iri ağaçların yerine dikilmiş genç, umut dolu olanların yapraklarıyla oynadı.</p>

  <p>Teğmen Shotton, “Elinizden geldiğince siper alın,” diye sessizce emir verdi. Takım, çiçek tarhlarına doğru sürünerek ilerledi, ince ağaç gövdelerinin arkasına kıvrılıp uzandı. Zırhlı savaş araçları ateş hatlarına mevzi alırken dışarıda, Hilgard Caddesi’nde dizel motorlar kükrüyordu.</p>

  <p>Cox, acı bir şekilde bunların hepsi boşa diye düşündü. Yapılması gereken uzaylılarla arkadaş olmaktı, gözü kapalı şekilde onların tehlikeli olduğunu varsaymak değildi.</p>

  <p>En azından bu yönde bir şeyler yapılıyor gibiydi. Murphy Binası’ndan bir heyet çıkıp beyaz bir bayrağın arkasında idare binasından uzay gemisine doğru yavaşça yürüdü. Heyetin başında Los Angeles belediye başkanı vardı; başkan ve vali başka bir yerlerde meşguldü. Billy Cox burada çime yüzüstü serilmiş olmaktansa heyetin bir parçası olmak için her şeyini verirdi. Keşke uzaylılar, o ellili yaşlarına gelene kadar bekleselerdi, ona bir şans verselerdi ta ki...</p>

  <p>Çavuş Amoros dirseğiyle Cox’u hafifçe dürttü. “Oraya bak asker. Bir şeyler oluyor...”</p>

  <p>Amoros haklıydı. Kapalı olan birkaç bölme salınarak açılıyor, Dünya’nın havasının geminin havasıyla karışmasını sağlıyordu.</p>

  <p>Batıdan esen rüzgâr tekrar başladı. Cox’un burnu kıpırdandı. Esintinin onun olduğu tarafa taşıdığı egzotik kokuları isimlendiremiyordu, fakat iyice kokladığında kanalizasyon ve çöp kokularını fark etti. “Off, ne iğrenç bir koku!” dedi.</p>

  <p>“Aman Tanrı’m ne iğrenç bir koku!” diye bağırdı Togram. Dış hava valfi kapıları aşağıya indiğinde <i>Indomitable</i>’ın içindeki ağır havanın, fazla kullanılmış gazların gerçek taze havayla yer değiştirmesini beklemişti. Bu şey, kontrolden çıkmış yangın dumanı veya fitili tam olarak sönmemiş lamba gibi kokuyordu. Ve dahası yakıyordu! Gözlerini korumak için niktitant zarının ani bir hareketle kapandığını hissetti.</p>

  <p>“Pozisyon alın!” diye emir verip bölüğünün önünde ilerledi. İşin alengirli kısmı buydu. Eğer yerliler yeterince cesaretlilerse Roxolanlılar gemiden çıkarken onlara saldırıp binbir türlü sıkıntıya sebep verebilirlerdi. Ancak hipermotora sahip olmayan diğer ırklar, yıldızlardan gelen yolculardan böyle bir şey deneyemeyecek kadar korkup sinerdi. Ve eğer bunu kısa sürede yapmazlarsa çok geç olabilirdi.</p>

  <p>Ama buradakiler öyle yapmadı. Togram birkaç yerli gördü fakat makul bir mesafeyi koruyorlardı. Orada onlardan kaç tane olduğuna emin değildi. Değişik renk tonlarındaki derileri, yoksa kıyafetleri miydi, onları ayırt edip saymayı zorlaştırıyordu. Ancak davranış şekilleri ve taşıdıkları silahlara bakılırsa savaşçı oldukları belliydi.</p>

  <p>Kendi bölüğü her zamanki iki sıra düzenine geçti, ilk sıra çömeldi, ikinci sıra ayakta kalıp önlerindeki askerlerin kafalarının üzerinden tüfekleriyle nişan aldı.</p>

  <p>“İşte başlıyoruz,” dedi Togram neşeyle. Beyaz bayrağın arkasında yaklaşmakta olan gruptakiler yerli soylular olmalıydı. Kaptan değişik renklerin kıyafet olduğunu gördü çünkü bu canlılar garip, ince boyunbağları dışında ağırbaşlı duran tamamen farklı giysiler giyiyorlardı. Roxolanlılardan daha uzun ve daha zayıflardı, suratları dümdüzdü.</p>

  <p>“Ilingua!” diye seslendi Togram. Kıdemli asker, bölüğün sağ kanat takımının başındaydı.</p>

  <p>“Evet, efendim!”</p>

  <p>“Askerlerinle saat üç yönünde yerini al. Emrimle birlikte oradaki liderlerini teker teker temizle. Bu, geri kalanların moralini bozacaktır,” dedi Togram standart prensibi tekrarlayarak.</p>

  <p>“Barutlu fitilleri hazırlayın!” dedi Togram. Roxolanlılar yanan fitilleri tüfeklerinin falya deliğine bıraktı. “Nişan alın!” Silahlar hafifçe hareket etti. “Ateş!”</p>

  <p class="p19">“Oyuncak ayılar!” diye haykırdı Sandy Amoros. Aynı şey Cox’un zihninde de belirmişti. Uzay gemisinden çıkan canlılar yuvarlak, kahverengi ve kürklüydüler; uzun burunları ve kulakları vardı. Öte yandan oyuncak ayılar normalde silah taşımazdı. Cox, ayrıca onların genellikle lağım gibi kokan yerlerde yaşamadıklarını düşündü. Şüphesiz bu onların parfümü olabilirdi. Ama eğer öyleyse, onlarla Dünya insanları iyi geçinmekte zorlanacaklar gibi duruyordu.</p>

  <p>Oyuncak ayıların yerlerini almalarını izledi. Nedense konumlanmaları, belediye başkanı ve ekibi için bir şeref kıtası oluşturuyorlarmış hissi vermiyordu. Yine de neden olduğunu çözemese de bu duruşları Cox’a tanıdık geldi.</p>

  <p>Sonra anladı. Eğer UCLA dışında herhangi bir yerde olsaydı aradaki bağlantıyı kuramazdı. On altıncı yüzyılda Avrupa’daki ulus devletlerin yükselişi ve kralların yarattığı profesyonel, disiplinli ordular hakkında aldığı bir dersi hatırladı. O ilk ordular yer ve düzen değiştirmede buradakiler gibi bir yol izlemişlerdi.</p>

  <p>Bu komik bir tesadüftü. Tam çavuşuna bundan bahsedecekti ki patlama sesleri duyuldu.</p>

  <p>Uzaylıların silahlarından alevler püskürüyordu. Muazzam bir duman bulutu göğü kaplamıştı. Kızgın bir yaban arısınınkine benzer bir ses hızla vızıldayıp Cox’un kulağının dibinden geçti. İki taraftan da gelen bağrışlar ve feryatlar duyuyordu. Belediye Başkanı’nın heyetindekilerin çoğu yerdeydi, bir kısmı hareketsiz yatıyor, diğerleri kıvranıyordu.</p>

  <p>Uzay gemisinden bir gürültü geldi ve anında başka bir gürültü daha koptu: bir gülle Dodd Binası’nın tuğlalarını yerle bir etmişti. Etrafa saçılan parçalardan biri Cox’un ensesine saplandı. Esinti ona yıllardır duymadığı havai fişeklerin kokusunu getirdi.</p>

  <p class="p19">“Yeniden doldurun!” diye haykırdı Togram. “Bir yaylım ateşi daha, sonra süngülerle saldırın!” Askerleri çılgına dönmüşcesine çalışıyor, doldurulacak barutu ölçüp silahların yuvalarına yuvarlak kurşunlar yerleştiriyorlardı.</p>

  <p class="p19">“Demek böyle oynamak istiyorlar!” diye bağırdı Amoros. “Onları duvara çivileyin!” Küçük parmağının ucu vurulup kopmuştu. Bunun farkındaymış gibi görünmüyordu.</p>

  <p>Cox’un Neo-Armalit silahı çoktan bağırmaya başlamıştı, omzunu döverek kızgın pirinç mermiler fırlatıyordu. Tüfeği bir hortum gibi kullanarak şarjörleri arka arkaya doldurdu. Kurşunlardan biri isabet etmezse diğeri ederdi.</p>

  <p>Müfrezeden diğerleri de ateş ediyordu. Cox kampüsün farklı yerlerinden de otomatik silahların, ateşlenen topların ve roketatarların daha derinden gelen seslerini duydu. Uzaylıların neden olmadığı bir duman gemilerini ve çevresindeki askerleri kuşatmaya başladı.</p>

  <p>Müfrezeye karşılık olarak bir iki atış geldi. Sonra birkaç tane daha ancak karşı ateş o kadar zayıftı ki Cox afallamış halde çavuşuna bağırdı, “Bu hiç adil değil!”</p>

  <p>“Canları cehenneme!” diye bağırdı Amoros. “Onlar kendi ağırlıklarını koymak istiyorlar, tehlikeyi göze alıyorlar. Yapabildikleri tek iyi şey belediye başkanını yere devirmekti. O ihtiyar kaçıktan hep nefret ettim.”</p>

  <p class="p19">Sert <i>tak, tak, tak</i> sesi Togram’ın şimdiye kadar duyduğu hiçbir silahlı ateş sesine benzemiyordu. Atışlar birbiri arkasına geldi, korkunç bir gürültü yağmuru oluşturdu. Ve eğer yerliler kendi askerlerine karşı ateş açıyorlarsa kalın, boğucu barut dumanı onların üzerinde niçin gözükmüyordu?</p>

  <p>Bunun cevabını bilmiyordu. Bildiği şey bölüğünün bir tırpanın önündeki başaklar gibi biçildiğiydi. Yanında bir asker tek seferde üç kurşunla vurulup vücudu ne tarafa kıvrılacağını bilemiyormuş gibi garip bir şekilde yere düştü. İleride bir diğerinin kafasının üstü korkunç bir şekilde uçtu.</p>

  <p>Kaptanın bağırarak emrettiği yaylım ateşi başlamadan bitti. Bir manga kadar asker yerlilere doğru ilerliyordu, güneş uzun, cilalı süngülerini parlatıyordu. Hiçbiri birkaç metreden fazla ilerleyemedi ve vurularak düştü.</p>

  <p>Ilingua gözlerinde dehşetle Togram’a baktı, kulakları arkaya yatıp başının iki yanında düzleşmişti. Kaptan kendininkilerin de aynı olduğunu biliyordu.</p>

  <p>“Bize ne yapıyorlar?” diye inledi Ilingua.</p>

  <p>Togram yalnızca çaresizlik içinde başını sallayabildi. Bir cesedin arkasına yatıp silahlarından biriyle düşmana ateş etti. Hâlâ bir şans var, diye düşündü. Bu şeytani uzaylılar ilk hava saldırısından nasıl kurtulabilmişti?</p>

  <p>Bir uçak yerlilere doğru dalışa geçti. Silahşorlar atış mevzilerinden bas bas bağırıp, silahları tekrar doldurmak için geri çekildiler.</p>

  <p>Togram, “Alın bakalım aşağılık herifler!” diye bağırdı. Ancak yumruğunu havaya kaldırmadı. Bunun tehlikeli olduğunu çoktan öğrenmişti.</p>

  <p class="p19">“Uçak geliyor!” Çavuş Amoros kükredi. Henüz yüzükoyun yatmamış bölüğü, kendilerini yüzüstü yere attı. Cox, çarpışma gürültüsünün içinde yaralanan adamlarının acı çığlıklarını duydu.</p>

  <p>Cottonmouth mürettebatı, uçan uzaylı makinesine omuzdan ateşlemeli AA füzeleri fırlattı. Pilotun kedi gibi refleksleri olmalıydı. Makineyi havada hızla yana kaçırdı, Dünya’da yapılan hiçbir uçak bu performansı yakalayamazdı. Cottonmouth’un atışı zarar vermeden yanından geçti.</p>

  <p>Uçak, çanak çömleğe benzeyen bir yük bıraktı. Bombalar patlarken yer havalandı. Sağır olmuş Billy Cox küfrederek bu savaşın adil olup olmadığı hakkında endişelenmeyi kesti.</p>

  <p>Ancak uçağın pilotu kuyruğundaki F-29 avcı uçağını görmemişti. Amerikan Hava Kuvvetleri uçağı, bir milden daha yakın bir mesafeden iki füze ateşledi. Kızılötesi-arayıcı hiçbir hedef bulamadı ve kendini patlattı, ancak radarda hedeflenen füze doğruca uçağa yöneldi. Cox patlama yüzünden yüzünü yere gömüp elleriyle kulaklarını kapadı.</p>

  <p>Demek savaş bu diye düşündü: Göremiyorum, zar zor duyuyorum ve benim tarafım kazanıyor. Kaybedenler için nasıldır kim bilir?</p>

  <p class="p19">İlk uçak yerlilerin makinelerinin kurbanı olduğunda Togram’ın hiç umudu kalmadı, <i>Indomitable</i>’ın geriye kalan makineleri de fazla dayanmadı. Buradan sıvışabilirlerdi, ancak Roxolan Kara Kuvvetleri kadar bile karşılık verme güçleri yoktu. Pilotlarının kör noktasından, aşağıdan ve arkadan, saldırıya uğradıklarında korkunç derecede savunmasızlardı.</p>

  <p>Uzay gemisinin toplarından biri tekrar ateş etmeyi başardı ve parkımsı alanın dışındaki caddelerde mevzi alırken Togram’ın dikkatini çeken hareketli kalelerden hızla karşılık geldi.</p>

  <p>İlk top güllesi çarptığında, bahtsız kaptan bir anlığına bunun <i>Indomitable</i>’da patlayan bir başka silah olduğunu düşündü. Patlama sesi, sert bir vuruşun hedefe çarptığında çıkardığı gürültüye hiç benzemiyordu. Sıcak bir metal parçası Togram’ın elinin yanında toprağa saplandı. Bu, ona bir topun patladığını düşündürdü, ancak geminin üst güvertesindeki patlamalar ve ıskalamalardan saçılan kir yağmuru bunun yerlilerin acımasız silahlarının devamı olduğunu gösterdi.</p>

  <p>Geniş ve sert bir şey, kaptanı ensesinin arkasından vurdu. Dünya bir sarmal halinde hızla siyaha döndü.</p>

  <p class="p19">“Ateşi kesin!” Emir ilk olarak saha topçularına sonra da en ön sıradaki piyade birliklerine ulaştı. Billy Cox saatine bakmak için kolluğunu yukarı kaldırdı, inanamayarak bakakaldı. Tüm silahlı çatışma yirmi dakikadan kısa sürmüştü.</p>

  <p>Etrafına baktı. Teğmen Shotton bir süs palmiyesinin arkasında ayağa kalkıyordu. “Elimizde ne var görelim,” dedi. Tüfeği hâlâ hazır şekilde uzay gemisine doğru yavaşça yürümeye başladı. Dumanı tüten bir harabeden farkı kalmamıştı. Hatta etrafındaki binaların da ondan pek bir farkı yoktu. Büyük depremde önceki binaların uğradığı hasar daha büyük olmuştu, ama bundan çok da farklı değildi.</p>

  <p>Uzaylı cesetleri çimlere saçılmıştı. Parlak yeşil çimleri kaplayan kan, insanlarınki gibi kıpkırmızıydı. Cox, bir tabanca almak için eğildi. Silah güzel bir şekilde yapılmıştı, kabzasının grimsi ahşabına savaş sahneleri işlenmişti. Ancak tek atışlı, yaklaşık iki yüz yıldır modası geçmiş, hafif bir silah olduğunu fark etti. Hayretle başını salladı.</p>

  <p>Çavuş Amoros ölü bir uzaylının yanına düşmüş koni şeklinde bir objeyi yerden aldı. “Bu da ne böyle?” diye sordu.</p>

  <p>Cox bir kez daha anlamadığı bir hisse kapılmıştı. “Bu bir barut mahfazası,” dedi.</p>

  <p>“Filmlerdeki gibi mi? Öncülerdeki gibi ya da öyle bir şey mi?”</p>

  <p>“Tam olarak öyle.”</p>

  <p>“Vay canına,” dedi Amoros duygu yüklü bir şekilde. Cox ona katılarak kafasını salladı.</p>

  <p>Birlik takımının geriye kalanıyla beraber, enkaza dönmüş geminin yakınına gittiler. Uzaylıların çoğu, askerlerin üzerine ateş açtıkları düzgün ikili sıralarında oldukları şekilde ölmüştü.</p>

  <p>Yanlarında, başka bir cesedin arkasında o korkunç derecede adaletsiz karşılaşmayı başlatacak emri veren kırmızı kuş tüylü subayın cesedi duruyordu. Biraz sonra uzaylı, Cox’u ürküterek tıpkı kendine gelmeye başlayan bir insanın yapacağı gibi inleyip kımıldandı. “Yakalayın onu; yaşıyor!” diye haykırdı Cox.</p>

  <p>Birkaç adam kendine gelen uzaylının üzerine atladı. Uzaylı karşılık veremeyecek kadar halsizdi. Askerler uzay gemisinde açılan deliklerden dikkatle bakmaya ve hatta içeri girmeye başladılar. Hâlâ oldukları yerde tetikteydiler; gemi tüm insan yapımı uzay araçlarının hepsinden o kadar şaşkınlık verici derecede büyüktü ki, aldığı yenilgiye rağmen içinde kesinlikle hayatta kalanlar olmalıydı.</p>

  <p>Her zaman olduğu gibi adamlar böyle zevklerin tadını uzun süre çıkaramadılar. İlk uzman takım helikopterle geldiğinde, sıradan askerleri özel alanlarında gördüklerinde ve dehşete düşmüş sesler çıkarttıklarında savaş biteli yalnızca birkaç dakika olmuştu. Uzmanlar, esiri de hızla müfrezenin elinden aldı.</p>

  <p>Uzaylıyı götürürlerken Çavuş Amoros kızgın bir şekilde izledi. “Bunun olacağını biliyor olmalıydın Sandy,” diye Cox onu teselli etti. “Kirli işi biz yaparız ve her şey temizlendiğinde işi bu piç kuruları devralır.”</p>

  <p>“Evet ama sadece bir kereliğine diğer türlü olsa harika olmaz mıydı?” Amoros acı acı güldü. “Bana söylemene gerek yok, lanet olası şans.”</p>

  <p class="p19">Togram sırtüstü uyandığında bir şeylerin ters gittiğini anlamıştı. Roxolanlılar her zaman yüzükoyun yatardı. Bir anlığına buraya nasıl geldiğini merak etti, dün gece âb-ı hayatı fazla mı kaçırmıştı? Zonklayan başı bu ihtimali arttırıyordu.</p>

  <p>Hafızası canlanmaya başladı. O lanet olası yerliler ve sihirli silahları! Acaba kendi ırkı toplanıp düşmanı geri püskürtmüş müydü? Eğer öyle olduysa geri kalan hayatı boyunca savaş tanrıçası Edieva’ya adak mumu yakmaya yemin etti.</p>

  <p>İçinde bulunduğu oda belirmeye başladı. Yattığı yataktan tavanda güneş ışığı gibi parlayan ışığa kadar hiçbir şey tanıdık değildi, hiçbir şey dumanlar veya alevler içinde de değildi. Hayır, Roxolanlıların savaşı kazandığını sanmıyordu.</p>

  <p>Korku vücudunun her yerini buz gibi kapladı. Kendi ırkının esirlere nasıl muamele ettiğini biliyordu, hatta uzaycıların hikâyelerinden başka ırklarla ilgili daha kötü şeyler duymuştu. Kendini yakalayanlar kadar acımasız bir ırkın icat edebileceği incelikli işkenceleri düşündükçe ürperdi.</p>

  <p>Titreyerek ayağa kalktı. Yatağın ucunda şapkasını, <i>Indomitable</i>’dan alındığı belli olan bir parça tütsülenmiş et ve ne deri ne cam ne pişmiş kil ne de metal yarı saydam bir kavanoz buldu. Bu her ne ise silah yapmak için fazla yumuşak ve esnekti.</p>

  <p>Kavanozun içinde su vardı; fakat <i>Indomitable</i>’dan değildi. O su çoktan bayatlamaya başlamıştı. Bu ise o kadar serin, taze ve duruydu ki tadı yok gibiydi, o kadar güzeldi ki bunun gibisine yalnızca birkaç dağ kaynağında rastlamıştı.</p>

  <p>Kapı ses çıkarmadan açıldı ve yerlilerden iki kişi içeri girdi. Bir tanesi ufaktı ve beyaz bir ceket giyiyordu, eğer göğüs çıkıntıları memeyse kadın olmalıydı. Diğeri ise yerli savaşçılarla aynı şekilde giyinmişti, fakat giydikleri burada kamuflaja yaramıyordu. Basitçe bir tüfek taşıyordu ve gerçekten de fazlasıyla tetikte görünüyordu.</p>

  <p>Kadın komutayı ele alınca Togram şaşırdı. Diğer yerli yalnızca bir muhafızdı. Yabancılara ilgi duyan şımartılmış bir prenses diye düşündü kaptan. Gerçi yerel infazcıyla bir araya gelmektense bu kadının kendisiyle ilgilenmesinden daha mutluydu.</p>

  <p>Kadın oturdu ve oturması için ona da işaret etti. Togram bir sandalyeye oturdu ama hiç rahat değildi; sırtı fazla alçaktı, geniş kalçası ve kısa bacakları için uygun değildi. Onun yerine yerde oturmayı tercih etti.</p>

  <p>Kadın sandalyenin yanındaki masaya küçük bir kutu koydu. Togram kutuyu işaret ederek “O nedir?” diye sordu.</p>

  <p>Togram kadının kendisini anlamadığını düşündü, ama bunun için onu suçlayamazdı; kadın dilini bilmiyordu. Kadın kutuyla oynuyor, bir o tuşa bir bu tuşa basıyordu. Sonra Togram’ın kulakları geriye yattı ve birden sinirlendi; çünkü kutu Roxolanca “O nedir?” dedi. Bir süre sonra kutunun kendi sesiyle konuştuğunu fark etti. Küfredip büyüye karşı bir hareket yaptı.</p>

  <p>Kadın yine kutu ile oynayarak bir şeyler söyledi. Bu sefer kutu kadının sesini taklit etti. Kadın kutuyu gösterdi. “Kayıt cihazı,” dedi ve duraksadı.</p>

  <p>Ne bekliyordu ki, bu şeyin Roxolancadaki karşılığını mı? “Hayatımda böyle bir şey görmedim ve umarım bir daha görmem,” dedi. Kadın kafasını kaşıdı. Alete söylediklerini tekrarlattığında, Togram’ı aleti duvara atmaktan alıkoyan tek şey silahlı askerin düşüncesiydi.</p>

  <p>Tüm aksiliklere rağmen, sonunda dil konusunda ilerleme sağlayabilmişlerdi. Togram macera dolu hayatında birçok dil öğrenmişti; alt tabakadan olmasına ve çok fazla bağlantısı bulunmamasına rağmen kaptan olmasının sebeplerinden birisi de buydu.</p>

  <p>Ve kadının adını Hildachesta olarak duymuştu; hiç unutmayan kutunun yanında onlar için bir de hediyesi vardı.</p>

  <p>Kadın Roxolanca soru sorabilecek seviyeye geldiğinde bir gün, “Neden halkınız bize saldırdı?” diye sordu.</p>

  <p>Kadın her ne kadar kibar olsa da, Togram sorguya çekildiğini biliyordu. Aynı oyunu kendisi de tutsaklarla oynamıştı. Bir ürpertiyle kulakları seğirdi. Her zaman lafı dolandırmadan cevap vermeye inanmıştı; bu da sadece bir kaptan olmasının sebeplerinden birisiydi. “Yetiştirdiklerinizi ve yaptıklarınızı alıp kullanmak için. Yoksa biri neden bir diğerini fethetmek istesin ki?”</p>

  <p>Kadın, “Gerçekten neden?” diye mırıldandı ve bir süre sessiz kaldı; adamın açık sözlü cevabı kadına soracak soru bırakmamıştı. Kadın yeniden denedi: “Diğer becerileriniz çok basitken nasıl ışıktan hızlı yürüyebili... yani seyahat edebiliyorsunuz?”</p>

  <p>Sinirden Togram’ın kürkündeki tüyler diken diken olmuştu. “Öyle değil! Barut üretiyoruz, demir döküp çelik eritiyoruz, dümencilerimizin bizi yıldızdan yıldıza götürmesi için dürbün kullanıyoruz. Kafesin içinde toplanmış, birbirini ok ve yaylarla vuran vahşiler değiliz.”</p>

  <p>Tabii ki konuşması sade ve basit değildi. Konuşmaya baştan başlayıp Hildachesta’nın anlaması için laflarını süsleyerek detaylandırması gerekmişti. Kadının aklı karışmış bir şekilde kafasını kaşıdığını fark etti. “Bu dediğin şeyler bizde yüzlerce yıldır var, ama biz kimsenin ışıktan hızlı yürü... lanet olsun sürekli karıştırıyorum, seyahat edebileceğini düşünmüyorduk. İnsanlarınız bunu nasıl öğrendi?” dedi.</p>

  <p>“Kendimiz bulduk,” dedi Togram gururlu bir şekilde. “Herkesin yaptığı gibi başka bir ırktan öğrenmedik.”</p>

  <p>“Ama nasıl icat ettiniz?” diye ısrar etti kadın.</p>

  <p>“Nereden bileyim? Ben bir askerim; neden böyle şeyleri önemseyeyim? Barutu kimin bulduğunu ya da ateşi, demiri eritecek seviyeye getirmek için körük kullanmayı kimin akıl ettiğini kim bilebilir? Böyle şeyler hep olur, hepsi bu.”</p>

  <p>Kadın o gün soru sormayı erken bıraktı.</p>

  <p class="p19">“Bu utanç verici,” dedi Hilda Chester. “Eğer bu aptal uzaylılar gelmeden önce birkaç yıl daha beklemiş olsalardı, dışarıda yaşanacak başka yerler olduğunu öğrenemeden muhtemelen bu dünyayı ellerimizle sonsuza kadar yerle bir edecektik. Yüce tanrım, Roxolanlıların söylediklerine bakılırsa demiri doğru düzgün işlemeyi bilmeyen ırklar, uzay gemisi sürüp bunun üzerine hiç kafa yormuyorlarmış bile.”</p>

  <p>“Tabii uzay gemisinin eve dönemediği zamanlar hariç,” diye cevapladı Charlie Ebbets. Kravatı cebindeydi, Caltech Atheneum klima ile yeterince soğutulmasına rağmen, Pasadena’nın berbat sıcağı yüzünden yakasını açmıştı. Başka birçok mühendis ve bilim insanı ile birlikte uzaylılarla bağlantı kurabilmek için Hilda Chester gibi dilbilimcilere güvenmek durumundaydı.</p>

  <p>“Anlayamıyorum,” dedi Hilda. “hipermotorları ve karşıt yerçekimleri dışında, Roxolanlılar geri kalmış bir ırk, neredeyse ilkeller. Ve oradaki diğer türler de aynı olmalı, yoksa birileri onları çoktan alt ederdi.”</p>

  <p>“Bir kere anlayınca hipermotor yapmak çok kolay. Araştırma ekibinin dediğine göre tarihimiz boyunca herhangi biri herhangi bir zamanda bunu bulmuş olabilirdi. Büyük ihtimalle ırkların çoğu bununla karşılaşmıştır, bir kere karşılaştılar mı tüm yaratıcı enerjilerini doğal olarak onu geliştirmeye harcamışlardır,” dedi Ebbets.</p>

  <p>“Ama biz bunu kaçırdık,” dedi Hilda sakince “ve böylece teknolojimiz farklı bir yönde gelişti.”</p>

  <p>“Haklısın. İşte bu yüzden Roxolanlılar kontrollü elektrik ve atom fiziği hakkında hiçbir şey bilmiyorlar. Ve şu ana kadar anladığımız kadarıyla, hipermotor ve karşıt yerçekimlerinde, elektromanyetik spektrumun getirdiği yardımcı uygulamalar yok. Yaptıkları tek şey bir şeyleri bir yerden başka bir yere hızla hareket ettirmek.”</p>

  <p>“Bu da şimdilik yeterli,” dedi Hilda. Ebbets başıyla onayladı. Dünyaya sıkışmış neredeyse dokuz milyar insan vardı ve bunların yarısı açtı. Şimdi bir anda hepsi için gidecek yerler ve bu yerlere gidecek araçlar vardı.</p>

  <p>“Bence,” dedi Ebbets derin düşünceler içinde, “orada yaşayanlar için çok kötü bir sürpriz olacağız.”</p>

  <p>Ebbets’in demek istediğini anlamak Hilda’nın birkaç saniyesini aldı. “Eğer şaka yapıyorsan hiç komik değil. Son fetih savaşından beri neredeyse bir yüz yıl geçti.”</p>

  <p>“Tabii, savaşlar çok pahalı ve tehlikeli oldu. Ama Roxolanlılar ya da teknolojisi onların seviyesinde olan herhangi bir ırk bize nasıl direnebilir? Aztekler ve İnkalar çok cesurlardı. Cesaretleri İspanyollar karşısında ne kadar işe yaradı?”</p>

  <p>“Umarım son beş yüz yıl içinde akıllanmışızdır,” dedi Hilda. Her zamanki gibi sandviçinin yarısını bıraktı. Aç olmadığını fark etmişti.</p>

  <p class="p19">“Ransisc!” diye bağırdı Togram kıdemli dümenci kabinine girerken. Yenilmez olarak bilinen ama yenilgiye uğramış <i>Indomitable</i>’ın güvertesinde Ransisc birkaç ay öncesine göre daha zayıflamış bir halde duruyordu. Togram’ın daha önce hatırlamadığı birkaç yaranın etrafındaki kürkü beyazlamıştı.</p>

  <p>Her şeye rağmen o kayıtsız alaycılığı değişmemişti. “Mermilerden daha mı güçlüsün, yoksa insanlar seni öldürmeye değer bulmadı mı?”</p>

  <p>“İkincisi sanırım. O kadar ateş gücüne sahipken neden bir askeri umursasınlar ki?” dedi Togram acıyla. “Ben de senin hâlâ hayatta olduğunu bilmiyordum.”</p>

  <p>“Seni temin ederim benim suçum değil,” dedi Ransisc. “Hemen yanımdaki Olgren...” sesi çatlamıştı. Her şeye kayıtsız kalmak mümkün değildi.</p>

  <p>“Burada ne yapıyorsun?” diye sordu kaptan. “Seni gördüğüme memnun olmadığımdan değil, ama gördüğüm ilk Roxolanlısın, şeyden beri...” Duraksama sırası ondaydı.</p>

  <p>“İndiğimizden beri.” Dümenci, bitiremediği cümlesini tamamladığı için Togram rahatlamıştı. Ransisc sözlerine devam etti, “Senden önce de birkaç kişi gördüm. Sanırım insanlar konuştuklarımızı dinlemek için bir araya gelmemize izin veriyorlar.”</p>

  <p>“Bunu nasıl yapabiliyorlar?” diye sordu Togram ve sorusuna kendi cevap verdi. “Ah, kayıt cihazları tabii ki.” Çaresizce İngilizce kelimeyi kullanmıştı. “Bunun üstesinden geleceğiz.”</p>

  <p>Roxolanlıların elli yıl önce fethettiği bir gezegendeki en yaygın dil olan Oyag’a geçti. “Bize ne olacak, Ransisc?”</p>

  <p>“Roxolan’dakiler bir şeylerin yolunda gitmediğini şimdiye kadar anlamışlardır,” diye cevapladı dümenci aynı dilde.</p>

  <p>Bu cevap Togram’ı neşelendirmeye yetmemişti. “Başka birçok şekilde gemi kaybedilebilir,” dedi kederle. “Büyük Savaşustası arkamızdan başka bir filo gönderse bile bizden fazla şansı olmayacak. Tanrı’nın cezası insanlarda çok fazla savaş makinesi var.” Durdu ve votka şişesinden koca bir yudum aldı. Yerlilerin yaptığı aromalı likörlerden nefret ediyordu, ama votkayı seviyordu. “Nasıl olur da onlarda tüm bu makineler varken bizde ve bildiğimiz hiçbir ırkta yok? Kesin büyücü bunlar, bilgi karşılığında ruhlarını şeytanlara satıyorlar.”</p>

  <p>Burnunun seğirmesi Ransisc’in bu görüşe katılmadığını gösteriyordu. “Bilginlerden birine ben de aynı soruyu sordum. O da bana bir şiir verdi; ismi Dolu, Kar ya da onun gibi bir şey olan bir insan tarafından yazılmış. Şiir, bir yol ayrımında duran ve daha az kullanılan yolu seçen birisi hakkındaydı. İnsanların da yaptığı buydu. Çoğu ırk hipermotoru buldu ve yolculuk yapmaya başladı. İnsanlar bunu hiçbir zaman bulamadı ve bilgiyi ararken farklı bir yönde ilerledi.”</p>

  <p>“Öyle oldu değil mi?” Togram o kısa ama berbat savaşı hatırlayınca ürperdi. “Tekrar doldurulmadan onlarca mermi fırlatan silahlar, kendi başına hareket eden zırhlı platformalara yerleştirilmiş toplar, hedefi kendi başına bulabilen füzeler... Ve bizim görmediğimiz, insanların sadece kendi aralarında konuştuğu şeyler de var, kendi başına bütün bir şehri yok edebilen bombalar.”</p>

  <p>“Buna inanabilir miyim bilmiyorum,” dedi Ransisc.</p>

  <p>“Ben inanıyorum. Onlardan korkuyla bahsediyorlar.”</p>

  <p>“Evet, belki de. Ama sahip oldukları tek şey silahlar değil. Çok uzaktan birbirlerini görüp birbirleriyle konuşmalarını sağlayan makineler, hesaplamalarını yapan makineler, kayıt cihazları ve birçok şey daha. İlaç dedikleri şeyler ise neredeyse sana inanıp büyücü olduklarını düşünmemi sağlayacak cinsten, hastalıklara neylerin sebep olduğunu gerçekten biliyorlar. Hastalıkları nasıl tedavi edebileceklerini ve hatta nasıl önleyebileceklerini de biliyorlar. Ve tarımcılıkları: bu gezegen şu ana kadar gördüklerimden ve duyduklarımdan çok daha kalabalık, ama yine de bütün bu insanlar için yeterince mahsul yetişiyor.”</p>

  <p>Togram üzgünce kulaklarını salladı. “Bu adil değil. Sadece hipermotoru bulamadıkları için bunca şeye sahip olmaları...”</p>

  <p>“Ama artık hipermotorları da var,” diye hatırlattı Ransisc. “Bizim sayemizde.”</p>

  <p>İki Roxolanlı dehşet içinde birbirine baktı ve o anda ikisinin de ağzından çıkan sözler birbirinin aynıydı: “Ne yaptık biz?”</p>

  <p class="p20">Çeviren: Pınar Uysal</p>
</body>
</html>