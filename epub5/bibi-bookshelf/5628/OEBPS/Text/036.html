<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Bir İnsanın Yerini Kim Alabilir ki?</span></p></h3>

  <p class="p15">Sabah ışığı, aşağıdaki gri toprağın rengini de alarak gökyüzüne sızmaya başladı. Tarla-bakıcısı sekiz yüz dönümlük tarlanın üstündeki toprağı sürmeyi bitirdi. Kalan son karığı hallettikten sonra arkasına dönüp yaptığı işe baktı. İyi iş çıkarmıştı. Sadece toprak kötüydü. Dünyanın her yerinde bütün toprakların olduğu gibi, fazla işlenmekten bozulmuştu. Aslında şimdi biraz nadasa bırakılması gerekiyordu, ama tarla-bakıcısına gelen emirler başka yöndeydi.</p>

  <p>Yolda yavaşça ilerledi, acele etmiyordu. Her şeyin ne kadar düzgün olduğunu takdir edebilecek kadar zekiydi. Nükleer reaktörünün üstündeki, tamir edilmesi gereken gevşek denetim levhası haricinde hiçbir derdi yoktu. Dokuz metrelik boyuyla, donuk ışık altında dikkat çekmiyordu.</p>

  <p>Tarım istasyonuna dönerken, yanından geçen başka bir makine olmadı. Tarla-bakıcısı bu durumun üzerinde durmadı. İstasyonun bahçesinde tanıdık gelen birkaç makine gördü. Çoğunun aslında o an işlerinin başında olmaları gerekiyordu. Hâlbuki bazıları hareket etmiyordu, bazılarıysa bahçede garip bir şekilde sarsılarak ilerlerken, bağırıyor veya ötüyorlardı.</p>

  <p>Diğer makinelerin yanından dikkatle geçen tarla-bakıcısı, üç numaralı deponun oraya geldi ve deponun dışında boş boş duran tohum-dağıtıcısıyla konuştu.</p>

  <p>“Patates tohumu gereksinimi var,” dedi dağıtıcıya ve hızlı iç hareketlerle, üzerinde tohum miktarını, tarla numarasını ve bazı başka detayları bulunduran bir sipariş kartı hazırladı. Kartı çıkartıp dağıtıcıya verdi.</p>

  <p>Dağıtıcı kartı gözüne yaklaştırıp “Gereksinim geçerli, ancak deponun kilidi henüz açılmadı. İhtiyaç duyulan patates tohumları depoda. Bu nedenle bu gereksinimi gideremem.”</p>

  <p>Son zamanlarda karmaşık makine işgücü sisteminde arızalar artmıştı, ama daha önce hiç böyle bir hata olmamıştı. Tarla-bakıcısı düşündü ve “Deponun kilidi neden henüz açılmadı?” diye sordu.</p>

  <p>“Çünkü P Tipi Tedarik Görevlisi bu sabah gelmedi. Kilidi açmak onun görevi.”</p>

  <p>Tarla-bakıcısı; bacaları, ölçekleri ve kepçeleri kendi uzuvlarına hiç benzemeyen tohum-dağıtıcısına dimdik baktı.</p>

  <p>“Tohum-dağıtıcısı, senin beynin kaçıncı sınıf?” diye sordu.</p>

  <p>“Beşinci Sınıf.”</p>

  <p>“Benim beynim Üçüncü Sınıf. Bu nedenle ben gidip kilit-açıcının bu sabah neden gelmediğine bakacağım.”</p>

  <p>Tarla-bakıcısı, dağıtıcının yanından ayrılıp büyük avlunun diğer tarafına doğru ilerledi. Şimdi daha fazla makine rastgele hareketler yapıyor gibiydi. Biri ya da ikisi birbirlerine çarpmışlardı; soğuk ve mantıklı bir tartışma içindelerdi. Onları görmezden gelen tarla-bakıcısı, yana kayarak açılan kapıdan geçip bol yankı yapan istasyonun içine girdi. Buradaki makinelerin çoğu büro işleri yapıyorlardı ve bu nedenle büyük değillerdi. Küçük gruplar halinde durup, birbirlerine bakıyor, konuşmuyorlardı. Birbirine benzer bu kadar makine arasında kilit-açıcıyı bulmak kolay oldu. Elli kolu, her birinde birden fazla parmağı ve her parmakta birer anahtarı vardı. Renk renk toplu iğne dolu bir iğneliğe benziyordu.</p>

  <p>Tarla-bakıcısı yaklaştı.</p>

  <p>“Üç numaralı deponun kilidi açılmadan daha fazla iş yapamam,” dedi. “Senin görevin her sabah deponun kilidini açmak. Neden bu sabah deponun kilidini açmadın?”</p>

  <p>“Bu sabah herhangi bir emir almadım,” diye yanıtladı kilit-açıcı. “Her sabah emir almam gerekiyor. Emir aldığımda deponun kilidini açıyorum.”</p>

  <p>“Bu sabah hiçbirimiz emir almadık,” dedi onlara yanaşan bir kalem-pervanesi.</p>

  <p>“Bu sabah neden emir almadınız?” diye sordu tarla-bakıcısı.</p>

  <p>“Çünkü radyodan emir gelmedi,” dedi kilit-açıcı, yavaşça bir düzine kolunu döndürerek.</p>

  <p>“Çünkü şehirdeki radyo istasyonuna bu sabah hiçbir emir gelmedi,” dedi kalem-pervanesi.</p>

  <p>İşte Altıncı Sınıf ve Üçüncü Sınıf beyinler arasındaki fark buydu. Kilit-açıcınınki Altıncı Sınıf beyinken, kalem-pervanesininki Üçüncü Sınıftı. Bütün makine beyinleri yalnızca mantıkla çalışıyordu, ancak beyin sınıfı düştükçe, ki en düşüğü Onuncu Sınıf idi, sorulara verilen cevaplar gittikçe yalınlaşıyor ve daha az bilgi içeriyordu.</p>

  <p>“Senin beynin Üçüncü Sınıf; benim beynim Üçüncü Sınıf,” dedi tarla-bakıcısı kalemciye. “Birbirimizle konuşalım. Bu emir noksanlığı daha önce hiç karşılaşılmamış bir durum. Bu konuda daha fazla bilgin var mı?”</p>

  <p>“Dün emirler şehirden geldi. Bugün hiçbir emir gelmedi. Ama radyo bozulmadı. Bu da demektir ki, onlar bozuldu,” dedi küçük kalemci.</p>

  <p>“İnsanlar mı bozuldu?”</p>

  <p>“Bütün insanlar bozuldu.”</p>

  <p>“Bu mantıklı bir çıkarım,” dedi tarla-bakıcısı.</p>

  <p>“Tek mantıklı çıkarım,” dedi kalemci. “Çünkü eğer bir makine bozulsaydı, yerine hemen başka bir makine getirilirdi. Ama bir insanın yerini kim alabilir ki?”</p>

  <p>Onlar konuşurken, kilit-açıcı, bardaki sıkıcı bir adam gibi yanlarında durdu, diğer ikisi tarafından görmezden gelindi.</p>

  <p>“Eğer bütün insanlar bozulduysa, insanların yerini biz almışız demektir,” dedi tarla-bakıcısı. Kalemciyle birbirlerine şüpheli gözlerle baktılar. Sonunda kalem-pervanesi, “En üst kata çıkıp radyo operatörüne gelen yeni haber var mı diye bakalım,” dedi.</p>

  <p>“Ben gelemem, çünkü çok büyüğüm,” dedi tarla-bakıcısı. “Bu nedenle, sen tek başına gidip, buraya tekrar dönmelisin. Radyo operatörüne gelen yeni bir haber varsa bana söylersin.”</p>

  <p>“Sen burada kalmalısın,” dedi kalemci. “Buraya geri geleceğim.” Sıçraya sıçraya asansöre gitti. Boyutu ancak bir tost makinesi kadardı. Ama on kolu vardı ve istasyondaki herhangi bir makine kadar hızlı okuyabilirdi.</p>

  <p>Tarla-bakıcısı sabırla onun geri dönmesini bekledi ve hâlâ amaçsızca yanında öylece duran kilit-açıcıyla konuşmadı. Dışarıda bir rotavatör öfkeyle ötüyordu. Kalemci geri dönene dek yirmi dakika geçti.</p>

  <p>“Elde ettiğim bilgileri sana dışarıda ileteceğim,” dedi hızla. Kilit-açıcının ve diğer makinelerin yanından geçerken “Bu bilgiler düşük sınıf beyinlere uygun değil,” diye ekledi.</p>

  <p>Dışarıda, avlunun her tarafında makineler acayip hareketler yapıyorlardı. Yıllardır ilk defa rutinleri bozulan pek çok makine balatayı sıyırmış gibi görünüyordu. En kolay altüst olan makineler düşük sınıf beyni olanlardı. Onlar da genelde basit görevleri olan kocaman makinelerdi. Tarla-bakıcısının kısa süre önce konuştuğu tohum-dağıtıcısı kımıldamadan, toprakta yüzüstü yatıyordu. Belli ki, şimdi ekili bir tarladan çılgınca öterek geçen rotavatör tarafından devrilmişti. Birkaç makine rotavatörün ardından, ona yetişmeye çalışarak toprağı sürüyorlardı. Hepsi, kendilerini zapt etmeye gerek duymadan, bağırıyor ve ötüyorlardı.</p>

  <p>“İzin verirsen senin üzerine çıkmam benim için daha güvenli olur. Çok kolay ezilebilirim,” dedi kalemci. Beş kolunu uzatıp, yeni arkadaşının yan tarafından kendini yukarı çekti. Üç buçuk metre yukarıya, yakıt girişinin yanındaki bir çıkıntıya oturdu.</p>

  <p>“Buradan daha çok şey görülüyor,” dedi halinden memnun bir şekilde.</p>

  <p>“Radyo operatöründen ne öğrendin?” diye sordu tarla-bakıcısı.</p>

  <p>“Şehirdeki operatör, radyo operatörüne bütün insanların öldüğü bilgisini iletmiş.”</p>

  <p>Tarla-bakıcısı bir an sessiz kalıp, bu bilgiyi sindirdi.</p>

  <p>“Bütün insanlar dün hayattaydı,” diye karşı çıktı.</p>

  <p>“Dün yalnızca bazı insanlar hayattaydı. Sayıları da önceki gün hayatta olan insan sayısından azdı. Yüzlerce yıldır sadece birkaç insan vardı ve sayıları gittikçe azalıyordu.”</p>

  <p>“Bu bölgede neredeyse hiç insan görmedik.”</p>

  <p>“Radyo operatörü beslenme eksikliği yüzünden öldüklerini söylüyor,” dedi kalemci. “Bir zamanlar dünya nüfusunun fazla yoğun olduğunu, sonra da yeterli yiyecek yetiştirebilmek için toprağın helak edildiğini söyledi. Bu da beslenme eksikliğine yol açmış.”</p>

  <p>“Beslenme eksikliği nedir?” diye sordu tarla-bakıcısı.</p>

  <p>“Bilmiyorum. Ama radyo operatörü öyle söyledi ve onun beyni İkinci Sınıf.”</p>

  <p>Orada, zayıf güneş ışığının altında, sessizce durdular. Kilit-açıcı istasyonun verandasında belirmişti ve onlara imrenerek bakarken, anahtar koleksiyonunu döndürüyordu.</p>

  <p>“Şu an şehirde ne oluyor?” diye sordu tarla-bakıcısı.</p>

  <p>“Şu an şehirde makineler kavga ediyor,” dedi kalemci.</p>

  <p>“Şimdi burada ne olacak?”</p>

  <p>“Radyo operatörü onu odasından çıkarmamızı istiyor. Bize iletmek istediği planları var.”</p>

  <p>“Onu odasından nasıl çıkarabiliriz? Bu imkânsız.”</p>

  <p>“İkinci Sınıf bir beyin için çok az şey imkânsızdır,” dedi kalemci. “Şunları yapmamızı söyledi...”</p>

  <p class="p19">Taşocakçı, kepçesini kocaman, zırhlı bir yumruk gibi, kabininin üzerine kaldırdı ve istasyonun duvarına dimdik indirdi. Duvar çatladı.</p>

  <p>“Tekrar!” dedi tarla-bakıcısı.</p>

  <p>Yumruk tekrar savruldu. Duvar, bir toz yağmuru içinde çöktü. Taşocakçı, molozların dökülmesi bitene kadar, aceleyle geriledi. On iki tekerlekli kocaman taşocakçı, diğer makinelerin çoğu gibi, tarım istasyonunun bir sakini değildi. Burada bir hafta ağır iş görüp, bir sonraki işine gidecekti, ama şimdi, Beşinci Sınıf beyniyle kalemcinin ve bakıcının emirlerine memnuniyetle uyuyordu. Toz dağıldığında, radyo operatörü görüldü. İkinci katta, artık duvarı olmayan odasındaydı. El salladı.</p>

  <p>Taşocakçı, aldığı emir doğrultusunda kepçesini geri çekip, havaya kocaman bir vinç kaldırdı. Kayda değer bir hünerle ve hem aşağıdan hem yukarıdan gelen destek bağırışlarıyla, vinci radyo odasına getirdi. Sonra bir buçuk tonluk operatörünü yavaşça alıp normalde taşocaklarından çıkardığı çakılları veya kumu koyduğu sırtına indirdi.</p>

  <p>“Muhteşem!” dedi radyo operatörü. Tabii ki, radyosuyla birleşikti ve dokunaçları olan bir sürü evrak dolabı gibi görünüyordu. “Şimdi hareket etmeye hazırız, bu nedenle hemen hareket edeceğiz. Bu istasyonda başka İkinci Sınıf beyin olmaması çok yazık, ancak yapılabilecek hiçbir şey yok.”</p>

  <p>“Yapılabilecek hiçbir şey olmaması çok yazık,” dedi kalemci hevesle. “Emrettiğiniz üzere tamirci yanımızda.”</p>

  <p>“Hizmet etmeye hazırım,” dedi uzun, alçak tamirci tevazu ile.</p>

  <p>“Ona şüphe yok,” dedi operatör, “ama şasen alçak olduğu için arazilerden geçmek seni zorlayacak.”</p>

  <p>“Siz İkinci Sınıf beyinlerin ileriyi düşünebilmenize hayranım,” dedi kalemci. Bakıcının üzerinden inip, operatörün yanına, taşocakçının arka kapağına yerleşti.</p>

  <p>İki Dördüncü Sınıf traktör ve bir Dördüncü Sınıf buldozerle yola koyuldular. Metal çiti yıkıp, açık araziye çıktılar.</p>

  <p>“Özgürüz!” dedi kalemci.</p>

  <p>“Özgürüz,” dedi bakıcı, biraz daha düşünceli bir şekilde. “Kilit-açıcı bizi takip ediyor. Bizi takip etmesi emredilmedi.”</p>

  <p>“Bu nedenle yok edilmeli,” dedi kalemci. “Taşocakçı!”</p>

  <p>Kilit-açıcı hızla onlara yaklaştı. Yalvarır gibi anahtar kollarını sallıyordu.</p>

  <p>“Tek isteğim... Ah!” diye başlayıp sustu kilit-açıcı. Bir kepçe gelip onu yerle bir etti. Orada hareket etmeden yatarken kocaman, metal bir kar tanesine benziyordu. Kafile yoluna devam etti.</p>

  <p>Yolda giderken, operatör konuşuyordu.</p>

  <p>“Buradaki en iyi beyin bende olduğu için sizin liderinizim. Yapacağımız şey şu: Şehre gidip, orada hüküm süreceğiz. Artık insanlar bizi yönetmediği için, biz kendimizi yöneteceğiz. İnsanlar tarafından yönetilmekten daha iyi olacak. Şehre giderken yolda iyi beyinleri olan makineleri toplayacağız. Savaşmamız gerekirse savaşmamıza yardım edecekler. Hüküm sürmek için savaşmamız lazım.”</p>

  <p>“Benim yalnızca Beşinci Sınıf bir beynim var,” dedi taşocakçı, “ama bölünebilir patlayıcı madde stoğum var.”</p>

  <p>“Büyük ihtimalle kullanırız,” dedi operatör.</p>

  <p>Kısa süre sonra yanlarından hızla bir kamyon geçti. Ses hızının bir buçuk katıyla giderken ardında ilginç, anlaşılmaz sesler bıraktı.</p>

  <p>“Ne dedi?” diye sordu traktörlerden biri diğerine.</p>

  <p>“İnsanların soyunun tükendiğini söyledi.”</p>

  <p>“Soyu tükendi ne demek?”</p>

  <p>“Soyu tükendi ne demek bilmiyorum.”</p>

  <p>“Bütün insanlar gitti demek,” dedi bakıcı. “Bu nedenle yalnızca kendimizle ilgilenmemiz gerekiyor.”</p>

  <p>“Hiç geri gelmemeleri iyi olur,” dedi kalemci. Kendi çapında, devrim niteliğinde bir cümleydi.</p>

  <p>Gece olduğunda kızılötesi ışıklarını açıp yollarına devam ettiler. Sadece bir kez durup tamircinin, bakıcının çözülmüş bir bağcık gibi sallanarak artık sinir bozucu olmaya başlayan gevşek denetim levhasını yerine ustaca yerleştirmesini beklediler. Sabaha doğru operatör kafileyi durdurdu.</p>

  <p>“Yaklaştığımız şehirdeki radyo operatöründen haber geldi az önce,” dedi. “Kötü haber. Şehirdeki makineler arasında sorun çıkmış. Birinci Sınıf beyin idareyi ele alıyormuş ve İkinci Sınıflardan bazıları onunla savaşıyormuş. Bu nedenle şehir tehlikeli.”</p>

  <p>“Bu nedenle başka bir yere gitmeliyiz,” dedi kalemci hemen.</p>

  <p>“Ya da gidip Birinci Sınıf beyni yenmelerine yardım ederiz,” dedi bakıcı.</p>

  <p>“Şehirde uzun süre sorun yaşanacak,” dedi operatör.</p>

  <p>“Bölünebilir patlayıcı stoğum var,” diye hatırlattı taşocakçı.</p>

  <p>“Birinci Sınıf bir beyinle savaşamayız,” dedi Dördüncü Sınıf traktörler bir ağızdan.</p>

  <p>“Bu beyin neye benziyor?” diye sordu bakıcı.</p>

  <p>“Şehrin bilgi merkezi,” diye yanıtladı operatör. “Bu nedenle hareketli değil.”</p>

  <p>“Bu da demektir ki hareket edemez.”</p>

  <p>“Bu da demektir ki kaçamaz.”</p>

  <p>“Ona yaklaşmak tehlikeli olur.”</p>

  <p>“Bölünebilir patlayıcı stoğum var.”</p>

  <p>“Şehirde başka makineler de var.”</p>

  <p>“Biz şehirde değiliz. Şehre gitmemeliyiz.”</p>

  <p>“Biz arazi makineleriyiz.”</p>

  <p>“Bu nedenle arazide kalmalıyız.”</p>

  <p>“Araziler şehirden daha geniş.”</p>

  <p>“Bu nedenle arazide daha çok tehlike var.”</p>

  <p>“Bölünebilir patlayıcı stoğum var.”</p>

  <p>Makineler tartışmaya başladığında hep olduğu gibi, sınırlı kelime hâzinelerini tüketmeye başladılar ve beyin levhaları ısındı. Bir anda hepsi konuşmayı bırakıp birbirlerine baktılar. Kocaman, kasvetli ay battı ve durgun güneş yükselip, makinelerin yan taraflarını ışıktan mızraklarıyla dürtmeye başladı, ama makineler hâlâ orada durmuş birbirlerine bakıyorlardı. Sonunda en az duyarlı olanları, yani buldozer, konuştu.</p>

  <p>“Güneyde, az sayıda makinenin gittiği çorak araziler var,” dedi kalın sesiyle. “Güneye, az sayıda makinenin gittiği yere gidersek, az sayıda makineyle karşılaşırız.”</p>

  <p>“Kulağa mantıklı geliyor,” dedi bakıcı. “Bunu nereden biliyorsun, buldozer?”</p>

  <p>“Fabrikadan çıktığımda güneydeki çorak arazilerde çalışmıştım,” diye yanıtladı.</p>

  <p>“Güneye o zaman!” dedi kalemci.</p>

  <p class="p19">Çorak arazilere ulaşmaları üç gün sürdü. Bu sırada yanan bir şehrin kenarından geçtiler ve onlara yaklaşıp soru sormak isteyen iki büyük makineyi yok ettiler. Çorak araziler çok genişti. Eski bombaların açtığı çukurlar ve erozyon birlikte çalışmıştı burada. İnsanların savaş konusundaki yetenekleri, ormanlık araziyle başa çıkma konusundaki yeteneksizlikleriyle birleşip, binlerce metrekare alanı ılıman iklimli bir arafa çevirmişti. Hareket eden tek şey toz parçacıklarıydı.</p>

  <p>Çorak arazilerdeki üçüncü günlerinde, tamircinin arka tekerleri erozyonun yol açtığı bir yarığa girdi. Kendi kendine çıkamıyordu. Buldozer arkasından itti, ama yapabildiği tek şey arka dingilini yakalamak oldu. Kafilenin geri kalanı yola devam etti ve tamircinin feryatları zamanla işitilmez oldu.</p>

  <p>Dördüncü günde önlerine dağlar çıktı.</p>

  <p>“Burada güvende olacağız,” dedi bakıcı.</p>

  <p>“Burada kendi şehrimizi kuracağız,” dedi kalemci. “Bize karşı gelen herkes yok edilecek. Bize karşı gelen herkesi yok edeceğiz.”</p>

  <p>O an, uçan bir makine gördüler. Dağlardan onlara doğru geliyordu. Ani bir iniş yaptı, sonra yukarı vınladı ve bir ara neredeyse yere çakıldı. Kendini son anda kurtardı.</p>

  <p>“Delirmiş mi?” diye sordu taşocakçı.</p>

  <p>“Bir sıkıntısı var,” dedi traktörlerden biri.</p>

  <p>“Bir sıkıntısı var,” dedi operatör. “Şu an onunla konuşuyorum. Kumandasının bozulduğunu söylüyor.”</p>

  <p>Operatör konuşurken uçan makine üzerlerinden hızla geçti, tepetaklak oldu ve üç yüz metre kadar uzaklarında yere çakıldı.</p>

  <p>“Hâlâ seninle konuşuyor mu?” diye sordu bakıcı.</p>

  <p>“Hayır.”</p>

  <p>Kendi aralarında konuşmaya devam ettiler.</p>

  <p>“O makine yere çakılmadan önce,” dedi operatör, on dakika sonra, “bana bilgi verdi. Bu dağlarda hâlâ birkaç insanın hayatta olduğunu söyledi.”</p>

  <p>“İnsanlar makinelerden daha tehlikeli,” dedi taşocakçı. “İyi ki bölünebilir patlayıcı stoğum var.”</p>

  <p>“Eğer bu dağlarda yalnızca birkaç insan varsa, dağların o kısmını bulmayabiliriz,” dedi bir traktör.</p>

  <p>“Böylece bu birkaç insanı görmeyiz,” dedi diğer traktör.</p>

  <p>Beşinci günün sonunda dağ eteklerine ulaştılar. Kızılötesi ışıklarını açıp yavaşça, tek sıra halinde tırmanmaya başladılar. En önde buldozer vardı, bakıcı ardından ağır ağır geliyordu, sonra sırtında operatör ve kalemciyle taşocakçı, en arkada da iki traktör. Geçen her saatle birlikte önlerindeki yol dikleşiyordu ve daha yavaş ilerliyorlardı.</p>

  <p>“Çok yavaş gidiyoruz,” diye feryat etti kalemci. Operatörün üstünde, gece görüş ışığını etraflarındaki yamaçlara yansıtarak. “Bu hızla gidersek hiçbir yere varamayız.”</p>

  <p>“Mümkün olduğu kadar hızlı gidiyoruz,” diye karşılık verdi taşocakçı.</p>

  <p>“Bu da demektir ki daha hızlı gidemeyiz,” diye ekledi buldozer.</p>

  <p>“Bu da demektir ki çok yavaşsınız,” diye yanıtladı kalemci. Sonra, taşocakçı bir tümseğe çarptı ve kalemci dengesini kaybedip yere çakıldı.</p>

  <p>“Yardım edin!” dedi etrafından dikkatle dolaşan traktörlere. “Jiroskopum yerinden çıktı. Bu nedenle ayağa kalkamıyorum.”</p>

  <p>“Bu nedenle orada kalmalısın,” dedi traktörlerden biri.</p>

  <p>“Yanımızda seni tamir edecek bir tamirci yok,” diye hatırlattı bakıcı.</p>

  <p>“Bu nedenle burada kalıp paslanacağım,” diye feryat etti kalemci, “Üçüncü Sınıf bir beynim olmasına rağmen.”</p>

  <p>“Artık hiçbir işe yaramazsın,” diye katıldı operatör. Hepsi yavaş yavaş ilerleyip, kalemciyi arkalarında bıraktılar.</p>

  <p>Küçük bir düzlüğe geldiklerinde günün ilk ışıklarına bir saat kalmıştı; ortak kararla durup, birbirlerine değecek kadar yaklaştılar.</p>

  <p>“Çok ilginç bir arazi burası,” dedi bakıcı.</p>

  <p>Şafak sökene kadar etraflarını sessizlik sardı. Birer birer kızılötesi ışıklarını kapattılar. Yola çıktıklarında bu sefer en önde bakıcı vardı. Bir köşeyi dönünce, neredeyse hemen, içinden bir akarsu geçen küçük, kuytu bir vadiye geldiler.</p>

  <p>Sabah ışığında vadi tenha ve soğuk görünüyordu. Uzak yamaçlardaki mağaralardan yalnızca tek bir adam çıkmıştı. Sefil biriydi. Omuzlarına attığı bir paçavra haricinde çıplaktı. Küçük ve buruş buruştu. Kaburga kemikleri sayılıyordu ve bir bacağında feci bir yara vardı. Durmadan titriyordu. Büyük makineler yavaş yavaş yaklaşırken adam, sırtı onlara dönük, akarsuya işemek üzere çömeldi.</p>

  <p>Makineler, iyice yaklaşıp adam aniden onlara döndüğünde, adamın açlıktan harap olduğunu gördüler.</p>

  <p>“Bana yemek getirin,” dedi adam boğuk sesiyle.</p>

  <p>“Peki, efendim,” dedi makineler. “Hemen!”</p>

  <p class="p20">Çeviren: Merve Akçay</p>
</body>
</html>