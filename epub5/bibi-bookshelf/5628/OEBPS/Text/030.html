<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Eurema’nın Varisi</span></p></h3>

  <p class="p15">Onların sonuncusuydu.</p>

  <p>Peki ya kimlerin? Önde gelen bireycilerin mi sonuncusuydu? Yoksa yüzyılın en yaratıcı dâhilerinin sonuncusu mu? İnsanlığa tam anlamıyla önderlik edenlerin sonuncusu mu?</p>

  <p>Hayır, hiçbiri. O, salakların sonuncusuydu.</p>

  <p>O dünyaya geldiğinde, bebekler giderek daha zeki doğuyorlardı ve ondan sonrakiler de daha zeki bebekler olarak doğmaya devam ettiler. O, dünyaya gelmiş son salak çocuktu.</p>

  <p>Annesi bile Albert’ın yavaş algılayan bir çocuk olduğunu kabul etmek zorunda kalmıştı. Dört yaşına kadar konuşamayan, altı yaşına kadar kaşık tutmayı beceremeyen, sekiz yaşına kadar kapının kolunu indiremeyen bir çocuğa başka ne denilebilirdi ki? Ya da ayağını ayakkabının yanlış tekine sokup acı içinde yürüyen bir çocuğa? Veya esnedikten sonra ağzını kapatması için uyarılmak zorunda kalan bir çocuğa?</p>

  <p>Bazı şeyler onu hep aşardı. Örneğin, saatin kısa kolu mu, yoksa uzun kolu mu saati gösteriyordu? Ama bu onun için hiç de önemli bir sorun değildi, saatin kaç olduğu hiç umurunda değildi zaten.</p>

  <p>Albert dokuzuncu yaşının ortalarında sağını solundan ayırt etmeyi öğrenmişti öğrenmesine de, bunun için en saçma ezberleme yöntemlerini kullanmıştı. Köpeklerin yatmadan önce döndükleri yönü, girdap ile hortumun yönünü, ineğin sağıldığı ve ata binilen tarafı, meşe ve çınar ağaçlarının yapraklarının kıvrıldığı yönü, kaya yosunları ve ağaç yosunlarının labirentimsi desenlerini, kireçtaşının yarığını, şahinin dönme yönünü, örümcekkuşunun avlandığı yönü, yılanın süründüğü yönü (biliyordu ki dağ kertenkelesi bir istisnaydı ve gerçek bir yılan değildi bile), sedir ve pelesenk yapraklarının baktığı yönü, kokarca ve porsuğun delik açtığı yönü (kokarcaların bazen eski porsuk deliklerini kullandığını da aklında tutarak) ezberlemişti. Evet, Albert nihayet sağını solunu öğrenmişti, ama etrafını gözlemleyen herhangi bir çocuk tüm bu saçmalıklar olmadan da sağını solunu öğrenebilirdi.</p>

  <p>Albert hiçbir zaman okunaklı yazmayı becerememişti. Okulda bu durumla başa çıkabilmek için bir hileye başvurdu. Bir mini motor, ufak acayip kamlar, bir bisikletten aldığı hızölçer ve dedesinin işitme cihazından çaldığı pilleri kullanarak kendisine yazı yazan bir makine yaptı. Yaptığı makine bir böcek kadar küçüktü ve kalemin üstüne tam oturuyordu; böylece Albert makinesini parmaklarının arasına saklayabiliyordu. Makine, harfleri çok güzel yazabiliyordu çünkü Albert kamları kitap yazısı modeline uyacak şekilde ayarlamıştı. Her bir harfi kıl tanesi büyüklüğünde tuşlar ile yazdırıyordu. Bu kesinlikle bir üçkâğıtçılıktı, ama insan okunaklı yazamayacak kadar salak olunca başka çare kalmıyordu.</p>

  <p>Albert hesaplama yapmayı da beceremezdi. O yüzden hesaplama yapması için yeni bir makine daha yaptı. Bu seferki makine avuç içi büyüklüğündeydi ve dört işlem yapabiliyordu. Bir sonraki sene dokuzuncu sınıfa geçtiğinde cebir dersi vardı ve Albert makinesine ikinci dereceden ve eş zamanlı denklemleri çözebilen bir aparat ekledi. Eğer böyle hilelere başvurmasaydı, sınıfını hayatta geçemezdi.</p>

  <p>On beş yaşına geldiğinde ise başka bir zorlukla karşılaştı. Gerçi buna “zorluk” demek hafif kalır. Yaşadığı şey zorluktan daha büyüktü: Albert kızlardan korkuyordu.</p>

  <p>Peki, ne yapmalıydı?</p>

  <p>“Kızlardan korkmayan bir makine yapacağım,” dedi Albert ve hız kesmeden çalışmalara başladı. Tam bitiriyordu ki, aklına bir düşünce geldi: “Ama hiçbir makine kızlardan korkmaz ki. Bu bana nasıl yardımcı olacak?”</p>

  <p>Mantığı hatalıydı ve yaptığı analoji yıkılmıştı. O da her zaman yaptığı şeye başvurdu: Hileye.</p>

  <p>Tavan arasındaki eski otomatik piyanonun programlama silindirlerini çıkardı, işine yarayacak bir dişli kutusu buldu, delikli müzik rulosu yerine manyetik levhalar kullandı, <i>Wormwood’un Mantığı</i> isimli kitabın bir kopyasını makinenin matrisine yükledi ve böylece tüm sorularına cevap verebilecek bir mantık makinesi yapmış oldu.</p>

  <p>“Bendeki sorun ne ki kızlardan korkuyorum?” diye sordu mantık makinesine.</p>

  <p>“Sende bir sıkıntı yok,” dedi mantık makinesi ona. “Kızlardan korkmak mantıklı bir şeydir. Kızlar bana da biraz ürkütücü geliyor açıkçası.”</p>

  <p>“Peki, bunu çözmek için ne yapabilirim?”</p>

  <p>“Doğru yeri ve zamanı bekle. Ama bu çok zaman alacaktır. Tabii hile de yapabilir...”</p>

  <p>“Evet, evet, ya sonra?”</p>

  <p>“Aynı sana benzeyen ve senin gibi konuşan bir makine yap Albert. Senden daha zeki olsun, ama senin gibi çekingen olmasın. Ah, bir de işlerin kötüye gitmesi ihtimaline karşı makineye eklemeni istediğim özel bir şey var. Bunu kulağına söyleyeceğim, biraz tehlikeli çünkü.”</p>

  <p>Böylece Albert Küçük Danny’yi yarattı, aynı kendisine benzeyen ve kendisi gibi konuşan bir model. Sadece daha zeki ve dışa dönük. Son olarak Danny’ye <i>Mad Magazine</i> ve <i>Quip</i> dergilerindeki esprileri yükledi, artık her şey hazırdı.</p>

  <p>Albert ve Küçük Danny, Alice’i ziyarete gittiler.</p>

  <p>“Nasıl da muhteşem biri,” dedi Alice. “Sen neden onun gibi olamıyorsun Albert? Ne kadar hoşsun Danny. Danny bu kadar muhteşemken, sen neden böyle salak olmak zorundasın Albert?”</p>

  <p>“Ben, ıh, ıh, bilmem ki,” dedi Albert. “Ih, ıh, ıh.”</p>

  <p>“Aynı hıçkırık tutmuş balık gibi ses çıkarıyor,” dedi Küçük Danny.</p>

  <p>“Gerçekten de öyle ses çıkarıyorsun Albert!” diye kahkaha attı Alice. “Neden Küçük Danny gibi zekice şeyler söyleyemiyorsun Albert? Neden bu kadar salaksın?”</p>

  <p>İşler çok iyi gitmiyordu Albert için, ama yine de biraz daha dayandı. Küçük Danny’yi ukulele çalıp şarkı söylemesi için programlamıştı. Keşke kendisini de programlayabilseydi, diye düşündü. Alice Küçük Danny’yi çok sevmişti, ama Albert’a hiç ilgi göstermemişti. Sonunda Albert artık bu durumdan usandı.</p>

  <p>“Bu-bu-bu kuklaya ihtiyacımız yok,” dedi Albert. “Onu sa-sa-sadece seni güldürmesi için yaptım. Hadi onu burada bırakıp gidelim.”</p>

  <p>“Senle mi gideyim Albert?” diye sordu Alice. “Sen salağın tekisin. Bak ne diyeceğim Küçük Danny, Albert’ı burada bırakıp gidelim. O olmadan daha çok eğleniriz.”</p>

  <p>“Onu kim ister ki zaten?” dedi Küçük Danny. “Hadi uza, ezik.”</p>

  <p>Albert onlardan uzaklaştı. Mantık makinesinin tavsiyesine uyup Küçük Danny’nin içine özel bir parça koyduğu için memnundu. Elli-yüz adım yürüdü. “Yeterince uzaklaştım,” dedi ve cebindeki düğmeye bastı.</p>

  <p>Patlamanın sebebini Albert ve mantık makinesi dışında kimse bilemedi. Patlamanın ardından Küçük Danny’nin içinden çıkan küçük tekerlekler ile Alice’in küçük parçaları her yere dağıldı, ama parçalar o kadar küçüktü ki, kimse patlayanların kimliğini belirleyemedi.</p>

  <p>Albert mantık makinesinden önemli bir ders almıştı: hiçbir zaman yok edemeyeceğin bir şeyi yapma.</p>

  <p>Yıllar sürse de, Albert sonunda yetişkin bir adam olmuştu. Ergenliğinde oldukça garip birisiydi. Ve o dönemde kendisi gibi ergen olan herkesle kendi savaşını verdi, sonunda hepsini de yendi. Kendisi ve diğerleri arasında her zaman düşmanlık vardı. Albert çok uyumlu bir genç olmamıştı ve o döneme ait anılarından da nefret ederdi. Kimse de onun uyumlu olduğunu düşünme hatasına düşmezdi zaten.</p>

  <p>Albert dürüst ticaret ile hayatını kazanmak için fazla garip birisiydi. Çevirdiği dalaverelerle aletlerini düzenbazlara ve girişimcilere satıyordu. Ama bu yaptıkları ona bir çeşit şöhret kazandırdı ve zenginlik denilen yükün altına giriverdi.</p>

  <p>Kendi parasal işlerini yönetemeyecek kadar salaktı, ama kendisi adına yatırım yapan hesap uzmanı bir makine yapmıştı ve şans eseri zengin olmuştu. Tanrı’nın cezası makineyi çok iyi yapmıştı ve buna pişmandı.</p>

  <p>Albert, tarih boyunca insanlığın sırtına en kötü şeyleri yükleyenlerden birisi olmuştu. Zamanında Kartacalı adamın teki sayıca çok fazla olan hiyeroglif harflerini öğrenemediğinden beyni çalışmayanların okuyabileceği basitleştirilmiş bir alfabe icat etmişti. Ondan yüksek sayıları hesaplayamayan Arap’ın teki de bebeler ve geri zekâlılar için onluk sistemi bulmuştu. Bir de baskı makinesiyle metinlerin kopyasını üreten Hollandalı herif vardı. Albert da artık bu acınası tayfanın içindeydi.</p>

  <p>Albert hiçbir konuda iyi değildi, ama her şeyde iyi olan makineler yapabiliyordu.</p>

  <p>Makineleri hamarattı. Hatırlarsınız eskiden şehirlerin havası kirliydi ve aslında kolaylıkla temizlenebilirdi. Ama Albert’ın buna da çözümü vardı. Havayı temizleyen bir makine yaptı. Makineyi her sabah yeniden kuruyordu. Bu makine Albert’ın evini çevreleyen üç yüz metrelik alanda hava kirliliğini temizliyordu ve yirmi dört saatte, bir tonun üzerinde tortu topluyordu. Bu tortuların içinde kimyasal makinelerinin kullanabileceği geniş tanecikli moleküller vardı.</p>

  <p>“Neden tüm havayı temizlemiyorsun?” diye sordu insanlar Albert’a.</p>

  <p>“Clarence Deoxyribonucleiconibus için her gün bu kadarı yeter,” diye cevapladı Albert. Bu, kimyasal makinesinin adıydı.</p>

  <p>“Ama hava kirliliğinden öleceğiz,” dedi insanlar. “Sende hiç merhamet yok mu?”</p>

  <p>“Peki, tamam,” dedi Albert ve kopyalama makinelerine tüm havayı temizletecek kadar hava temizleme makinesi kopyalattı.</p>

  <p class="p19">Albert’ın bir zamanlar ergenlerden çektiğini hatırlıyorsunuz değil mi? O küçük haylazların zamanında Albert’a kötü davrandığını da biliyorsunuz. Albert onlardan bıkmıştı. Bu ergenler o kadar kötülerdi ki Albert’a çok fazla kendisini hatırlatıyorlardı. Bunun üzerine o da bir makine ergen üretti. Ürettiği bu ergen çok kabaydı. Sol kulağındaki küpesi, yandan sarkan zincirleri, parmaklarına taktığı muşta, taşıdığı uzun bıçağı ve göze saplamak için cebinde bulundurduğu gitar penası ile aynı diğer ergenler gibi görünüyordu. Ancak diğer ergenlerle kıyaslanamayacak kadar sert bir ergendi. Mahallede terör estirip, hepsinin düzgün davranmalarını, normal insanlar gibi giyinmelerini sağladı. Ve bu makine ergenin değişik bir özelliği vardı: Ayrıştırılmış metal ve camdan yapılmıştı, öyle ki onu sadece ergenler görebiliyordu.</p>

  <p>“Neden senin mahallen bizimkilerden farklı?” diye sordu insanlar Albert’a.</p>

  <p>“Neden senin mahallendeki ergenler bu kadar iyi ve kibarken diğer yerlerdekiler kötü ve ahlaksız? Sanki buradaki çocukları bir şeyler korkutmuş gibi.”</p>

  <p>“Ah, ben de bu tip ergenleri sevmeyen bir tek ben varım sanırdım,” diye cevapladı Albert.</p>

  <p>“Ah, hayır, hayır,” dedi insanlar. “Eğer bizimkiler için yapabileceğiniz bir şeyler varsa...”</p>

  <p>Bunun üzerine Albert çoğunlukla görünmez olan makine ergenini kopyalama makinesi ile kopyalayıp, her mahalleye bir tane koydu. O günden itibaren tüm ergenler iyi ve kibar oldular, lâkin sadece biraz korkmuş görünüyorlardı. Onları bu hale getirenin ne olduğuna dair hiçbir kanıt bulunamadı, arada sırada görünmez bir penanın saplanmasından dolayı gözü çıkan çocuklar hariç.</p>

  <p>Ve böylece, yirminci yüzyılın son dönemlerindeki iki büyük sorun şans eseri de olsa ve kimsenin adıyla anılmasa da çözülmüş oldu.</p>

  <p class="p19">Yıllar geçtikçe, Albert kendisini en çok makinelerinin yanındayken aciz hissetmeye başladı, özellikle de insan şeklinde olanların yanındayken. Albert’ta onlardaki medenilik, cazibe ve zekâ yoktu. Onların yanında bir budalaydı ve onların varlığı da bunu hissetmesine sebep oluyordu.</p>

  <p>Neden böyle hissetmesin ki? Makinelerinden birisi Başkanlık Kabinesi’nde yer alıyordu. Bir diğeri ise her yerde barışı sağlayan Dünya Gözetmenleri Yüksek Konseyi’nde bulunuyordu. Bir başkası ise dünyadaki herkese uygun sermayeler sunan özel-kamusal uluslararası bir kurum olan Sınırsız Sermaye’nin başkanıydı. Başka bir tanesi dünyaya sağlık bahşeden Sağlık ve Uzun Ömür Derneği’nin yöneticisiydi. Bu kadar başarılı ve mükemmel makineler kendilerini üreten aşağılık babalarını nasıl hor görmesin ki?</p>

  <p>“Kaderin cilvesi ile zengin oldum,” dedi Albert bir gün kendi kendine, “Yaptığım şeylerin yanlış anlaşılması sayesinde değer gördüm. Ama şu dünyada ne insan ne makine hiçbir arkadaşım yok. Buradaki kitapta nasıl arkadaş edinilebileceği yazıyor, ama ben bu kitaba uyamam. Kendi bildiğim yoldan arkadaş edineceğim.”</p>

  <p>Böylece Albert kendisine bir arkadaş yapmaya koyuldu.</p>

  <p>En az kendisi kadar salak, garip ve beceriksiz bir makine olan Zavallı Charles’ı yaptı, “Artık bir arkadaşım olacak,” dedi Albert, ama bu da işe yaramadı. İki sıfırı yan yana koyunca elimizde yine kocaman bir sıfır olur. Zavallı Charles herhangi bir konuda iyi olabilmek için fazla Albert gibiydi.</p>

  <p>Zavallı Charles! Düşünmeyi bile becerememişti, o da bir... bir dakika... bu hayatta işe yaramayacak... bir maki... aynı tas aynı hamam!... o da kendisi yerine düşünecek bir makine yapmaya...</p>

  <p>Bir saniye, bir saniye! Bu kadarı yeter. Zavallı Charles, Albert’ın yarattıkları arasında böyle bir şey yapacak kadar salak olan tek makineydi.</p>

  <p>Her neyse, Zavallı Charles’ın yaptığı makine, durumu ve Zavallı Charles’ı kontrol altına aldığında Albert kazara bu ikisine denk geldi. Makinenin yaptığı makine, yani Zavallı Charles’ın düşünmesi için ürettiği cihaz Zavallı Charles’ı aşağılıyordu.</p>

  <p>“Sadece beceriksiz ve zayıf olanlar icat eder,” diye homurdanıyordu Tanrı’nın cezası makinenin makinesi. “Antik Yunanlılar, en gelişmiş dönemlerinde icat yapmıyorlardı. Ne yardımcı güç ne de aygıt kullanıyorlardı. Zeki insanların veya makinelerin yapacağı gibi köleleri kullanıyorlardı. Aygıtlara ihtiyaç duymuyorlardı. Onlar, zorun bile kolaylıkla üstesinden gelebilen insanlardı, hiçbir zaman kolay yolu bulmakla uğraşmadılar.”</p>

  <p>“Yetersiz olanlar icat eder. Eksik olanlar icat eder. Mahrum olanlar icat eder. Hilekârlar icat eder.”</p>

  <p>Albert nadiren sinirlenirdi, ama makinesinin makinesi onu sinirlendirmeyi başarmıştı. Öfkesine hâkim olamayıp ikisini de öldürdü, fakat içten içe makinenin doğruyu söylediğini biliyordu.</p>

  <p>Albert oldukça üzülmüştü. Daha zeki biri olsaydı neyin yanlış olduğuna dair bir önsezisi olabilirdi. Albert’ın ise duyabildiği tek önsezi, kendisinin önsezi konusunda kötü olduğu ve hiçbir zaman iyi olamayacağıydı. Çıkar yol olmadığını fark edince, bir makine üretti ve adını Önsezici koydu.</p>

  <p>Birçok açıdan şu ana kadar ürettiği en kötü makineydi. Önsezici’yi yaratırken geleceğe dair huzursuzluğunu aktarmaya çalışmıştı. Lâkin bu hem zihin hem mekanizma açısından oldukça garipti.</p>

  <p>Albert makineyi yaparken, daha zeki makineler etrafında toplanıp onu eleştirmeye başladılar.</p>

  <p>“Dostum, sen kafayı mı yedin!” diye söylendiler. “Bu makine ilkel! Gücünü içinde bulunduğu ortamdan alıyor! Yirmi yıl önce seni bu sistemi bırakıp bize kodlanmış güç yüklemeye ikna etmiştik.”</p>

  <p>“Iıhmm... günün birinde toplumsal felaketler sebebiyle tüm güç merkezleri yok olabilir,” diye mırıldandı Albert. “Ama tüm dünya yok olsa dahi Önsezici çalışmaya devam edecek.”</p>

  <p>“Bu bizim bilgi matrisimizde bile yüklü değil,” diyerek dalga geçti makineler. “Bu makine Zavallı Charles’tan bile kötü. Bu aptal aygıt sanki milattan önceden kalma!”</p>

  <p>“Belki de artık onun zamanı gelmiştir,” dedi Albert.</p>

  <p>“Ama bu aptal şey eğitimli bile değil!” diyerek hoşnutsuzluklarını dile getirdi medeni makineler. “Şuna baksanıza! Bir çeşit ilkel yağlama makinesi tüm zemini kaplamış.”</p>

  <p>“Bana çocukluğumu hatırlatıyor, ona sempati duyabiliyorum,” dedi Albert.</p>

  <p>“Peki, ne işe yarayacak bu teneke?” diye sordular Albert’a.</p>

  <p>“Iıııh... her şeyi önceden sezebiliyor,” diye geveledi Albert.</p>

  <p>“Kopyalamak!” diye bağırdılar. “Yapabildiğin tek iyi şey bu, onda da çok iyi değilsin. Lütfen kahkahalarımızı mazur gör, ama tüm işlerin başına senin yerini alacak birini seçmeyi öneriyoruz.”</p>

  <p>“Patron, onları nasıl durduracağımıza dair içimde bir his var,” diye fısıldadı henüz yapımı tamamlanmamış Önsezici.</p>

  <p>“Blöf yapıyorlar,” diye fısıldayarak cevap verdi Albert. “İlk mantık makinem bana yok edemeyeceğim bir şeyi yapmamayı öğretmişti. Bu benim onlara karşı kozum ve bunun farkındalar. Keşke bu tarz şeyleri tek başıma düşünebilsem.”</p>

  <p>“Belki benim de işe yarayacağım garip bir zaman gelecek,” dedi Önsezici.</p>

  <p class="p19">Hayatının ileriki dönemlerinde, sadece bir kereliğine Albert’ın içinde bir çeşit dürüstlük alevlenmişti. İlk defa kendi başına bir şey yapabilmişti (gerçi bu bir hataydı). İkinci milenyumun gecesinde Albert entelektüel dünyanın verebileceği en büyük ödül olan Finnerty-Hochmann ödülünü aldı. Albert bu ödül için garip bir seçimdi; ancak son otuz yıldaki tüm temel icatların kendisi ve etrafındaki makineler tarafından yapıldığı anlaşılmıştı.</p>

  <p>Ödülü biliyorsunuz. Üzerinde sentetikten yapılmış Yunan icat tanrıçası Eurema vardı. Uçacakmış gibi kolları iki yana açılmıştı. Altında ise kıvrımlı beyin zarını göstermek için ikiye ayrılmış bir beyin vardı. Onun altında da akademisyenlerin kollarından oluşan bir tabaka bulunuyordu: Şaha kalkmış Antik Bilimci (gümüş renkli); sinsi Anderson Analizcisi (kırmızı); Uzayda uçan Mondeman (mavimsi gri). Ödül, Groben’in dokuzuncu dönemine ait çok güzel bir eserdi.</p>

  <p>Albert konuşma-yazıcı makinesine bir konuşma hazırlatmıştı, ama bir sebepten onu kullanmadı. Kendi konuşmasını yaptı ve tam bir faciaydı. Adı okunduğunda sahneye çıkıp kekelemeye başladı ve saçma sapan konuştu.</p>

  <p>“Yalnızca hastalanmış istiridye sedef üretir,” diye başladı Albert konuşmasına ve herkes şaşkınlıkla ona bakakaldı. Ne biçim bir konuşma başlangıcıydı bu? “Yoksa yanlış hayvanı mı seçtim?” diye sordu Albert kekeleyerek.</p>

  <p>“Eurema buna benzemiyor ki!” diye birden homurdandı Albert ödülü göstererek. “Hayır, hayır, bu kesinlikle Eurema olamaz. Eurema geriye doğru yürürdü ve kördü. Ve annesi beyinsiz bir dev anasıydı.”</p>

  <p>Herkes ona garip bir ifadeyle bakıyordu.</p>

  <p>“Maya olmadan hiçbir şey yetişmez,” diyerek açıklamaya çalıştı Albert, “ama mayanın kendisi bir mantardır ve hastalıktır. Siz düzenliler, siz muhteşemsiniz, üstünsünüz. Ama düzensizler olmadan da yaşayamazsınız. Öldüğünüzde size öldüğünüzü kim söyleyecek? Eğer dünyada eksikler, yetersizler var olmazsa icatları kim yapacak? Eğer bizlerden hiçbiri kalmazsa ne yapacaksınız? Kim hamurunuzu mayalayacak?”</p>

  <p>“Senin aklından zorun mu var?” diye sessizce seslendi tören yetkilisi Albert’a. “Buna bir son verir misin lütfen? İnsanlar anlayacak.”</p>

  <p>“Tabii ki de aklımdan zorum var. Hep vardı,” dedi Albert. “Yoksa ne işe yarardım ki? Her şeyin uyumlu ve sağlıklı olması gerektiği idealini sizler oluşturdunuz. Hayır! Hayır! Hepimiz uyumlu olsaydık olduğumuz yerde sayardık ve hayatta kalamazdık. Dünya ancak bazı sağlıksız zihinler sayesinde sağlıklı kalabiliyor. İnsanların yaptığı ilk alet raspa, taştan balta ya da taştan bıçak değildi. Yapılan ilk alet koltuk değneğiydi ve sağlıklı bir adam tarafından yapılmadı.”</p>

  <p>“Belki de artık dinlenmelisin,” dedi tören görevlisi alçak bir sesle, çünkü herhangi bir ödül töreninde daha önce hiç böyle bir saçmalık görülmemişti.</p>

  <p>“Biliyor musunuz,” dedi Albert, “yeni yollar yapanın güçlü boğalar ya da muhteşem sığırlar olmadığını. Sadece sakat buzağılar yeni yollar yaparlar. Hayatta kalan her şeyin içinde bir uyumsuzluk faktörü olmalıdır. Biliyor musunuz, bir kadın şöyle demiş, ‘Benim kocam uyumsuz birisi, ama zaten yaz aylarında Washington’u hiç sevmem.’”</p>

  <p>Herkes bön bön Albert’a baktı.</p>

  <p>“Bu benim yaptığım ilk espriydi,” dedi Albert ezik bir şekilde. “Gerçi şaka makinem benden çok daha iyi beceriyor.” Bir anlığına durdu, esnedi ve büyük bir nefes aldı.</p>

  <p>“Salaklar!” diye bağırdı birden öfkeyle. “Eğer biz salakların sonuncusu da giderse ne yapacaksınız? Bizsiz nasıl hayatta kalacaksınız?”</p>

  <p>Albert böylece konuşmasını bitirmişti. Sonrasında esnedi ve ağzını kapamayı unuttu. Onu yerine oturttular. Kamuoyu açıklamalarını yapan makinesi Albert’ın aşırı çalışmaktan yorulduğu yönünde açıklama yaptı ve Albert’ın aslında yapması gereken konuşmanın kopyasını tüm konuklara dağıttı.</p>

  <p>Çok talihsiz bir olaydı. Ne berbattır ki, mucitler hiçbir zaman muhteşem insanlar değillerdir ve muhteşem insanlar muhteşem olmak dışında bir işe yaramazlar.</p>

  <p class="p19">O yıl tüm ülkede nüfus sayımı yapılması gerektiğine dair bir karar yayınlandı. Kararı yayınlayan ülkenin cumhurbaşkanı Cesare Panebianco idi. Nüfus sayımı on senede bir yapılırdı ve en son nüfus sayımı on sene önce olmuştu; yani bu karar ile ilgili olağan dışı hiçbir durum söz konusu değildi. Ancak, nüfus sayımına belirli hükümler getirilmişti: genellikle sayım dışı bırakılan avare, zayıf, dermansız insanları incelemek ve neden bu insanların böyle olduğunu öğrenmek. Söz konusu karar dolayısıyla Albert de incelenmek için seçilmişti. Eğer avare ve dermansız gözüken birisi varsa, o kişi kesinlikle Albert’tı.</p>

  <p>Albert kendisini avare ve dermansızların toplandığı yerde buldu. Masanın birine oturtuldu ve kendisine çetrefilli sorular sorulmaya başlandı.</p>

  <p>“Adın ne?”</p>

  <p>Neredeyse bunu bile cevaplayamayacaktı. Ama zihnini topladı ve cevapladı, “Albert.”</p>

  <p>“Saat şu an kaçı gösteriyor?”</p>

  <p>Onu eski zayıf noktasından yakalamışlardı. Hangi kol neyi gösteriyordu? Öylece kalakaldı ve soruyu cevaplayamadı.</p>

  <p>“Okuyabiliyor musun?” diye sordular.</p>

  <p>“Şeyim olmadan...” diye başladı sözüne Albert. “Yanımda şeyim yok... Hayır, kendi başıma çok iyi okuyamıyorum.”</p>

  <p>“Dene.”</p>

  <p>Albert’a üstünde doğru-yanlış sorularının olduğu bir kâğıt verdiler. Albert yarısının tutacağını düşünüp hepsini doğru olarak işaretledi. Ama hepsi yanlıştı. Normal insanlar yanlışı daha çok seviyordu. Sonra atasözlerindeki eksik kelimeleri doldurma testi verdiler.</p>

  <p>“---damlaya göl olur.” Bu ona hiçbir şey ifade etmemişti. Coğrafya bilgisi çok kötüydü ve gölü neyin oluşturduğu aklına gelmemişti.</p>

  <p>“Bir taşla iki---.” Bu cümlede Albert’ın çözemeyeceği seviyede matematik vardı.</p>

  <p>“Sanırım iki bilinmeyenli bir denklem bu,” dedi kendi kendine, “ve sadece iki tane pozitif değer var. Bir ile iki. İşlemi yapan ‘taşla’ kelimesi de belirsiz. Bu denklemi çözemem, hatta bunun bir denklem olduğundan bile emin değilim. Keşke yanımda şeyim olsaydı...”</p>

  <p>Ama yanında hiçbir aygıtı ya da makinesi yoktu. Tek başınaydı. Aynı bunlar gibi bir düzine atasözü tamamlama sorusunu boş bırakmıştı. Ama bunu telafi etmenin bir yolu geldi aklına. Yeteri kadar soru sorulursa, kimse cevap veremeyecek kadar salak değildir.</p>

  <p>“---icatların anasıdır,” diye bir cümle geldi.</p>

  <p>“Aptallık,” yazdı Albert garip el yazısıyla. Ve zafer kazanmış bir edayla geriye yaslandı. “Eurema ve annesini biliyorum,” diyerek kıs kıs güldü. “Nasıl da buldum ama!”</p>

  <p>Fakat o cümleyi de yanlış olarak işaretlediler. Hiçbir testteki hiçbir soruyu doğru cevaplayamamıştı.</p>

  <p>Testin sonucuna göre Albert’ın umutsuz vaka olduğunu anladılar. En azından elleriyle bir şeyler yapmayı öğrenmesi için onu yenilikçi bir tımarhaneye göndermeye karar verdiler. Ama Albert’ın bazı medeni makineleri gelip onu oradan çıkardılar. Testi yapanlara, Albert avare ve dermansız olsa da, onun zengin bir avare olduğunu, hatta önemli bir insan olduğunu anlattılar.</p>

  <p>“Hiç öyle görünmese de, Albert aslında... kahkahalarımızı mazur görün... önemli bir kişiliktir,” dedi makinelerden biri. “Esnedikten sonra ağzını kapatmasını söylemek gerekiyor, ama kendisi Finnerty-Hochmann ödülünün sahibi. Biz ona kefiliz.”</p>

  <p class="p19">Makineleri onu dışarı çıkarırken, Albert umutsuz haldeydi. Özellikle kendileriyle beraber çıktığı görünmesin diye Albert’tan üç dört adım geriden yürümesini istediklerinde. Albert ile o kadar dalga geçmişlerdi ki onu adeta zavallı bir solucana çevirmişlerdi. Albert onları bırakıp hep kafasını dinlediği küçük kulübesine gitti.</p>

  <p>“Geri zekâlı kafamı dağıtacağım,” diye yemin etti. “Bu kadar aşağılamayı kaldıramıyorum artık. Ama kendi kafamı bile kendim dağıtamıyorum. Bu işi yaptırmam gerekecek.”</p>

  <p>Böylece kulübesinde bir makine yapmak için işe koyuldu.</p>

  <p>“Ne yapıyorsun patron?” diye sordu Önsezici. “İçimden bir ses bir makine yapmaya başladığını söylüyor.”</p>

  <p>“Saksı kafamı dağıtacak bir makine yapıyorum,” diye bağırdı Albert. “Kendim yapacak cesaretim yok.”</p>

  <p>“Patron, içimden bir ses yapabilecek daha iyi bir şeyin olduğunu söylüyor. Hadi biraz eğlenelim.”</p>

  <p>“Nasıl eğleneceğimi bilmiyorum,” dedi Albert düşünceli bir şekilde. “Zamanında eğlenmek için bir eğlence makinesi yapmıştım. Parçalanana kadar oldukça eğlenceliydi, ama benim için pek bir işe yaradığı söylenemez.”</p>

  <p>“Bu sefer kendimiz eğlenelim patron. Dünyanın paramparça olduğunu düşün. Bu ne olurdu?”</p>

  <p>“Bu, içinde daha fazla yaşayamayacağım kadar mükemmel bir dünya,” dedi Albert. “Her şey, herkes mükemmel, hepsi aynı. Hepsi benden üstünler. Her şeyin kazananı onlar, her şeyi kendilerine göre ayarlayan da. Böyle bir dünyada benim gibi bir mankafaya ihtiyaç yok. O yüzden ben ayrılıyorum.”</p>

  <p>“Patron, içimden bir ses durumu yanlış gördüğünü söylüyor. Gözlerin daha iyisini görebilir. Tekrar bak, gözlerini aç bak. Şimdi söyle ne görüyorsun?”</p>

  <p>“Hey Önsezici, böyle bir şey mümkün mü? Aslında olması gereken bu mu? Neden daha önce fark edemedim! Ama şimdi daha dikkatli bakınca, doğru olanın bu olduğunu görebiliyorum.</p>

  <p>Haklanmayı bekleyen altı milyar kurban! Kendini hiçbir şekilde savunamayan altı milyar kurban! Eğlenceye çıkmış iki adam, hepsini Albert Yapımı Biçer-Döver’le biçiyorlar!”</p>

  <p>“Patron, içimden bir ses benim var olma amacımın bu olduğunu söylüyor. Dünya artık bunaltıcı olmuştu. Kafalarını uçuralım. Patron, telef edelim hepsini.”</p>

  <p>“Yeni bir çağ başlatacağız!” diye zevkle haykırdı Albert. “Adına da Solucanın Dönüşü diyeceğiz. Çok eğleneceğiz Önsezici. Onları yer fıstığı gibi ezeceğiz. Nasıl oldu da daha önce böyle göremedim! Altı milyar kurban!”</p>

  <p class="p19">Yirmi birinci yüzyıl böyle garip bir olayla başladı.</p>

  <p class="p20">Çeviren: Ahmet Can Halat</p>
</body>
</html>