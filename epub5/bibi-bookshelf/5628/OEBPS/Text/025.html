<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Karaydı Tenleri ve Altın Rengiydi Gözleri</span></p></h3>

  <p class="p15">Roketin metali çayırda esen rüzgârla yavaşça soğudu. Kapağı kabarmış konserveler gibi pat ederek açıldı. İçinden bir adam, bir kadın ve üç çocuk çıktı. Diğer yolcular Mars çayırlarına dağılıp birer fısıltıya dönüşerek adamı ailesiyle yalnız bıraktılar.</p>

  <p>Adam saçlarının dalgalandığını ve bedenindeki dokuların sanki bir vakumun tam ortasında duruyormuş gibi iyice çekildiğini hissetti. Önünde duran karısı neredeyse dumanın içinde dönüyormuş gibi görünüyordu. Çocukları ufak tohumlar gibi her an tüm Mars topraklarına ekilebilirdi.</p>

  <p>İnsanların hayatlarının hangi vakitlerinde olduklarını anlamak için güneşe baktıkları gibi, çocuklar da adama baktı. Yüzü soğuktu.</p>

  <p>“Sorun ne?” diye sordu karısı.</p>

  <p>“Hadi rokete geri dönelim.”</p>

  <p>“Dünya’ya dönmek mi istiyorsun?”</p>

  <p>“Evet! Dinle!”</p>

  <p>Rüzgâr benliklerini söküp atmak istiyormuş gibi esti. Mars’ın havası her an iliğin beyaz kemikten sıyrılması gibi ruhunu içinden çekip alabilirdi. Zihnini eritip geçmişini yakıp yok edebilecek bir kimyasal maddenin içine batırılmış gibi hissetti.</p>

  <p>Mars’ın, yılların ezici baskısı altında zamanla eskimiş tepelerine baktılar. Çayırların arasında kaybolmuş, efil efil esen çim göllerinin arasında narin çocuk kemiklerini andıran eski şehirleri gördüler.</p>

  <p>“Cesaretini topla, Harry,” dedi karısı. “Artık çok geç. Yüz milyonlarca kilometre yol geldik.”</p>

  <p>Sarı saçlı çocuklar Mars göğünün derin kubbesine doğru bağırdılar. Rüzgârın sert çimlerin üzerinden geçerken çıkardığı ıslık sesinden başka bir cevap gelmedi.</p>

  <p>Adam bavulları soğuk elleriyle yerden aldı. “Hadi bakalım,” dedi. Denizin ucunda durmuş, içine atlayıp boğulmaya hazır gibiydi.</p>

  <p>Yürüyerek şehrin içine girdiler.</p>

  <p>Ailenin ismi Bittering’di. Harry ve karısı Cora ile Dan, Laura ve David. Küçük beyaz bir kulübe yapıp içinde leziz kahvaltılar ettiler, ama korku asla geçmedi. Bay ve Bayan Bittering’in içindeydi hep korku, her geceyarısı konuştuklarında, her şafakta uyandıklarında onlarla beraber olan davetsiz bir misafir gibiydi.</p>

  <p>“Deniz kristali gibi hissediyorum,” dedi adam, “sanki dağdan aşağı akan bir çayın içinde suyla birlikte sürükleniyorum. Buraya ait değiliz. Biz Dünya’nın insanlarıyız. Burası Mars. Marslılar için burası. Tanrı aşkına Cora, bilet alıp evimize dönelim!”</p>

  <p>Ama kadın sadece kafasını salladı. “Bir gün atom bombası Dünya’yı mahvedecek. O zaman burada güvende olacağız.”</p>

  <p>“Güvende ve delirmiş!”</p>

  <p><i>Tik tak, saat yedi</i>, diye çınladı saatin sesi, <i>haydi uyanma vakti.</i> Onlar da uyandı.</p>

  <p>Bir nedenden her sabah, sanki bir şeylerin kaybolmasını bekler gibi, tek tek her şeyi kontrol ediyordu adam: sıcak ocağı, saksıdaki sardunyaları. Gün ışırken saat altıdaki Dünya roketiyle gelen sabah gazetesi sıcacıktı. Gazetenin mührünü açıp kahvaltısını yaptığı yerin üzerine serdi gazeteyi. Kendini neşeli olmak için zorladı.</p>

  <p>“Yine koloni günlerine döndük,” dedi. “Niye mi, çünkü on yıla kalmaz Mars’ta on milyon Dünyalı olacak. Büyük şehirler falan! Başaramayacağımızı söylediler. Marslılar istilamıza sinirlenir dediler. Ama bir tane olsun Marslı bulduk mu? Nerede! Ha evet, boş şehirlerini bulduk, ama içinde kimseler yok. Öyle değil mi?”</p>

  <p>Rüzgâr, ırmak gibi çağlayarak geçti evin üstünden. Pencerelerin şangırtısı kesildiğinde Bay Bittering lokmasını yutup çocuklara baktı.</p>

  <p>“Bilmiyorum,” dedi David. “Belki de görmediğimiz Marslılar vardır etrafta. Bazen geceleri sanki onları duyuyorum. Rüzgârı duyuyorum. Kumlar pencereme çarpıyor. Korkuyorum. Ve dağların tepelerinde, çok eskiden Marslıların yaşadığı o şehirleri görüyorum. Ve sanırım o şehirlerin etrafında hareket eden şeyler görüyorum, baba. Merak ediyorum, acaba o Marslılar burada yaşamamıza ne diyordur. Acaba buraya geldik diye bize bir şey yapmayacaklar mı?”</p>

  <p>“Saçmalık!” Bay Bittering pencereden dışarı baktı. “Biz temiz, iyi insanlarız.” Çocuklarına döndü. “Ölü şehirlerin hepsi bir nevi hayaletle doludur. Anılarla yani.” Tepelere baktı. “Bir merdiven görünce acaba Marslılar buna tırmanırken nasıl görünüyordu, diye merak edersin. Marslı tabloları görünce de sanatçı nasıl biriydi acaba diye. Zihninde küçük bir hayalet yaratırsın, bir anı. Çok doğal. Hayal gücünden.” Durdu. “Gizli gizli o kalıntıların arasında gezinmiyorsunuz, değil mi?”</p>

  <p>“Hayır, baba.” David ayakkabılarına baktı.</p>

  <p>“Oralardan uzak durun. Reçeli uzatsana.”</p>

  <p>“Yine de,” dedi küçük David, “kesin bir şeyler olacak.”</p>

  <p class="p19">O öğleden sonra bir şeyler oldu.</p>

  <p>Laura sendeleyerek eve geldi, ağlıyordu. Sağına soluna bakmadan doğrudan sundurmaya koşturdu.</p>

  <p>“Anne, baba! Savaş, Dünya’da!” dedi hıçkırarak. “Az önce radyo yayınında söylediler. New York’a atom bombası atmışlar! Uzay roketlerinin hepsi patlamış. Bir daha asla Mars’a roket gelmeyecek!”</p>

  <p>“Harry!” Cora, kocasına ve kızına tutundu.</p>

  <p>“Emin misin, Laura?” diye sordu babası sessizce.</p>

  <p>Laura ağladı. “Sonsuza kadar Mars’ta yalnız kaldık!”</p>

  <p>Uzun bir süre sadece akşama doğru çıkan rüzgârın sesi duyuldu.</p>

  <p>Yalnız, diye düşündü Bittering. Burada ancak bin kişiyiz. Geri dönme imkânımız yok. İmkânımız yok. İmkânımız yok. Suratından, ellerinden ve vücudundan ter aktı; korkusunun sıcaklığıyla ıslanmıştı. Laura’ya tokat atıp “Hayır, yalan söylüyorsun! Roketler geri gelecek!” diye bağırmak istedi. Onun yerine Laura’nın kafasını okşayıp “Roketler bir gün döner elbet,” dedi.</p>

  <p>“Baba, ne yapacağız?”</p>

  <p>“İşimize bakacağız tabii ki. Ekinleri ve çocuklarımızı yetiştireceğiz. Savaş bitip roketler geri dönene kadar hayatımıza devam edeceğiz.”</p>

  <p>İki oğlan koşarak sundurmaya geldi.</p>

  <p>“Çocuklar,” dedi adam oturduğu yerden, bir yandan çocukların arkasına doğru bakıyordu, “size söylemem gereken bir şey var.”</p>

  <p>“Biliyoruz,” dediler.</p>

  <p class="p19">Sonraki günlerde Bittering korkusuyla baş başa kalmak için sık sık bahçede dolandı. Roketler gökte gümüş ağlar ördüğü sürece Mars’ı kabul edebilmişti. Çünkü kendine hep şöyle diyordu: Yarın, olur da istersem, biletimi alıp Dünya’ya dönerim.</p>

  <p>Ama şimdi ağ gitmiş, roketler erimiş güverteleri ve kablolarıyla bir yapboz yığını içinde çürüyorlardı. Dünyalılar, yazları zencefilli çörek gibi pişirilip Mars kışlarında hasat ambarına kaldırılmak üzere Mars’ın garipliğine, tarçından tozlarına ve şaraptan havasına bırakılmıştı. Ona ne olacaktı? Peki ya diğerlerine? Mars işte bu anı beklemişti. Şimdi artık onları yiyip bitirecekti.</p>

  <p>Elinde kürekle çiçek tarhının üzerine diz çöktü. Çalış, diye düşündü, çalış ve unut.</p>

  <p>Bahçeden yukarı doğru Mars’ın dağlarına baktı. Bir zamanlar o zirvelere ait olan eski ve mağrur Marslı isimlerini düşündü. Dünyalılar gökten inmiş, isimleri olmasına rağmen isimsiz kalmış tepelere, ırmaklara, Mars denizlerine gözlerini dikmişti. Bir zamanlar Marslılar şehirler kurmuş, şehirlere isim vermiş; dağlara tırmanmış, dağlara isim vermiş; denizlere yelken açmış, denizlere isim vermişti. Dağlar erimiş, denizler kurumuş ve şehirler altüst olmuştu. Buna rağmen Dünyalılar bu kadim tepelere ve vadilere yeni isimler koyarken dile getirmedikleri bir suçluluk duygusu hissetmişlerdi.</p>

  <p>Yine de insan simge ve etiketlerle yaşar. İsimler verilmişti işte.</p>

  <p>Bay Bittering, Mars güneşinin altında, bahçesinde kendini çok yalnız hissetti. Bu yabancı topraklarda Dünya’dan getirdiği çiçekleri ekmesi, anakronizm değil de neydi?</p>

  <p>Düşün. Düşünmeye devam et. Farklı şeyleri. Dünya’yı, atom savaşını, yitip giden roketleri aklından çıkar.</p>

  <p>Terledi. Etrafa bakındı. Kimse bakmıyordu. Kravatını çıkardı. Ne kadar cesurca, diye düşündü. Önce ceketini çıkardın, şimdi de kravatını. Kravatını düzgün bir şekilde, Massachusetts’ten fidan olarak getirdiği şeftali ağacının üstüne astı.</p>

  <p>İsimler ve dağlar hakkında felsefe yapmaya devam etti. Dünyalılar isimleri değiştirmişti. Artık Mars’ta Hormel Vadileri, Roosevelt Denizleri, Ford Tepeleri, Vanderbilt Platoları, Rockefeller Irmakları vardı. Bu doğru değildi. Amerikalı yerleşimciler eski Kızılderili bozkır isimlerini kullanarak akıllılık etmişlerdi: Wisconsin, Minnesota, Idaho, Ohio, Utah, Milwaukee, Waukegan, Osseo. Eski isimler, eski manalar.</p>

  <p>Dağlara delirmişçesine bakarak şöyle düşündü: Orada mısınız? Göçmüş gitmiş olanlar, Marslılar, size soruyorum? Bakın, işte biz buradayız, yalnız ve kimsesiz! Hadi gelin aşağı, atın bizi buradan! Bizler aciziz!</p>

  <p>Rüzgâr, şeftali çiçeklerini sağanak hâlinde savurdu.</p>

  <p>Güneşten esmerleşmiş elini uzattı ve küçük bir çığlık attı. Çiçeklere dokundu, yere düşenlerden birkaçını aldı. Elinde döndürüp tekrar tekrar dokundu onlara. Sonra da bağırarak karısına seslendi.</p>

  <p>“Cora!”</p>

  <p>Kadın pencerede belirdi. Adam ona doğru koştu.</p>

  <p>“Cora, şu çiçeklere bak!”</p>

  <p>Kadın çiçekleri eline aldı.</p>

  <p>“Görüyor musun? Farklılar. Değişmişler! Artık şeftali çiçeği değiller!”</p>

  <p>“Bana normal göründü,” dedi kadın.</p>

  <p>“Değiller. Yanlış bir şeyler var! Tam olarak nasıl bilmiyorum. Fazladan bir yaprak var ya da bir sap, neyse artık, rengi, kokusu!”</p>

  <p>Çocuklar tam da babaları bahçede turpları, soğanları ve havuçları topraktan sökerken koşarak geldiler.</p>

  <p>“Cora, gel bak!”</p>

  <p>Soğanları, turpları, havuçları elden ele gezdirdiler.</p>

  <p>“Havuca benziyor mu bunlar?”</p>

  <p>“Evet... hayır.” Kadın tereddüt etti. “Bilmiyorum.”</p>

  <p>“Değişmişler.”</p>

  <p>“Belki de.”</p>

  <p>“Değiştiklerini biliyorsun! Soğan gibi ama soğan değil, havuç gibi ama havuç değil. Tadı aynı ama yine de farklı. Kokusu eskisi gibi değil.” Kalbinin atışını hissetti, korkmuştu. Parmaklarıyla toprağı kazdı. “Cora, neler oluyor? Bu nedir? Bundan kaçmalıyız.” Bahçe boyunca koştu. Tek tek her ağaca dokundu. “Güller. Güller. Yeşile dönüyorlar!”</p>

  <p>Ve durup yeşil güllere baktılar.</p>

  <p>İki gün sonra Dan koşarak geldi. “Gelin, ineğe bakın. Sütünü sağarken gördüm. Hadi gelin!”</p>

  <p>Barakada durup sahip oldukları tek ineğe baktılar.</p>

  <p>Başında üçüncü bir boynuz çıkıyordu.</p>

  <p>Evlerinin önündeki çimler çok sessiz ve yavaş bir biçimde bahardaki menekşelerin rengine bürünüyordu. Tohumları Dünya’dandı ama açık mor renginde yetişiyordu.</p>

  <p>“Kaçmalıyız,” dedi Bittering. “Bunları yersek değişeceğiz, kim bilir ne hâle geleceğiz. Buna izin veremem. Yapılacak tek şey var. Bunları yakmak!”</p>

  <p>“Zehirli değiller.”</p>

  <p>“Ama öyle işte. Sinsice, çok sinsice. Azıcık. Çok azıcık. Elimizi sürmemeliyiz.”</p>

  <p>Evlerine dehşetle baktı. “Ev bile. Rüzgâr bir şeyler yaptı eve. Hava yaktı. Geceleri sis. Tahtalar, hepsinin şekli bozulmuş. Artık bir Dünyalının evi değil burası.”</p>

  <p>“Ah, şu hayal gücün yok mu!”</p>

  <p>Ceketini giyip kravatını taktı. “Ben şehre iniyorum. Hemen şimdi bir şeyler yapmamız lazım. Dönerim.”</p>

  <p>“Bekle, Harry!” diye bağırdı karısı.</p>

  <p>Ama gitmişti.</p>

  <p>Şehirde, marketin gölgeli merdiveninde adamlar elleri dizlerinde oturmuş müthiş bir keyif ve rahatlıkla sohbet ediyordu.</p>

  <p>Bay Bittering bir silahla havaya ateş etmek istedi.</p>

  <p>Ne yapıyorsunuz siz, ahmaklar! diye düşündü. Burada öylece oturuyorsunuz! Haberleri duymadınız mı? Tek başımıza kaldık bu gezegende. E hadi bir şeyler yapın. Korkmadınız mı? Korkmuyor musunuz? Ne yapacaksınız?</p>

  <p>“Merhaba, Harry,” dedi herkes.</p>

  <p>“Baksanıza,” dedi onlara. “Geçen günkü haberleri duydunuz, değil mi?”</p>

  <p>Kafalarıyla onaylayıp güldüler. “Tabii. Tabii ki, Harry.”</p>

  <p>“Bu konuda ne yapacaksınız?”</p>

  <p>“Ne mi yapacağız, Harry, ne mi yapacağız? Ne <i>yapabiliriz</i> ki?”</p>

  <p>“Roket yapabiliriz!”</p>

  <p>“Roket mi, Harry? Tüm o derdi tasayı yeniden mi çekelim? Aman Harry!”</p>

  <p>“Ama geri dönmeyi <i>mutlaka</i> istiyor olmalısınız. Şeftali çiçeklerini fark ettiniz mi? Ya soğanları, çimleri?”</p>

  <p>“Evet, Harry, fark ettik galiba, ne oldu ki?” dedi adamlardan biri.</p>

  <p>“Sizi korkutmuyor mu?”</p>

  <p>“Pek korkuttuğunu hatırlamıyorum, Harry.”</p>

  <p>“Ahmaklar!”</p>

  <p>Bittering ağlamak istedi. “Benimle birlikte çalışmalısınız. Burada kalırsak hepimiz değişeceğiz. Hava. Kokusunu almıyor musunuz? Havada bir şey var. Mars virüsü belki, belki tohum ya da polen. Beni dinleyin!”</p>

  <p>Adama baktılar.</p>

  <p>“Sam,” dedi aralarından birine.</p>

  <p>“Evet, Harry?”</p>

  <p>“Roket yapmama yardım eder misin?”</p>

  <p>“Harry, elimde bir sürü metal ve birkaç şablon var. Metal atölyemde roket üzerine çalışmak istersen buyur. Sana metali beş yüz dolara satarım. Tek başına çalışacaksan yaklaşık otuz yıla düzgün, güzel bir roket yapabilirsin.”</p>

  <p>Herkes güldü.</p>

  <p>“Gülmeyin.”</p>

  <p>Sam ona sakince, muzip bir bakış attı.</p>

  <p>“Sam,” dedi Bittering. “Gözlerin...”</p>

  <p>“Ne olmuş gözlerime, Harry?”</p>

  <p>“Eskiden gri değil miydi?”</p>

  <p>“Bak şimdi hatırlayamadım.”</p>

  <p>“Öyleydi, değil mi?”</p>

  <p>“Niye sordun ki, Harry?”</p>

  <p>“Çünkü artık sarımtırak olmuşlar.”</p>

  <p>“Öyle mi, Harry?” dedi Sam alelade bir tavırla.</p>

  <p>“Bir de uzamış ve incelmişsin...”</p>

  <p>“Haklı olabilirsin, Harry.”</p>

  <p>“Sam, gözlerin sarı olmamalı.”</p>

  <p>“Harry, peki <i>senin</i> gözlerin ne renk?” dedi Sam.</p>

  <p>“Gözlerim mi? Mavi tabii ki.”</p>

  <p>“Al bakalım, Harry.” Sam ona bir cep aynası uzattı. “Kendine bir bak.”</p>

  <p>Bay Bittering önce tereddüt etti, sonra aynayı yüzüne doğrulttu.</p>

  <p>Gözlerinin mavisi içinde hapsolmuş çok sönük, ufacık altın benekler vardı.</p>

  <p>“Bak şimdi yaptığına,” dedi Sam bir saniye sonra. “Aynamı kırdın.”</p>

  <p class="p19">Harry Bittering metal atölyesine taşınıp roketi yapmaya başladı. Adamlar açık kapının önünde durup seslerini yükseltmeden konuşup şakalaştılar. Arada sırada bir şeyler kaldırırken ona yardım ettiler. Ama çoğunlukla aylaklık edip onu sarıya dönmeye başlayan gözleriyle izlediler.</p>

  <p>“Yemek vakti geldi, Harry,” dediler.</p>

  <p>Karısı hasır sepette akşam yemeğiyle geldi.</p>

  <p>“Dokunmam ona,” dedi adam. “Sadece derin dondurucumuzdaki yiyecekleri yiyeceğim. Dünya’dan gelen yiyecekleri. Bizim bahçedekileri yemem.”</p>

  <p>Ayakta dikilmiş onu seyreden karısı, “Harry, sen roket yapamazsın,” dedi.</p>

  <p>“Yirmi yaşımdayken bir dükkânda çalışmıştım. Metalden anlıyorum. Bir kere işi yoluna koydum mu diğerleri de yardım edeceklerdir,” dedi şablonu yere sererken. Karısına dönüp bakmamıştı bile.</p>

  <p>“Harry, Harry,” dedi kadın çaresiz bir şekilde.</p>

  <p>“Buradan kaçmamız lazım, Cora. Kaçmamız <i>lazım</i>!”</p>

  <p class="p19">Geceler, on iki bin yıldır sığlıkta yatan ve küçük beyaz satranç taşlarına benzeyen şehirlerin ötesinde ay ışığıyla parlayan boş deniz çayırlarının üzerine esen rüzgârla doluydu. Dünyalıların yerleşmiş olduğu bölgede ise Bittering ailesi bir değişim hissiyle sarsıldı.</p>

  <p>Yatakta yatan Bay Bittering kemiklerinin dönüştüğünü, değiştiğini ve altın gibi eridiğini hissetti. Yanında uzanan karısı güneşin altında geçen pek çok günden sonra kararmıştı. Karaydı kadın ve altın gözlü, güneş onu neredeyse kapkara olana kadar yakmıştı. Uyuyordu. Artık metalik bir renge bürünmüş çocuklar da yataklarında yatıyorlardı. Uzaklardan kükreyen rüzgâr şeftali ağaçlarının, mor çimlerin arasında değişerek esiyor, yeşil güllerin yapraklarını sallıyordu.</p>

  <p>Korku dur durak bilmiyordu. Gırtlağını ve kalbini esir almıştı. Kollarından, şakaklarından, titreyen avucundan damla damla akıyordu.</p>

  <p>Doğuda yeşil bir yıldız doğdu.</p>

  <p>Bay Bittering’in dudaklarından garip bir kelime çıktı.</p>

  <p>“<i>Iorrt. Iorrt,</i>” diye tekrarladı.</p>

  <p>Marsça bir kelimeydi. Bittering Marsça bilmiyordu.</p>

  <p>Gecenin bir yarısı kalkıp arkeolog Simpson’ın numarasını çevirdi.</p>

  <p>“Simpson, <i>Iorrt</i> kelimesinin anlamı ne?”</p>

  <p>“Neden ki, Dünya’nın eski Marsçadaki ismi. Niye sordun?”</p>

  <p>“Özel bir sebebi yok.”</p>

  <p>Telefon elinden kayıp düştü.</p>

  <p>“Alo, alo, alo, alo,” diye seslendi Simpson, Bittering gözlerini yeşil yıldızdan ayırmadan oturuyordu. “Bittering? Harry, orada mısın?”</p>

  <p>Günler metal sesleriyle doluydu. Olan bitene kayıtsız üç adamın isteksiz yardımıyla roketin çerçevesini yaptı. Yaklaşık bir saat sonra çok yoruldu ve oturmak zorunda kaldı.</p>

  <p>“Rakımdan,” diye güldü adamın biri.</p>

  <p>“Yemek <i>yiyor</i> musun, Harry?” diye sordu bir diğeri.</p>

  <p>“Yiyorum,” dedi Bittering, kızmıştı.</p>

  <p>“Derin dondurucundan mı?”</p>

  <p>“Evet!”</p>

  <p>“Zayıflıyorsun, Harry.”</p>

  <p>“Zayıflamıyorum!”</p>

  <p>“Ve uzuyorsun.”</p>

  <p>“Yalancı!”</p>

  <p class="p19">Birkaç gün sonra karısı onu kenara çekti. “Harry, derin dondurucudaki yiyeceklerin hepsini kullandım. Geriye bir şey kalmadı. Sandviçleri Mars’ta yetişen yiyeceklerden yapmak zorunda kalacağım.”</p>

  <p>Yavaşça oturdu adam.</p>

  <p>“Yemelisin,” dedi karısı. “Güçsüz kaldın.”</p>

  <p>“Evet,” dedi.</p>

  <p>Bir sandviç aldı, içini açıp baktı ve sandviçi isteksizce kemirmeye başladı.</p>

  <p>“Bugün artık çalışma,” dedi kadın. “Hava sıcak. Çocuklar kanalda yüzüp yürüyüşe çıkmak istiyor. Hadi lütfen sen de gel.”</p>

  <p>“Vakit kaybedemem. Bunu acilen bitirmem gerek.”</p>

  <p>“Sadece bir saatliğine,” diye ısrar etti kadın. “Yüzmek sana da iyi gelir.”</p>

  <p>Harry ayağa kalktı, terliyordu. “Tamam, tamam. Beni rahat bırak. Geleceğim.”</p>

  <p>“Aferin, Harry.”</p>

  <p>Güneş sıcak, gün sessizdi. Yalnızca arazi üzerindeki uçsuz bucaksız, göz alıcı ırmak vardı. Baba, anne ve mayolarını giymiş koşturan çocuklar kanal boyunca ilerlediler. Durup etli sandviç yediler. Adam, tenlerinin kahverengi olana kadar yandığını gördü. Ve karısıyla çocuklarının sarı gözlerini, daha önce hiçbir zaman sarı olmayan gözlerini gördü. Ürpertiyle birkaç kez titredi, ama güneşin alnında yatarken keyif veren sıcaklığın dalgaları onu alıp götürdü. Korkmak için fazla yorgundu.</p>

  <p>“Cora, ne zamandır gözlerin sarı?”</p>

  <p>Kadın şaşkınlığa uğramıştı. “Hep böyleydi herhalde.”</p>

  <p>“Son üç ayda değişmediler yani?”</p>

  <p>Dudaklarını ısırdı. “Hayır. Neden soruyorsun ki?”</p>

  <p>“Boş ver.”</p>

  <p>Öylece oturdular.</p>

  <p>“Çocukların gözleri,” dedi Harry. “Onlar da sarı.”</p>

  <p>“Bazen çocukların gözleri büyürken renk değiştirir.”</p>

  <p>“Belki <i>biz</i> de çocuğuz. En azından Mars’a göre. Sadece bir fikir.” Güldü. “Galiba yüzeceğim.”</p>

  <p>Kanala atladılar ve adam altın bir heykel gibi dibe batıp aşağıda yeşil sessizliğin içinde yatmak üzere kendini suya bıraktı. Her şey su sessizliğinde ve derindi, her şey sakindi. Sabit, yavaş akıntının onu kolayca sürüklediğini hissetti.</p>

  <p>Burada yeterince uzun süre yatarsam, diye düşündü, su üstüne düşeni yapıp kemiklerim mercanlara benzeyene kadar etimi yiyecek. Geriye sadece iskeletim kalacak. Ve işte o zaman su, o iskeletin üzerine yeşil şeyleri, derin su şeylerini, kırmızı şeyleri, sarı şeyleri inşa edebilir. Dönüşüm. Değişim. Yavaş, derinden, sessiz bir değişim. Ve <i>yukarıda</i> olan da bu değil mi zaten?</p>

  <p>Üstünde göğün suya battığını gördü, güneş de atmosfer, zaman ve mekân yoluyla Marslı olmuştu.</p>

  <p>Yukarıda, büyük bir nehirde, diye düşündü, bir Mars nehrinde, hepimiz suyun derinlerine uzanmışız; taştan evlerimizin içinde, batmış kayadan evlerimizin içinde, saklanan ıstakozlar gibi ve su vücudumuzu sürükleyip kemiklerimizi uzatıyor ve...</p>

  <p>Kendini bıraktı, yumuşak ışığın içinden geçip yukarı sürüklendi.</p>

  <p>Dan kanalın ucunda oturuyor, babasına ciddi ciddi bakıyordu.</p>

  <p>“<i>Utha,</i>” dedi.</p>

  <p>“Ne?” diye sordu babası.</p>

  <p>Oğlan gülümsedi. “Biliyorsun işte. <i>Utha</i> Marsçada ‘baba’ demek.”</p>

  <p>“Nereden öğrendin?”</p>

  <p>“Bilmem. Kendiliğimden. <i>Utha!</i>”</p>

  <p>“Ne istiyorsun?”</p>

  <p>Oğlan tereddüt etti. “Ben... ben ismimi değiştirmek istiyorum.”</p>

  <p>“Değiştirmek mi?”</p>

  <p>“Evet.”</p>

  <p>Annesi yüzüp yanlarına geldi. “Dan isminin nesi varmış?”</p>

  <p>Dan kıpırdanmaya başladı. “Geçen gün Dan, Dan, Dan diye seslendin. Duymadım bile. Kendime dedim ki, bu benim ismim değil. Artık kullanmak istediğim yeni bir ismim var.”</p>

  <p>Bay Bittering kanalın kenarına tutundu, bedeni soğuktu ve kalbi yavaşça atıyordu. “Neymiş peki bu yeni isim?”</p>

  <p>“Linnl. Ne güzel bir isim, değil mi? Kullanabilir miyim? Lütfen, n’olur?”</p>

  <p>Bay Bittering elini kafasına koydu. Aptal roketi, yalnız başına çalışmasını, ailesinin içinde bile hissettiği yalnızlığını düşündü, çok yalnızdı.</p>

  <p>Karısının “Neden olmasın?” dediğini duydu.</p>

  <p>Kendinin “Tamam, kullanabilirsin,” dediğini duydu.</p>

  <p>“Yaşasın!” diye bağırdı oğlan. “Adım artık Linnl, Linnl!”</p>

  <p>Çayırlarda koşturmaya başladı oğlan, bir yandan da dans edip bağırıyordu.</p>

  <p>Bay Bittering karısına baktı. “Neden böyle bir şey yaptık?”</p>

  <p>“Bilmiyorum,” dedi kadın. “İyi bir fikirmiş gibi geldi.”</p>

  <p>Tepelere doğru yürüdüler. Hâlâ fışkıran kaynakların yanında, uzayan eski mozaik patikalarda gezindiler. Patikalar tüm yaz boyu ince, serin bir su tabakasıyla kaplıydı. Sanki dere kenarındaymış gibi su sıçratarak yürüyüp tüm gün ayaklarınızı serin tutabiliyordunuz.</p>

  <p>Muazzam bir vadi manzarası olan küçük, ıssız bir Marslı villasına geldiler. Villa tepenin üstündeydi. Mavi mermerden salonlar, büyük duvar resimleri, havuz. Bu sıcak yaz gününde insanın içini ferahlatıyordu. Anlaşılan Marslılar büyük şehirleri tercih etmiyordu.</p>

  <p>“Yaz için tepeye, bu villaya taşınabilseydik,” dedi Bayan Bittering, “ne hoş olurdu.”</p>

  <p>“Hadi gel,” dedi adam. “Şehre geri dönüyoruz. Roket üzerinde çalışmam lazım.”</p>

  <p>Ama o gece çalışırken serin, mavi mermerli villa fikri kafasına girdi. Saatler geçtikçe roket önemini kaybetmeye başladı.</p>

  <p>Günler ve haftalar akıp geçti, roketin önemi giderek azaldı, geriye pek fazla bir şey kalmadı. Bittering’in eski hevesi geçmişti. Hevesinin kaçmasına izin vermiş olduğunu düşünmek onu korkutuyordu. Ama bir şekilde sıcaklık, hava, çalışma şartları...</p>

  <p>Adamların, metal atölyesinin sundurmasından gelen uğultularını duydu.</p>

  <p>“Herkes gidiyor. Duydun mu?”</p>

  <p>“Topluca gidiyorlar, evet.”</p>

  <p>Bittering dışarı çıktı. “Nereye gidiyorlar?” Çocuklarla ve mobilyalarla dolu birkaç kamyonun tozlu sokaktan geçtiğini gördü.</p>

  <p>“Tepelere, villalara,” dedi adam.</p>

  <p>“Evet, Harry. Ben gidiyorum. Sam de gidiyor. Değil mi, Sam?”</p>

  <p>“Aynen öyle, Harry. Ya sen?”</p>

  <p>“Benim burada işim var.”</p>

  <p>“İşmiş! O roketi sonbaharda, hava daha serinken bitirirsin.”</p>

  <p>Bir nefes aldı. “Çerçevesini tamamen bitirdim.”</p>

  <p>“Sonbaharda daha iyi.” Sesleri sıcaktan tembel çıkıyordu.</p>

  <p>“Çalışmam lazım,” dedi.</p>

  <p>“Sonbaharda,” diye ikna etmeye çalıştılar. Ve kulağa o kadar mantıklı, o kadar doğru geliyordu ki. Sonbaharda çok daha iyi olur, diye düşündü. O zaman bir sürü vaktim olacak.</p>

  <p>Hayır! diye bağırdı benliğinin bir parçası, çok derinlerde; sandığa kaldırılmış, iyice kilitlenmiş, boğuluyor gibiydi sesi. Hayır! Hayır!</p>

  <p>“Sonbaharda,” dedi.</p>

  <p>“Hadi ama Harry,” dedi hepsi.</p>

  <p>“Evet,” dedi Harry, bir yandan etinin sıcak, sıvılaşmış havada eridiğini hissediyordu. “Evet, sonbaharda. O zaman yeniden çalışmaya başlarım.”</p>

  <p>“Tirra Kanalı’nın yakınında bir villa buldum,” dedi biri.</p>

  <p>“Roosevelt Kanalı’nı diyorsun, değil mi?”</p>

  <p>“Tirra. Eski Marslı ismi.”</p>

  <p>“Ama haritada...”</p>

  <p>“Boş ver haritayı. Artık Tirra. Şimdi Pillan dağlarında bir yer buldum...”</p>

  <p>“Rockefeller Sıradağlarını diyorsun,” dedi Bittering.</p>

  <p>“Pillan dağlarını diyorum,” dedi Sam.</p>

  <p>“Evet,” dedi Bittering, etrafını saran sıcak havanın içine gömülmüştü. “Pillan dağları.” Bir sonraki günün sıcak, sakin öğleden sonrasında herkes kamyonu yüklemek için çalıştı.</p>

  <p>Laura, Dan ve David paketleri taşıdı. Ya da tercih ettikleri isimleriyle Ttil, Linnl ve Werr paketleri taşıdı.</p>

  <p>Mobilyaları küçük beyaz kulübede bıraktılar.</p>

  <p>“Boston’dayken güzel görünüyorlardı,” dedi anneleri. “Ve buradaki kulübede de. Ama villada? Hayır. Sonbaharda geri döndüğümüzde alırız.”</p>

  <p>Bittering sessizdi.</p>

  <p>“Villayı nasıl döşeyeceğimizle ilgili birkaç fikrim var,” dedi bir süre sonra. “Kocaman, rahat mobilyalarla.”</p>

  <p>“Peki ya ansiklopedin? Yanına alacaksın herhalde?”</p>

  <p>Bay Bittering bakışlarını kaçırdı. “Gelecek hafta gelip alırım.”</p>

  <p>Kızlarına döndüler. “Peki ya senin New York’tan getirdiğin elbiseler?”</p>

  <p>Şaşkına dönen kız bakakaldı. “Neden ki, artık istemiyorum onları.”</p>

  <p>Gazın, suyun vanalarını kapadılar, kapıları kilitleyip çıktılar. Baba kamyonun içine baktı.</p>

  <p>“Tanrım, pek de bir şey götürmüyoruz,” dedi. “Mars’a getirdiğimiz onca şeyi düşününce, bu çok az kalıyor!”</p>

  <p>Kamyonu çalıştırdı.</p>

  <p>Uzun bir süre küçük beyaz kulübeye baktıktan sonra koşup kulübeye dokunmak, ona veda etmek isteğiyle doldu içi, çünkü uzun bir yolculuğa çıkıyormuş, bir daha asla geri dönmeyeceği, bir daha asla anlayamayacağı bir şeyi arkasında bırakıyormuş gibi hissetmişti.</p>

  <p>Tam o anda Sam ve ailesi başka bir kamyonun içinde yanlarından geçtiler.</p>

  <p>“Selam, Bittering! Hadi bakalım gidiyoruz!”</p>

  <p>Kamyon kadim otobanda şehrin dışına doğru salına salına ilerledi. Aynı yöne giden altmış kamyon daha vardı. Geçerken şehri sessiz, ağır bir toz tabakasına bürüdüler. Kanalın suyu, güneşin altında mavi mavi yatıyor ve sessiz bir rüzgâr garip ağaçların arasında dolaşıyordu.</p>

  <p>“Hoşçakal, şehir!” dedi Bay Bittering.</p>

  <p>“Hoşçakal, hoşçakal,” dedi aile el sallayarak.</p>

  <p>Bir daha dönüp arkalarına bakmadılar.</p>

  <p class="p19">Yaz, kanalları yakıp kuruttu. Yaz, çayırların üstünde alev gibi dolaştı. Dünyalıların terk ettiği yerleşim yerinde, boyalı evler pul pul soyuldu. Arka bahçelerinde, üzerinde çocukların sallandığı lastik tekerlekler hoyrat rüzgârda, durmuş saatlerin sarkaçları gibi asılı kaldı.</p>

  <p>Metal atölyesinde roketin çerçevesi paslanmaya başladı.</p>

  <p>Sessiz sonbaharda villasının yokuşunda durmuş vadiye bakıyordu Bay Bittering, daha da karaydı ve daha da altın gözlü.</p>

  <p>“Geri dönme vakti geldi,” dedi Cora.</p>

  <p>“Evet, ama gitmiyoruz,” dedi adam sessizce. “Orada artık bir şey kalmadı.”</p>

  <p>“Kitapların,” dedi Cora. “Güzel kıyafetlerin, <i>Illes</i> ve güzel <i>ior uele rre</i>,” dedi.</p>

  <p>“Şehir boş. Kimse dönmüyor,” dedi adam. “Dönmek için tek bir sebep bile yok.”</p>

  <p>Kızları duvar halısı dokuyor, oğulları kadim flütler ve kavallarla şarkılar çalıyor, kahkahaları mermer villanın içinde yankılanıyordu.</p>

  <p>Bay Bittering Dünyalıların uzakta, vadinin aşağısındaki yerleşim bölgesine yöneltti bakışlarını. “Dünyalılar ne kadar garip, ne kadar gülünç evler inşa etmişler.”</p>

  <p>“Ancak o kadarını biliyorlardı,” diye ekledi karısı. “Ne çirkin insanlar. İyi ki gittiler.”</p>

  <p>İkisi de birbirine baktı, az önce söyledikleri şeylere şaşırmışlardı. Güldüler.</p>

  <p>“Nereye gittiler?” diye merak ederek sordu Bittering. Karısına bir bakış attı. Tıpkı kızı gibi altın renginde ve inceydi. Kadın kocasına baktı, neredeyse büyük oğulları kadar genç görünüyordu.</p>

  <p>“Bilmiyorum,” dedi.</p>

  <p>“Şehre belki seneye, belki bir sonraki seneye, ya da ondan sonraki seneye döneriz,” dedi adam sakince. “Şimdi... Sıcakladım. Yüzsek mi?”</p>

  <p>Sırtlarını vadiye döndüler. Kol kola girip berrak kaynak suyunun içinden aşağıya doğru sessizce yürüdüler.</p>

  <p class="p19">Beş yıl sonra gökten bir roket düştü. Vadide buhar bulutunun içinde duruyordu. İçinden adamlar atladı bağırarak.</p>

  <p>“Dünya’daki savaşı biz kazandık! Sizi kurtarmaya geldik! Hey!”</p>

  <p>Ama Amerikalıların kurduğu kulübelerden, şeftali ağaçlarından ve tiyatrolardan oluşan şehir sessizdi. Boş bir dükkânda paslanan derme çatma bir roket buldular.</p>

  <p>Roketle gelen adamlar tepeleri aradı. Yüzbaşıları, terk edilmiş bir barın içine karargâh kurdu. Teğmeni rapor vermek için geri geldi.</p>

  <p>“Şehir boş ama tepelerde yerli yaşam bulduk, efendim. Kara insanlar. Sarı gözlü. Marslılar. Çok arkadaş canlısı. Biraz konuştuk ama çok değil. İngilizceyi çok hızlı öğreniyorlar. Eminim ilişkilerimiz daha ziyade dostane olacaktır, efendim.”</p>

  <p>“Kara, ha?” diye düşündü kaptan. “Kaç kişiler?”</p>

  <p>“Altı, sekiz yüz civarında, tepelerde mermer kalıntıların içinde yaşıyorlar, efendim. Uzun ve sağlıklılar. Kadınları çok güzel.”</p>

  <p>“Bu Dünya şehrini kuran adam ve kadınlara ne olduğunu söylediler mi, Teğmen?”</p>

  <p>“Bu şehre ya da insanlarına ne olduğu konusunda en ufak fikirleri yok.”</p>

  <p>“Garip. Sence bu Marslılar mı öldürmüştür onları?”</p>

  <p>“Şaşırtıcı derecede barışçıl görünüyorlar. Muhtemelen bu şehri veba yok etmiştir, efendim.”</p>

  <p>“Belki de. Sanırım bu da asla çözemeyeceğimiz gizemlerden biri. Kitaplarda okuduğumuz gizemlerden.”</p>

  <p>Yüzbaşı odaya baktı, tozlu pencerelere, arkada uzanan mavi dağlara, ışığın içinde hareket eden kanallara. Hafifçe esen rüzgârın sesini duydu. İçi titredi. Sonra kendine gelerek boş masanın üstüne raptiyelediği büyük yeni haritanın üstüne dokundu.</p>

  <p>“Yapılacak çok iş var, Teğmen,” dedi güneş mavi tepelerin ardından batarken. Boğuk sesi havada asılı kalmıştı. “Yeni şehirler. Maden alanları, aranacak mineraller. Bakteriyolojik örnekler almak lazım. İş çok, bir sürü iş var. Ve eski kayıtlar kayboldu. Bir de yeniden harita çizmemiz gerekecek; dağları, nehirleri falan yeniden adlandırmamız. Biraz hayal gücü gerektiriyor.”</p>

  <p>“Şu dağlara Lincoln Dağları, bu kanala Washington Kanalı, şu tepelere de... Şu tepelere de senin adını verebiliriz, Teğmen. Ne dersin? Diplomasi. Ve sen de karşılık olarak bir şehre benim adımı verirsin. Maksat gururumuz okşansın. Peki, buna Einstein Vadisi desek nasıl olur, şu ilerisi de... <i>dinliyor</i> musun, Teğmen?”</p>

  <p>Teğmen şehrin ötesinde uzaklarda duran tepelerin mavi renginden ve sessiz sisinden bakışlarını bir anda çevirdi.</p>

  <p>“Ne? A, <i>evet</i>, efendim!”</p>

  <p class="p20">Çeviren: Cem Önder</p>
</body>
</html>