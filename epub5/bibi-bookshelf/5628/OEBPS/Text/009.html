<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Bana Joe Deyin</span></p></h3>

  <p class="p15">Doğudan hışımla esen rüzgâr, beraberinde getirdiği amonyaklı toz bulutuyla ortalığı birbirine kattı. Edward Anglesey çok geçmeden kendini bir karartının içinde buldu.</p>

  <p>Ellerini ve ayaklarını sıkıca basarak kırık çömlek parçaları gibi görünen toprağa tutunmaya çalıştı. Eğildi ve el yordamıyla küçük döküm ocağını aramaya koyuldu. Rüzgârı bir fagotun sesi gibi iliklerinde hissediyordu. Bir şeyin sırtını sürterek hızlıca geçtiğini hissetti. Kan akıyordu. Rüzgârın kökünden söküp çıkardığı ağaç kilometrelerce savrularak sırtını sıyırıp geçmişti. Bulutların geceyle bir olup galeyana geldiği tepelerde aniden bir şimşek çaktı.</p>

  <p>Buz dağlarından gelen gök gürültüsü, çakan şimşeğe adeta karşılık veriyordu. Kırmızı bir ateş topu fırladı. Vadiye saçılırken dağların yamaçlarını aydınlatıyordu. O anda Dünya sarsıldı.</p>

  <p><i>Sodyum patlaması</i>, diye düşündü Anglesey kendi kendine o gürültünün arasında. Ateş topu ve yıldırım, aletlerini bulması için ona gereken ışığı sağlıyordu. Bir yandan güçlü elleriyle aletlerini toplarken diğer yandan kuyruğuyla oluğu kavramış sürüklüyordu. Tünele doğru sert adımlarla ilerledi, oradan sığınağa geçecekti.</p>

  <p>Sığınağın duvarları ve çatısı, her bir santimine tonlarca atmosfer sıkıştırılmış ve güneşten uzak olduğu için donmuş sudan yapılmıştı. Küçük bir bacayla havalandırılan odaya, hidrojenle yanan ağaç yağı lambası, sönük bir ışık saçıyordu.</p>

  <p>Anglesey arduvaz mavisi vücuduyla yere sere serpe uzandı. Soluk soluğa kalmıştı. Fırtınaya sayıp sövmek bir işine yaramayacaktı. Amonyak fırtınaları genellikle gün batımında ortaya çıkıyordu. Fırtınanın dinmesini beklemekten başka çare yoktu. Zaten yorgunluktan kılını bile kıpırdatamıyordu.</p>

  <p>Yaklaşık beş saat sonra gün ağaracaktı. O akşam, ilk defa balta başı yapmayı ummuştu, ama belki de böyle ağır bir işi gün ışığında yapmak onun için en iyisiydi.</p>

  <p>Raftan on bacaklı bir yaratığın cesedini çıkarıp çiğ çiğ yemeye koyuldu. Arada mola verip sürahiye koyduğu sıvı metandan büyük bir yudum alıyordu. Çalışmaya uygun aletleri olduğu zaman yaşam koşulları daha da iyi olacaktı. Yeri kazmak onun için bir işkenceydi. Bir şeyler kesmek ve doğramak için dişlerini, pençelerini, tesadüfen bulduğu buz sarkıtlarını ve uzay gemisinden geriye kalan küçük, işe yaramaz, harap olmuş metal parçaları kullanıyordu. Birkaç yıl daha verseler bir insanın yaşaması gerektiği gibi bir hayat yaşardı.</p>

  <p>İç geçirdi, gerindi ve uyumak için uzandı.</p>

  <p>Yüz seksen kilometreden biraz daha uzakta, Edward Anglesey kaskını çıkarttı.</p>

  <p class="p19">Gözlerini kırpıştırarak etrafa baktı. Jüpiterin yüzeyinden sonra kendini bu temiz, sessiz, düzenli kontrol odasında bulmak ona bir düş gibi geliyordu.</p>

  <p>Vücudundaki bütün kaslar sızlıyordu. Hâlbuki hızı saatte birkaç yüz kilometre olan, 140 mutlak dereceye sahip ve üç yer çekimi kuvvetinde bir fırtınayla gerçekten de savaşmamıştı. Evet, oradaydı. Jüpiter V’in neredeyse hiç yerçekimi olmayan kısmındaydı. Oksi nitrojen soluyordu. Ancak orada asıl yaşayan, ciğerlerini, tahmin etmesi bile zor olan bir basınçta hidrojen ve helyumla dolduran kişi Joe’ydu. Basınç o kadar yüksekti ki, aneroiti kırıp piezoelektriğin ayarını bozmuştu.</p>

  <p>Yine de vücudunu yorgun ve hırpalanmış hissediyordu. Gergindi şüphesiz; gerginlik psikosomatik de olsa, uzun saatler boyunca, bir anlamda, Joe olmuştu ve Joe canını dişine takarak çalışıyordu.</p>

  <p>Anglesey kaskını çıkardığında sadece tek bir kimliğe sahipti. Es-projektör hâlâ Joe’nun beynine bağlıydı, artık kendi beynine odaklı değildi. Zihninin bir köşesinde tarif edilemez bir uyku hissi vardı. Zaman zaman zihninde oluşan belirsiz şekiller ve renkler kararıyordu. Rüya mı görüyordu? Belki de Joe’nun beyni, Anglesey’nin kullanmadığı zamanlarda rüyalar âleminde geziniyordu.</p>

  <p>Es-projektörin ekranında kırmızı bir ışık yanıp söndü. Elektrik sinyalleri ötmeye başladı. Anglesey sinirlendi. Makineye söyleniyordu. Çelimsiz parmaklarıyla tekerlekli sandalyesinin kontrol düğmelerini yokladı. Sandalyeyi döndürdü ve kadranlara vurdu. K tüpü yine salınım yapıyordu! Devreleri yanmıştı. Tek eliyle önyüzü büktü. Diğer eliyle de çekmeceyi karıştırıyordu.</p>

  <p>Zihninde Joe ile olan bağlantının azaldığını hissedebiliyordu. Bağlantıyı tamamen kaybederse tekrar iletişime geçip geçemeyeceğinden emin değildi. Joe, yıllarca sürdürülen ve üzerinde çok yetenekli kişilerin çalıştığı milyon dolarlık bir yatırımdı.</p>

  <p>Anglesey sorun çıkaran K tüpünü takılı olduğu yerden çekip yere fırlattı. Cam tüp patlayarak parçalara ayrıldı. Siniri biraz yatışmıştı. Yeni bir tüp bulup eskisiyle değiştirdi ve elektrik akımını tekrar devreye bağladı. Makine ısındıkça yeniden güçlendi, böylece zihninin arka taraflarında kalan “Joe olma hissi” tekrar kuvvetlendi.</p>

  <p>Anglesey, akülü tekerlekli sandalyesinde odadan yavaşça çıkarak koridora doğru yol aldı. Kırılan tüpü başkası temizlesin. Lanet olsun. Herkesin canı cehenneme.</p>

  <p class="p19">Jan Cornelius Dünya’dan hiç bu kadar uzakta olmamıştı. Gittiği en uzak yer Ay’daki konforlu tatil yeriydi. Psiyonik Şirketi tarafından on üç aylık bir sürgüne gönderildiği için kendini kullanılmış gibi hissediyordu. Es-projektörler ve çabuk bozulan aparatlarını herkes kadar iyi bilmesi bir mazeret değildi. Neden birini göndermeleri gerekti ki zaten? Kimin umurunda?</p>

  <p>Belli ki Federasyon Bilim Otoritesi’nin umurundaydı. Görünüşe göre o sakallı keşişlere vergi hesaplarında istedikleri değişiklikleri yapma yetkisi vermişlerdi.</p>

  <p>Cornelius, Jüpiter’e giden bütün bu hiperbolik yol boyunca kendi kendine homurdandı. Jüpiter’in küçük iç uydularına yaklaşırken değişen hız ivmeleri onu o kadar yordu ki, daha fazla şikâyet edecek hali kalmamıştı.</p>

  <p>Uzay gemisinden çıkmadan hemen önce, Jüpiter’e bakmak için camekâna yaklaştığında tek bir kelime bile söylemedi. Bu görüntüyü ilk kez gören herkes gibi onun da dili tutulmuştu.</p>

  <p>Arne Viken, gözleri boşluğa dalan Cornelius’u sabırla bekledi. <i>Beni bile hâlâ etkiliyor</i>, diye düşündü. <i>Sanki boğazıma sarılıyormuş gibi. Bazen bakmaya korkuyorum.</i></p>

  <p>Uzunca bir süre sonra Cornelius arkasına döndü. Heybetli bir vücuda sahip olan bu iri yarı adam neredeyse bir Jüpiterliyi andırıyordu. “Hiçbir fikrim yoktu,” diye fısıldadı. “Hiç böyle bir yer olduğunu düşünmemiştim... Fotoğraflarını görmüştüm, ama...”</p>

  <p>Viken başını salladı. “Evet, Dr. Cornelius. Fotoğraflar gerçek görüntüsünü tam olarak yansıtmıyor.”</p>

  <p>Durdukları yerden gezegenin parçalara ayrılmış ve kayan toprağın ötesinde karmakarışık yollar oluşturmuş koyu renk kayalarını görebiliyorlardı. Neredeyse hiçbir düzlük yokmuş gibi görünüyordu. Kış takımyıldızları grup halinde etrafında dönüyordu. Yumuşak renkli çizgileri, gezegen büyüklüğündeki uyduların gölgeleri sayesinde oluşan benekleri ve Dünya genişliğindeki kasırgalarıyla Jüpiter, gökyüzündeki beşinci gezegendi. Eğer burada yerçekiminin varlığı söz konusu olsaydı, Cornelius gezegenin üzerine üzerine geldiğini düşünecekti. Yerçekimi varmışçasına yukarıya doğru çekildiğini hissediyordu. Tırabzana sıkıca tutunduğu için elleri ağrımıştı.</p>

  <p>“Burada mı yaşıyorsunuz? Tek başınıza... Bu şekilde?” dedi bitkin bir şekilde.</p>

  <p>“Şey, aslında toplamda elli kişi kadarız. Oldukça cana yakın insanlar. O kadar da kötü değil yahu. Uzay gemisiyle dört kez gelmek üzere kaydoluyorsun. İster inan ister inanma ama bu benim üçüncü kaydım Dr. Cornelius.”</p>

  <p>Cornelius daha derin sorular sormamak için kendini tuttu. Jüpiter V’teki insanlar hakkında anlayamadığı şeyler vardı. Genellikle sakallı olmalarına rağmen düzene ve temizliğe özen gösteren insanlardı. Düşük yerçekiminde onların hareketlerini izlemek nedense hayal gibiydi. Sohbetlerini uzay gemileri arasındaki yıllar ve aylar boyunca sürdürüyorlarmış gibi biriktiriyorlardı. Keşişlere benzeyen yaşam biçimleri onları değiştirmişti, yoksa yeşil Dünya’da olmayı yadırgadıkları için buraya gelip sefalet, namus ve itaat yemini mi etmişlerdi?</p>

  <p>On üç ay! Cornelius ürperdi. Uzun ve soğuk günler onu bekliyordu. Güneşten yedi yüz yetmiş milyon kilometre uzaktayken, adına biriken ödemeler ve primler onu rahatlatmaya yetmiyordu.</p>

  <p>“Araştırma yapmak için mükemmel bir yer,” diye devam etti Viken. “Bütün bu olanaklar, özenle seçilmiş çalışma arkadaşları, dikkatini dağıtacak şeylerin olmaması... Ve elbette...” gururla gezegeni göstererek arkasını döndü ve yoluna devam etti.</p>

  <p>Düşük yerçekimine alışık olmayan Cornelius beceriksizce yuvarlanarak Viken’ı takip etti. “Elbette çok ilginç,” dedi nefes nefese. “Büyüleyici. Ama gerçekten Dr. Viken, beni buraya kadar sürüklemeleri, bir yılımı burada geçirmemi ve üstüne üstlük bir sonraki uzay gemisini beklememi istemeleri... Bu işi yapmam sadece birkaç haftamı alacakken neden aylarca...”</p>

  <p>“Bu kadar basit olduğuna emin misin?” diye sordu Viken nazikçe. Yüzünü çevirdi. Gözlerinde Cornelius’u susturan bir ifade vardı. “Burada geçirdiğim onca zaman sonra, herhangi bir problemin ne kadar karışık olursa olsun doğru şekilde bakıldığında çözülüp çözülmeyeceğini anlayabilirim.”</p>

  <p>Uzay gemisinin hava hücresine oradan da hücreyi istasyonun girişine bağlayan tüpe doğru geçtiler. Neredeyse her şey zeminin altındaydı. Odalar, laboratuvarlar, hatta koridorlar bile lükstü. Ortak salonda gerçek bir ateşin yandığı şömine bile vardı! Kim bilir ne kadara mâl olmuştu!</p>

  <p>Gezegenlerin kralının sığındığı bu büyük, soğuk boşluğu ve burada geçireceği zamanı düşünen Cornelius, böyle lüks malların ve tasarımların tamamen biyolojik ihtiyaçlar olduğu sonucuna vardı.</p>

  <p>Viken, Cornelius’a özenle döşenmiş odasını gösterdi. “Bavulunu birazdan getireceğiz. Psiyonik eşyalarını da boşaltırız. Şu anda herkes ya ekiple konuşuyor ya da maillerini okuyor.”</p>

  <p>Cornelius dalgın bir şekilde başını salladı ve oturdu. Bütün yerçekim kuvveti düşük mobilyalar gibi, oturduğu sandalye de bir örümceği andırıyordu. Örümceğin bacakları gibi uzun ve inceydi ayakları, ama Cornelius’un iri vücudunu taşıyabilecek kadar sağlamdı. Viken’ın kendisine biraz daha eşlik etmesini sağlamak umuduyla elini ceketinin cebine attı. “Puro içer misin? Amsterdam’dan getirdim.”</p>

  <p>“Teşekkürler,” dedi Viken, Cornelius’u hayal kırıklığına uğratan bir rahatlıkla puroyu alırken ve bacak bacak üstüne atarak purosunu tüttürmeye başladı.</p>

  <p>“Buradaki sorumlu kişi sen misin?”</p>

  <p>“Tam olarak değil. Sorumlu tek bir kişi yok. Aslında bir yöneticimiz var, aşçımız. Küçük idari işler ortaya çıkınca kendisi ilgileniyor. Unutma, burası bir araştırma istasyonu ve her zaman öyle olmaya devam edecek.”</p>

  <p>“Senin alanın ne peki?”</p>

  <p>Viken kaşlarını çattı. “Kimseyi böyle açık açık sorguya çekme Dr. Cornelius,” diyerek Cornelius’u uyardı. “Her yeni gelenin dedikodusunu mümkün olduğunca uzatmayı tercih ederler. Tepkisinin ne olacağını kestiremediğimiz birinin burada olması bizim için oldukça nadir bir durum. Özür dilemene gerek yok. Problem değil. Ben fizikçiyim, uzmanlık alanım çok yüksek basınçtaki katı hal fiziği.” Jüpiter’i işaret ederek, “Orada gözlemlenecek çok şey var,” dedi.</p>

  <p>“Anladım,” dedi Cornelius ve bir süre sessizce purosunu içti. Daha sonra, “Ben de aslında psiyonik uzmanıyım, fakat açıkçası şu anda makinenizin neden böyle çalıştığına dair hiçbir fikrim yok.”</p>

  <p>“K tüplerinin Dünya’da sabit bir faaliyetinin olduğunu mu kastediyorsun?”</p>

  <p>“Evet, sadece Dünya’da değil, Ay’da, Mars’ta, Venüs’te... Görünüşe göre burası hariç her yerde.” Cornelius omuzlarını silkti. “Elbette, psi-ışınları her zaman çok zahmetli. Bazen istenmeyen geri bildirimler alınabilir, özellikle... Neyse, teoriler üretmeden önce bulguları incelemem lazım. Psi-adamlarınız kim?”</p>

  <p>“Sadece Anglesey. Kendisi resmi olarak eğitimli bir es-adam değil. Sakat kaldıktan sonra bu işe başladı. Doğal bir yeteneği var, bu yüzden gönüllü olmak istediğinde buraya gönderildi. Jüpiter V için birilerini almak o kadar zor ki, adayların eğitimleri ve seviyeleri konusunda çok titiz davranmıyoruz. Ayrıca Ed, Joe’yu yönetmek konusunda Psi-Doktoru kadar bilgili.”</p>

  <p>“Doğru ya, sözde Jüpiterliniz. Onu da dikkatle incelemem gerekecek,” dedi Cornelius. Durum gittikçe ilginç bir hâl alıyordu. “Belki de sorun Joe’nun biyokimyasından kaynaklanıyor. Kim bilir? Sana bunca zamandır titizlikle saklanan küçük bir sır vereceğim Dr. Viken. Psiyonik bilimi, hesaplara dayandırılan ya da denetlenebilen bir bilim değil.”</p>

  <p>“Fizik de öyle bir bilim değil,” diyerek sırıttı Viken. Bir süre sonra, “En azından benim çalıştığım fizik alanı değil. Alanımı pozitif bir bilime dönüştürmeyi umuyorum. Bu yüzden buradayım. Aslında hepimizin burada olma nedeni bu,” diye ekledi daha aklı başında bir havayla.</p>

  <p class="p19">Edward Anglesey bu işe ilk başladığında biraz şaşırmıştı. Başı, kolları ve şaşırtıcı şekilde yoğun mavi bakışları... Geri kalanı tekerlekli makineye hapsolmuş birkaç önemsiz ayrıntıdan ibaretti.</p>

  <p>“Aslen biyofizikçi. Gençken Dünya İstasyonu’nda atmosferik sporları araştırıyordu. Geçirdiği kaza onu mahvetti. Belden aşağısı tamamen felçli. Biraz aksidir, ağırdan alman gerekecek.”</p>

  <p>Cornelius, es-projektörün bulunduğu kontrol odasında taburede otururken Viken’ın gerçeği hafifleterek anlattığının farkına varmıştı.</p>

  <p>Anglesey konuşurken bir yandan da zerafetten yoksun bir şekilde yemek yiyordu. Sandalyenin dokunaçları onun döktüklerini temizliyordu. “Gitmem gerek,” dedi. “Bu aptal yer resmî olarak Dünya saatinde. Ama Jüpiter değil. Joe uyandığında onu yönetmek için orada olmam lazım.”</p>

  <p>“Yerine başka biri çalışamaz mı?” diye sordu Cornelius.</p>

  <p>“Yok artık daha neler!” Anglesey bıçağını bir parça proteine saplayarak Cornelius’a doğru salladı. Ana dili olduğu için İngilizce konuşurken aşırı gaddar olabiliyordu. “Baksana, hiç tedavi edici <i>esping</i> yaptın mı? Sadece dinleme ve iletişimle yapılan değil de asıl pedagojik kontrolden bahsediyorum?”</p>

  <p>“Hayır, hiç yapmadım. Seninki gibi doğal yetenek gerektiriyor,” diyerek gülümsedi Cornelius. Bu iltifatla Anglesey’e kendini sevdirme çabaları suya düşmüştü, çünkü Anglesey oralı bile olmadı. “Kastettiğin şey kötürüm bir çocuğun sinir sisteminin tekrar eğitilmesi gibi bir şey mi? Doğru mu anlamışım?”</p>

  <p>“Evet, aynen öyle. Güzel örnek. Bir çocuğun kişiliğinin bastırıldığı ya da tam anlamıyla yönetildiği çalışmalar yapıldı mı hiç?”</p>

  <p>“Yok artık! Tabii ki hayır!”</p>

  <p>“Bilimsel bir deney bile yapılmadı mı?” diye sordu Anglesey sırıtarak. “Hiç herhangi bir es-projektör teknisyeni çocuğun beynini kendi düşünceleriyle doldurmaya çalışmadı mı yani? Hadi ama Cornelius! İspiyonlamam merak etme!”</p>

  <p>“Şey... Bu konu beni aşar.” Cornelius dikkatlice uzağa baktı. Yavan bir yüz bulup gözlerini ona dikti. “Aslında bir şeyler duydum... Şey, yani bazı patolojik durumlarda girişimler olmuş tabii ki. Hastanın düşlerine zorla geçiş ya da bu hayalleri zorla yok etmek...”</p>

  <p>“İşe yaramadı tabii,” dedi Anglesey gülerek. “İşe yaramaz elbette, kişiliği tamamen oturmuş bir yetişkini bırak bir çocuğun üzerinde bile işe yaramaz. Makinenin, psikiyatristin hastanın düşüncelerini ‘dinlediği’ evreye kadar hatasız çalışması yıllar aldı değil mi? Psikiyatristin ve hastanın düşünce şekli arasında normal bir varyasyon olmadan... Ya da psikiyatristin araştırmak istediği şeyi karıştıran bir parazit üreten varyasyon olmadan. Makine bireyler arasındaki farklılıkların yerini otomatik olarak doldurmak zorunda. Hâlâ canlı türlerindeki farklılıklar arasında köprü kuramadık.”</p>

  <p>“Eğer başka biri işbirliği yapmaya istekliyse, o kişinin düşüncelerini rahatlıkla yönlendirebilirsin. İşte bu kadar. Eğer başka bir beynin kontrolünü ele geçirmeye çalışıyorsan, tecrübeyle dolu bir geçmişe ve egoya sahip bir beynin kontrolünden bahsediyorum, o zaman kendi akıl sağlığını tehlikeye atarsın. Diğer beyin içgüdüsel olarak karşılık verecek, savaşacak. Tamamıyla gelişmiş ve olgunlaşmış insan kişiliği dışarıdan kontrol edilemeyecek kadar karmaşık. Bir beynin bütünlüğü tehdit edildiğinde, kendini savunmak için çağıracağı birçok kaynak ve bilinçaltı unsuru var. Öyle lanet bir şey ki bu, bırak başkasını kendi zihnimize bile hükmedemiyoruz!”</p>

  <p>Anglesey’nin çatallaşmış sesiyle attığı nutuk sona ermişti. Gösterge panelinin önüne oturdu. Mekanik annesinin konsoluna hafifçe dokunurken düşüncelere daldı.</p>

  <p class="p19">“Yani?” dedi Cornelius bir süre sonra.</p>

  <p>Belki de hiç konuşmamalıydı ama sessiz kalamadı. Zaten evrende yeterince sessizlik vardı. Buradan güneşe kadar kilometrelerce devam eden boşluk her zaman suskundu. Her beş dakikada bir konuşmayı bırakırsan, sessizlik sis gibi etrafa yayılmaya başlıyordu.</p>

  <p>“Yani şöyle oluyor,” dedi Anglesey alaycı bir şekilde. “Sözde Jüpiterlimiz Joe fiziksel olarak yetişkin bir beyne sahip. Onu kontrol edebilmemin tek nedeni, beynine hiçbir zaman egosunu geliştirme olanağı verilmemesi. <i>Ben</i> Joe’yum. Bilincini kullanmaya başladığı andan itibaren onunlayım. Psi-ışınları onun bütün duyu verilerini bana gönderiyor, benim motor sinir sinyallerimi de ona gönderiyor. Fakat mükemmel bir beyne sahip ve beyin hücreleri tıpkı seninki ve benimki gibi bütün tecrübelerini kaydediyor. Sinapsları, topografiyi yani benim ‘kişilik modelimi’ benimsiyor.”</p>

  <p>“Onu benden alıp yönetmeye çalışmak, beni kendi beynimden atıp çıkarmakla aynı şey. İmkânsız. Elbette Joe birtakım temel Anglesey anısına sahip. Örneğin ben onu kontrol ederken trigonometrik teoremleri yinelemiyorum, yine de onun farklı bir kişilik geliştirmek için yeterli olanağı var.”</p>

  <p>“Doğrusunu istersen, Joe her uykudan uyandığında biraz güçlük çekiyorum. Normal psi-yetilerimdeki değişimi hissederken ve tamamlayıcı kaskı ayarlarken genellikle birkaç dakikalık gecikme yaşıyorum. Onun zihinsel eğilimlerini kendiminkiyle aynı safhaya getirene kadar neredeyse bir direnç seziyorum. Sadece rüya görmek bile farklı bir tecrübe yaşamak ve...”</p>

  <p>Anglesey cümlenin sonunu getirmeye zahmet etmedi.</p>

  <p>“Anlıyorum,” diye mırıldandı Cornelius. “Evet, yeterince açık. Aslında böyle farklı bir metabolizmayla bütünsel bir temas kurabilmen hayret verici.”</p>

  <p>“Bu çok uzun sürmeyecek,” dedi Anglesey alaycı bir üslupla. “Sen K tüplerinin yanmasına neden olan sorunu çözmedikçe. Yedek tüplerim bitmek üzere.”</p>

  <p>“Bazı hipotezler geliştirdim,” dedi Cornelius. “Ancak psi-ışınlarının iletimi hakkında çok az şey biliniyor. Hızı sonsuz mu yoksa sınırlı mı? Işının gücü aslında mesafeden bağımsız mı? Peki ya iletimin olası etkileri? Jüpiter çekirdeğindeki dejenere madde üzerindeki etkileri? Suyun ağır mineral, hidrojenin metal olduğu bir gezegen? Ne biliyoruz bu gezegen hakkında?”</p>

  <p>“Bunları bizim keşfetmemiz gerekiyor,” diye çıkıştı Anglesey. “Bütün bu proje bunun için tasarlandı. Bilgi için. Saçmalık!” Neredeyse yere tükürecekti. “Görünüşe göre öğrendiğimiz azıcık bilgi insanlara ulaşmıyor bile. Joe’nun yaşadığı yerde hidrojen hâlâ gaz. Katı faza ulaşmak için birkaç kilometre kazması gerekiyor ve benim Jüpiter şartlarını bilimsel olarak analiz etmem bekleniyor!”</p>

  <p>Cornelius, Anglesey’nin fırtınasının dinmesini bekledi. O sırada K tüpünün salınımındaki probleme odaklanmıştı.</p>

  <p>“Dünyadakilerin anlamadığı bir şey var. Gerçi buradakiler de anlamıyor. Bazen anlamamak için direndiklerini düşünüyorum. Joe’nun bu gezegende çıplak elleri dışında başka bir şeyi yok. O ve ben, birlikte başladık bu serüvene, hiçbir bilgimiz olmadan. Yerli canlıları yiyebileceğini biliyorduk sadece. Neredeyse bütün zamanını avlanmak için harcamak zorunda. Buraya kadar gelebilmesi bir mucize. Sığınak yaptı, artık yakın çevresini daha iyi tanıyor. Metalürji mi dersin hidrurji mi dersin, ne dersen de Joe kendini bu alanda da geliştirdi. Tanrı aşkına, daha fazla ne yapmamı istiyorlar?”</p>

  <p>“Evet, şey...” diyerek geveledi Cornelius. “Şey, ben...”</p>

  <p>Anglesey, keskin hatlara sahip beyaz yüzünü kaldırdı. Gözleri bulanık görüyordu.</p>

  <p>“Sence ne...” diye başladı söze Cornelius.</p>

  <p>“Kapa çeneni!” dedi Anglesey. Sandalyesini çevirdi, el yordamıyla kaskını aradı. Kafasına geçirirken iyice bastırdı. “Joe uyanıyor. Çık hadi buradan.”</p>

  <p>“Ama sadece o uyurken araştırma yapmama izin verirsen nasıl...”</p>

  <p>Anglesey homurdandı. Cornelius’a bir ingilizanahtarı fırlattı ama düşük yerçekimine rağmen zayıf bir atıştı. Cornelius arkasını dönüp kapıya doğru ilerledi. Anglesey es-projektörü ayarlıyordu. Birden bire geri çekildi.</p>

  <p>“<i>Cornelius!</i>”</p>

  <p>“N’oldu?” Cornelius geri dönüp koşmaya çalıştı ama o kadar hızlıydı ki kayarak kontrol paneline çarptı.</p>

  <p>“K tüpü yine problem yarattı.” Anglesey aniden kaskını çekip çıkardı. Beyninde kontrol edemediği ve gittikçe artan o tiz ses yüzünden canı çok yanmış olmalıydı ama sadece şunları söyledi: “Tüpü değiştir. Hızlıca. Sonra çık buradan, beni yalnız bırak. Joe kendiliğinden uyanmadı. Sığınağa benimle birlikte başka bir şey daha girdi. Başım belada!”</p>

  <p class="p19">Yorucu bir çalışma günü geçiren Joe derin bir uykuya dalmıştı. Boğazına sarılan elleri hissedene kadar uyanmadı.</p>

  <p>Bir an sadece o çılgın boğulma duygusunun yarattığı panik vardı. Dünya İstasyonu’na geri dönmüş olabileceğini düşündü. Binlerce donuk yıldız, önünde duran gezegenin üzerinde bir ışık çemberi yaratırken kendisinin bir kabloya bağlı şekilde yerçekiminin sıfır olduğu boşlukta süzüldüğünü, büyük I-ışınının yerinden çıkarak kendisine doğru yavaşça hareket ettiğini sandı. Bu eylemsiz yığın, Dünya ışığıyla yanıp sönerek dönüyordu. Duyduğu tek ses kendi çığlıklarıydı. Işının vücuduna nazikçe sürttüğü kablodan kopmaya çalışırken avazı çıktığı kadar bağırıyor, ama kablo hareket etmeye devam ettikçe onu da kendisiyle birlikte sürüklüyordu. İstasyonun duvarına çarptı, burnunu sürttü. Yarasını kapatmaya çalışırken ezilen kıyafeti köpürdü. Akan kanı köpükle birbirine karıştı. Joe haykırdı.</p>

  <p class="p19">Çırpınma hareketiyle boğazına sarılan elleri ittirdi. Fırlattığı siyah şey sığınağın içinde dönerek kulakları sağır eden bir gürültüyle duvara çarptı. Çarpmanın etkisiyle yere düşen lamba sönüverdi.</p>

  <p>Joe karanlığın içinde ayakta duruyordu, nefes nefese kalmıştı. O uyurken, rüzgârın çığlıklarının biraz dindiğini, şimdi hafif bir uğultudan ibaret olduğunu belli belirsiz fark etmişti.</p>

  <p>Üzerinden itip fırlattığı şey acı içinde kıvranıyordu, duvardan sürünerek ilerledi. Kavgadan sonra Joe, karanlıkta yolunu bulmaya çalışıyordu.</p>

  <p>Kazıma sesleri duydu. Sesler tünelden geliyordu. Yaratıklar tüneli kazarak içeri girmeye çalışıyordu! Hiçbir şey görememesine rağmen, Joe onları karşılamak için tünele doğru yöneldi. Kalbi küt küt atıyordu. Burnu yabancı yaratıkların kokusunu alıyordu.</p>

  <p>Joe’ya doğru yaklaşan yaratık onun yarısı kadar bile değildi. Yaratığı elleriyle sımsıkı kavradı. Altı pençeli yaratık üç parmaklı elleriyle Joe’nun gözlerine yapıştı. Joe küfretti. Yaratığı havaya kaldırdı ve yere fırlattı. Yaratık çığlık atıyordu. Kemiklerinin parçalandığını duydu.</p>

  <p>“Hadi! Gelin bakalım!” Dev kurtçuklar tarafından tehdit edilen bir kaplan misali, Joe yay gibi gerildi ve yaratıkların üzerine doğru tükürdü.</p>

  <p>Tünelden geçip odaya girdiler. Joe, pençeleri ve kıvrımlı vücuduyla omuzlarına yapışan bir yaratıkla uğraşırken, odaya on iki tane daha yaratık girdi, hepsi Joe’nun üzerine hücum etmişti. Bacaklarına tutunarak sırtına tırmanmaya çalışıyorlardı. Joe pençelerini ve kuyruğunu kullanarak yaratıkları fırlattı. Bir top gibi yuvarlanarak yaratıklardan oluşan bir yığını alt etti. Ayağa kalktığında ise hâlâ birkaç tanesinin üzerine yapışmış halde durduğunu fark etti.</p>

  <p>Karanlıkta sallanarak etrafa savrulan çok ayaklı yaratıklar sığınağın duvarına çarpıyorlardı. Duvar parçalandı, kiriş kırıldı ve çatı çöktü. Anglesey kırık buz levhaları arasında, batan Ganymede’in soluk ışığı altında bir çukurun içinde duruyordu.</p>

  <p>Şimdi yaratıkları daha iyi görebiliyordu. Siyah renkteydiler. Bir beyni barındıracak büyüklükte kafa yapıları vardı. Muhtemelen insandan daha az ama maymunlarınkinden daha gelişmiş bir beyne sahiplerdi. Yaklaşık bir grup yaratık enkazın altından çıkmak için mücadele veriyordu. Enkazın altından çıkanlar çığlık çığlığa Joe’nun üzerine yürüdü.</p>

  <p><i>Neden?</i></p>

  <p>Babun tepkisi, diye düşündü Anglesey zihninin arka taraflarında. Yabancıyı gör, yabancıdan kork, yabancıdan nefret et, yabancıyı öldür. Boğazından hava geçişini sağlamak için göğsünü şişirdi. Kirişlerden birini çekip çıkardı, ikiye ayırdı ve demir sertliğindeki tahtayı büktü.</p>

  <p>En yakınındaki canavarın kafasını parçalayarak ezdi. Bir sonrakinin belini kırdı. Üçüncüsünün kaburgalarını kırarak dördüncünün üzerine savurdu. Hep birlikte düştüler. Joe gülmeye başladı. Onun için bu durum eğlenceli bir hâl almaya başlamıştı.</p>

  <p>“Yihuu! Ka-a-a-p-laaan!” Buzun üzerinde, sürüye doğru koşmaya başladı. İnleyerek etrafa saçıldılar. En sonuncusu ormanın derinliklerine kaçana kadar hepsini tek tek avladı.</p>

  <p>Nefes nefese kalan Joe cesetlere baktı. Kendi yaraları kanıyor, bütün bedeni sızlıyordu. Üşümüştü, açtı, ayrıca sığınağı da yerle bir olmuştu... Ama onları mağlup etmişti! Bir an için göğsünü yumruklayıp ulumak istedi. Ama tereddüt etti... Neden olmasın? Anglesey başını geriye kaldırdı ve Ganymede’in loşluğuna doğru zafer naraları attı.</p>

  <p>Bu olaydan sonra çalışmaya koyuldu. Önce uzay gemisinin rüzgâr almayan tarafında bir ateş yaktı. Burası zamanla aşındığı için artık daha küçük bir alandı. Yaratık sürüsü karanlıkta, paramparça olmuş zeminde ağlıyordu. Henüz vazgeçmemişlerdi, besbelli Joe için geri döneceklerdi.</p>

  <p>Öldürdüğü yaratıklardan birinin butundan bir parça et kopardı ve ısırdı. Oldukça lezzetliydi. Düzgün pişirilseydi daha lezzetli olacaktı. Hah! Artık varlıklarından Joe’nun da haberi vardı! Dikkat çekmekle büyük hata yapmışlardı! Ganymede batıdaki buzlu dağların altından kayıp giderken Joe kahvaltısını bitirdi. Hava sakindi. Anglesey’nin tabiriyle krep şeklinde, yassı makasgagalı kuş sürüsü uçarak üzerlerinden geçti. Tan yerindeki soluk çizgileri bakır renge boyayarak gökyüzünde süzüldüler.</p>

  <p>Joe su-döküm araçlarını bulana kadar kulübesinin kalıntılarını didik didik aradı. Hâlâ sağlamlardı, yıkıntıdan zarar görmemişlerdi. İlk yapacağı zorlu iş, biraz buz eritip balta, bıçak, testere, çekiç gibi kalıplara dökerek kendine araç gereç hazırlamaktı. Jüpiter koşullarında, metan içilen bir sıvıydı, su ise yoğun katı bir mineraldi. Sudan güzel araç gereç yapılabilirdi. Daha sonra suyu farklı minerallerle birleştirerek alaşım hazırlamayı deneyecekti.</p>

  <p>Peki sonra? Sığınağın canı cehenneme. Nasılsa bir süre dışarıda da uyuyabilirdi. Asıl gerekli olan bir yay ve birkaç tuzaktı. Yaratıklar saldırdığında onları katletmek için hazırlıklı olması gerekiyordu. Buraya yakın bir yerde derin bir yarık vardı. Metalik-hidrojen katmanının soğuk kısımlarına doğru uzayıp giden bir yarık... Doğal buzluk... Öldürdüğü düşmanlarının etini burada haftalarca depolayabilirdi. Boş vakit yaratmak için çok iyi bir fırsattı. Hem de nasıl güzel bir fırsat!</p>

  <p>Joe sevinçle bir kahkaha attı ve güneşin doğuşunu izlemek için yere uzandı.</p>

  <p>Buranın ne kadar güzel olduğunu yeniden fark etmişti. Yer yer pembe ve altın renge dönen, koyu mor renkli sis yığınlarının içinden süzülen parlak güneş ışınları; gökyüzünün kocaman çukur kavisinin tek bir ışıkta birleşip görkemle parlaması; milyonlarca metrekare hışırdayan ormanlık alanın, dalgalarıyla göz kırpan göllerin, kuş tüyüyle bezenmiş gayzerlerin üzerine saçılan ışık; batıdaki buz dağlarının mavi renkle oksitlenmiş çelik gibi parlaması... Ve daha pek çok şey Joe’nun nefesini kesiyordu.</p>

  <p>Anglesey vahşi sabah rüzgârını ciğerlerine çekti ve küçük bir çocuk gibi sevinçle haykırdı.</p>

  <p class="p19">“Ben biyolog değilim,” dedi Viken. “Ama belki bu nedenle sana genel olayı anlatabilirim. Daha sonra Lopez ya da Matsumoto’ya olayın ayrıntıları ile ilgili sorular sorabilirsin.”</p>

  <p>“Harika,” diyerek onayladı Cornelius. “Bu projeye dair hiçbir bilgimin olmadığını farz ederek anlatabilirsin. Gerçekten bir şey bilmiyorum.”</p>

  <p>“Nasıl istersen,” diyerek güldü Viken.</p>

  <p>Zenobiyoloji bölümünün dışındaki ofiste ayakta duruyorlardı. Etrafta kimse yoktu. İstasyon saati dünya saatine göre 17:30’du ve o saatte tek bir vardiya vardı. Birden fazla vardiyanın da lüzumu yoktu zaten. Anglesey’nin işbirlikçisi, yani Joe, nicel veriler toplamaya çoktan başlamıştı.</p>

  <p>Viken eğildi ve masadan bir kâğıt ağırlığı aldı. “Çocuklardan biri bunu şaka olsun diye yaptı ama gayet başarılı bir Joe modeli. Baş kısmı yaklaşık bir buçuk metre uzunluğunda.”</p>

  <p>Cornelius bu plastik modeli elinde çevirerek inceledi. Cisimleri kavrayabilen büyük bir kuyruğa sahip yarı kedi yarı insan bir yaratık düşünün. Bodur gövdeli, uzun kollu, son derece kaslı, dazlak yuvarlak kafalı, geniş burunlu, pörtlek gözlü, keskin hatlı bir çeneye sahip bir yaratık... Ama yüzü tam olarak insana benziyor. Vücudunun rengi de mavimtırak gri.</p>

  <p>“Cinsiyeti erkek.”</p>

  <p>“Elbette. Belki de tam olarak anlamadın. Joe bütünüyle bir sözde Jüpiterli. Bildiğimiz kadarıyla, hataların düzeltilmiş olduğu en son model. Sorulması tam elli yıl süren bir araştırma sorusunun cevabı.” Viken yan yan Cornelius’a baktı. “Şimdi işinin önemini daha iyi anlıyorsun değil mi?”</p>

  <p>“Elimden geleni yapacağım. Ama ya şey olursa... Diyelim ki, salınım problemini çözemeden Joe’yu tüpün ya da başka bir şeyin bozulması nedeniyle kaybettiniz. Yedekte başka sözde Jüpiterlileriniz vardır herhalde?”</p>

  <p>“Tabii ki. Ama maliyeti... Bütçemiz sınırlı. Çok para harcıyoruz, çünkü Dünya’dan bu kadar uzakta nefes almak bile parayla. Aynı nedenden dolayı kazancımız da az,” dedi Viken.</p>

  <p>Ellerini ceplerine sokarak laboratuvarların olduğu iç kapıya doğru hımbıl hımbıl yürüdü. Başı aşağıda, alçak ve telaşlı bir ses tonuyla konuşuyordu.</p>

  <p>“Belki de Jüpiter’in tam bir kâbus olduğunu hâlâ fark etmedin. Sadece yüzeyindeki yerçekimi değil, üç yerçekimi kuvvetindeki gölge miydi neydi o? Her neyse, sadece o değil, bir de Dünya’nın on katı bir yerçekimi potansiyeline sahip. Basınç... Her şeyden önce atmosferi, fırtınaları, karanlığı!”</p>

  <p>“Bir uzay gemisi Jüpiter’in yüzeyine indiği zaman, telsizle kontrol ediliyor. Basıncı eşitlemek için havayı elek gibi sızdırıyor. Bunun dışında şimdiye kadar tasarlanmış en sağlam, en güçlü model. Bir insan zihninin, milyon dolarlık iri yarı hassas bir donanımı korumak için düşünebileceği her araç gerecin, her servomekanizmanın ve her güvenlik cihazının bulunduğu bir araç.”</p>

  <p>“Ama sonra ne oluyor? Uzay gemilerinin yarısı yüzeye ulaşamadan tahrip oluyor. Şiddetli bir fırtına, gemileri vurup etrafa savuruyor ya da Kırmızı Leke’den daha küçük olan Buz VII’nin uzayda süzülen iri parçalarıyla çarpışıyorlar ya da ne bileyim sen söyle! Bir <i>kuş</i> sürüsü geçerken gemilerden birine tosluyor!”</p>

  <p>“Yüzeye ulaşabilen yüzde elli için de sadece tek yönlü bir seyahat oluyor tabii ki. Onları geri getirmek için bile uğraşmıyoruz. Basınç yüzünden oluşan gerilmeler bir şeyleri koparmasa bile çoktan aşınmış olacakları için çaba sarf etmiyoruz. Jüpiter basıncı, metallere acayip şeyler yapıyor.”</p>

  <p>“Sadece Joe’yu yani tek bir sözde Jüpiterli’yi oraya yerleştirmek yaklaşık beş milyon dolara mâl oldu. Joe’dan sonra gönderilecek her sözde Jüpiterli için, eğer şanslıysak, birkaç milyon daha fazla ödemek zorunda kalacağız.”</p>

  <p>Viken tekmeleyerek kapıyı açtı ve önden yürümeye devam etti. Biraz ötedeki alçak tavanlı, donuk ışıklı oda vantilatörlerin sesiyle yankılanıyordu. Bu oda Cornelius’a bir nükleonik laboratuvarı andırıyordu. Neden öyle bir izlenim oluşturduğundan ilk önce emin olamadı. Daha sonra uzaktan kontrol ve gözlem aygıtlarının, bütün uyduyu yerle bir etmeye yetecek güçleri çevreleyen dış duvarın farkına vardı.</p>

  <p>“Bu araçlar basınç yüzünden gerekli elbette,” dedi Viken bir sıra koruma zırhını göstererek. “Tabii ki bir de soğuk var. Her ne kadar az risk yaratsa da hidrojeni de unutmamak gerek. Jüpiter stratosferindeki koşulları ikiye katlayacak donanımımız var. Burası bütün projenin gerçekten başladığı yer.”</p>

  <p>“Evet, o konuyu daha önce duymuştum,” diyerek onayladı Cornelius. “Havada uçuşan sporları sen mi yakalamıştın?”</p>

  <p>“Yok, ben değildim.” Viken gülerek cevap verdi. “Totti’nin ekibi toplamıştı sporları, yaklaşık elli yıl önce. Jüpiter’de yaşam olduğunu kanıtladılar. En temel çözücü olarak sıvı metanın, nitrat sentezinin başlangıcı olarak da katı amonyağın kullanıldığı bir yaşam... Burada bitkiler doymamış karbon bileşikleri oluşturmak için güneş enerjisi kullanıyor, böylece hidrojen salınımı yapıyor. Hayvanlar bu bitkileri yiyerek, oluşan bileşikleri tekrar doymuş hale çeviriyor. Burada yanma eşdeğerliliği bile var. Tepkimeler kompleks enzimler ve şey... Gerisi beni aşıyor.”</p>

  <p>“Jüpiter biyokimyası oldukça iyi incelenmiş o zaman.”</p>

  <p>“Evet. Totti’nin zamanında bile gelişmiş biyotik teknolojiden yararlanıyorlardı. Dünya bakterisi çoktan sentezlenmişti ve gen haritalarının çoğu neredeyse tamamen çizilmişti. Ama Jüpiterdeki yaşam süreçlerinin diagramını çizmek çok uzun sürdü. Çünkü yüksek basınç gibi bazı teknik sorunlar vardı.”</p>

  <p>“Tam olarak ne zaman Jüpiter’in asıl yüzeyini inceleme şansınız oldu?”</p>

  <p>“Otuz yıl önce Gray başardı onu. Yüzeye televizyon alıcılı bir gemi kurdu. Gemi, ona araştırmasını yapması için gerekli miktarda fotoğraf gönderene kadar iyi dayandı. O zamandan beri de kullanılan yöntemler geliştirildi. Jüpiter’in kendine özgü değişik bir yaşamla dolu olduğunu biliyoruz ve muhtemelen Dünya’dan daha verimli. Havada uçuşan mikroorganizmalardan alınan sonuçlar sayesinde ekibimiz metazoaların deneme sentezlerini gerçekleştirdi ve...”</p>

  <p>Viken derin bir nefes aldı. “Lanet olsun! Keşke zeki yerli yaşam formları da olsaydı. Bize neler söylerlerdi, nasıl bilgiler verirlerdi bir düşün Cornelius. Dünya’nın alçak basınç kimyasıyla, Lavoisier’den bu yana ne kadar yol katettiğimizi bir düşün. Bu proje bize birçok olanak sunuyor. Yüksek basınç kimyası ve fiziğini öğrenmemiz için büyük bir fırsat!”</p>

  <p>Bir süre sonra Cornelius muzipçe fısıldadı: “Yerli Jüpiterlilerin <i>var olmadığından</i> emin misiniz?”</p>

  <p>“Milyarlarca yerli olabilir... Hatta şehirler, imparatorluklar, ne istersen. Jüpiter, yüzlerce Dünya’nın oluşturduğu bir yüzey alanına sahip ve biz taş çatlasa on tane küçük bölgesini görmüşüzdür. Fakat emin olduğumuz bir şey var; o da hiçbir Jüpiterlinin radyo ya da telsiz kullanmadığı. Jüpiterin atmosferini düşündüğümüzde kendileri için böyle bir alet icat etmeleri imkânsız. Düşünsene, ne kadar kalın bir vakum tüpüne ya da ne kadar güçlü bir pompaya ihtiyaçları olurdu. Bu nedenle en sonunda kendi Jüpiterlilerimizi yaratmanın daha iyi bir fikir olduğuna karar verdik.”</p>

  <p>Cornelius, Viken’ı laboratuvardan geçip başka bir odaya girene kadar takip etti. Bu oda daha düzenliydi, daha hazır ve bitmiş bir görünüşü vardı. Deney yapan kişinin düzensiz teçhizatı, yerini bir mühendisin kendinden emin ve dikkatli çalışma alanına bırakmıştı.</p>

  <p>Viken duvarları kaplayan panellerden birine doğru uzandı ve ayarlarını kontrol etti. “Bunun arkasında başka bir sözde Jüpiterlimiz var,” dedi. “Bu sefer dişi. İki yüz atmosfer basıncında ve 194 mutlak derecede. Onu hayatta tutmak için, sanırım umbilikal deniyor, öyle bir sistem var. Bu dişi, cenin evrede yetişkinliğe erişti. Sözde Jüpiterlilerimizi karasal memelilerin özelliklerine benzer tasarladık. Hiçbir zaman bilinci yerinde olmadı. ‘Doğana’ kadar da olmayacak. Yirmi tane erkek, altmış tane de dişi sözde Jüpiterlimiz var. Yarısının yüzeye ulaşabileceğine inanıyoruz. Eğer gerek duyulursa daha fazla üretilecek.”</p>

  <p>“Pahalı olan sözde Jüpiterliler değil. Bize milyonlara mâl olan onların yüzeye ulaştırılması. Bu nedenle Joe orada yalnız kalmaya devam edecek, ta ki biz bu türün Jüpiter yüzeyinde hayatta kalabileceğinden emin olana dek.”</p>

  <p>“Sanırım bu deneyi ilk önce daha az gelişmiş formlara da uyguladınız.”</p>

  <p>“Elbette. Zorlama kataliz teknikleri kullanmamıza rağmen, yapay uçan sporlar üzerindeki araştırmalardan Joe’ya geçmemiz tam yirmi yıl sürdü. Sözde böceklerden itibaren, yarattığımız her şeyi kontrol etmek için psi-ışınlarını kullandık. Biliyorsun ki, eğer kuklanın sinir sistemi kasıtlı olarak onun için tasarlanmışsa ve kuklaya es-adamından farklı bir sinir sistemi modeli oluşturma şansı verilmiyorsa, türler arası kontrol mümkündür.”</p>

  <p>“Ve Joe sorun yaratan ilk model öyle mi?”</p>

  <p>“Aynen öyle.”</p>

  <p>“O zaman hipotezlerimden birini listeden çıkarıyorum.” Cornelius çalışma masalarından birine oturdu. Bir elini ince telli kumral saçlarında gezdirerek kalın bacaklarını sallandırıyordu. “Jüpiter’in fiziksel şartları yüzünden böyle bir sorunun çıkmış olabileceğini düşünmüştüm. Ama şimdi sorun Joe’nun kendisinde gibi görünüyor.”</p>

  <p>“Biz de ondan şüphelenmiştik,” dedi Viken. Bir sigara yaktı ve dumanını ciğerlerine çekti. Gözleri buğulanmıştı. “Nasıl olduğunu anlamak zor. Biyotik mühendisleri, <i>sözde kentaur sapienlerin</i> herhangi bir doğal evrim ürününden daha dikkatli tasarlandıklarını söylemişti.”</p>

  <p>“Beyinleri bile mi?”</p>

  <p>“Evet, psi-ışınlarının kontrolünü mümkün kılmak için doğrudan insan modeli üzerine üretildiler ama gelişmeler var... Artık daha tutarlı.”</p>

  <p>“Fakat hâlâ psikolojik bir boyutu da var,” dedi Cornelius. “Bütün bu güçlendirici ve gösterişli makinelere rağmen, psi günümüzde bile özünde psikolojinin dallarından biri... Ya da belki tam tersi. Travmatik deneyimleri bir düşünelim. Sanıyorum yetişkin bir sözde Jüpiterli, Jüpiter’in yüzeyine inerken zorlu bir yolculuk geçiriyor, değil mi?”</p>

  <p>“Aslında zorlu bir yolculuk geçiren uzay gemisi, sözde Jüpiterli değil. Çünkü sözde Jüpiterlimiz tıpkı senin doğmadan önceki halin gibi sıvı bir maddeye sarılı oluyor.”</p>

  <p>“Ama yine de, buradaki iki yüz atmosferlik basınç, hesaplanması bile zor olan Jüpiter basıncıyla aynı değil. Bu değişim sözde Jüpiterlinin vücuduna zarar vermez mi?”</p>

  <p>Viken, Cornelius’un yaptığı gözlemleri takdir etti. “Biraz zor bir ihtimal,” diye cevapladı. “Söylediğim gibi J-gemiler sızıntılı tasarlandı. Dış basınç, bir dizi diyaframla uterin mekanizmasına doğru yavaş yavaş iletiliyor. Bu da inişi yavaşlatıyor.”</p>

  <p>“Peki, sonra ne oluyor?” dedi Cornelius ve devam etti. “Gemi yüzeye iniyor, üterim mekanizması açılıyor, umbilikal bağlantı kesiliyor ve Joe, diyelim ki, doğuyor. Fakat Joe yetişkin bir beyne sahip. Ani farkındalık şokundan sadece yarı gelişmiş bir çocuk beyni ile korunmuyor.”</p>

  <p>“Onu da düşündük,” dedi Viken. “Gemi uydudan ayrıldığında Anglesey, Joe ile aynı anda psi-ışınlarındaydı. Bu yüzden, yüzeye çıkan ve olayları idrak eden kişi Joe değildi. Joe hiçbir zaman sıradan biyolojik bir canlıdan fazlası olmadı. Ed zihinsel bir şok yaşadığı sürece Joe da aynı şekilde acı çeker, çünkü orada <i>bulunan kişi</i> aslında Ed!”</p>

  <p>“Madem öyle diyorsun,” dedi Cornelius. “Bir kukla ırkı yaratmayı planlamadınız değil mi?”</p>

  <p>“Aman Tanrım! Tabii ki hayır! Söz konusu bile olamaz. Joe’nun iyice adapte olduğunu anlar anlamaz, birkaç es-adam daha getirteceğiz ve Joe’ya yardım etmeleri için diğer sözde Jüpiter formlarını yüzeye indireceğiz. En sonunda dişiler ve kuklalar tarafından eğitilmeleri amacıyla kontrol altında olmayan erkekler de gönderilecek. Yeni nesil normal bir şekilde doğacak. Böylece, nihai amacımız küçük bir Jüpiterli uygarlığı yaratmak. Avcılar, madenciler, zanaatkârlar, çiftçiler, ev kadınları ve yapılacak bir sürü iş olacak. Asıl üyelerden birkaçının destekçisi olacaklar, bir çeşit ruhban sınıfı gibi. Baştaki rahip, aynen Joe gibi, esp-kontrol ile yönetilecek. Sadece araç gereç hazırlayacak, ölçümler yapacak, deneyler uygulayacak ve bize bilmemiz gereken her şeyi söyleyecek!”</p>

  <p>Cornelius başını salladı. Anladığı kadarıyla Jüpiter projesi genel anlamıyla Viken’ın bütün bu anlattıklarından ibaretti. Kendine verilen görevin önemini şimdi daha iyi anlıyordu.</p>

  <p>Anlamadığı tek bir şey vardı. K tüplerindeki pozitif geri bildirime neden olan sorunu hâlâ çözememişti.</p>

  <p>Bu sorunu çözmek için ne yapabilirdi?</p>

  <p class="p19">Elleri hâlâ yara bere içindeydi. <i>Ah Tanrım</i>, diye yüzlerce kez sızlandı, <i>beni bu kadar etkilemesi normal mi? Joe orada savaşırken, ben de burada bu metal yığınlarını mı yumrukladım acaba?</i></p>

  <p>Gözlerini belertip sinirle etrafına ve Cornelius’un çalıştığı masaya baktı. Cornelius’u hiç sevmiyordu. Şişko, pasaklı keşin çenesi hiç durmuyordu, konuştukça konuşuyordu. Bu Yersolucanına nezaketle davranmaktan bıkıp usanmıştı. Psiyonist elindeki tornavidayı bırakarak kasılmış parmaklarını esnetti. “<i>Offf!</i> Biraz ara vereceğim,” diyerek gülümsedi.</p>

  <p>Yarım yamalak montelenmiş es-projektörü, geniş yumuşak gövdesini desteklemek için kullandı. Çalışma masasında kurbağa gibi çömelmiş oturuyordu. Anglesey, birkaç saat bile olsa birileriyle bu odayı paylaşma fikrinden nefret ediyordu. Son zamanlarda yemeğinin buraya getirilmesini veya banyolu yatak odasının önüne bırakılmasını istiyordu. Uzunca bir süredir bu odalar dışında başka bir yere gitmemişti.</p>

  <p><i>Bunu neden yapayım ki?</i></p>

  <p>“Şu işlemi biraz daha hızlandıramaz mısın?” dedi sinirle Anglesey.</p>

  <p>Cornelius’un yüzü kızardı. “Eğer gevşemiş parçalar değil de, montelenmiş yedek bir makinen olsaydı,” diye başladı. Omuzlarını silkerek, cebinden çıkardığı yarım purosunu dikkatlice yaktı, stoğu uzun bir süre onu idare etmeliydi.</p>

  <p>Anglesey, Cornelius’un bu kokuşmuş dumanı ağzından kasten çıkarıp çıkarmadığını merak ediyordu. <i>Senden hiç hoşlanmıyorum Bay Yersolucanı Cornelius ve eminim ki bu nefret karşılıklı.</i></p>

  <p>“Başka bir es-adam gelene kadar ikinci bir makineye ihtiyacımız yok,” dedi Anglesey huysuz bir tavırla. “Ve deney aygıtları bu makinenin mükemmel şekilde çalıştığını gösteriyor.”</p>

  <p>“Ama nedense düzensiz aralıklarda, K tüplerini yakan şiddetli salınımlar meydana getiriyor. Neden böyle bir sorun yaratıyor anlamıyorum. Hazır olur olmaz bu yeni makineyi sana deneteceğim. Ama açık konuşmak gerekirse problemin elektronik bir hatadan kaynaklandığına inanmıyorum, hatta bence beklenmeyen fiziksel etkiler bile bu sorunun nedeni değil.”</p>

  <p>“Sorun nerede o zaman?” Tartışma sadece teknik konuda ilerlediği için Anglesey biraz rahatlamıştı.</p>

  <p>“Bak şimdi. K tüpü tam olarak ne? Es-projektörün kalbi. Senin doğal psiyonik titreşimlerini güçlendiriyor, taşıyıcı dalgayı değiştirmek için bu titreşimleri kullanıyor ve bütün ışını Jüpiter yüzeyindeki Joe’ya fırlatıyor. Ayrıca Joe’nun rezonans sinyallerini toplayarak onları senin yararına güçlendiriyor. Diğer her şey K tüpüne yardımcı oluyor.”</p>

  <p>“Bana bilmediğim bir şey söyle Cornelius!” Anglesey sinirlenmişti.</p>

  <p>“Evet, bildiğimiz şeyleri tekrarlıyorum Anglesey, çünkü bazen asıl cevap gözümüzün önünde durur ama biz yine de fark etmeyiz. Belki de sorun K tüpünde değil. Belki de sorun sende.”</p>

  <p>“Ne?” Anglesey bembeyaz kesildi, şaşkınlıkla Cornelius’a baktı. Gittikçe artan öfkesi incecik kemiklerine işliyordu.</p>

  <p>“Kişisel algılama,” dedi Cornelius alelacele. “Ama bilinçaltının ne kadar düzenbaz bir canavar olduğunu biliyorsun. Sadece geçici bir varsayım olarak bilinçaltında bir yerlerde Jüpiter’de olmak <i>istemediğini</i> düşün. Oldukça korkutucu bir ortam olduğunu hayal ediyorum. Ya da bazı gizli Freudyen unsurlar işin içine girmiş olabilir. Belki de en basitinden, bilinçaltın Joe’nun ölümünün senin ölümüne yol açmayacağını algılayamamış olabilir.”</p>

  <p>“Şey...” <i>Söylemesi hoş.</i> Anglesey soğukkanlılığını korudu. Bir deri bir kemik kalmış eliyle çenesini ovuşturdu. “Biraz daha açık konuşur musun?”</p>

  <p>“Kabaca şöyle anlatabilirim,” diye cevapladı Cornelius. “Senin bilinçli zihnin psi-ışınları yoluyla Joe’ya motor sinyalleri gönderir. Eş zamanlı olarak bütün bu işten korkan bilinçaltı zihnin ise korkuyla ilişkili glandüler-vasküler-kardiyak-viseral dürtüleri yayar. Joe’nun gerilimi ışınla geri iletilir ve bunların hepsi Joe’yu etkiler. Joe’nun bedensel korku belirtilerini hisseden bilinçaltın daha da endişelenir, böylece belirtiler artar. Anladın mı şimdi? Sıradan bir nevrasteniye çok benziyor. Ancak bir farkı var.. İşin içine kuvvetli bir güçlendirici, yani K tüpü girdiği için, bir iki saniye içinde kontrol edilemeyen salınımlar meydana gelebilir. Tüpün yandığına şükretmelisin, yoksa beynin bile yanabilir!”</p>

  <p>Anglesey bir süre sessiz kaldı. Sonra kahkahalara boğuldu. Öyle vahşi bir kahkaha attı ki neredeyse Cornelius’un kulak zarı patlayacaktı.</p>

  <p>“Güzel fikirmiş,” dedi Anglesey. “Ama maalesef söylediğin şeyler bütün verilere uymuyor. Jüpiter’de olmayı seviyorum. En önemlisi Joe olmayı seviyorum.”</p>

  <p>Bir süre sustu, sonra soğuk ve duygusuz bir ses tonuyla devam etti: “Çevreyi benim notlarıma dayanarak yargılama. Bunlar sadece rüzgâr hızı tahminleri, sıcaklık değişimi ve maden özellikleri gibi aptalca ve önemsiz şeyler. Jüpiter’in, sözde Jüpiterlinin kızılötesi gözlerinden nasıl göründüğünü açıkça gösteremiyorum.”</p>

  <p>“Farklı görünüyor olsa gerek.” Cornelius bir dakikalık sessizlikten sonra konuşma cesaretinde bulunmuştu.</p>

  <p>“Hem evet hem hayır. Kelimelere dökmek zor. Bazı noktaları açıklayamam çünkü insanoğlu bu tarz kavramlara aşina değil. Ancak... Yok, hayır tarif edemem. Shakespeare bile tarif edemezdi. Ama şunu unutma, bize soğuk, zehirli ve kasvetli gelen Jüpiter, Joe için kesinlikle öyle değil.”</p>

  <p>Anglesey’nin ses tonu kendi kendine konuşuyormuş gibi alçalmıştı:</p>

  <p>“Parlak menekşe renginde bir gökyüzünün altında yürüdüğünü hayal et, şimşek çakarken parlayan bulutların, gölgeleriyle dünyayı süpürdüğü ve yağmurun hızını kesmeden yağdığı bir gökyüzü... Parlatılmış metal renkte bir dağın yamaçlarında yürüdüğünü hayal et, kıpkırmızı bir alev topunun tepede yandığını, göğün yerde gülerek gürlediğini. Serin vahşi bir akarsu hayal et, koyu bakır renkteki çiçeklerle sıska ağaçlar, çağlayan berrak bir su ya da çağlayan metan... Nasıl söylemek istersen. Uçurumdan kendini aşağı doğru bırakan rüzgâr, gökkuşağı dolu yelesini savurur. Büyük bir orman hayal et, karanlık ve canlı... Zaman zaman soluk kırmızı renkte yanıp sönen bir ılgım görür gibi olursun. Bu ılgım çevik utangaç bir hayvanın hayat ışığıdır aslında ve... Ve...”</p>

  <p>Anglesey sessizliğe büründü. Yumruklarını sıktı, gözlerini sımsıkı kapadı ve gözyaşları göz kapaklarının arasından sızmaya başladı.</p>

  <p>“<i>Güçlü</i> olduğunu hayal et!”</p>

  <p>Birdenbire kaskını kaptığı gibi kafasına geçirdi. Kontrol düğmelerini hızla çevirdi. Joe uzun süredir uyuyordu, gecenin ilerleyen saatleriydi ama şimdi uyanmak ve dört büyük uydunun altında bütün orman ondan korkana kadar bir aslan gibi kükremek üzereydi.</p>

  <p>Cornelius belli etmeden sessizce odadan çıktı.</p>

  <p class="p19">Günbatımının uzun turuncu renkteki ışınlarının ara ara parladığı siyah bulutların ardında, fırtına kuluçkaya yatmış patlamak için bekliyordu. Joe günün işini bitirmiş olmanın verdiği gururla tepenin yamacını aştı. Sırtında birbirini dengelemiş, biri akasya ağacının keskin kokulu siyah meyvesiyle, diğeri halat olarak kullandığı kalın sarmaşıkla dolu iki zembil vardı. Omzundaki baltanın yakalayıp etrafa saçtığı güneş ışığı göz kamaştırıyordu.</p>

  <p>Çok ağır bir iş yapmamıştı, ama zihnindeki yorgunluk onu mahvediyordu. Yemek pişirmek, temizlik yapmak gibi ev işlerini yapmaktan hiç zevk almıyordu. Neden ellerini çabuk tutup ona birkaç yardımcı göndermiyorlardı?</p>

  <p>Kızgındı, bunalmıştı. Bir şeyler arıyormuş gibi gökyüzüne baktı. Uydu Beş saklanıyordu. Burada, hava okyanusunun tam dibinde, güneş ve dört Galile uydusu dışında bir şey görünmüyordu. Beş’in, şu anda bulunduğu noktaya göre hangi tarafta olduğundan bile emin değildi... <i>Dur bir dakika, şimdi burada güneş batıyor, eğer görüş tepesine çıksaydım Jüpiteri son döngüsünde görecektim... yoksa görmeyecek miydim? Canı cehenneme! Bütün gezegeni dönüp dolaşmak yarım Dünya günü kadar sürüyor zaten.</i></p>

  <p>Joe kafasını salladı. Bunca zaman sonra bile bazı lanet olası fikirlerde net olmak hâlâ zordu. <i>Ben, gerçek ben, şu anda cennetteyim, kış takımyıldızları arasında Jüpiter V’in içinde yolculuk ediyorum. Bunu unutma. Şimdi gözlerini aç ve gerçek bir yamacın üzerine yerleştirilmiş donuk kontrol odasına bak.</i></p>

  <p>Gözlerini açmadı. Onun yerine yosunla örtülü yamacın üzerindeki rüzgârın tahrip ettiği büyük gri kaya parçalarını düşündü. Ne bu kayalar Dünya’dakilere, ne ayaklarının altındaki toprak yeryüzündekine benziyordu.</p>

  <p>Anglesey bir an için silikatların, aluminatların ve diğer taş bileşimlerinin asıl kökenlerinin ne olduğuna dair kendi kendine bir beyin fırtınası yaptı. Teorik olarak, bütün bu maddelerin, basıncın atomları büküp parçalamaya yetecek yükseklikte olduğu Jüpiter çekirdeğine sıkıştırılmış ve ulaşılamaz olması gerekirdi. Çekirdeğin hemen üzerinde kilometrelerce alotropik buz ve onun üzerinde de metalik hidrojen tabakası bulunuyordu. Bu yükseklikte bileşik minerallerin bulunması tuhaftı.</p>

  <p>Jüpiter muhtemelen bu teoriye göre oluşmuştu, ancak oluşumundan sonra kilometrelerce kalınlıkta bir kabuk yaratmak için yerçekimi yeterince kozmik toz, meteor, gaz ve buharı içine çekmiş olmalıydı ya da teori bütünüyle yanlıştı. Zaten bu budala yersolucanları nereden, nasıl bilecekti ki?</p>

  <p>Anglesey ıslık çalmak için parmaklarını, yani Joe’nun parmaklarını, ağzına soktu. Çalılıklardan bir uluma sesi yükseldi, iki geceyarısı yaratığı üzerine doğru sıçradı. Joe gülümsedi ve başlarını sıvazladı. Bu yavru siyah kurtçukları eğitmek umduğundan daha hızlı ilerliyordu. Joe’nun koruyucuları, çobanı ya da hizmetçileri olabilirlerdi.</p>

  <p>Joe tepenin zirvesinde kendine bir ev inşa ediyordu. Bir dönüm araziyi çitle çevirmişi. Bu alanda şimdi erzakları ve kendisi için bir sundurma, metan kuyusu ve inşaatına başlanmış geniş rahat bir kabin bulunuyordu.</p>

  <p>Tek başına olduğu için çok fazla iş yükü vardı. Yarım akıllı kurtçukların yardımı ve etini saklamak için bir deposu olsa da zamanının çoğunu avlanarak geçiriyordu. Bu oyun sonsuza dek böyle sürüp gidemezdi, en kısa zamanda tarımcılığa başlamalıydı. Jüpiter yılıyla bir, Dünya yılıyla on iki yıl içinde diye düşündü Anglesey. Önce kabini bitirip cilalaması gerekiyordu. Aklındaki bir düzine makineden herhangi birini çevirmek için nehire bir su çarkı, yok hayır, bir metan çarkı koymak istiyordu ve alaşımlı buz ile deney yapmak ve...</p>

  <p>Bütün bunlar için birilerinin yardımına ihtiyaç duymasının yanında, burada neden tek başına kalmak, neden koskoca gezegende düşünen tek canlı olmak zorundaydı ki? Bu bedende erkek içgüdüleriyle yaşayan bir erkekti nihayetinde... Uzun vadede, eğer bir münzevi gibi yaşarsa sağlığı bozulmaya mahkûmdu ve bütün proje Joe’nun sağlığına bağlıydı.</p>

  <p>Bu doğru değil!</p>

  <p><i>Yalnız değilim ki ben. Uyduda benimle birlikte elli kişi var. Ne zaman istersem onlarla konuşabilirim ama son günlerde bunu çok az istiyorum. Joe olmayı tercih ederim.</i></p>

  <p><i>Her şeye rağmen... Kötürüm olan ben, Joe adındaki bu mükemmel biyolojik makinenin bütün yorgunluğunu, kızgınlığını, acısını ve öfkesini hissediyorum. Diğerleri bunu anlamıyor. Amonyak fırtınası derisini yüzdüğünde kanayan benim.</i></p>

  <p>Joe iç çekerek yere uzandı. Yüzünü yalamak için uzanan siyah yaratığın ağzındaki azı dişi parlıyordu. Açlıktan karnı guruldadı, ama yemek hazırlamaya mecali yoktu. Köpekleri eğitir eğitmez...</p>

  <p>Başka bir sözde Jüpiterliyi eğitmek daha faydalı olacaktı.</p>

  <p>Beyninin yorgun karartısında, olacakları hayal edebiliyordu. Uzay gemisi yüzeye inerken oluşan yangın ve gök gürültüsü... Gemi vadiye iner ve çelikten yumurta çatlayarak açılır, çelikten kollar. İçerdeki canlıyı çekip çıkarır ve yere koyar.</p>

  <p>Ciğerlerine ilk havayı çekmesiyle avazı çıktığınca bağırarak kımıldanır, boş sersem bakışlarla etrafını süzer. Joe onu eve kadar taşır. Besler, sever, ilgilenir, ona yürümeyi öğretir. Yürümeyi öğrenmesi uzun sürmez. Yetişkin bir vücut bunları hızlıca öğrenebilir. Hatta birkaç hafta içinde konuşmaya başlar; bir birey, bir ruh olur.</p>

  <p><i>Yürüyebildiğin günlerde hiç aklına gelir miydi Edward Anglesey? Eşinin dört bacaklı gri bir canavar olacağı?</i></p>

  <p>Neyse, onu boşver şimdi. Önemli olan onunla aynı türden canlıları buraya getirmek; dişi <i>ve</i> erkek. İstasyonun detaylı planına göre iki Dünya yılı daha beklemek zorunda. İki yıl sonra aynı kendisine benzeyen başka bir sözde Jüpiterli gönderecekler. Aslında bir Jüpiterliye ait olan gözlerle bakan aşağılık insan beyni... Buna tahammül edilemez!</p>

  <p>Eğer bu kadar yorgun olmasaydı...</p>

  <p>Joe yattığı yerden doğruldu. Gözlerinden uyku akıyordu. Aslında yorgun olan <i>kendisi</i> değil, Anglesey’di. Onun insan tarafı; aylardır günlerini birer ikişer saatlik uykularla geçiştiren, son günlerde Cornelius tarafından huzuru bozulan Anglesey. Cesaretini yitiren, vazgeçen, Joe’ya psi-ışınlarıyla uyku dalgası gönderen insan vücudu...</p>

  <p>Somatik gerilim gökyüzüne doğru yükseldi; Anglesey sarsılarak uyandı.</p>

  <p>Küfretti. Kaskını takmış otururken, Jüpiter’in canlılığı dağılan dikkatiyle birlikte saydamlaşır gibi yok oldu. Laboratuvarı onun için bir zindandan farksızdı, duvarlar üzerine üzerine geliyordu. Joe ile irtibatını kaybediyordu. Tecrübesi ve yeteneği sayesinde kendi beynini hızlıca diğer beynin nötr akımıyla aynı evreye getirdi. Tam olarak bir insanın kendisine yaptığının aynısını Joe’ya uygulayarak, iradesini kullanıp Joe’yu uyutmaya çalıştı.</p>

  <p>Diğer uykusuzluk hastaları gibi başarız oldu. Joe-bedeni acıkmıştı. Ayağa kalktı ve bölmeyi geçerek kulübesine doğru yürüdü.</p>

  <p>K tüpü kontrolden çıktı ve patladı.</p>

  <p class="p19">Uzay gemileri yola çıkmadan önceki gece, Viken ve Cornelius geç saatlere kadar oturdular.</p>

  <p>Gerçek anlamıyla gece değildi tabii ki. On iki saat içinde minicik ay Jüpiter’in etrafında döndü. Dönüşü boyunca, saatler Greenwich’te geceyarısını gösterdiğinde Jüpiter, sarp kayalıklarının üzerinden beliren soluk güneş ışınları dışında hiç aydınlık görmemişti, her yer karanlıktı. Çalışanların çoğu bu saatte çoktan uyumuştu.</p>

  <p>Viken kaşlarını çatmıştı. “Bu durumdan hiç hoşlanmıyorum,” dedi. “Planların böyle aniden değişmesi. Çok büyük bir risk.”</p>

  <p>“Kaç tanesini riske atıyorsun ki? Üç erkek, on dişi sözde Jüpiterli,” diye cevap verdi Cornelius.</p>

  <p>“Aynı zamanda on beş tane J-gemisi, yani sahip olduğumuz bütün gemiler. Anglesey’nin fikri işe yaramazsa, başka sözde Jüpiterliler üretmek ve hava fotoğraflarıyla bir araştırmaya başlamak, aylar belki de bir yıldan daha uzun sürecek.”</p>

  <p>“Ama bu fikir işe yararsa,” dedi Cornelius, “daha fazla sözde Jüpiterli taşımak dışında artık J-gemilerine ihtiyacınız olmayacak. Yukarı, atmosferde oyalanacağınıza, yüzeyden alınan verileri değerlendirmekle fazlasıyla meşgul olacaksınız.”</p>

  <p>“Elbette, fakat bu kadar yakın bir zamanda olacağını hiç ummamıştık. Daha fazla sözde Jüpiterli yönetmek için buraya daha çok es-adam getirtecektik...”</p>

  <p>“Ama onlara <i>ihtiyacınız</i> yok,” dedi Cornelius. Çıkarıp yaktığı sigarasından uzun bir fırt çekti. Zihni söyleyeceği kelimeleri dikkatlice seçmeye çalışıyordu. “En azından uzun bir süre ihtiyacınız olmayacak. Joe, yardım edildiğinde birkaç bin yıl ileriye atlayabileceği bir noktaya geldi. Çok yakın bir zamanda kullanabileceği bir çeşit radyosu bile olabilir. Böylece <i>esping</i> ihtiyacını ortadan kaldırmış olursunuz. Fakat destek almazsa sadece yerinde sayacak. Ayrıca iyi eğitilmiş bir es-adamın amelelik yapması çok aptalca ki şu anda diğer sözde Jüpiterlilere ihtiyaç olmasının nedeni de bu. Jüpiter yerleşimi kesin olarak kurulur kurulmaz, oraya daha fazla kukla gönderebilirsiniz.”</p>

  <p>“Asıl soru, Anglesey tek başına bütün sözde Jüpiterlileri aynı anda yönetebilir mi?” diye üsteledi Viken. “Günlerce bir çocuk gibi savunmasız ve ilgiye muhtaç olacaklar. Gerçek anlamda düşünmeye ve kendilerine bakmaya başlamaları haftalar sürecek. Bu süre boyunca Joe onlarla ilgilenebilecek mi?”</p>

  <p>“Önümüzdeki aylar için yeterli yiyeceği ve yakıtı var,” dedi Cornelius. “Joe’nun yeteneklerine gelecek olursak, şey... Anglesey’nin değerlendirmelerine başvurmamız gerekecek. İçerdeki tek bilgi kaynağımız o.”</p>

  <p>“Peki, sözde Jüpiterliler bir kişiliğe sahip olduklarında Joe’ya ayak uydurmak zorunda mı kalacaklar?” diye sordu Viken endişeyle. “Unutma, bu sözde Jüpiterliler birbirlerinin tıpatıp aynısı değil. Belirsizlik ilkesi her birine eşsiz bir gen dizilimi temin ediyor. Eğer Jüpiter’de bütün bu yabancılar arasında tek bir insan aklı olursa...”</p>

  <p>“Tek bir <i>insan</i> aklı mı?” Sesi zar zor duyuluyordu. Viken konuşmak için tam ağzını açmıştı ki, Cornelius ondan hızlı davrandı.</p>

  <p>“Anglesey’nin onlar üzerinde egemenlik kurmaya devam edeceğinden eminim,” dedi Cornelius. “Kendi kişiliği oldukça... mükemmel.”</p>

  <p>Viken şaşırmıştı. “Gerçekten öyle mi düşünüyorsun?”</p>

  <p>Cornelius başını salladı. “Evet. Son haftalarda onunla herkesten fazla zaman geçirdim. Uzmanlık alanım gereği bir insanın vücudu ya da alışkanlıklarından çok psikolojisiyle ilgileniyorum. Sana göre Anglesey huysuz bir kötürüm, bana göre ise bedensel engellerine tepki gösteren bir akıl, hem de bunu öylesine şeytani bir enerjiyle, öylesine insandışı bir odaklanma gücüyle yapıyor ki, bu beni biraz korkutuyor. O akla, kullanabileceği sağlam bir vücut verdiğinde, onun için artık hiçbir şey imkânsız olmayacaktır.”</p>

  <p>“Bu konuda haklı olabilirsin,” diye mırıldandı Viken bir süre sustuktan sonra. “Ama artık pek bir şey fark etmiyor. Karar alındı, roketler yarın gönderilecek. Umarım her şey yolunda gider.”</p>

  <p>Bir süre daha bekledi. Küçücük odasında pır pır eden vantilatörün sesi oldukça yüksek, duvardaki açık saçık resmin renkleri ise fazlasıyla cafcaflıydı. Sonra yavaşça şöyle dedi:</p>

  <p>“Son zamanlarda çok konuşkan değilsin Jan. Ne zaman kendi es-projektörünü bitirip testlere başlayacaksın?”</p>

  <p>Cornelius etrafa baktı. Kapı boş bir koridora doğru açıktı. Cornelius soruyu cevaplamadan önce uzanıp kapıyı kapattı. Daha sonra hafifçe sırıtarak, “Birkaç gündür hazır bekliyor, ama kimseye söyleme,” dedi.</p>

  <p>“Nasıl?” diye sordu Viken. Yerçekimi düşük olduğu için sandalyesinden kalkıp süzülerek aralarında duran masanın ortasına kadar gitti. Kendini geriye doğru iterek bekledi.</p>

  <p>“Birkaç ıvır zıvır tamir işiyle meşgul ediyordum kendimi,” dedi Cornelius. “Ama asıl istediğim gerçekten çok duygusal bir an yakalamaktı. Anglesey’nin bütün dikkatinin Joe’nun üzerinde olduğu bir an. Yarın işte tam da böyle bir ânı yakalamam mümkün.”</p>

  <p>“<i>Neden?</i>”</p>

  <p>“Şahsen makinedeki sorunun fiziksel değil psikolojik olduğuna inanıyorum. Anglesey’nin bilinçaltının derinliklerine yerleşmiş bazı nedenlerden dolayı Jüpiter’i deneyimlemek istemediğini düşünüyorum. Zihnindeki bu çatışma, salınıma neden olan psiyonik bir kuvvetlendirici ortaya çıkarıyor olabilir.”</p>

  <p>Viken çenesini ovuşturdu. “Hımmm, olabilir. Son zamanlarda Ed gittikçe değişiyor. Buraya ilk geldiğinde yeterince geçimsizdi ama en azından ara sıra da olsa poker oyunlarına katılırdı. Şimdi kendi kabuğuna o kadar çok çekildi ki onu neredeyse hiç göremez olduk. Bunu daha önce düşünmemiştim, ama... Evet, haklı olabilirsin. Sanırım Jüpiter onda bazı etkiler bırakıyor.”</p>

  <p>Cornelius başını sallayarak onayladı. Her şeyi ayrıntılarıyla anlatmamıştı. Mesela Anglesey’nin Jüpiterli olmanın nasıl bir şey olduğunu anlatmaya çalışırken yaşadığı o sıradışı hadiseden hiç bahsetmedi.</p>

  <p class="p19">“Tabii,” dedi Viken dalgın bir halde, “önceki adamlar böyle etkilenmemişti. Başlangıçta daha alt cins sözde Jüpiterlileri yönetirken Ed de etkilenmemişti. Joe Jüpiter’in yüzeyine indiğinden beri Anglesey çok farklı biri oldu.”</p>

  <p>“Evet, evet,” dedi Cornelius aceleyle. “O kadarını ben de öğrendim, ama işler hakkında yeterince konuş-”</p>

  <p>“Hayır. Dur bir dakika.” Viken Cornelius’a bakmadan alçak ve aceleci bir ses tonuyla konuşuyordu. “İlk defa bu konuyla ilgili açıkça düşünmeye başlıyorum. Aslında daha önce bu durumu incelemek hiç aklıma gelmemişti, sadece kötü bir durum olarak kabul etmiştim. Joe’ya özgü farklı bir şey <i>var.</i> Fiziksel yapısı ya da çevre ile ilgili değil bu, çünkü daha alt canlı formlar böyle bir sorun çıkarmadı. Acaba bunun nedeni Joe’nun potansiyel insan zekâsına sahip tarihteki ilk kukla olması mı?”</p>

  <p>“Şu an dış olaylardan ve etkilerden bağımsız yorumlar yapıyoruz,” dedi Cornelius. “Belki de yarın her şeyi öğreneceğiz. Şu anda hiçbir şey bilmiyorum.”</p>

  <p>Viken sandalyesinde dikeldi. Donuk gözlerini Cornelius’a dikmişti. Gözlerini kırpmadan bir süre öyle kaldı. “Bir dakika,” dedi.</p>

  <p>“Evet?” Cornelius hafifçe doğrularak kımıldandı. “Acele et lütfen. Uyku vaktim çoktan geçti.”</p>

  <p>“Anlattığından daha fazlasını biliyorsun değil mi?” dedi Viken.</p>

  <p>“Böyle düşünmene sebep ne?”</p>

  <p>“Kâinattaki en yetenekli yalancı olduğun söylenemez. Ayrıca Anglesey’nin diğer sözde Jüpiterlileri yüzeye indirme planını fazlasıyla destekledin. Yeni gelen birinin böyle bir planı bu kadar desteklemesi şaşırtıcı.”</p>

  <p>“Söylediğim gibi, Anglesey’nin dikkatini başka bir yöne çevirmesini-”</p>

  <p>“Bu kadar çok mu istiyorsun bunu?” diye birden sordu Viken.</p>

  <p>Cornelius kısa bir süreliğine durdu, sonra iç geçirip arkasına yaslandı.</p>

  <p>“Pekâlâ,” dedi. “Ağzı sıkı birisin, sana güvenebilirim. İstasyonun eski çalışanları olarak nasıl bir tepki vereceğinizi kestiremedim. Bu yüzden de boşboğazlık edip tahminlerimi hemen söylemek istemedim çünkü yanılıyor da olabilirim. Tahminlerimi doğruladığımda tabii ki söyleyeceğim, ama sadece teoriye dayanarak birinin çok inandığı bir şeye saldırmak istemem.”</p>

  <p>Viken sert sert baktı. “Ne demek istiyorsun?”</p>

  <p>Cornelius purosundan bir fırt çekti ciğerlerine doğru. Puronun ucu minyatür kırmızı şeytan yıldızı gibi yanıp söndü. “Jüpiter V bir araştırma istasyonundan daha fazlası,” dedi yavaşça. “Bir yaşam biçimi, değil mi? Eğer yapılan çalışma buraya gelen için önemli olmasaydı kimse tek bir aksaklık için bile buraya adımını atmazdı. Buraya gelmek için tekrar kaydolanlar bu çalışmalarda Dünya’nın sahip olduğu bütün zenginliklere rağmen onlara sunmadığı bir şeyler buluyorlar. Haksız mıyım?”</p>

  <p>“Haklısın,” dedi Viken fısıldayarak. “Bu kadar iyi anlayacağını düşünmemiştim. Ama durum böyle olsa bile ne olmuş yani?”</p>

  <p>“Kanıtlayamadıkça sana söylemek istemiyorum ama belki bunca şey bir hiç uğrunaydı. Belki ömrünüzü ve o kadar parayı boşa harcadınız ve eşyalarınızı toplayıp evlerinize geri dönmek zorunda kalacaksınız.”</p>

  <p>Viken’ın uzun yüzünde tek bir kas bile oynamıyordu, donmuş gibiydi. Sakince şunu sorabildi: “Neden?”</p>

  <p>“Joe’yu düşün,” dedi Cornelius. “Beyni yetişkin bir insanın beyniyle aynı kapasiteye sahip. Doğduğu andan itibaren ona gelen her duyu verisini kaydediyor. Sadece Anglesey’nin fiziksel belleğinde değil kendinde ve hücrelerinde de kayıt oluşturuyor. Bildiğin gibi, bir düşünce de duyu verisi. Düşünceler, demir yolu hattı gibi düzenli bir şekilde kollara ayrılmaz, kesintisiz bir alan oluştururlar. Anglesey’nin Joe ile irtibat kurduğu ve düşündüğü her an, düşünce, Anglesey’nin kendisinde olduğu kadar Joe’nun sinapslarına da ulaşıyor. Her düşünce kendi bağlantılarını taşır ve ortak belleklerden her biri kaydedilir. Mesela Joe bir kulübe inşa ediyorsa, kütüklerin şekli Anglesey’ye bazı geometrik şekilleri hatta Pisagor teoremini andırabilir.”</p>

  <p>“Anladım,” dedi Viken temkinli bir şekilde. “Zamanla Joe’nun beyni Ed’in beyninde olan her şeyi hafızasına atmış olacak.”</p>

  <p>“Doğru. Edinilen tecrübelerin, uyaranların bellekte bıraktığı izlerle çalışan bir sinir sistemi, yani bizim örneğimizde Joe’nun sinir sistemi. Kişiliğin tanımı tam olarak bu değil mi aslında?”</p>

  <p>“Sanırım öyle. Aman Tanrım!” diyerek yerinden fırladı Viken. “Joe’nun kontrolü ele geçirdiğini mi söylüyorsun?”</p>

  <p>“Bir bakıma. Kendiliğinden, belirsiz ve bilinçsiz bir şekilde.” Cornelius derin bir nefes aldı ve tekrar konuya daldı. “Joe neredeyse mükemmel bir yaşam formu. Biyologlarınız onu <i>bizim</i> tasarımımızdaki doğal hatalardan edindikleri tecrübelerle düzenlediler. Başlangıçta, Joe sadece uzaktan kontrol edilen biyolojik bir makineydi. Daha sonra Anglesey ve Joe tek bir kişiliğin iki yüzü oldular. Sonra da yavaşça, daha güçlü ve sağlam olan beden... Düşüncelerine daha geniş bir alan bulan... Anlıyor musun? Joe baskın taraf olmaya başlıyor. Diğer sözde Jüpiterlileri oraya gönderme işinde olduğu gibi, Anglesey sadece bu işin yapılmasını isterken mantıklı sebeplerinin olduğunu düşünüyor. Aslında onun bu ‘sebepleri’ Joe’nun içgüdüsel arzularının rasyonelleştirilmesinden başka bir şey değil.”</p>

  <p>“Anglesey’nin bilinçaltı bu durumu belirsiz bir şekilde anlıyor olmalı. Kendi insan egosunun, <i>Joe’nun</i> içgüdüleri ve isteklerinin ezici gücüyle yavaşça batıyor olduğunu hissediyordur. Kendi kimliğini savunmaya çalışıyor ama Joe’nun oluşmaya başlayan bilinçaltının üstün gücüyle dibe çekiliyor.”</p>

  <p>“Kabaca açıklamış oldum,” diyerek konuşmasını mahcup bir ses tonuyla bitirdi Cornelius, “ama bu durum K tüplerindeki salınımın nedenini açıklıyor.”</p>

  <p>Viken yaşlı bir adam gibi yavaşça başını salladı. “Evet, anlıyorum,” diye cevap verdi. “Oradaki farklı çevre... Farklı beyin yapısı... Aman Tanrım! Joe, Ed’i resmen içine çekiyor. Kukla ustası kuklaya dönüşüyor!” Hasta görünüyordu.</p>

  <p>“Bu sadece benim tahminim,” dedi Cornelius. Birden çok yorgun hissetti. Bunları Viken’a anlatmak hiç hoş değildi, ne de olsa Viken’ı seviyordu. “İkilemi görüyorsun ama değil mi? Eğer haklıysam, her es-adam yavaş yavaş bir Jüpiterli olacak. İnsan vücudunun önemsiz bir yardımcı olduğu iki vücutlu bir yaratık... Bu demek oluyor ki, hiçbir es-adam bir sözde Jüpiterli yönetmeye yanaşmayacak, bu da projenin sonu demek.”</p>

  <p>Ayağa kalktı. “Üzgünüm Arne. Ne düşündüğümü söylememi istedin. Şimdi uzanıp bunları düşünecek ve endişeleneceksin. Belki bu konuda yanılıyorum ve sen de boşuna üzülüyorsun.”</p>

  <p>“Tamam, tamam,” diye mırıldandı Viken. “Belki de yanılmıyorsun.”</p>

  <p>“Bilmiyorum,” dedi Cornelius. Kapıya doğru yöneldi. “Yarın bazı cevaplar bulmaya çalışacağım. İyi geceler.”</p>

  <p class="p19">Kızaklarından fırlayan roketlerin Ayı bile yerinden oynatan gürültüsü, bam, bam, bam, geçip gitmişti. Filo, gerilen ikincil ramjet motorlarıyla, Jüpiter’in haşin gökyüzünü metal kanatların üzerinden süzülerek geçiyordu.</p>

  <p>Cornelius kontrol odasının kapısını açıp gösterge panosuna baktı. Başka bir yerden bütün istasyona <i>bir gemi kaza yaptı, iki gemi kaza yaptı</i> anonsları veriliyordu, ama Anglesey kask taktığı için sesin onu rahatsız etmesine izin vermiyordu. Yardıma hazır bir teknisyen, olan biteni takip edebilmesi için Cornelius’un es-projektörünün üzerindeki on beş kırmızı ve on beş mavi ışıklı bir paneli bağlamıştı. Görünürde bu gösterge sadece Anglesey’nin yararınaydı, ancak es-adam onlara bakmayacağını ısrarla dile getirmişti.</p>

  <p>Kırmızı lambaların dördü sönmüştü, bu nedenle dört mavi lamba gemilerin güvenli inişini göstermek üzere yanmayacaktı. Hortum, yıldırım, kayan buz meteoru, hayalet vatoza benzeyen, demir kadar yoğun ve ağır bir ete sahip kuş sürüsü... Dört gemiyi düşürüp onları zehirli ormanlara bir paçavra gibi savuran yüzlerce sebep olabilirdi.</p>

  <p>Dört gemi, kahretsin! Seninkine rakip olacak mükemmel bir beyne sahip, önce yıllarca bilinçsiz bir karanlığa hapsedilmiş, ne olup bittiğini anlamadıkları tek bir an dışında hiç uyanmamış, vücutlarındaki kanlı çiziklerle bir buz dağına fırlatılmış dört canlı yaratık. Bu vurdumduymaz müsriflik Cornelius’u endişelendiriyordu, fakat Jüpiter’de düşünen bir canlının olması gerekiyorsa, bu sözde Jüpiterlilerin muhakkak oraya gönderilmesi gerekiyordu. O zaman hızlıca ve en az zararla uygulanmalı, diye düşündü, böylece yeni nesil makinelerle değil aşkla çoğalabilirdi!</p>

  <p>Arkasındaki kapıyı kapattı. Sessiz bir ortam istiyordu. Angelesey karşıdaki duvara dönük oturuyordu. Arkadan sadece tekerlekli sandalyesi ve taktığı bakır kaskın kavisi görünüyordu. Her şeyden bihaberdi. Hareket bile etmiyordu. Her şey yolundaydı!</p>

  <p>Anglesey bu son derece mahrem ama kolektif üretimden haberdar olsaydı, tuhaf belki de yıkıcı bir durum olurdu. Arkasından çevirilenler belki de onu kahrederdi. Öğrenmesine gerek yoktu, hem de hiçbir zaman. Yaptığı işe öyle yoğunlamıştı ki, gözleri hiçbir şey görmüyor, kulakları tek bir çıt bile duymuyordu.</p>

  <p>Psiyonist iri yarı cüssesiyle yavaşça yeni es-projektörün yanına doğru yürüdü. Anglesey’nin özel hayatına girip, mahremiyetini ihlal etme fikri onun da hoşuna gitmiyordu ama yaşananlar ona başka şans bırakmıyordu. Başka bir çözüm bulabilseydi, böyle bir şeye asla kalkışmazdı. Suçlu hissetmiyordu. Eğer şüphelendiği şey doğruysa, o zaman Anglesey insan dışı bir varlığa dönüştürüldüğünün farkında değildi. Aslında gizlice yaptığı bu plan Anglesey’nin hayatını kurtarabilirdi.</p>

  <p>Cornelius yavaşça sayaçları çalıştırdı ve tüpleri ısınmaları için açtı. Anglesey’nin makinesine yerleştirilen salınımölçer Cornelius’a Joe’nun alfa ritmini, yani temel biyolojik saatini gösteriyordu. Bu ayarları uyguladığı zaman, hissedilen gizli duyguları keşfedecekti. Kurulum tamamıyla eşevreli olduğunda, farkedilmeden araştırma yapabilecek ve...</p>

  <p>Sorunun ne olduğunu öğrenebilecekti. Anglesey’nin işkence çeken bilinçaltını okuyabilecek, onu Jüpiter’e neyin çektiğini ya da orada neden korktuğunu görebilecekti.</p>

  <p><i>Beş gemi kaza yaptı.</i></p>

  <p>Bazılarının yüzeye inme zamanı yakın olmalıydı. Belki de toplamda sadece beş tanesi zayi olacaktı. Belki on tanesi yüzeye inmeyi başaracaktı. On yoldaş... Joe için?</p>

  <p>Cornelius iç çekti. Onu sakat bırakan insan dünyasını görmeyen ve duymayan kötürüm adama baktı. Bu olanlar için hem üzgün hem kızgındı. Yaşananların hiçbiri adil değildi.</p>

  <p>Joe’ya yapılanlar bile... Joe ruh emici bir şeytan değildi. Şimdiye kadar, Joe <i>olduğunun</i> bile farkında değildi. Anglesey’nin sadece bir uzantıya dönüşmeye başladığını idrak edemiyordu. Yaratılmayı o istememişti. İnsan tarafının kendinden çekip alınması onu büyük ihtimalle mahvedecekti.</p>

  <p>İnsanoğlu olması gereken sınırları aştığında, bir şekilde herkes cezalandırılır.</p>

  <p>Cornelius sessizce küfür etti. Yapılması gereken bir iş vardı. Oturdu ve kaskı kafasına yerleştirdi. Taşıyıcı dalga zayıf, zar zor duyulabilen bir sinyal verdi. Nöronların titreşimi fark edilemeyecek kadar azdı. Tarif bile edilemezdi.</p>

  <p>Uzanarak Anglesey’nin alfasını açtı. Kendi alfasının frekansı biraz düşüktü. Sinyalleri frekans dalgalarını birleştirme yöntemiyle taşımak gerekiyordu. Hâlâ sinyal yoktu. Elbette doğru dalgayı bulmak zorundaydı; ses tınısının, müzik için olduğu kadar düşünce için de hayati önemi vardı. Büyük bir özenle kadranları ayarladı.</p>

  <p>Birden bilincinde bir şeyler belirdi. Koyu kırmızı gökyüzünde süzülen bulutlar, uçsuz bucaksız ufukta dörtnala koşan rüzgâr... Görüntü kayboldu. Kendine geldiğinde elleri titriyordu. Joe ve Anglesey arasındaki psi-ışını genişlemişti. Cornelius’u devrenin içine aldı. Artık Jüpiter’i Joe’nun gözlerinden görüyordu. Bir tepeye oturmuş ilk roketin yüzeye inmesini umarak buz dağlarının üzerindeki gökyüzüne bakıyordu. Aynı zamanda hâlâ Jan Cornelius’tu. Bulanık bir şekilde sayaçları görüyor; bir sembol, güçlü bir duygu, Anglesey’nin ruhundaki dehşetin kilidini açacak bir anahtar arıyordu.</p>

  <p>Dehşet ayaklanıp gerçekleri yüzüne vurdu.</p>

  <p class="p19">Psiyonik algılamada pasif dinleme söz konusu değildir. Nasıl ki bir radyo alıcısı da zayıf bir ileticiyse, psiyonik-spektrum enerji kaynağı ile uyumlu olan sinir sistemi de kendisi bir sinyal yayıcıdır. Genellikle bu husus önemsizdir ama dürtüler, frekans dalgalarını birleştirme yöntemi ve kuvvetlendirici birimler aracılığıyla yüksek negatif geri bildirimlerle iki tarafa da gönderildiğinde...</p>

  <p>İlk zamanlarda, psiyonik psikoterapi kendi etkisini azaltmıştı, çünkü tipik vektör kanunlarına göre bir kişinin güçlendirilmiş düşünceleri başka birinin beynine girdiğinde bu düşünceler yeni beynin sinirsel döngüsü ile birleşecekti. Sonuç olarak ikisi birden yeni giriş frekanslarını, kendi düşüncelerinin şiddetli titreşimleri gibi hissedecekti. Kendine hâkim olma konusunda eğitilmiş bir analist bunu gözardı edebilirdi, ancak bu hasta açısından mümkün değildi ve hasta aşırı bir tepki verdi.</p>

  <p>Zamanla temel insan dalga-tınıları ölçüldü ve psiyonik terapilere tekrar başlandı. Modern es-projektör, gelen sinyali analiz ederek özelliklerini “dinleyicinin” kalıplarına göre değiştirdi. İletici beynin <i>gerçekten</i> farklı sinyalleri filtrelendi çünkü üstel bir sinyalin sinüzoide uymasının pratikte mümkün olmadığından bu farklı sinyallerin alıcı nöronlara uyması imkânsızdır.</p>

  <p>Dolayısıyla, dengelenen sinyaller sayesinde kişi, başka birinin düşüncelerini rahatlıkla kavrayabilirdi. Hasta bir psi-ışını devresindeyken, yetenekli bir operatör hasta fark etmeden dalgaları ayarlayabilirdi. Operatör ne hastanın düşüncelerini derinlemesine inceleyebilir ne kendi düşüncelerini hastaya nakledebilirdi.</p>

  <p>Her psiyonistin rahatlıkla tahmin edebileceği gibi, Cornelius’un planı bu fikre dayanıyordu. Anglesey-Joe farkında olmadan, onlardan sinyal alabilecekti. Eğer teorisi doğruysa ve es-adamın kişiliği o canavar tarafından etki altına alınıyorsa, düşünceleri filtrelerden geçemeyecek kadar farklı olacaktı. Cornelius sinyalleri ya düzensiz bir şekilde alacak ya da hiç almayacaktı. Eğer teorisi yanlışsa, Anglesey hâlâ Anglesey kalacaktı. Cornelius sadece normal insan bilinç akışı algılayacak ve soruna neden olabilecek başka unsurlar üzerinde duracaktı.</p>

  <p>Beyni uğuldadı!</p>

  <p><i>Bana ne oluyor böyle?</i></p>

  <p>Bir an için düşüncelerini testere dişine benzeyen anlamsız dalgalara çeviren parazit yüzünden paniğe kapıldı. Nefes almaya çalıştı. Jüpiter rüzgârı esiyordu. Ürkütücü köpekleri ondaki farklılığı sezerek inlemeye başladılar.</p>

  <p>Daha sonra neler olup bittiğini fark edip hatırladığında içinde öyle şiddetli bir öfke patlaması oldu ki en ufak bir korkuya yer kalmadı. Joe derin bir nefes aldı ve avazı çıktığı kadar bağırdı. Sesinin yankısı karşı tepeyi titretti:</p>

  <p>“Defol git zihnimden!”</p>

  <p>Cornelius’un bilinçaltına doğru indiğini hissediyordu. Zihnindeki darbenin ezici gücü oldukça fazlaydı. Hırıltıya benzeyen bir kahkaha atarak basıncı hafifletti.</p>

  <p>Yukarıda, kulakları sağır eden gök gürültüsü eşliğinde, yüzeye inen ilk roketin ışığı bulutların arasından göz kırpıyordu.</p>

  <p>Cornelius’un zihni ışığa doğru yöneldi. Suyla kaplı yüzeyi delip geçti. Cornelius ağzından hızlıca nefes alarak makinesini kapatıp kaçmak için elini kadranlara doğru uzattı.</p>

  <p>“Dur bakalım, bu ne hız?” Joe, Cornelius’un kaslarının sabit bir şekilde kilitlenmesi için bir komut gönderdi. “Bunun ne demek olduğunu öğrenmek istiyorum. Kıpırdama! Bakalım neymiş derdin?” Bir anlamda, gözleri neredeyse kör edecek parlaklıkta, akkor haline gelmiş soru işareti gibi tarif edilebilecek bir dürtüyü hedefe şiddetle iletmişti Joe. Bellek, psiyonistin ön beyninde patlayarak parçalara ayrıldı.</p>

  <p>“Hepsi bu kadar mı? Buraya gelmekten ve Joe olmaktan korktuğumu düşündün. Nedenini öğrenmek istedin öyle mi? Ama sana <i>söyledim.</i> Ne buraya gelmekten korkuyorum, ne Joe olmaktan!”</p>

  <p><i>Sana inanmam gerekirdi</i>, diye fısıldadı Cornelius.</p>

  <p>“Şimdi defol git o zaman! Çık devreden.” Joe hırıltılı bir sesle devam etti. “Bir daha asla kontrol odasına gelme, anladın mı? K tüpleri ya da başka bir şey fark etmez, seni bir daha asla görmek istemiyorum. Kötürüm olabilirim, ancak seni hücrelerine kadar parçalamaya yetecek gücüm var. Şimdi makinenin oturumunu kapat ve beni yalnız bırak. İlk gemi birkaç dakika içinde yüzeye inecek.”</p>

  <p><i>Kötürüm... sen, Joe-Anglesey?</i></p>

  <p>“Ne?” Tepedeki gri canlı aniden gelen bir sese yanıt verircesine başını yukarı doğru kaldırdı. “Ne demek istiyorsun?”</p>

  <p><i>Anlamıyor musun?</i> dedi zayıf ve durgun içses. <i>Es-projektörün nasıl çalıştığını biliyorsun. Fark edilmeden ve çok fazla parazit yapmadan Anglesey’nin beyninde Anglesey’nin zihnini inceleyebilirdim, biliyorsun. Ama ne tamamıyla insandışı bir zihni inceleyebilirdim ne de o zihin benim varlığımdan haberdar olurdu. Filtreler böyle bir sinyali geçiremezdi, fakat sen ilk saniyede beni hissettin. Yani insandışı bir beyinde insan zihni barınıyor.</i></p>

  <p><i>Sen artık Jüpiter V’teki yarı ölü değilsin. Sen Joe’sun... Joe-Anglesey.</i></p>

  <p>“Haklısın. Lanetleneceğim,” dedi Joe.</p>

  <p>Anglesey’yi kapatıp, tek bir darbeyle Cornelius’u zihninden çıkardı. Uzay gemisini karşılamak için tepeden aşağı doğru koşmaya başladı.</p>

  <p>Cornelius dakikalar sonra uyandı. Kafatası parçalara ayrılmak üzereydi sanki. Önündeki ana şalteri indirdi. Kaskını kafasından çıkararak yere fırlattı. Gücünü toplayıp kaskını çıkarması Anglesey’nin daha çok zamanını aldı. Kendi için bir şey yapmaya hiç mi hiç mecali yoktu.</p>

  <p class="p19">Revirin önünde oturmuş bekliyorlardı. Metal ve plastik dolu, çiğ bir ışıkla aydınlatılmış oda yoğun bir şekilde antiseptik kokuyordu. Uydunun kalbine yakın, Jüpiter’in korkunç yüzünü saklayan ve kilometrelerce uzayan kayalıklarla dolu bir yerdeydi.</p>

  <p>Sadece Viken ve Cornelius bu sıkışık küçük odadaydı. Geri kalanlar ise ne olduğunu öğrenene kadar zaman geçirmek için mekanik hareketlerle tekrar işe koyuldular. Kapının ardında, istasyonun aynı zamanda sağlık çalışanı olan üç biyoteknisyen, bir zamanlar Edward Anglesey’nin bulunduğu beden için azraille savaşıyorlardı.</p>

  <p>“Dokuz gemi yüzeye indi,” dedi Viken donuk bir şekilde. “İki erkek, yedi dişi. Koloni oluşturmak için yeterli.”</p>

  <p>“Genetik açıdan, ne kadar fazla o kadar iyi,” diye belirtti Cornelius. Keyfi yerinde olmasına rağmen alçak bir ses tonuyla konuştu. Bütün bunların harikulade bir yanı vardı.</p>

  <p>“Hâlâ anlayamıyorum,” dedi Viken.</p>

  <p>“Aslında artık yeterince açık. Daha önce tahmin etmeliydim böyle olacağını. Bütün gerçekler ortadaydı, yapmamız gereken onları bir araya getirip aralarındaki bağlantıyı yorumlamaktı o kadar. Aklımıza Frankenstein’ın canavarını getirseydik...”</p>

  <p>“Yaptığımız bir bakıma Frankenstein’ı oynamaktı zaten değil mi?” dedi Viken sertçe. “Ed içeride ölüyor.”</p>

  <p>“Ölümü nasıl tanımladığına bağlı.” Cornelius, kendini yatıştırmak için purosundan bir fırt çekti. Ses tonu kasıtlı olarak duygudan yoksundu:</p>

  <p>“Bak şimdi. Elimizdeki veriler ne diyor? Joe, şu anda beyni insan kapasitesinde olan bir yaratık ama zihni yok. Anglesey’nin psi-ışınının dolduracağı mükemmel bir <i>tabula rasa.</i> Geç olsa da, şöyle doğru bir çıkarım yaptık. Eğer bu boş sayfaya yeterince veri girilirse, bir kişilik ortaya çıkacaktı. Ama asıl soru şuydu: Bu kişilik kime ait? Çünkü sanırım bilinmeyenin korkusuyla biz de böylesine yabancı bir bedende bulunan her kişiliğin korkunç olacağını varsaydık. Bu yüzden Anglesey’ye düşman olacağını, onu içine çekiyor diye-”</p>

  <p>Kapı açıldı. Viken ve Cornelius aniden ayağa fırladı.</p>

  <p>Baş cerrah kafasını salladı. “Maalesef, faydası yok. Tipik travmatik şok, sınıra çok yakın, her an kaybedebiliriz. Daha iyi olanaklara sahip olsaydık, belki...”</p>

  <p>“Hayır,” dedi Cornelius. “Artık yaşamak istemeyen bir adamı kurtaramazsınız.”</p>

  <p>“Biliyorum.” Doktor maskesini çıkardı. “Sigara içmem lazım. Kimde var?” Viken’dan sigarayı alırken elleri titriyordu.</p>

  <p>“Ama anlamıyorum, nasıl... <i>karar verebiliyor?</i>” diye sordu fizikçi. “Jan onu o şeyden... o makineden çektiğinden beri bilinci yerinde değil.”</p>

  <p>“Daha önce karar vermişti,” dedi Cornelius. “Aslında içeride ameliyat masasında yatan o cüssenin artık bir zihni yok. Biliyorum. Oradaydım.” İrkildi. Sakinleştirici iğne şimdilik onu bu kâbustan uzak tutuyordu. Bu korkunç anıyı daha sonra hafızasından sildirmesi gerekecekti.</p>

  <p>Doktor sigaradan uzun bir fırt çekti. Dumanı bir süre ciğerlerinde tuttuktan sonra sertçe dışarı üfledi. “Sanırım bu olanlar projenin sonuydu,” dedi. “Artık hiç es-adamımız olmayacak.”</p>

  <p>“Kesinlikle olmayacak.” Viken’ın sesi çatlamıştı. “O lanet makineyi kendi ellerimle parçalayacağım.”</p>

  <p>“Bir dakika, bir dakika,” diye bağırdı Cornelius. “Anlamıyor musunuz? Bu bir son değil! Bu bir başlangıç!”</p>

  <p>“Geri dönsem iyi olacak,” dedi doktor. Sigarasını söndürdü ve kapıdan geçip gitti. Kapının kapanmasıyla ortalığı bir ölüm sessizliği kapladı.</p>

  <p>“Ne demek istiyorsun?” dedi Viken kendini geri çekerek.</p>

  <p>“<i>Anlamıyor musun?</i>” diye kükredi Cornelius. “Joe, Anglesey’nin bütün alışkanlıklarına, düşüncelerine, anılarına, önyargılarına, ilgilerine sahip... Elbette farklı bir beden, farklı bir çevre birkaç değişikliğe neden olacaktır ama Dünya’da bir insanın yaşamı boyunca tecrübe edeceği değişikliklerden daha fazla değil. Eğer aniden tükenmişlik sendromundan kurtulsaydın, sen de biraz yaygaracı ve sert biri olmaz mıydın? Bu çok normal. Sağlıklı kalmayı istemek de çok normal, öyle değil mi? Anlıyor musun?”</p>

  <p>Viken bir süre konuşmadan oturdu.</p>

  <p>Sonra kelimelerini özenle seçerek ve çok yavaşça sordu: “Şimdi Joe’nun, Ed olduğunu mu söylüyorsun?”</p>

  <p>“Ya da Ed artık Joe. Nasıl istersen öyle söyle. Ed artık kendisine Joe diyor bence, sanırım bir özgürlük sembolü olarak. Ama o, hâlâ kendisi. Ego, varlığını sürdürmekten başka nedir ki zaten?”</p>

  <p>“Anglesey bunu hiçbir zaman tam olarak anlayamadı. Jüpiter’de güçlü ve mutlu olduğunu biliyordu sadece. Bunu bana söylemişti. Ona inanmam gerekirdi. K tüpü neden salınım yaptı? Histerik bir belirti miydi bu? Anglesey’nin bilinçaltı Jüpiter’de kalmaktan korkmuyordu. Geri dönmekten korkuyordu!”</p>

  <p>“Bugün içindeyken dinledim. Bütün benliği çoktan Joe’ya odaklanmış. Yani libidonun ana kaynağı Anglesey’nin hasta vücudu değil, Joe’nun erkeksi güçlü vücudu. Böylece filtrelerden geçebilecek, ancak parazit yaratmaya yetecek kadar farklı dürtüler oluştu. Bu nedenle Varlığımı hissetti ve benim gibi o da gerçekle yüzleşti.”</p>

  <p>“<a id="k1" href="../Text/dipnotlar.xhtml#a1">Joe beni zihninden atarken en son hissettiğim duygu neydi biliyor musun? Artık öfkeli değildi.</a> Sert adamı oynuyordu ama hissettiği tek şey mutluluktu.”</p>

  <p>“Anglesey’nin ne kadar sağlam bir kişiliğe sahip olduğunu biliyordum! Ne oldu da Joe’nunki gibi yeni yetme bir beynin Anglesey’nin beynine baskın geldiğini düşündüm? İçerde doktorlar çoktan ölmüş bir bedeni kurtarmaya çalışıyorlar ama boşuna!”</p>

  <p>Cornelius sustu. Konuşmaktan boğazı ağrımıştı. Ağır adımlarla yürürken purosundan çıkan dumanı ağzında yuvarlıyor, içine çekmiyordu.</p>

  <p>Birkaç dakika geçtikten sonra Viken merakla sordu: “Pekâlâ. Söylediğin gibi oradaydın, o zaman bilmen gerekir. Şimdi ne yapacağız? Ed ile irtibata nasıl geçeceğiz? Bizimle konuşmak isteyecek mi?”</p>

  <p>“Evet, elbette,” dedi Cornelius. “Söyledim ya, Anglesey hâlâ kendisi, normal bir şekilde hayatına devam ediyor. Tek fark, artık eskisi gibi kötürüm olmaması. Kötürüm olmasından kaynaklanan huysuzlukları ve hayal kırıklığı olmadığı için şu anda daha sıcakkanlıdır herhalde. Yeni arkadaşlarının heyecanı etkisini yitirince, kendisine denk olan birileriyle konuşmak isteyecektir.”</p>

  <p>“Peki diğer sözde Jüpiterlileri kim yönetecek?” diye sordu Viken alaylı bir biçimde, “Cılız vücudumdan gayet memnunum, teşekkür ederim ben almayayım!”</p>

  <p>“Dünyadaki çaresiz tek kötürüm Anglesey miydi?” diye sordu Cornelius sessizce.</p>

  <p>Viken ağzı açık bakakaldı.</p>

  <p>“Hem yaşlanan bir sürü insan var,” diye devam etti konuşmasına. “Günün birinde, yılların etrafımızı kuşattığını ve öğrenmek istediğimiz daha bir sürü şey olduğunu hissedersek, belki biz de bir Jüpiterlinin bedeninde fazladan bir ömür yaşamaktan keyif alabiliriz.” Purosuna bakarak kafasını salladı. “Zor, fırtınalı bir hayat, orası kesin; tehlikeli, kavgalı dövüşlü, şiddet dolu ama belki de I. Elizabeth’ten beri hiçbir insanın yaşamadığı bir hayat... Ah, evet, bu arada Jüpiterli bulma konusunda küçük bir pürüzle karşılaşılabilir tabii.”</p>

  <p>Cerrah tekrar dışarı çıktığında kafasını ona doğru çevirdi.</p>

  <p>“Evet?” dedi Viken boğuk bir sesle.</p>

  <p>Doktor oturdu. “Bitti,” dedi.</p>

  <p>Bir süre beklediler.</p>

  <p>“Çok garip,” dedi doktor. Ellerini ceplerine sokarak olmayan sigarasını aradı. Viken ona kendi paketinden bir tane uzattı. “Gerçekten çok garip. Böyle vakalarla önceden de karşılaştım. Adeta hayattan elini eteğini çekmiş, ölüme gitmek için can atan insanlarla... Ama ilk defa böylesini görüyorum. Durmadan gülümseyen, gülümseyerek ölüme giden bir insan.”</p>

  <p class="p20">Çeviren: Tuğçe Atacı</p>
</body>
</html>