<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h3><p class="p9"><span class="t5">Yalnızlığın Uçan Dairesi</span></p></h3>

  <p class="p15">Eğer öldüyse, kıyıya vuran dalgaların, sopsolgun kumların üzerinde muhteşem bir şampuan gibi köpürdüğü beyaz denize vuran bu ay ışığı selinde onu hiçbir zaman bulamayacağım. Neredeyse her zaman, kendini kalbinden bıçaklayarak veya vurarak intihar eden kişiler, özenle göğüs kafeslerini çıplak bırakırlar; aynı tuhaf dürtüden dolayı denizde intihar eden kişiler de genellikle tamamen soyunurlar.</p>

  <p>Biraz öncesinde, diye düşündüm, ya da biraz sonrasında kum tepeciklerinin gölgeleri ve köpüren denizin nefes alır gibi çalkalanışı görülebilirdi. Şimdi ise tek gerçek gölge benimkisi; tam altımda beliren ufacık şey, ancak bir zeplinin gölgesini daha da koyulaştırabilecek kadar siyah.</p>

  <p>Biraz öncesinde, diye düşündüm, onun, ölmek için yeterince tenha bir yer ararken gümüş renkli sahilde ağır ağır yürüyüşünü görebilirdim. Biraz sonrasında bacaklarım, ayaklarımın altından sürekli kayan ve telaşlı bir adama yardımı dokunmayan bu çıldırtıcı kuma isyan ederdi.</p>

  <p>Sonra ayaklarım gerçekten de dayanamadı ve aniden hıçkıra hıçkıra ağlayarak diz çöktüm; henüz onun yüzünden değil, henüz değil, sadece nefes almak için. Her yanımı kaplayan telaş, sanki rüzgâr ve her yandan gelen serpintiyle, renkler ve aslında renk olmayan beyaz ve gümüş arasındaki geçişlerin bir karışımı gibiydi. Eğer böylesi bir ışık ses olsaydı, kuma vuran deniz sesine benzerdi ve eğer kulaklarım gözlerim olsaydı, böylesi bir ışık görürdü.</p>

  <p>Bu girdabın içinde nefes nefese kalarak oraya çömeldim ve ayak bileklerime dokunduğu yerde taç yapraklar gibi yukarı ve dışa doğru sarmal oluşturup sonra da belime kadar sırılsıklam eden sığ ve aceleci bir sel beni vurdu. Tekrar açılabilsinler diye gözlerimi ovuşturdum. Gözyaşlarımın tadıyla karışmış deniz dudaklarımdaydı ve bütün beyaz gece haykırıp yüksek sesle ağladı.</p>

  <p>Ve işte oradaydı.</p>

  <p>Beyaz omuzlarının kıvrımı köpüren suların içinde yükseliyordu. Varlığımı hissetmiş olmalı ya da belki bağırmıştım, çünkü dönüp beni yerde diz çökmüş halde gördü. Yumruklarını şakaklarına götürdü, yüzünden öfke ve çaresizlik okunuyordu. Ardından sessizliği delip geçen çığlığı duyuldu ve suya dalıp battı.</p>

  <p>Ayakkabılarımı bir kenara attım ve dalgakırana koştum; bağırıyor, peşinden gidiyor ve parmaklarımda soğukluğa ve deniz tuzuna dönen beyaz ışıltıları tutmaya çalışıyordum. Tam önünden suya atıldım ve bir dalga yüzümü kamçılayıp ikimizi de devirirken vücudu yan tarafıma çarptı. Buz gibi suda nefesimi tutup yüzeyin altında gözlerimi açtım ve yeşilimsi beyaz renkteki biçimsiz ayın, ben döndükçe yuvarlandığını gördüm. Sonrasında ayağımın altında çekilen kumu tekrar hissettim, sol elim kızın saçına takılmıştı.</p>

  <p>Geri çekilen dalga, kızı uzağa sürükledi ve bir anlığına ıslıktan sıvışan hava gibi elimden kayıp sürüklenerek gitti. O an öldüğüne emindim ancak kuma çıktığında çırpınıp ayağa kalkmaya çalıştı.</p>

  <p>Kulağıma vurdu; ıslaktı, sertti ve kafama muazzam, keskin bir acı saplandı. Kendini çekmeye ve benden uzaklaşmaya çabaladı ama o tüm bunları yaparken elim saçına takılıydı, istesem de onu bırakamazdım. Bir sonraki dalganın gelmesiyle bana doğru sürüklenip pat küt vurdu ve beni cırmaladı, sonra da daha derine battık.</p>

  <p>“Yapma... yapma... Yüzme bilmiyorum!” diye bağırdım ve beni bir kez daha cırmaladı.</p>

  <p>“Beni rahat bırak,” diye haykırdı. “Of ya, neden <i>beni</i>” (diyordu tırnakları) “rahat...” (diyordu ısırmaya çalışan dişleri) “<i>bırakmıyorsun!</i>” (diyordu minik, sert yumruğu).</p>

  <p>Ben de saçından tutup kafasını beyaz omuzlarına kadar aşağı bastırdım ve boşta kalan elimin kenarıyla boynuna iki kere vurdum. Şimdi tekrar suyun üzerinde süzülüyordu, onu kıyıya sürükledim.</p>

  <p>Onu, denizin geniş, gürültücü kıyısından bizi ayıran bir kum tepeciğine taşıdım, tepemizde bir yerde rüzgâr esiyordu. Ancak ışık hâlâ parlaktı. Bileklerini ovuşturup yüzünü okşadım ve “Tamam, hepsi geçti,” dedim ve ondan haberdar olmadan çok çok önce hayalimde kurduğum bazı sözleri söyledim.</p>

  <p>Nefesi dişlerinin arasından ıslık gibi sesler çıkarırken hareket etmeden sırtüstü yatıyordu. Sıkıca kapanmış, kırış kırış gözleri yüzünden dudaklarındaki gülümseme, gülümsemeden çok işkence çeken birinin ifadesini andırıyordu. İyi durumdaydı ve bilinci yerindeydi, hırıltılı nefesi hâlâ duyulabiliyordu, kapalı gözlerini hafifçe kıpırdatıyordu.</p>

  <p>“Neden beni rahat bırakmadın?” diye sordu en sonunda. Gözlerini açıp bana baktı. O kadar ıstırap çekiyordu ki içinde korkuya yer kalmamıştı. Gözlerini yeniden kapadı ve “Kim olduğumu biliyorsun,” dedi.</p>

  <p>“Biliyorum,” dedim.</p>

  <p>Ağlamaya başladı.</p>

  <p>Bekledim. Ağlamayı bıraktığında kum tepeciklerinin arasına artık gölgeler düşmüştü.</p>

  <p>“Kim olduğumu bilmiyorsun. Hiç kimse kim olduğumu bilmiyor,” dedi.</p>

  <p>“Hepsi gazetelere çıkmıştı,” dedim.</p>

  <p>“Öyle ya!” Gözlerini yavaşça açtı ve dik bakışları tüm yüzümde, omuzlarımda gezindi, ağzıma gelince durdu, kısacık bir anlığına gözleri gözlerime değdi. Dudaklarını büzüp kafasını diğer tarafa çevirdi. “Hiç kimse kim olduğumu bilmiyor.”</p>

  <p>Hareket etmesini veya konuşmasını bekledim ve sonunda “Anlat bana,” dedim.</p>

  <p>Kafası hâlâ diğer tarafa çevrili şekilde “Sen kimsin?” diye sordu.</p>

  <p>“Ben...”</p>

  <p>“Evet?”</p>

  <p>“Şimdi değil,” dedim. “Belki sonra söylerim.”</p>

  <p>Birden doğruldu ve vücudunu gizlemeye çalıştı. “Kıyafetlerim nerede?”</p>

  <p>“Görmedim.”</p>

  <p>“Aa,” dedi; “Hatırladım. Yere koyup üstlerine kum atmıştım, tam da bir kum tepeciğinin gelip üstlerini kaplayacağı bir yerdi, sanki hiç yoklarmış gibi saklayacağı... kumdan nefret ediyorum. Kumda boğulmak istedim ama kumlar izin vermedi... Bana bakmamalısın!” diye bağırdı. “Bana bakmandan nefret ediyorum!” Kıyafetlerine bakınarak kafasını bir o tarafa bir bu tarafa çevirdi. “Burada bu şekilde duramam! Ne yapabilirim? Nereye gidebilirim?”</p>

  <p>“Hadi gel,” dedim. Onu ayağa kaldırmama izin verdi, sonra elini hızla çekti, sırtını hafifçe bana doğru dönmüştü. “Dokunma bana. Benden uzak dur.”</p>

  <p>“Hadi gel,” dedim tekrar ve ay ışığındaki kıvrımlı kum tepeciğinden aşağıya, tepesi rüzgâra karışarak zamanla düzleşmiş ve artık kumsalla birleşmiş yere indim. “Buraya,” dedim kum tepeciğinin arkasını işaret ederek.</p>

  <p>En sonunda beni takip etti. Göğüs hizasındaki tepeciğin üzerinden baktı. “Buranın arkasında mı?” diye sordum.</p>

  <p>Başını salladı.</p>

  <p>“Göremedim.”</p>

  <p>“Çok karanlık...” Alçak tepenin üzerinden ay ışığının gölgesindeki zifiri karanlığa yürüdü. Ayaklarıyla yeri nazikçe yoklayarak dikkatle tepeciğin daha yüksek olan kısmına ilerledi. Karanlığın içine çöktü ve orada gözden kayboldu. Işığın olduğu tarafta kuma oturdum. “Benden uzakta dur,” diye çıkıştı.</p>

  <p>Doğrulup geriye doğru birkaç adım attım. Gölgelerin içinde görünmez şekilde fısıldadı, “Burada kal.” Bekledim, sonra biçimli gölgeler arasında beliren elini gördüm. “Orada,” dedi, “ta ötede. Karanlıkta. Sadece... Benden uzak durmaya devam et... bana sadece ses ol.”</p>

  <p>İstediğini yaptım ve gölgelerin içinde, ondan iki metre kadar uzağa oturdum.</p>

  <p>Bana olanları anlattı. Ama gazetelerde çıkan şekliyle değil.</p>

  <p>Olay olduğunda muhtemelen on yedi yaşındaydı. O gün New York’ta, Central Park’taydı. Baharın ilk günleri için fazlasıyla ılık bir gündü ve düzleştirilmiş kahverengi bayırların yüzeyi, taşların üzerindeki sabah kırağısıyla kusursuzca uyumlu bir şekilde yeşildi. Ancak buzlanma geçmişti ve cesur, cezbedici çimenler, asfalt ve beton üzerindeki yüzlerce ayağı, üzerine basmaya kışkırtıyordu.</p>

  <p>Bu ayakların arasında onunkiler de vardı. Filizlenen toprak ayakları için güzel bir sürprizdi, tıpkı havanın ciğerleri için olduğu gibi. Yürüdükçe ayakları ona ayakkabı olmaktan çıktı, bedeninin kıyafetten fazlası olduğunu duyumsuyordu. Bir şehir insanının gözlerini yerden kaldırabilecek özel bir gündü. O da öyle yaptı.</p>

  <p>Bir anlığına, içinde kokuya, sessizliğe yer olmayan, içine hiçbir şeyin tam olarak sığmadığı ve hiçbir şeyin içini tam olarak dolduramadığı hayatından koptuğunu hissetmişti. O anda, parkın etrafındaki binaların sıra sıra dizilmiş hoşnutsuzluğu ona ulaşamazdı; içine çektiği iki, üç tertemiz nefes boyunca tüm dünyanın gerçekte bir ekrana yansıtılan görüntülere, çelik ve camdan yapılmış bu kulelerde nazikçe ilgilenilen tanrıçalara ait olması; kısacası bu dünyanın her zaman, daima bir başkasına ait olması artık önemli değildi.</p>

  <p>Böylece gözlerini yukarıya kaldırdı, uçan daire başının üzerindeydi.</p>

  <p>Güzeldi. Altından yapılmaydı, üzerinde olgunlaşmamış kırmızı üzümlerinki gibi toz görünümlü bir cila vardı. Belli belirsiz bir ses çıkarıyordu; iki sesten oluşan bir akor ve uzun başakların arasından geçen rüzgâr gibi boğuk bir ıslık. Bir kırlangıç gibi yükselip alçalarak bir o yana bir bu yana atılıyordu. Daire çizip alçalıyor, bir balık gibi çırpınarak havada süzülüyordu. Tüm bu canlılar gibiydi ancak sahip olduğu güzelliğin yanında makinelerle şekil verilmiş, işlenmiş, ölçülüp biçilmiş, parlatılmış, mükemmelleştirilmiş şeylerin güzelliğini de taşıyordu.</p>

  <p>İlk başta hiç şaşkınlık duymamıştı çünkü bu nesne daha önceden gördüğü her şeyden o kadar farklıydı ki, bir göz yanılması olmalıydı; her an, bir uçağın üzerine vuran güneş veya bir kaynak makinesinin neden olduğu kamaşmaya dönüşebilecek bir boyut, hız ve uzaklık yanılsaması olmalıydı.</p>

  <p>Bakışlarını çevirdi ve birden birçok insanın da kendisiyle aynı şeyi gördüğünü fark etti. Çevresindeki insanlar hareket etmeyi ve konuşmayı bırakmış başlarını yukarıya doğru kaldırmışlardı. Sessiz bir şaşkınlık bulutuyla çevrelenmişti ama bulutun dışında, şehrin, ağır ağır horuldayan ve hiçbir zaman soluklanmayan bu devin, günlük hayatın getirdiği gürültüsünün farkındaydı.</p>

  <p>Tekrar yukarı baktı ve en sonunda uçan dairenin ne kadar büyük ve uzakta olduğunun farkına varmaya başladı. Hayır, aslında farkına vardığı, ne kadar küçük ve ne kadar yakınında olduğuydu. Tam olarak, iki elini birleştirerek yapabileceği en büyük halka boyutundaydı ve başının üzerinde, yarım metreden bile daha az uzaklıktaydı.</p>

  <p>Sonra içini korku kapladı. Geriye çekilip kolunu kaldırdı ancak uçan daire asılı durduğu yerden kımıldamadı. Bir o yana bir bu yana epeyce eğildi, etrafında döndü, ileri geri gitti, ondan kaçıp kaçamadığını görmek için geriye, yukarıya doğru baktı. Başta onu göremedi, sonra daha yukarıya, iyice yukarıya baktı ve işte oradaydı; yakındı ve parıldıyordu, tam başının üzerinde titreşip vızıldıyordu.</p>

  <p>Dilini ısırdı.</p>

  <p>Göz ucuyla bir adamın istavroz çıkardığını gördü. <i>Beni burada başımın üzerinde bir haleyle dikilirken gördüğü için yaptı</i>, diye düşündü. Bu, şimdiye kadar başına gelen en güzel şeydi. Daha önce hiç kimse ona bakıp saygı içeren bir hareket yapmamıştı, hiçbir zaman, bir kez bile. Dehşet, panik ve hayret içindeyken bu düşüncenin ferahlatıcılığı, yalnız zamanlarda yerinden çıkarılıp hatırlanmak üzere içine yerleşti.</p>

  <p>Ancak şimdi dehşet, doruk noktasına varmıştı. Yukarıdan gözünü ayırmadan geriye çekiliyordu, gülünç bir şekilde dans ediyor gibiydi. İnsanlara çarpmış olması gerekirdi. Orada hayretle bakınan ve kafasını yukarıya çevirmiş birçok insan vardı ama hiçbirine değmemişti. Kendi etrafında döndü ve dehşet içinde bakışları ona yönelmiş, sanki gittikçe daralan bir insan çemberinin tam ortasında olduğunu fark etti. Faltaşı gibi açılmış çeşit çeşit gözden ve ön tarafta geri çekilmek, kızdan uzaklaşmak için tetikte bekleyen bir sürü bacaktan oluşmuş bir çember.</p>

  <p>Uçan dairenin yumuşak titreşimi iyice hafifledi. Yan yatıp birkaç santim alçaldı. Birisi çığlık attı ve kalabalık dört bir yana kızdan uzağa kaçtı, ne yapacağını bilemeyerek bir o yana bir bu yana koşuşturdu. Ve sonra çemberden dışarıya doğru telaşla koşan insanların oluşturduğu daha geniş çemberle, yeniden bir dinamik denge kurulmuş oldu.</p>

  <p>Uçan daire uğuldadı ve yan yattı; eğildi, eğildi...</p>

  <p>Bağırmak için ağzını açtı, dizlerinin üzerine düştü ve uçan daire onu adeta çarptı. Tam alnının önüne düştü ve oraya yapışıp kaldı. Onu havaya kaldırıyormuş gibiydi. Dizlerinin üzerinde dikeldi, ellerini uçan daireye doğru kaldırmaya çalıştı ve sonra kolları aşağıya inip arkasında kaskatı kesildi, elleri yere değmiyordu. Muhtemelen bir buçuk saniye boyunca uçan daire onu dimdik tuttu ve vücuduna kendinden geçirici bir titreme verip kızı düşürdü. Kız küt diye yere düştü. Topuk ve bileklerinin üzerine gelen kalçası, ağır ve açılıydı.</p>

  <p>Uçan daire kızın yan tarafına düştü. Bir kez küçük bir çember oluşturacak şekilde, bir kez de kendi ekseninde yuvarlandı ve birden durdu. Olduğu yerde hareketsiz, cansız ve metalik bir şekilde duruyordu, alışılmadık ve ölüydü.</p>

  <p>Kız, kafası bulanık halde yerde yattı, baharın güzel gökyüzünün gri örtülü mavisine daldı ve kafası bulanık halde düdük seslerini duydu.</p>

  <p>Ve geç gelen çığlıkları.</p>

  <p>Ve herkesin daha yakına toplanmasına yol açan “Açılın, kız hava alsın!” diye kükreyen saçma bir sesi.</p>

  <p>Ardından deri ciltli defteri ve metal düğmeleriyle mavi giyimli, iri kıyım bir adam yüzünden gökyüzünün büyük kısmı kapandı. “Sakin, tamam, burada neler oldu Tanrı aşkına?”</p>

  <p>Ve dalga dalga genişleyen gözlemler, yorumlar ve değerlendirmeler: “O nesne kızı devirdi.” “Bir adam kızı devirdi.” “O adam kızı devirdi.” “Bir adam kızı devirdi ve...” “Adamın biri güpegündüz...” “Park gittikçe...” Heyecan çok daha önemli olduğu için gerçeklik, tamamen kaybolana kadar giderek özünden uzaklaştı.</p>

  <p>Sonra, diğer herkesten daha sağlam omuzlu, insanları ite kaka yaklaşan biri. Bunun elinde de bir defter, tepesinde olaya tanıklık eden birinin gözleri, öğleden sonra baskısında “...güzel, esmer bir kadın...” yerine “esmer çekici bir kadın” yazmaya hazır, çünkü “çekici” olmak, haberlere çıkmış her kadın kurbanın olmasına izin verilen en pasaklı halidir.</p>

  <p>Parıldayan polis arması ve eğilen kırmızı surat: “Kötü yaralandın mı?” Ve kalabalığın önünden arkalara doğru yankılanarak yayılan sesler, “Kötü yaralanmış, kötü yaralanmış, ağır yaralı, kızın ağzını burnunu kırmış, güpegündüz...”</p>

  <p>Ve ince vücutlu, kararlı, kahverengi paltolu, çukur çeneli ve sakalları hafiften belirgin başka bir adam: “Hım, uçan daire, öyle mi? Tamam memur bey, ben devralıyorum.”</p>

  <p>“Peki, sen kimsin de olayı devralıyorsun?”</p>

  <p>Kahverengi, deri bir cüzdanın ani görüntüsü, arkasında çenesi neredeyse kahverengi omuza girecek kadar yakın bir surat. “FBI,” dedi surat korku ve hayranlık uyandıran bir sesle ve bu sözcük de arkalara doğru dalgalanarak yayıldı. Polis başını salladı, ardından tüm polisler topluca ibadet eder gibi. aynı anda başlarını salladılar.</p>

  <p>“Yardım çağırın ve bölgeyi temizleyin,” dedi kahverengi palto.</p>

  <p>“Tamam, efendim!” dedi polis.</p>

  <p>Kalabalık “FBI, FBI,” sözüyle uğuldadı ve kızın üzerinde gökyüzü daha çok görünür oldu.</p>

  <p>Kız doğruldu, yüzünde bir zafer ifadesi vardı. “Uçan daire benimle konuştu,” diye şakıdı.</p>

  <p>“Çeneni kapa,” dedi kahverengi palto. “Sonra bol bol konuşma fırsatın olacak.”</p>

  <p>“Evet, bence de,” dedi polis. “Aman yarabbi, bu kalabalık komünist kaynıyor olabilir.”</p>

  <p>“Sen de çeneni kapa,” dedi kahverengi palto.</p>

  <p>Kalabalıktan biri, başka birine kızı bir komünistin dövdüğünü söylerken, bir başkası kızın komünist olduğu için dövüldüğünü söylüyordu.</p>

  <p>Kız ayağa kalkmaya çalıştı, ancak tedirgin eller onu zorla geri oturttu. O zamana kadar olay yerine otuz polis gelmişti.</p>

  <p>“Yürüyebilirim,” dedi kız.</p>

  <p>“Acele etme, dur bakalım,” dediler.</p>

  <p>Kızın yanına bir sedye koydular ve sedyenin üzerine oturtup üzerine bir battaniye örttüler.</p>

  <p>Kız, kendisini kalabalığın içinden taşırlarken, “Yürüyebilirim,” dedi.</p>

  <p>Bir kadının beti benzi attı ve “Aman yarabbi, ne korkunç,” diye inleyerek oradan uzaklaştı.</p>

  <p>Yuvarlak gözlü ufak tefek bir adam, kıza bir süre gözlerini dikti ve tekrar tekrar diliyle dudaklarını ıslattı.</p>

  <p>Ambulans. Kızı içeri soktular. Kahverengi palto çoktan oradaydı.</p>

  <p>Çok temiz elleri olan beyaz montlu bir adam: “Olay nasıl gerçekleşti hanımefendi?” diye sordu.</p>

  <p>“Soru yok,” dedi kahverengi palto. “Güvenlik.”</p>

  <p>Hastane.</p>

  <p>Kız, “İşe geri dönmem lazım,” dedi.</p>

  <p>“Kıyafetlerini çıkar,” dediler.</p>

  <p>Hayatında ilk defa o zaman kendine ait bir yatak odası oldu. Kapı her açıldığında dışarıda duran bir polis görüyordu. Kapı, askerlere kibar davranan sivilleri ve birtakım sivillere daha da kibar davranan askerleri içeri almak için sıkça açılıyordu. Kız, tüm bu insanların ne yaptığını ya da ne istediğini bilmiyordu. Her gün kıza beş yüz bin tane soru sordular. Belli ki, hiçbir zaman birbirleriyle konuşmuyorlardı, çünkü her biri kıza aynı soruyu tekrar tekrar soruyordu.</p>

  <p>“Adın ne?”</p>

  <p>“Kaç yaşındasın?”</p>

  <p>“Kaç yılında doğdun?”</p>

  <p>“Adın ne?”</p>

  <p>Bazı zamanlar sorularıyla kızı garip şeyleri hatırlamaya zorluyorlardı.</p>

  <p>“Şimdi amcana gelelim. Orta Avrupalı bir kadınla evli, değil mi? Orta Avrupa’nın neresinden?”</p>

  <p>“Hangi kulüp veya hayır derneğine üyesin? Peki, gelelim Altmış üçüncü Cadde’deki Rinkeydinks çetesine. Olayın arkasındaki <i>asıl</i> isim kimdi?”</p>

  <p>Ama hepsinin tekrar tekrar sorduğu şuydu: “Uçan dairenin seninle konuştuğunu söylerken ne demek istedin?”</p>

  <p>Ve kız, “Benimle konuştu,” diyordu.</p>

  <p>Onlar da, “Peki ne dedi?” diye soruyordu.</p>

  <p>Kız hiçbir şey söylemeden kafasını sallıyordu.</p>

  <p>İçlerinden birçok bağıran olurdu ve öte yandan nazik olan birçoğu da vardı. Daha önce kimse kıza karşı böyle nazik davranmamıştı, ancak kız, kısa zamanda kimsenin <i>kendisine</i> nazik davranmadığını anladı. Sadece ansızın, malum soruyu savurabilmek için onu rahatlatmaya, ona başka şeyler düşündürmeye çalışıyorlardı. “Benimle konuştu derken neyi kastediyorsun?”</p>

  <p>Kısa süre içerisinde, bulunduğu bu yer annesinin evinden, okuldan veya herhangi başka bir yerden farksız olmuştu; kız ağzını bıçak açmadan oturup insanların bağırmalarını izlerdi. Bir keresinde gözlerine bir lamba tutup onu sert bir sandalyeye oturttular ve susamasını beklediler. Kızın evinde yatak odası kapısının üzerinde küçük bir pencere vardı ve annesi eskiden korkmasın diye bu pencerenin içinden parıldayarak odasına giren mutfak ışığını gece boyunca hep açık bırakırdı. Bu yüzden ışıktan hiç mi hiç rahatsız olmadı.</p>

  <p>Kızı hastaneden çıkarıp hapishane hücresine attılar. Bu durum bazı açılardan iyiydi. Yemek vardı. Yatak da fena değildi. Camdan bahçede egzersiz yapan bir sürü kadını görebiliyordu. Kıza, diğer kadınların hepsinin çok daha sert yatakları olduğu izah edilmişti.</p>

  <p>“Biliyorsun, sen çok önemli bir genç hanımsın.”</p>

  <p>Bunu söylemeleri başta hoş geliyordu, ancak her zamanki gibi gerçekte bunu kastetmedikleri ortaya çıktı. Kızı sürekli ikna etmeye çalıştılar. Bir keresinde uçan daireyi yanına getirdiler. Üzerinde asma kilit olan büyük tahta bir sandığın içinde pimli bir kilitle kapatılmış çelik bir kutunun içindeydi. Uçan daire bir kilo bile gelmiyordu fakat içine konulduğu sandıkla birlikte taşımak için iki adam ve onları gözetlemek için de dört silahlı adam gerekmişti.</p>

  <p>Birkaç asker uçan daireyi kafasının üstünde tutarken, kıza tüm olan bitenin olduğu gibi canlandırmasını yaptırdılar. Aynı değildi. Uçan daireden birçok küçük parça almışlardı ve dahası, o cansız gri renkteydi. Kıza bunun hakkında herhangi bir şey bilip bilmediğini sordular ve kız sadece bir kereliğine cevap verdi.</p>

  <p>“O artık boş.”</p>

  <p>Konuştuğu tek kişi, kendisiyle ilk defa yalnız kaldığında ona “Dinle, bence sana karşı davranışları çok kötü. Şimdi şunu anlamanı istiyorum: Yapmam gereken bir iş var. İşim, uçan dairenin sana söylediği şeyi <i>neden</i> kimseye söylemediğini bulmak. Onun sana ne dediğini bilmek istemiyorum ve sana hiçbir zaman bunu sormayacağım. Bana söylemeni bile istemiyorum. Sadece bunu neden bir sır olarak sakladığını öğrenmek istiyorum,” diyen göbekli, ufak tefek bir adamdı.</p>

  <p>Nedenini öğrenmeye çalışırken saatlerce konuştukları şey, zatürreye yakalanmak, kızın ikinci sınıftayken yaptığı ve annesinin yangın merdivenine attığı saksı, sınıfta kalmak ve iki elle tuttuğu şarap bardağının üzerinden bir adamı dikizlemekle ilgili bir rüyası oldu.</p>

  <p>Ve bir gün kız, neden uçan daire hakkında konuşmadığını aklına geldiği gibi anlattı: “Çünkü o <i>benimle</i> konuştu ve bu kimseyi ilgilendirmiyor.”</p>

  <p>Adama olayın olduğu gün istavroz çıkaran adamı bile anlattı. Hatırlayabildiği tek farklı şey oydu.</p>

  <p>İyi bir adamdı. Kızı mahkeme hakkında uyaran da o oldu. “Bunu sana söylememem lazım ama dört başı mamur bir dava sunacaklar sana. Yargıç, jüri ve diğer şeyler. Ne söylemek istiyorsan sadece onu söyle, anladın mı? Ne eksik, ne fazla. Ve seni sinirlendirmelerine izin verme. Bazı şeyleri kendine saklamaya hakkın var.”</p>

  <p>Ayağa kalktı, bir küfür etti ve gitti.</p>

  <p>Önce bir adam geldi ve dünyanın, uzaydan gelen bizden çok daha zeki ve güçlü varlıklar tarafından saldırıya uğrayabileceği, kızın da dünyayı savunmada işe yarayacak bir çözüm yolunu elinde tutuyor olabileceği hakkında uzunca konuştu. Bu yüzden tüm dünyaya karşı sorumluydu. Ve dünya saldırıya uğramasa bile, kendisinin bu ülkeye diğer ülkeler karşısında nasıl bir avantaj sağlayabileceğini bir düşünmeliydi. Sonra adam, kızın suratına doğru parmağını salladı ve kızın bu yaptığının, ülkesinin düşmanları <i>lehine</i> çalışmak olduğunu söyledi. Ve anlaşıldı ki, bu adam, kızı mahkemede savunacak kişiydi.</p>

  <p>Jüri, kızı mahkemeye hakaretten suçlu buldu ve yargıç, kıza verebileceği cezaların uzun bir listesini ezberden okudu. Bu cezalardan birini verdi, sonra da cezayı askıya aldı. Kızı birkaç gün daha hapishanede tuttular ve güzel bir günde salıverdiler.</p>

  <p>İlk başta her şey mükemmeldi. Bir restoranda iş ve möbleli bir oda buldu. Gazetelere çok fazla çıktığı için annesi eve dönmesini istememişti. Annesi çoğu zaman sarhoş gezerdi ve bazen mahallenin altını üstüne getirirdi, ancak yine de, saygınlık konusunda oldukça hususi görüşleri vardı ve casusluk sebebiyle sürekli gazetelere çıkmak, onun saygınlık görüşüne uymuyordu. Bu yüzden girişteki posta kutusuna kızlık soyadını yazdı ve kızına artık o evde yaşamasını istemediğini söyledi.</p>

  <p>Kız restoranda kendisine çıkma teklifi eden bir adamla tanıştı. İlk kez. Kırmızı ayakkabılarına uysun diye aldığı kırmızı bir el çantası için tüm parasını harcadı. Aynı tonda değillerdi ama yine de kırmızıydılar. Sinemaya gittiler ve ardından adam kızı öpmeye ya da başka bir şeye kalkışmadı; sadece uçan dairenin kıza ne dediğini öğrenmeye çalıştı. Kız eve gitti ve bütün gece ağladı.</p>

  <p>Sonraki seferde, restorandaki bir bölmeye oturup konuşan bir grup adam, kız her geçtiğinde susup gözlerini ona diktiler. Müdürle konuştular. Müdür kıza gelip onların devlet adına çalışan elektronik mühendisleri olduğunu ve kız etraftayken konuşmaktan korktuklarını söyledi. Kız bir tür casus falan değil miydi? Ve böylece kovuldu.</p>

  <p>Bir keresinde kendi adını ucuz bir lokantadaki müzik kutusunda gördü. Beş sent attı ve adının olduğu şarkının numarasına bastı. Şarkı baştan sona “Bir gün uçan daire gökten indi, ona yepyeni bir yol gösterdi, ne olduğunu söylemem sana, ama aldı götürdü beni bu dünyadan uzaklara,” diye gidiyordu. Kız şarkıyı dinlerken, biri kızı tanıdı ve ona adıyla seslendi. Üç arkadaşıyla birlikte kızı eve kadar takip etti ve kız, kapıyı kilitleyip arkasına eşyalarını koymak zorunda kaldı.</p>

  <p>Bazen üst üste aylarca sorunsuz geçerdi ve sonra biri gelip çıkma teklifi ederdi. Beş akşamın üçünde, kız ve çıktığı kişi takip edildi. Bir keresinde çıktığı adam, peşlerine takılan adamı tutukladı. İki keresinde, peşlerine takılan adam, kızın çıktığı adamı tutukladı. Her defasında, kızın çıktığı kişi uçan daire hakkında bilgi almaya çalıştı. Bazen biriyle çıkar ve gerçek bir randevuymuş gibi davranmaya çalışırdı, ancak bu konuda pek de iyi değildi.</p>

  <p>Bu yüzden deniz kenarına taşınıp ofis ve mağazalarda gece temizliği işi buldu. Temizleyecek pek bir şey yoktu. Ancak bu, gazetelerden yüzünü hatırlayacak çok insan olmadığı anlamına geliyordu. Kurulmuş saat gibi, her on sekiz ayda bir gazetecinin teki, bir dergide veya pazar ekinde her şeyi tekrar sil baştan anlatırdı. Biri ne zaman bir dağda araba farı veya hava gözlem balonunda ışık görse, bu her zaman bir uçan daire olurdu ve her seferinde sır vermek isteyen uçan daire hakkında bayat espriler yapılırdı. Takip eden iki ya da üç hafta boyunca kız, gündüz vakti sokaklardan uzak dururdu.</p>

  <p>Bir keresinde bunun üstesinden geldiğini düşündü. İnsanlar kendisini istemiyordu, o da kitap okumaya başladı. Çoğunun, aslında her şeye sahip olan güzel insanlar hakkındaki filmlere benzediğini fark edene kadar romanlar bir süreliğine iyi gitti. Hayvanlar, ağaçlar hakkında bir şeyler öğrendi. Tel örgüye yakalanmış küçük, gürültücü bir sincap tarafından ısırıldı. Hayvanlar onu istemiyordu. Ağaçların umuru değildi.</p>

  <p>Sonra şişe fikri aklına geldi. Bulabildiği tüm şişeleri aldı ve şişelerin içine bir şeyler yazdığı kâğıtlar tıktı. Kumsallar boyunca yürüyüp şişeleri fırlatabildiği kadar uzağa fırlatırdı. Eğer doğru kişi şişelerden birini bulursa, şişenin o kişiye bu dünyada yardımı dokunabilecek yegâne şeyi vereceğini biliyordu. Tam üç yıl boyunca şişeler onun hayata tutunmasını sağladı. Herkesin, kendine ait sakladığı küçük bir sırrı olmalı.</p>

  <p>Ve en sonunda artık bunun işe yaramadığı bir zaman geldi. <i>Belki</i> gerçekte var olabilecek birine yardım etmeye çalışabilirsiniz, ancak kısa bir süre sonra artık öyle biri varmış gibi davranamazsınız. Hepsi bu. Son.</p>

  <p>Anlatması bitince, “Üşüdün mü?” diye sordum.</p>

  <p>Köpüren dalgalar daha sakin, gölgeler daha uzundu.</p>

  <p>“Hayır,” diye cevap verdi kız gölgelerin arasından. Aniden, “Kıyafetlerim üzerimde değilken beni gördüğün için mi sana kızdığımı sandın?” dedi.</p>

  <p>“Neden kızmayasın?”</p>

  <p>“Aslında umursamıyorum, biliyorsun değil mi? Beni bir balo kıyafeti veya bir işçi tulumunun içinde bile... görmeni istemezdim. Vücudumu, bu enkazı örtemezsin. Yine de görünür; her şekilde belli olur. Ben sadece beni görmeni istemedim. Hiç.”</p>

  <p>“Sadece benim mi yoksa kimsenin mi?”</p>

  <p>Tereddüt etti. “Senin.”</p>

  <p>Ayağa kalktım, gerindim ve düşünerek biraz yürüdüm. “FBI o şişeleri atmanı engellemeye çalışmadı mı?”</p>

  <p>“Tabii ki çalıştı. Şişeleri toplamak için insanların ödediği vergilerin ne kadarını harcadılar bilmiyorum bile. Hâlâ arada bir kontrol ediyorlar, ama artık sıkılmaya başladılar. Şişelerde yazan her şey aynı.” Güldü. Gülebildiğini bilmiyordum.</p>

  <p>“Komik olan ne?”</p>

  <p>“Her şey. Yargıçlar, gardiyanlar, müzik kutularına para atanlar; insanlar. Biliyor musun, tüm olan biteni en başında onlara anlatsaydım da hiçbir şey değişmezdi.”</p>

  <p>“Değişmez miydi?”</p>

  <p>“Hayır. Bana inanmazlardı. İstedikleri şey yeni bir silahtı. Üstün bir ırktan üstün bir silah; fırsatını bulurlarsa üstün ırkın canına okuyacak, bulamazlarsa da kendi ırkımızın canına okuyacak bir silah. Bütün o üstün zekâlılar,” nefes aldı ve hor görmekten çok hayretle devam etti, “bütün o saçmalık. ‘Üstün ırk’ varsa ‘üstün bilim’ de vardır diye düşünüyorlar. Üstün ırkın üstün duygularının; mesela üstün mizah anlayışı ya da belki üstün açlığı olabileceğini hayal edemiyorlar.” Duraksadı. “Artık uçan dairenin bana ne söylediğini sorma zamanı gelmedi mi?”</p>

  <p>“Ben sana söyleyeyim,” dedim bir anda.</p>

  <p>“<i>Bazı yaşayan ruhların içinde</i></p>

  <p><i>Dile getirilemez bir yalnızlık vardır,</i></p>

  <p><i>O kadar büyük ki paylaşılmalı</i></p>

  <p><i>Diğer canlıların paylaştığı yoldaşlık gibi</i></p>

  <p><i>Benimki böyle bir yalnızlık; bu yüzden bil ki,</i></p>

  <p><i>Bu uçsuz bucaksızlığın içinde</i></p>

  <p><i>Senden daha yalnız biri var.</i>”</p>

  <p>“Aman Tanrı’m,” dedi içten bir şekilde ve ağlamaya başladı. “Kime yazılmış?”</p>

  <p class="p19">“<i>En yalnız olana...</i>”</p>

  <p>“Nasıl bilebildin?” diye fısıldadı.</p>

  <p>“Şişelerin içine koyduğun kâğıtta bu yazıyordu, değil mi?”</p>

  <p>“Evet,” dedi kız. “Artık her şey çok fazla geldiğinde, hiç kimse umursamayınca, hiç kimse umursamadığında... denize bir şişe atarsın ve yalnızlığının bir parçası denize karışır. Oturup birinin bir yerde şişeyi bulduğunu... ve onun ilk kez, hayattaki en kötü şeyi birinin anlayabileceğini gördüğünü düşünürsün.”</p>

  <p>Ay batıyordu, köpüren deniz sakinleşmişti. Yukarıya, uzaktaki yıldızlara baktık. “Yalnızlığın nasıl bir şey olduğunu bilmiyoruz. İnsanlar, uçan dairenin bir uçan daire olduğunu sandı, ama öyle değildi. O, içinde not bulunan bir şişeydi. Aşması gereken daha büyük bir okyanus vardı, uzayın tümü. Ve birine rastlama ihtimali pek yoktu. Yalnızlık mı? Yalnızlığı bilmiyoruz,” dedi.</p>

  <p>Cesaretimi toparladığımda ona neden kendini öldürmeye çalıştığını sordum.</p>

  <p>“Yeterince şey öğrendim,” dedi, “uçan dairenin bana söylediğinden. İstediğim şey... borcumu ödemekti. Yardım edilebilecek kadar kötüydüm; yardım edebilecek kadar iyi olduğumu bilmek zorundaydım. Beni kimse istemiyor mu? Sorun değil. Ama bana hiç kimsenin, nerede olursa olsun, yardımımı istemediğini söyleme. Buna dayanamam.”</p>

  <p>Derin bir nefes aldım. “Şişelerinden birini iki yıl önce buldum. O zamandan beri seni arıyorum. Gelgit haritası, akıntı tabloları, haritalar... oradan oraya geziniyorum. Bu civarlarda bazılarının sen ve şişeler hakkında konuştuğunu duydum. Biri bunu yapmayı bıraktığını, geceleri kum tepeciklerinin etrafında dolaşmaya başladığını söyledi. Nedenini biliyordum. Tüm yolu koşarak geldim.”</p>

  <p>Şimdi bir kez daha nefes almam gerekti. “Ayaklarım eğri. Düzgünce düşünüyorum ancak kelimeler, aklımdan geçtiği gibi ağzımdan çıkmıyor. Böyle bir burnum var. Hayatımda bir kadın olmadı. Yüzüme bakmak zorunda kalacağı yerlerde insanlar beni işe almadı. Sen güzelsin,” dedim. “Sen çok güzelsin.”</p>

  <p>Hiçbir şey söylemedi, ama sanki ondan bir ışık geliyordu; ne yaptığını bilen ayın yayabileceğinden çok daha fazla ışık ve çok daha az gölge. Bunun ifade ettiği pek çok şeyden biri, yeterince uzun süre, yeterince yalnız kalmışlar için yalnızlığın bile bir sonu olduğuydu.</p>

  <p class="p20">Çeviren: Pınar Uysal</p>
</body>
</html>