<html xmlns="http://www.w3.org/1999/xhtml">
	<head>
		<title>26_Terzi_Sincaplar-3</title>
		<link href="css/26_Terzi_Sincaplar.css" rel="stylesheet" type="text/css"/>
	</head>
	<body id="x26_Terzi_Sincaplar" xml:lang="tr-TR">
		<div>
			<p class="BASLIK01" id="toc_marker-3">EN UZUN AĞAÇ</p>
			<p class="govde-metin">	</p>
			<p class="govde-metin">	Evvel zaman içinde, yemyeşil bir ormanın kenarında iki komşu  köy varmış.</p>
			<p class="govde-metin">	Bu köylerden birindeki insanlar odunculukla geçinirmiş. Diğer köy halkı hayvancılık yaparmış. Köylerin kendilerine ait ormanları varmış. Bir köy diğer köyün ormanından ağaç kesmezmiş. Hayvancılıkla geçinen köyün ormanındaki ağaçlar çok büyükmüş. Çünkü ormandan hiç ağaç kesmezlermiş. Diğer köyün halkı da odunculukla geçindiği için günden güne ormanları azalıyormuş. Ama kestikleri ağaçların yerine yeni fidan dikmezlermiş.</p>
			<p class="govde-metin">	Hayvancılıkla geçinen köyün ormanında bir ağaç varmış ki başı göklere değermiş.  Ağacın adı da bu yüzden uzun ağaçmış.</p>
			<div class="Object-Style-1-copy frame-4">
				<img alt="03-En%20Uzun%20Agac_01.tif" class="frame-3" src="image/03-En%20Uzun%20Agac_01_fmt.jpeg"/>
			</div>
			<p class="govde-metin"> </p>
			<p class="govde-metin">	Bu iki köyde yaşayan insanlar hayatlarından memnunmuş. Herkes birbiriyle iyi geçinir, kimse kalp kırmazmış.</p>
			<p class="govde-metin">	Gel zaman git zaman, oduncu köyün ormanı iyice azalmış. Köyün yaşlıları:</p>
			<p class="govde-metin">	– Böyle yapmayın, kestiğiniz ağaçların yerine yenilerini dikin, demişler ama dinleyen kim! Zamanla oduncu köyde geçim sıkıntısı başlamış. Onlar da diğer köyün ormanından ağaç kesip satmayı düşünmüşler.</p>
			<p class="govde-metin">	Komşu köyün ormanından ağaç kesmeye başlamışlar. Ağaçların kesilmeye başlamasıyla insanlar arasında huzursuzluklar da başlamış. Birbirini hiç üzmeyen insanlar, kavga eder hâle gelmiş. </p>
			<div class="Object-Style-1-copy frame-4">
				<img alt="03-En%20Uzun%20Agac_03.tif" class="frame-3" src="image/03-En%20Uzun%20Agac_03_fmt.jpeg"/>
			</div>
			<p class="govde-metin"> </p>
			<p class="govde-metin">	Bir gün oduncu köyden bazı insanların aklına kötü bir fikir gelmiş. Uzun ağacı gizlice kesip satmayı düşünmüşler. Bu kötü adamlar kırk kişiymiş. “Bu ağacı kesip satarsak hepimiz zengin oluruz.” diye düşünmüşler. “İki gece sonra, tam gece yarısı hep beraber uzun ağacın yanında buluşalım.” diye kararlaştırmışlar.</p>
			<div class="Object-Style-1-copy frame-4">
				<img alt="03-En%20Uzun%20Agac_04.tif" class="frame-3" src="image/03-En%20Uzun%20Agac_04_fmt.jpeg"/>
			</div>
			<p class="govde-metin"> </p>
			<p class="govde-metin">	İki gece sonra, tam gece yarısı uzun ağacın yanına gelmişler. Baltaları ellerine almışlar. Tam ağacı kesmeye başlayacakları sırada garip şeyler olmaya başlamış. Ormandaki ağaçlar her göz açıp kapayışta bir bir  kayboluyormuş. Ortalıkta uzun ağaçtan başka ağaç  kalmamış. </p>
			<p class="govde-metin">	Kırk kişinin şaşkınlıktan eli ayağına dolaşmış. Bazıları:</p>
			<p class="govde-metin">	– Kaçalım buradan, burada garip şeyler oluyor, demiş. Bazıları:</p>
			<p class="govde-metin">	– Bırakın diğer ağaçları, biz zaten bunu kesmeye gelmiştik. Haydi, alın baltalarınızı ellerinize. Bu iş bitince zengin olacağız, zengin, demişler.</p>
			<p class="govde-metin">	Sonunda çabucak uzun ağacı kesip götürmeye karar vermişler. Tekrar ağacın etrafına dizilmişler, herkes sırayla ağaca baltasını sallayacakmış. Böylece kocaman ağacı yorulmadan keseceklermiş.</p>
			<p class="govde-metin">	Fakat başlarına geleceklerden habersiz, ağacı kesmeye başlamışlar. İşte tam bu sırada ne olduysa olmuş. Ağaca kim balta vursa hemen onun arkasına bir aslan gelivermiş. Ama karanlıktan dolayı aslanları görememişler. Gariplikler bununla da bitmemiş. Ağaçta, kestikleri yer hemen kapanıyormuş. Böylece sabaha kadar uğraşmışlar ama ağaçta bir çentik bile oluşmamış.</p>
			<div class="Object-Style-1-copy frame-4">
				<img alt="03-En%20Uzun%20Agac_05.tif" class="frame-3" src="image/03-En%20Uzun%20Agac_05_fmt.jpeg"/>
			</div>
			<p class="govde-metin"> </p>
			<p class="govde-metin">	Sabaha karşı evlerine geri dönmeye karar verdiklerinde arkalarında duran aslanları görmüşler. Kırk kişinin kırkı da korkudan bayılmış. Aslanlar onları sürükleyerek ormanın dışına götürmüş. Bu kırk adam, ayıldığında ormandaki tüm ağaçların yerli yerinde olduğunu görmüşler. Ne yaşadıklarından bir şey anlamışlar ne de korkularından bir daha ormana gidebilmişler.</p>
			<div class="Object-Style-1-copy frame-4">
				<img alt="03-En%20Uzun%20Agac_06.tif" class="frame-3" src="image/03-En%20Uzun%20Agac_06_fmt.jpeg"/>
			</div>
			<p class="govde-metin"> </p>
			<p class="govde-metin">	O gece, kırk kişi uzun ağaca balta vurdukça gökten yıldız kaymış. Köyün yaşlılarından biri, gece, yıldızların kaydığını görmüş. Yıllar önce de böyle şeyler olduğunu hatırlayarak çok üzülmüş. Ormanın ve uzun ağacın sırrını bu ihtiyardan başka bilen kimse yokmuş.</p>
			<div class="Object-Style-1-copy frame-4">
				<img alt="03-En%20Uzun%20Agac_07.tif" class="frame-3" src="image/03-En%20Uzun%20Agac_07_fmt.jpeg"/>
			</div>
			<p class="govde-metin"> </p>
			<p class="govde-metin">	Yaşlı adamın üç oğlu varmış. O sabah en küçük oğlunu yanına alarak ormana gitmiş: </p>
			<p class="govde-metin">	– Gözümün nuru oğul. Sana anlatacaklarımı kimselere söyleme. Ta ki ne zaman çok yaşlanırsın o zaman en güvendiğin birine söylersin, demiş. Genç, babasının neler anlatacağını merakla beklemiş. Derken ormana gelmişler ve ihtiyar:</p>
			<p class="govde-metin">	– Bak oğul, biz bu ormandan hiç ağaç kesmeyiz. Bu ormandaki ağaçlar gece yarısı iyilik meleğine dönüşerek dürüst insanların evlerine sevgi dağıtırlar. Bundan dolayı bizim köyümüzde hiç kavga olmaz. </p>
			<div class="Object-Style-1-copy frame-4">
				<img alt="03-En%20Uzun%20Agac_08.tif" class="frame-3" src="image/03-En%20Uzun%20Agac_08_fmt.jpeg"/>
			</div>
			<p class="govde-metin"> </p>
			<p class="govde-metin">	Bu ağaçların başkanı da şu uzun ağaçtır. Eğer uzun ağacı kesmeye kalkarsan seni aslan kovalar. Geceleyin de yıldız kayar. Hem zaten kesmeye çalışsan da kesemezsin, demiş.</p>
			<p class="govde-metin">	Babasının anlattıkları karşısında oğlunun ağzı bir karış açık kalmış. Hayretinden gözleri kocaman olmuş. Yaşlı baba konuşmaya devam etmiş:</p>
			<p class="govde-metin">	– Eğer birileri ağacı kesmeye çalışırsa iyilik meleği ormandan gider. Artık o insanların, çevreye sevgiyle bakması zorlaşır. Dün gece de gökten kırk yıldız kaydı, demiş.		</p>
			<div class="Object-Style-1-copy frame-4">
				<img alt="03-En%20Uzun%20Agac_09.tif" class="frame-3" src="image/03-En%20Uzun%20Agac_09_fmt.jpeg"/>
			</div>
			<p class="govde-metin"> </p>
			<p class="govde-metin">	– Demek ki babacığım, dün gece kırk kişi uzun ağacı kesmeye çalıştı, öyle mi? </p>
			<p class="govde-metin">	– Evet, ne yazık ki öyle.</p>
			<p class="govde-metin">	İhtiyar ve oğlu, şaşkın bir şekilde evlerine geri dönmüşler. O günden sonra ormandan ağaç kesmeye kimse cesaret edememiş. Kırk kötü adam yaptıklarından çok pişman olup kendilerinden utanmışlar. Aradan beş yaz, beş kış geçmiş. Orman eski hâline dönmüş. İnsanlar barış ve mutluluk içinde yaşamaya devam etmişler.</p>
			<p class="govde-metin"> </p>
			<p class="govde-metin"> </p>
			<p class="govde-metin"> </p>
			<p class="govde-metin"> </p>
			<p class="govde-metin"> </p>
			<div class="frame-4">
				<img alt="26_Terzi_Sincaplar_KAPAK-a.jpg" class="frame-6" src="image/26_Terzi_Sincaplar_KAP_fmt.jpeg"/>
			</div>
			<p class="govde-metin"> </p>
		</div>
	</body>
</html>