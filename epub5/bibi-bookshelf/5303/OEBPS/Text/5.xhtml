<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="UTF-8" name="charset"/>
  <title></title>
  <link href="../Styles/main.css" type="text/css" rel="stylesheet"/>
  <link href="../Styles/sgc_styles.css" rel="stylesheet" type="text/css"/>
</head>

<body>
  <h1 class="title">BEŞ</h1>

  <p>Önce, gök gürlemesini andıran bir patlama oldu. Yer hafifçe sarsıldı, sonra bir makineli tüfeğin yaylım ateşini duyduk: <i>tat-a-tat-a-ta</i>. "Baba!" diye haykırdı Hasan. Hemen ayağa fırladık, koşarak oturma odasından çıktık. Ali'yi holde deli gibi topallarken bulduk.</p>

  <p>"Baba! Neydi o ses?" diye çığırdı Hasan, ellerini babasına doğru uzatarak. Ali kollarıyla ikimizi de sardı. Beyaz bir ışık çaktı, gökyüzüne gümüş rengi bir parıltı verdi. Bir kez daha çaktı, onu bir mitralyözün hızlı, kesik takırtısı izledi.</p>

  <p>"Ördek avlıyorlar," dedi Ali, boğuk bir sesle. "Ördekler gece avlanır, biliyorsunuz. Korkmayın."</p>

  <p>Uzaktan uzağa bir canavar düdüğü duyuldu. Bir yerlerde bir cam kırıldı, biri bağırdı. Sokaktan insan sesleri geliyordu; yataklarından fırlamışlardı, büyük bir olasılıkla hâlâ pijamalıydılar; saç baş dağınık, gözler şiş. Hasan ağlıyordu. Ali onu kendine çekti, şefkatle kucakladı. Daha sonra kendime, Hasan'ı kıskanmadığımı söyledim. Hem de hiç.</p>

  <p>Sabahın ilk saatlerine kadar öyle, sarmaş dolaş kaldık. Silah sesleri, patlamalar bir saatten de az sürdü, ama ödümüzü koparmıştı, çünkü o güne kadar hiç silah sesi duymamıştık. O sıralarda bu tür sesler bize yabancıydı. Bombaların, makineli tüfeklerin sesiyle büyüyen Afgan çocukların kuşağı henüz doğmamıştı. Yemek salonunda birbirimize sokulduk, güneşin doğmasını bekledik; hiçbirimiz, bir yaşam tarzının sona erdiğinin farkında değildik. Bizim <i>yaşam</i> tarzımızın. Henüz sona ermemişti belki, ama sonun başlangıcıydı. Sonu, yani <i>resmi</i> sonu, önce Nisan 1978'de komünistlerin darbesiyle, sonra da Aralık 1979'da, Rus tankları Hasan'la oyun oynadığımız sokaklara girdiği, tanıdığım Afganistan'ı öldürdüğü ve hâlâ sürüp giden kanlı dönemi başlattığı gün geldi.</p>

  <p>Gün ağarmak üzereyken, Baba'nın arabasının sesini duyduk. Arabanın kapısı çarpılarak kapandı, koşan ayaklar basamakları dövdü. Sonra babam eşikte göründü; yüzünde bir şey vardı. Hemen tanıyamadığım, çünkü daha önce hiç görmediğim bir şey: korku. "Emir! Hasan!" diye bağırarak, kolları ardına kadar açık, bize doğru koştu. "Bütün yolları kesmişler, telefon da çalışmıyor. Delirecektim!"</p>

  <p>Bizi kollarına aldı. Bir an, kısacık bir an, o gece olanlara -artık ne olduysa- sevindim.</p>

  <p>Ördek filan avlamıyorlardı, elbette. Aslında o gece, 17 Temmuz 1973 gecesi, pek bir şey vurulmamıştı. Kâbil ertesi sabah uyandığında, monarşinin tarih olduğunu gördü. Kral, Zahir Şah yurtdışında, İtalya'daydı. Onun yokluğunda, kuzeni Davut Han kralın kırk yıllık saltanatına kansız bir darbeyle son vermişti.</p>

  <p>Hasan'la birlikte ertesi sabah babamın çalışma odasının önüne çömeldiğimizi anımsıyorum; içeride Baba'yla Rahim Han çaylarını yudumluyor, Kâbil Radyosu'ndaki darbe haberlerini dinliyordu.</p>

  <p>"Emir Ağa?" diye fısıldadı Hasan.</p>

  <p>"Ne?"</p>

  <p>"Cumhuriyet ne demek?"</p>

  <p>Omuz silktim. "Bilmiyorum." Baba'nın radyosunda, 'cumhuriyet' sözcüğünü yineleyip duruyorlardı.</p>

  <p>"Emir Ağa?"</p>

  <p>"Evet?"</p>

  <p>"Cumhuriyet demek, babamla ben gitmek zorundayız mı demek?"</p>

  <p>"Sanmıyorum," diye fısıldadım.</p>

  <p>Hasan biraz düşündü. "Emir Ağa?"</p>

  <p>"Ne?"</p>

  <p>"Babamla beni buradan göndermelerini istemiyorum."</p>

  <p>Gülümsedim. "<i>Bas</i>, seni eşek. Sizi gönderen yok."</p>

  <p>"Emir Ağa?"</p>

  <p>"Evet?"</p>

  <p>"Gidip ağacımıza tırmanalım mı?"</p>

  <p>Gülümsemem genişledi. Hasan'ın bir başka huyu da buydu: Her zaman, en doğru şeyi söylemeyi bilirdi - radyo haberleri gerçekten sıkıcı bir hal almıştı. Hasan giyinmek için kulübesine gitti, ben de bir kitap kapmak için üst kata koştum. Sonra mutfağa gittim, ceplerime çamfıstığı doldurdum; dışarıya çıktığımda Hasan beni bekliyordu. Bahçe kapısından fırladık.</p>

  <p>Sokağın karşı tarafına geçmiş, tepemize giden boş, toprak patikada ilerlemeye başlamıştık ki, birden Hasan'ın sırtına bir taş çarptı. Arkamızı döndük; yüreğim sıkışıverdi. Assef'le iki arkadaşı -Veli'yle Kemal- bize doğru geliyordu.</p>

  <p>Assef'in babası pilot Mahmut, babamın arkadaşıydı. Bizim evin güneyinde, birkaç sokak ileride oturuyorlardı - hurma ağaçlarıyla dolu, yüksek duvarlı, şık bir evde. Kâbil'in Vezir Ekber Han semtinde yaşayan bir çocuksan, mutlaka Assef'i ve o ünlü, paslanmaz çelikten muştasını tanırdın; tadına bizzat bakmadıysan, şanslı sayılırdın. Alman bir anneyle Afgan bir babadan doğan, sarışın, mavi gözlü Assef bütün çocuklardan uzundu. Zalimlik alanındaki hak edilmiş ünü onu sokakların bir numarası yapmıştı. Sözünden dışarıya çıkmayan arkadaşları, onu hoşnut etmek için yarışan maiyetiyle birlikte, mahallede bir Han gibi dolaşırdı. Sözü kanundu; hukuk eğitimine ihtiyacı olanlar için, o çelik muşta en iyi eğitim aracıydı. Bir keresinde o muştayı Karteh-Çar Bölgesi'nden bir çocuğa karşı kullandığını görmüştüm. Assef'in, pek de sağlıklı sayılamayacak bir parıltıyla dolan mavi gözlerinin nasıl kısıldığını, yüzünün gerilişini, o zavallı çocuğu bayıltıncaya kadar yumruklarken nasıl <i>sırıttığını</i> asla unutmayacağım. Vezir Ekber Hanlı bazı çocuklar ona Assef Goşkor adını takmıştı: Kulak Yiyen Assef. Yüzüne karşı söylemeye kimse cesaret edemezdi elbette; Assef'le bir uçurtma için kavga ederken bu lakabı onun yüzüne haykırma aptallığında bulunan, sonunda da sağ kulağını çamurlu bir hendekte aramak zorunda kalan zavallı çocuğun başına geleni bilmeyen yoktu. Yıllar sonra, Assef'in nasıl bir yaratık olduğunu tanımlayan, İngilizce bir sözcük öğrendim; bu sözcüğün Farsça tam bir karşılığı yok: <i>sosyopat</i>. <a id="footnote1"></a><a href="../Text/footnotes.xhtml#footnote1" style="vertical-align: super;">*</a></p>

  <p>Ali'ye musallat olan bütün mahalleli çocuklar içinde en acımasızı, en gaddarı Assef'ti. İşin aslı, 'Babalu' hakaretinin müridiydi. <i>Hey, Babalu, bugün kimi yedin bakalım? Ha? Hadi, Babalu, gülümse de görelim! Bazı günler içi yeni ilhamlarla dolar, tacizlerini allayıp pullardı: Hey, yassı burunlu Babalu, bugün kimi yedin? Anlatsana, seni çekik gözlü eşek!</i></p>

  <p>Şimdi de elleri kalçalarında, lastik ayakkabılarıyla yerden toz bulutları kaldırarak, doğruca üzerimize geliyordu.</p>

  <p>"Günaydın, huni'ler!" diye seslendi, bir elini sallayarak; en sevdiği hakaretlerden biriydi: tekerlekler! Bizden yaşça büyük üç çocuk yaklaşırken, Hasan arkama geçti. Kot pantolonlu, tişörtlü oğlanlar karşımıza dikildiler, Assef dudaklarında vahşi bir sırıtış, kalın kollarını göğsünde kavuşturdu. Bir kez daha, Assef'in akıl sağlığının tam da yerinde olmayabileceğini düşündüm. Hemen ardından da, Baba gibi bir babam olduğu için ne kadar şanslı olduğumu; Assef'in beni fazlaca itip kakmamasının tek nedeni oydu.</p>

  <p>Çenesiyle Hasan'ı gösterdi. "Hey, yassı burun," dedi. "Babalu nasıl?"</p>

  <p>Hasan sesini çıkarmadı, bir adım daha geriledi.</p>

  <p>"Haberi duydunuz mu, çocuklar?" dedi Assef, pis pis sırıtarak. "Kral gitti. Beladan kurtulduk. Cumhurbaşkanı çok yaşasın! Babam Davut Han'ı tanır; bunu biliyor muydun, Emir?"</p>

  <p>"Babam da tanıyor," dedim. Doğru muydu, değil mi, en ufak bir fikrim yoktu.</p>

  <p>Assef ağlamaklı bir sesle taklidimi yaptı: "Babam da tanıyor." Kemal'le Veli pis pis güldüler. Ah, keşke Baba burada olsaydı.</p>

  <p>"Eh, Davut Han geçen yıl bize yemeğe geldi," diye sürdürdü Assef sözünü. "Buna ne dersin, Emir?"</p>

  <p>Bu ıssız yerde haykırsak, sesimizi duyan olur muydu acaba? Baba'nın evi en az bir kilometre uzaktaydı. Ah, ne diye evden çıkmıştık ki?</p>

  <p>"Bir daha bize yemeğe geldiğinde Davut Han'a ne diyeceğim, biliyor musun?" dedi Assef. "Onunla erkek erkeğe konuşacağım; iki mert gibi. Anneme söylediğimi ona da söyleyeceğim. Hitler hakkında. İşte, o gerçek bir liderdi. Büyük bir lider. Vizyonu olan bir adamdı. Davut Han'a, Hitler'in başladığı işi bitirmesine izin verselerdi, dünya şimdi çok daha güzel bir yer olurdu, diyeceğim."</p>

  <p>Elimle ağzımı kapamama kalmadan, şöyle dediğimi duydum: "Baba Hitler'in deli olduğunu söylüyor; bir sürü masum insanı öldürtmüş."</p>

  <p>Assef burun büktü. "Annem de öyle söylüyor; oysa annem Alman, daha iyi bilmesi gerekirdi. Buna inanmamızı istiyorlar, öyle değil mi? Gerçeği bilmemizi istemiyorlar." "Onlar" derken kimi kastettiğini bilmiyordum - ya da hangi gerçeği gizlediklerini. Bilmek de istemiyordum. Keşke hiç ağzımı açmasaydım. Keşke başımı kaldırıp bakınca Baba'nın geldiğini görseydim.</p>

  <p>"Okulda verdiklerini değil, başka kitapları okumalısın," dedi Assef. "Ben okudum. Ve gözlerim açıldı. Şimdi bir vizyonum var ve onu yeni cumhurbaşkanıyla paylaşacağım. Ne olduğunu öğrenmek ister misin?"</p>

  <p>Başımı salladım. Zaten söyleyecekti; Assef her zaman kendi sorularını kendisi yanıtlardı.</p>

  <p>Mavi gözleri Hasan'a dikildi; parlayıp söndü. "Afganistan, Peştunların yurdudur. Hep öyle oldu, daima da öyle olacak. Biz gerçek Afganlarız; saf Afganlar; şu yassı burunlular değil. Onun halkı vatan'ımızı kirletiyor. Kanımızı kirletiyor." Elleriyle bir şeyi süpürür gibi, gösterişli bir hareket yaptı. "Afganistan Peştunlarındır. İşte benim inancım."</p>

  <p>Assef gözlerini yeniden bana dikti. Güzel bir rüyadan uyanan birine benziyordu. "Hitler için artık çok geç," dedi. "Ama bizim için değil."</p>

  <p>Kot pantolonunun arka cebine uzandı. "Cumhurbaşkanından, kralın yapacak kuvveti bulamadığı şeyi yapmasını isteyeceğim... Afganistan'ı bütün bu pis, kâfir Hazaralardan temizlemesini."</p>

  <p>"Bırak da gidelim, Assef," dedim; titreyen sesimden iğrenerek. "Bizim sana ne zararımız var?"</p>

  <p>"Ah, elbette var," dedi. Cebinden çıkardığı şeyi görünce, soluğum kesiliverdi. Elbette. Paslanmaz çelik muşta güneşte parladı. "Beni fazlasıyla rahatsız ediyorsun. İşin aslı, canımı şu Hazara'dan bile daha çok sıkıyorsun. Nasıl olur da onunla konuşur, oynar, sana dokunmasına izin verirsin?" Sesinden tiksinti damlıyordu. Veli'yle Kemal başlarıyla onayladılar, homurdanarak onu desteklediler. Assef gözlerini kıstı. Başını salladı. Konuştuğunda, sesi de yüzü kadar şaşkındı: "Ona nasıl 'dostum' dersin, ha?"</p>

  <p>Az kaldı haykırıyordum: <i>Ama o benim dostum değil ki! Benim hizmetçim!</i> Bunu gerçekten de düşünmüş müydüm? Tabii ki düşünmemiştim. Hayır, düşünmemiştim. Hasan'a bir arkadaş gibi, hatta bir kardeş gibi davranmıştım. Peki ama, Baba'nın arkadaşları çocuklarıyla birlikte bize geldiklerinde, Hasan'ı bir kez olsun oyunlarımıza almış mıydım? Neden Hasan'la etrafta başka kimse yokken oynuyordum yalnızca.</p>

  <p>Assef muştayı parmaklarına geçirdi. Bana buz gibi bir bakış fırlattı. "Sen sorunun bir parçasısın, Emir. Sen ve baban gibi budalalar bu insanları korumasaydı, onları çoktan def ederdik. Ait oldukları yerde, Hazaracat'ta çürüyüp giderlerdi. Sen Afganistan'ın yüz karasısın."</p>

  <p>O deli gözlerine baktım ve çok ciddi olduğunu anladım. Canımı gerçekten de yakmak istiyordu. Yumruğunu kaldırdı, üzerime geldi.</p>

  <p>Arkamda hızlı, telaşlı bir devinim oldu. Gözümün ucuyla, Hasan'ın yere eğildiğini, sonra doğrulduğunu gördüm. Assef'in arkamda bir yere takılan gözleri parladı, hayretle açıldı. Aynı şaşkınlığı, arkamda olup bitene bakan Kemal'le Veli'nin yüzlerinde de gördüm.</p>

  <p>Döndüm ve Hasan'ın sapanıyla burun buruna geldim. Hasan lastik bandı sonuna kadar germişti. Meşin yuvada, ceviz büyüklüğünde bir taş vardı. Hasan'ın sapanı doğruca Assef'in yüzüne doğrultulmuştu. Lastik bandı böylesine germekten zorlanan eli titriyordu; kaşlarından ter damlaları fışkırmıştı.</p>

  <p>"Lütfen bizi rahat bırak, Ağa," dedi Hasan, düz bir sesle. Assef'e 'Ağa' demişti; kısacık bir an, toplumsal sıralamadaki yerini beynine böylesine kazıyarak, onu bir an olsun aklından çıkarmayacak biçimde özümseyerek yaşamanın nasıl bir şey olduğunu merak ettim.</p>

  <p>Assef dişlerini gıcırdattı. "Bırak onu, seni anasız Hazara."</p>

  <p>"Bırak da gidelim, Ağa, lütfen," dedi Hasan.</p>

  <p>Assef sırıttı. "Belki gözünden kaçmıştır, ama siz iki kişisiniz, bizse üç."</p>

  <p>Hasan omuzlarını silkti. Dışarıdan bakan biri için, korkmuş görünmüyordu. Ama Hasan'ın yüzünü doğduğum günden beri tanıyordum ve bu yüzdeki en küçük bir değişimi, her bir seğirmeyi, titreşimi algılayabiliyordum. Ve korktuğunu görebiliyordum. Hem de çok korktuğunu.</p>

  <p>"Haklısın, Ağa. Ama elimdeki sapan da senin gözünden kaçtı galiba? Kıpırdadığın an, adını 'Kulak Yiyen Assef'ten 'Tek Gözlü Assef'e çevirirler, çünkü taşı tam sol gözüne nişanladım." Bunları öyle düz, yansız bir sesle söylemişti ki, bu sakin sesin altındaki dehşeti ben bile güçlükle duyabildim.</p>

  <p>Assef'in dudakları seğirdi. Veli'yle Kemal bu konuşmayı büyülenmiş gibi dinliyorlardı. Biri tanrılarına meydan okuyordu. Onu aşağılıyordu. En kötüsü de, bu biri, sıska bir Hazara'ydı. Assef gözünü taştan ayırıp Hasan'a dikti. Hasan'ın yüzünü dikkatle araştırdı. Orada bulduğu şey her neyse, Hasan'ın niyetinin ne kadar ciddi olduğunu anlamasına yetmiş olmalı ki, yumruğunu indirdi.</p>

  <p>"Benim hakkımda öğrenmen gereken bir şey var, Hazara," dedi, tane tane. "Ben çok sabırlı biriyimdir. Bu iş bitmedi, bilesin." Bana döndü. "Seninle de işim bitmedi, Emir. Bir gün, benimle teke tek hesaplaşmam sağlayacağım." Bir adım geri çekildi. Müritleri de öyle.</p>

  <p>"Senin Hazara bugün çok büyük bir hata yaptı, Emir," dedi. Sonra, hep birlikte döndüler, uzaklaştılar. Yokuşu inmelerini, bir duvarın arkasında gözden yitmelerini seyrettim.</p>

  <p>Hasan titreyen elleriyle sapanı beline sokmaya çalışıyordu. Ağzı, yatıştırıcı bir gülümsemeyi andıran bir kıvrılışla çarpılmıştı. Pantolonunun belindeki sicimi ancak beşinci denemede bağlayabildi. Ürpertiler içinde eve dönerken, ikimiz de fazla konuşmadık; her köşe başında Assef'le arkadaşlarının pusu kurmuş bizi beklediğine inanıyorduk. Ama beklemiyorlardı; bunun bizi az çok rahatlatması gerekirdi. Oysa rahatlatmadı. Hem de hiç.</p>

  <p>Bunu izleyen birkaç yıl, ekonomik gelişme ve reform sözcükleri Kâbillilerin dilinden düşmedi. Anayasal monarşi feshedilmiş, yerine cumhuriyet kurulmuş, başına da bir cumhurbaşkanı getirilmişti. Bir süre bütün ülkede bir kararlılık, bir yeniden doğuş havası esti. İnsanlar kadın haklarından, modern teknolojiden söz ediyordu.</p>

  <p>Yine de, büyük bir değişim gözlenmiyordu; her ne kadar Arg'da (Kâbil'deki krallık sarayı) yeni bir lider oturuyor olsa da, yaşam eskisi gibi sürdü. İnsanlar cumartesiden perşembeye kadar çalışmayı, cuma günleri parklarda toplanıp piknik yapmayı, Ghargha Gölü'nün, Paghman Bahçeleri'nin tahta sıralarında oturmayı sürdürdü. Tıklım tıklım, rengarenk otobüsler, kamyonlar Kâbil'in dar sokaklarında ilerliyor, araçların arka tamponlarında dikilen ya da çömelen, koyu Kâbil aksanlarıyla sürücüye talimat veren muavinlerin haykırışları birbirine karışıyordu. Ramazan'ın bitişiyle başlayan üç günlük Bayram tatilinde, en yeni, en iyi giysilerini kuşanan Kâbil halkı ailelerini ziyaret etti. İnsanlar kucaklaştı, öpüştü, birbirine "Bayramın mübarek olsun" dedi. Çocuklar armağanlarını açtı, kabuğu boyalı, haşlanmış yumurtalarla oynadı.</p>

  <p>Ertesi yıl, 1974 kışının başında bir gün Hasan'la bahçede oynuyor, kardan kale yapıyorduk; Ali'nin seslendiğini duyduk: "Hasan, Ağa sahip [efendi] seni çağırıyor!" Ön kapıda duruyordu; beyazlar giymiş, ellerini koltuk altlarına sokmuştu; soluğu buharlaşıyordu.</p>

  <p>Hasan'la bakışıp gülüştük. Sabahtan beri bu çağrıyı bekliyorduk: Bugün Hasan'ın doğum günüydü. "Neymiş, Baba? Biliyorsan, bize de söylesene," dedi Hasan. Gözleri pırıl pırıldı.</p>

  <p>Ali omuz silkti. "Ağa efendi bana bir şey demedi."</p>

  <p>"Hadi, Ali, söyle ama," diye bastırdım. "Boyama kitabı mı? Belki de yeni bir tabanca?"</p>

  <p>Hasan gibi, Ali de yalan söylemeyi beceremezdi. Her yıl, Baba'nın Hasan'a ya da bana aldığı armağanı bilmiyormuş numarası yapardı. Ve her yıl gözleri onu ele verir, biz de ağzından baklayı alırdık. Ama bu kez, doğru söylüyormuş gibiydi.</p>

  <p>Baba, Hasan'ın doğum gününü asla atlamazdı. Bir süre Hasan'a ne istediğini sorar, ama Hasan armağan konusunda bir şey söyleyemeyecek kadar utangaç olduğu için, Baba da ısrar etmekten vazgeçerdi. Böylece, her kış kendi kafasına göre bir armağan seçerdi. Bir yıl Hasan'a Japon malı bir oyuncak kamyon aldı, bir başka yıl elektrikli bir tren, bir sonraki yıl da bir dizi tren rayı. Geçen yıl Baba, Hasan'ı deri bir kovboy şapkasıyla şaşırtmıştı; Clint Eastwood'un <i>iyi, Kötü ve Çirkin</i>'de taktığı şapkanın aynısıydı - bu, <i>Muhteşem Yedili</i>nin yerini alan, son gözdemizdi. Bütün kış, şapkayı Hasan'la sırayla taktık, karlı bir tepeyi filmin ünlü müziğini haykırarak inerken, birbirimize ateş ettik.</p>

  <p>Ön kapıda eldivenlerimizi ve içine kar dolmuş botlarımızı çıkardık. Hole girince, Baba'yı dökme demirden yapılma odun sobasının yanında otururken bulduk; yanında kahverengi takım elbiseli, kırmızı kravatlı, kısa boylu, kel bir Hintli vardı.</p>

  <p>"Hasan," dedi Baba, muzipçe gülümseyerek; "seni doğum günü armağanınla tanıştırayım."</p>

  <p>Hasan'la ikimiz boş boş baktık. Görünürde kurdeleli bir armağan paketi yoktu. Ne bir torba. Ne bir oyuncak. Yalnızca arkamızda duran Ali, Baba ve bir matematik öğretmenine benzeyen, ufak tefek Hintli.</p>

  <p>Takını elbiseli Hintli gülümsedi, elini Hasan'a uzattı. "Ben Doktor Kumar," dedi. "Seninle tanıştığıma sevindim." Farsça'yı ağır bir Hindu vurgusuyla konuşuyordu.</p>

  <p>"Selamın aleyküm," dedi Hasan tereddütle. Başını kibarca salladı, ama gözleri gerideki babasını arıyordu. Ali yaklaştı, elini Hasan'ın omzuna koydu.</p>

  <p>Baba, Hasan'ın kuşkulu -ve şaşkın- gözlerine baktı. "Doktor Kumar'ı Yeni Delhi'den getirttim. Kendisi bir plastik cerrahtır."</p>

  <p>"Bunun anlamını biliyor musun?" diye sordu Hintli -Doktor Kumar.</p>

  <p>Hasan başını hayır anlamında salladı. Yardım istercesine bana baktı, bense omuz silktim. Tek bildiğim, insanın apandisitini aldırmak için bir cerraha gittiğiydi. Bunu bilmemin nedeni de, sınıf arkadaşlarımdan birinin bir yıl önce ölmesiydi; öğretmen, onu cerraha götürmekte geç kaldıklarını söylemişti. Ali'ye baktık, ama onun yüzünden hiçbir şey anlaşılmazdı ki. Yüzü her zamanki gibi duygusuzdu, ama gözleri sıcacıktı.</p>

  <p>"Evet," dedi Doktor Kumar, "benim işim, insanların bedenlerindeki kusurları düzeltmek. Bazen de yüzlerindeki."</p>

  <p>"Ah," dedi Hasan. Önce Baba'ya, sonra da Ali'ye baktı. Eliyle üst dudağına dokundu. "Ah," dedi bir kez daha.</p>

  <p>"Alışılmadık bir armağan, biliyorum," dedi Baba. "Büyük bir olasılıkla da umduğun şey değil, ama bu, sonsuza kadar kalacak bir armağan."</p>

  <p>"Ah," dedi Hasan. Dudaklarını yaladı. Genzini temizledi. "Ağa efendi, bu şimdi... bu..."</p>

  <p>"Hayır, katiyen," diye araya girdi Doktor Kumar. "Canın kesinlikle acımayacak. Sana bir ilaç vereceğim, hiçbir şey hissetmeyeceksin."</p>

  <p>"Ah," dedi Hasan. Gülümsedi; rahatlamıştı. Azıcık. "Korkmadım, Ağa efendi, yalnızca..." Hasan kanmış olabilirdi, ama ben kanmamıştım. Doktorlar ne zaman acımayacağını söylese başın belada demekti, biliyordum. Bir yıl önceki sünnetimi gayet iyi anımsıyordum. Doktor bana aynı şeyi söylemiş, hiç hissetmeyeceksin, demişti. Ama o gece, uyuşturucu ilacın etkisi geçince, biri kasıklarımı kızgın kömürle dağlamaya başladı. Baba'nın beni sünnet ettirmek için neden on yaşıma kadar beklediğini anlayamıyordum; bunun için onu asla bağışlamayacaktım.</p>

  <p>Keşke benim de, Baba'nın acıma duygularını harekete geçirecek bir yara izim olsaydı. Haksızlıktı bu. Hasan, Baba'nın sevgisini, ilgisini hak edecek hiçbir şey yapmamıştı ki; yalnızca şu gülünç tavşandudakla doğmuştu.</p>

  <p>Ameliyat çok iyi geçti. Pansumanın çıkartıldığı an hepimiz biraz sarsıldık, ama Doktor Kumar'ın tembihlediği gibi, gülümsemeyi sürdürdük. Kolay değildi, çünkü Hasan'ın şişmiş, ciğer gibi kızarmış üstdudağı çok sevimsiz bir görüntüydü. Hemşire ona aynayı verince, Hasan'ın dehşet dolu bir çığlık atmasını bekledim. Hasan düşünceli bir yüzle aynaya uzun uzun bakarken, Ali onun elini tuttu. Hasan bir şey mırıldandı. Anlayamamıştım. Kulağımı ağzına yaklaştırdım. Bir kez daha fısıldadı.</p>

  <p>"Teşekkür. "</p>

  <p>Sonra dudakları çarpıldı; bu kez, ne yaptığını hemen anladım. Gülümsüyordu. Tıpkı annesinin rahminden çıkarken yaptığı gibi.</p>

  <p>Şiş indi, yara izi zamanla iyileşti. Kısa bir süre sonra ince, tırtıklı, pembe bir çizgiye dönüştü. Ertesi kış, yalnızca soluk bir izdi. Buysa kaderin komik bir cilvesiydi. Çünkü o kış, Hasan'ın gülümsemekten bütün bütüne vazgeçtiği kıştı.</p>
</body>
</html>