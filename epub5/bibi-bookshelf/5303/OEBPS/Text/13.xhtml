<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="UTF-8" name="charset"/>
  <title></title>
  <link href="../Styles/main.css" type="text/css" rel="stylesheet"/>
  <link href="../Styles/sgc_styles.css" rel="stylesheet" type="text/css"/>
</head>

<body>
  <h1 class="title">ON ÜÇ</h1>

  <p>Ertesi akşam laf (yani söz kesmek) için Taherilerin evine gittiğimizde, arabayı sokağın karşısına bırakmak zorunda kaldım. Arabalar evin önünü çoktan doldurmuştu. Sırtımda dün, Baba'yı khastegari'den alıp eve götürdükten sonra satın aldığım lacivert takım elbise vardı. Dikiz aynasında kravatımı kontrol ettim.</p>

  <p>"Hoşteep görünüyorsun," dedi Baba. Yakışıklı.</p>

  <p>"Sağ ol, Baba. İyi misin? Dayanabilecek misin?"</p>

  <p>"Dayanmak mı? Bu benim yaşamımın en mutlu günü, Emir." Yorgun yorgun gülümsedi.</p>

  <p>İçeriden kulağıma konuşmalar geliyordu; gülüşmeler, hafif bir Afgan müziği - Sarahang Üstat'tan bir gazel'di galiba. Zili çaldım. Kapıdaki gözetleme penceresindeki perde çekildi, bir yüz dışarıya baktı, sonra görünmez oldu. Bir kadın sesi duyuldu: "Geldiler!" Konuşmalar kesildi. Biri müziği kapadı.</p>

  <p>Kapıyı Taheri Hanım açtı. "Selamın aleyküm," dedi; yüzü ışıl ışıldı. Saçlarına perma yaptırmış olduğunu fark ettim; ayak bileğine kadar uzanan, siyah, zarif bir elbise giymişti. Ben hole girince, gözleri buğulandı. "Daha kapıda ağlamaya başladım, Emir can," dedi. Baba'nın dün gece tembihlediği gibi eğildim, elini öptüm.</p>

  <p>Bizi aydınlık bir koridordan geçirip oturma odasına soktu. Lambrili duvarlarda, yeni ailemin fotoğrafları asılıydı: Kabarık saçlı, genç Taheri Hanım'la general, arkada Niagara Şelalesi. Taheri Hanım, üzerinde bol bir elbise, yanında dar yakalı bir ceket giymiş, ince bir kravat bağlamış, gür, siyah saçlı general; tahta bir dönme dolaba binmeye hazırlanan, el sallayıp gülümseyen, diş teli güneşte parlayan Süreyya. Generali göz alıcı üniformasıyla, Ürdün Kralı Hüseyin'le el sıkışırken gösteren bir fotoğraf. Zahir Şah'ın bir portresi.</p>

  <p>Salonda, duvarın dibine sıralanmış olan iskemlelere oturmuş iki düzine kadar konuk vardı. Baba girince herkes ayağa kalktı. Baba önde, ben arkada yavaşça salonu dolaştık, konuklarla tokalaştık. Generalle (yine gri takım elbise) Baba kucaklaştılar, birbirlerinin sırtına pat pat vurdular. Saygılı, alçak bir sesle birbirlerini selamladılar.</p>

  <p>General beni bir kol boyu uzakta tutup bilgiç bilgiç gülümsedi: "İşte, bu iş böyle yapılır, baçem. Afgan usulü," dercesine. Birbirimizin yanağını üç kez öptük.</p>

  <p>Kalabalık salonda yerimize oturduk; Baba'yla yan yana, generalle karısının karşısına. Baba'nın solukları biraz hırıltılıydı; mendiliyle sık sık alnını, kafasını kuruluyordu. Ona baktığımı gördü, yüzüne gergin bir tebessüm oturtmayı becerdi. Dudaklarını, 'ben iyiyim' dercesine oynattı.</p>

  <p>Süreyya geleneklere uygun bir biçimde, ortada görünmüyordu.</p>

  <p>Birkaç dakikalık hoş beşten sonra, general genzini temizledi. Salon sessizleşti, herkes gözlerini saygıyla kucağına dikti. General başını Baba'ya doğru salladı.</p>

  <p>Baba da kendi genzini temizledi. Söze başladı; konuşurken sık sık durup soluklanması gerekiyordu. "General Efendi, Cemile Hanını can... Bugün oğlumla birlikte, evinize büyük bir alçakgönüllülükle geldik. Sizler seçkin ve saygın ailelerden... şerefi bir soydan gelen... onurlu, saygıdeğer insanlarsınız... İçim, evinizde bulunduğum şu an... size, soyadlarınıza ve atalarınızın hatırasına... sonsuz bir ihtiram ve... sınırsız bir saygıyla dolup taşmakta." Durdu. Birkaç derin soluk aldı. Alnını kuruladı. "Emir can benim tek oğlum... tek çocuğum... Bana çok iyi bir evlat oldu... Umarım nezaketinize layık olur. Emir canla ben... bizi onurlandırmanızı ve oğlumu... ailenize kabul etmenizi rica ediyoruz."</p>

  <p>General başını kibarca salladı.</p>

  <p>"Sizin gibi bir insanın oğlunu ailemize katmaktan büyük şeref duyarız," dedi. "Şanınız herkesin malumudur. Kâbil'de sizin aciz bir hayranınızdım, bugün de öyleyim. Ailemizin ailenizle birleşmesi, bizim için onurdur.</p>

  <p>"Sana gelince, Emir can, seni evime hem bir evlat hem de gözümün nur'u olan kızımın kocası olarak kabul ediyorum. Acın acımız, sevincin sevincimiz olacak. Umarım, Cemile Hala'nla beni ikinci bir ana-baba sayarsın. Biricik Süreyya'mla sana mutluluklar dilerim. Hayır dualarımız sizinle."</p>

  <p>Herkes alkışladı; bu işaret üzerine başlar koridora çevrildi. Beklediğim an gelmişti.</p>

  <p>Süreyya koridorun ucunda göründü. Şarap renginde, geleneksel, uzun kollu ve sırma işli, göz kamaştırıcı bir Afgan elbisesi giymişti. Baba elimi tuttu, sıktı. Taheri Hanım bir kez daha gözyaşlarına boğuldu. Süreyya, arkasında bir dizi akraba genç kızla, bize doğru ağır ağır ilerledi.</p>

  <p>Babamın elini öptü. Sonunda, yanıma oturdu, gözlerini yere dikti.</p>

  <p>Alkışlar şiddetlendi.</p>

  <p>Geleneğe göre, Süreyya'nın ailesinin bir nişan töreni, şirini-hori düzenlemesi gerekiyordu - 'Tatlı Yeme' töreni. Bunu, birkaç aylık bir nişanlılık dönemi izleyecekti. Sonra da sıra, masrafını babamın karşılayacağı düğüne gelecekti.</p>

  <p>Şirini-hori fikir birliğiyle atlandı. Nedenini herkes biliyordu, dolayısıyla kimse sözcüklere dökmedi: Baba'nın öyle üç-beş ayı yoktu.</p>

  <p>Evlilik hazırlıkları sürerken, Süreyya'yla bir kez olsun yalnız kalamadık - henüz evlenmediğimiz, hatta şirini-hori bile yapmadığımız için, uygunsuz karşılanırdı. Ben de, Baba'yla birlikte Taherilere gitmek, ailece akşam yemekleri yemekle yetindim. Sofrada Süreyya'nın karşısına oturmak. Başını göğsüme bastırıp saçlarını koklamanın nasıl bir şey olduğunu hayal etmek. Onu öpmek. Onunla sevişmek.</p>

  <p>Baba evrussi (düğün töreni) için otuz beş bin dolar harcadı - biriktirdiği paranın neredeyse tamamını. Fremont'ta Afganlara ait büyük bir düğün salonu kiraladı; babayı Kâbil'den tanıyan patron, ona hatırı sayılır bir indirim yaptı. Baba bir örnek alyanslarımızın, çila'ların ve elimle seçtiğim pırlanta yüzüğün parasını ödedi. Bana bir smokinle nikâh için gereken, geleneksel yeşil takım elbiseyi aldı.</p>

  <p>Düğün gecesi için yapılan ve -Tanrı'ya şükür- çoğunluğunu Taheri Hanım'la arkadaşlarının üstlendiği hazırlıklardan, bütün o koşuşturmadan yalnızca bir avuç, bölük pörçük anı anımsıyorum.</p>

  <p>Nikâh'ımızı, örneğin. Bir masanın çevresine dizildik; Süreyya da ben de yeşil giymiştik; İslam'ın rengi, ama aynı zamanda da baharın, taze başlangıçların rengi. Süreyya'nın üzerinde uzun kollu bir elbise, yüzünde peçe vardı; masadaki tek kadın oydu. Baba, General Taheri (bu kez smokinli), Süreyya'nın amca ve dayıları masanın çevresindeki iskemlelere dizilmişlerdi. Süreyya'yla ikimiz, ciddi ve saygılı, yere bakıyor, arada bir çaktırmadan bakışıyorduk. Molla tanıklara alışıldık soruları sordu, Kuran okudu. Sırayla yemin ettik. Belgeleri imzaladık. Süreyya'nın dayısı, Virginia'dan gelen Şerif can ayağa kalktı, boğazını temizledi. Süreyya onun yirmi yıldan fazladır Amerika'da yaşadığını söylemişti. Göçmenlik Bürosu'nda çalışıyordu ve Amerikalı bir kadınla evliydi. Kuşa benzeyen bir yüzü, kabarık saçları olan bu ufak tefek adam aynı zamanda bir şairdi; bir otel kâğıdına, Süreyya için yazdığı uzun şiiri okudu. Bitirince, konuklar hayranlıklarını dile getirdi: "Vay, vay, Şerif can!"</p>

  <p>Sonra, sırtımda smokin, yüzünü örten duvağı, bembeyaz gelinliğiyle bir peri'den farksız görünen Süreyya'yla birlikte, ellerimiz kilitlenmiş, sahneye doğru yürüyüşümüzü anımsıyorum. Baba ağır aksak yürüyüşüyle benim yanımda, generalle karısı da Süreyya'nın yanındaydı. Salonda, alkışlayan konuk denizini yararak, patlayan flaşlar yüzünden gözlerimizi kırpıştırarak ilerlerken, amcalar, dayılar, hala ve teyzeler, kuzenlerden oluşan bir geçit alayı bizi izliyordu. Süreyya'nın kuzenlerinden biri, Şerif canın oğlu, biz adım adım ilerlerken, başımızın üstüne bir Kuran tuttu. Hoparlörlerden düğün marşı ahesta boro yayıldı; Baba'yla Kâbil'den ayrıldığımız gece, Mahipar kontrol noktasındaki Rus askerin söylediği şarka:</p>

  <div class="siir">
    <i>Sabahı kilitleyip anahtarını kuyuya at,</i><br/>

    <i>Usulca git, güzelim ayışığım, usulca git.</i><br/>

    <i>Sabah güneşine doğmayı unuttur,</i><br/>

    <i>Usulca git, güzelim ayışığım, usulca git.</i>
  </div>

  <p>Sahneye kurulmuş, bir tahta benzeyen divanda oturduğumu anımsıyorum; Süreyya'nın eli elimde, karşımızda bize çevrilmiş üç yüz küsur yüz. Ayna meshef yaptık; bize bir ayna verdiler, baş başa, birbirimizin yansılarına bakabilmemiz için de başımızın üstüne bir örtü örttüler. Süreyya'nın aynadaki gülümseyen yansısına bakarken, örtünün sağladığı o bir anlık mahremiyette, ilk kez fısıldadım: Seni seviyorum. Yanakları kıpkırmızı oldu - kına kadar kırmızı.</p>

  <p>Tabaklar dolusu, rengârenk yiyecekler anımsıyorum; çoban kebabı, şoleh-goşti ve safranlı pilav. Baba divanda aramızda oturuyor, gülümsüyor. Terli erkekler halka olmuş, geleneksel attan dansı yapıyor; zıplıyor, eğiliyor, tabla'nın delice ritmine uyup hızlanıyor, daha da hızlanıyor, sonunda bitkin bir halde halkadan kopuyorlar. Keşke Rahim Han da burada olsaydı, dediğimi anımsıyorum.</p>

  <p>Bir de, acaba Hasan da evlendi mi, diye merak ettiğimi. Eğer öyleyse, örtünün altındaki aynada kimin yüzüne bakmıştı? Hangi kınalı eli tutmuştu?</p>

  <p>Gece saat iki gibi, parti düğün salonundan Baba'nın dairesine taşındı. Bir kez daha çaylar demlendi, müzik komşular polis çağırıncaya kadar sürdü. Sonra, güneşin doğmasına bir saat kala ve konuklar nihayet gittikten sonra, Süreyya'yla ilk kez baş başa kaldık. Yaşamım boyunca, çevremde hep erkekler olmuştu. O gece bir kadının yumuşaklığını, sevecenliğini keşfettim.</p>

  <p>Baba'nın dairesinde oturma fikri, Süreyya'dan çıkmıştı.</p>

  <p>"Kendi evimizin olmasını istemez misin?" dedim.</p>

  <p>"Kaka can bu kadar hastayken mi?" diye karşılık verdi. Gözleri, bir evliliğin bu koşullarda başlatılamayacağını söylüyordu. Onu öptüm. "Teşekkür ederim."</p>

  <p>Süreyya kendini babamın bakımına adadı. Sabahlan kahvaltısını hazırlıyor, yataktan inmesine yardım ediyordu. Ona haplarını veriyor, giysilerini yıkıyor, her öğleden sonra gazeteden uluslararası haberleri okuyordu. En sevdiği yemeği, güçlükle üç-beş kaşık alabildiği patates şorva'yı pişiriyor, her gün onu mahallede kısa bir yürüyüşe çıkartıyordu. Baba yatağa düşünce de, bedeninde yara açılmasın diye, onu her saat başı çevirmeye başladı.</p>

  <p>Bir gün, eczaneden Baba'nın morfin haplarını alıp eve döndüm. Tam kapıyı kaparken, Süreyya'nın çabucak Baba'nın battaniyesinin altına bir şey soktuğunu gördüm. "Hey, gördüm! Siz ikiniz ne çeviriyorsunuz, bakalım?"</p>

  <p>"Hiçbir şey," dedi Süreyya gülümseyerek.</p>

  <p>"Yalancı!" Baba'nın battaniyesini kaldırdım. "Bu da ne?" dedim, deri kaplı defteri görür görmez anladığım halde. Parmaklarımı altın yaldızlı dikişlerinde gezdirdim. Havai fişekleri, Rahim Han'ın defteri verdiği geceyi, on üçüncü doğum günümü, cızırdayan, kırmızı, yeşil, sarı buketler halinde patlayan kıvılcımları anımsadım.</p>

  <p>"Bu kadar iyi yazabildiğine inanamıyorum," dedi Süreyya.</p>

  <p>Baba yastıktaki başını bin güçlükle kaldırdı. "Onu ben kandırdım. Umarım kızmazsın."</p>

  <p>Defteri Süreyya'ya geri verdim, odadan çıktım. Baba ağlamamdan nefret ederdi.</p>

  <p>Düğünden bir ay sonra Taheriler, Şerif, karısı Suzy ve Süreyya'nın birkaç teyzesi, akşam yemeğine bize geldiler. Süreyya sebze pilav yaptı - ıspanaklı, kuzu etli pilav. Yemekten sonra yeşil çay içtik, dörder kişilik gruplar halinde iskambil oynadık. Süreyya, ben, Şerif ve Suzy aynı sehpada oynuyorduk; Baba hemen yanımızdaki kanepede, yün bir battaniyenin altında yatıyordu. Şerifle şakalaşmamı, Süreyya'yla küçük parmaklarımızı birbirine dolayışımızı, karımın saçından sarkan bir bukleyi düzeltişimi seyretti. İçten içe gülümsediğini görebiliyordum; kavakların titreştiği, bahçelerin cırcır böceklerinin sesiyle dolduğu Kâbil gecelerindeki gökyüzü kadar geniş bir gülümseme.</p>

  <p>Gece yarısına doğru, Baba onu yatırmamızı istedi. Süreyya'yla onu kucakladık, kollarını omuzlarımıza attık. Ben onu yatağa yerleştirirken, Süreyya başucu lambasını söndürdü. Baba eğilmemizi söyledi, her ikimizi de öptü.</p>

  <p>"Az sonra morfininle suyunu getiririm, Kaka can," dedi Süreyya.</p>

  <p>"Bu gece istemem," dedi Baba. "Bu gece ağrım yok."</p>

  <p>"Peki," dedi Süreyya. Battaniyesini üzerine çekti. Kapıyı kapadık.</p>

  <p>Baba bir daha hiç uyanmadı.</p>

  <p>Hayward'daki caminin araba parkı ağzına kadar doldu. Arabalar, minibüsler binanın arkasındaki kelleşmeye başlamış çimenliğe bile ikili, üçlü sıralar halinde dizildi. Biraz geç kalanlar, bir park yeri bulabilmek için caminin kuzeyine, üç ya da dört sokak ileriye gitmek zorunda kaldılar.</p>

  <p>Caminin erkekler kısmı dört köşe, geniş bir salondu; zemin Afgan halıları ve yan yana serilmiş kilimlerle kaplıydı. Ayakkabılarını girişte çıkaran erkekler salonu doldurdu, kilimlerin üzerine bağdaş kurup oturdu. İmam önündeki mikrofona Kuran'dan sure'ler okuyordu. Ben, ölen kişinin ailesine yaraşır biçimde, kapının yanına oturdum. General Taheri de yanıma.</p>

  <p>Açık kapıdan, gelen araba kuyruğunu görebiliyordum; güneş ışığı dikiz aynalarında parıldıyordu. Durup yolcularını, koyu renk takım elbiseler giymiş, başlarına geleneksel hicab'lar takmış erkekleri indiriyorlardı.</p>

  <p>Kuran'ın sözcükleri salonda yankılanırken, Baba'nın Belucistan'da bir ayıyla güreştiğini anımsadım. Baba yaşamı boyunca ayılarla güreşmişti. Gencecik karısını kaybetmek. Oğlunu tek başına büyütmek. Sevgili memleketini, vatan'ını terk etmek. Yoksulluk. Aşağılanma. Sonunda da, karşısına yenemeyeceği bir ayı çıkmıştı. Ama o zaman bile, Baba güreşi kendi koşullarına göre kaybetmişti.</p>

  <p>Her dua dizisinden sonra, cenazeye gelenlerin bir bölümü kalkıp sıraya giriyor, elimi sıktıktan sonra kapıya yöneliyorlardı. Tek tek hepsinin elini sıktım. Çoğunu doğru dürüst tanımıyordum. Kibarca gülümsedim, teşekkür ettim, Baba hakkındaki sözlerini dinledim.</p>

  <p>"... Taimani'deki evi onun sayesinde yaptım..."</p>

  <p>"... Allah ondan razı olsun..."</p>

  <p>"... ondan başka başvurabileceğim kimse yoktu, o da beni geri çevirmedi..."</p>

  <p>"... bana iş buldu... beni pek tanımazdı bile..."</p>

  <p>"... ağabeyim gibiydi..."</p>

  <p>Onları dinlerken, kim olduğumun, ne olduğumun aslında Baba tarafından, onun insanların yaşamında bıraktığı iz tarafından belirlendiğini fark ettim. Bütün hayatım boyunca, 'Baba'nın oğlu' olmuştum. Ama o artık yoktu. Bana yolu gösteremezdi artık; bundan böyle yolu kendim bulmak zorundaydım.</p>

  <p>Bu düşünce beni dehşete düşürdü.</p>

  <p>Daha önce, mezarlığın Müslümanlara ayrılmış olan bölümünde, Baba'yı çukura indirişlerini seyretmiştim. İmamla bir başka adam, mezarın başında okunması gereken, doğru ayet konusunda tartıştılar. General Taheri araya girmeseydi, iş büyüyecekti. İmam bir ayet seçti, arada bir öteki adama ters bakışlar fırlatarak, okudu. İlk kürek dolusu toprağı mezara atışlarını izledim. Sonra, uzaklaştım. Mezarlığın öteki ucuna gittim. Kızıl bir akçaağacın gölgesine oturdum.</p>

  <p>Artık son taziyeciler de saygılarını sunmuş, mikrofonun fişini çeken, Kuran'ını yeşil bir beze sarmakta olan imamın dışında, cami boşalmıştı. Generalle birlikte öğleden sonra güneşine çıktık. Basamakları indik, gruplar halinde sigara içen erkeklerin yanından geçtik. Kulağıma birkaç sözcük çalındı; gelecek hafta Union City'de oynanacak futbol maçı, Santa Clara'daki yeni Afgan lokantası. Hayat Baba'yı geride bırakıp çoktan akmaya başlamıştı bile.</p>

  <p>"Nasılsın, baçem?" diye sordu General Taheri.</p>

  <p>Dişlerimi sıktım. Beni sabahtan beri tehdit eden gözyaşlarına direndim. "Gidip Süreyya'yı bulayım," dedim.</p>

  <p>"Peki."</p>

  <p>Caminin kadınlar bölümüne doğru ilerledim. Süreyya, annesi ve düğünden şöyle böyle anımsadığım birkaç hanımla birlikte, basamaklarda duruyordu. Ona bir işaret çaktım. Süreyya annesine bir şeyler söyledi, yanıma geldi.</p>

  <p>"Yürüyelim mi?" dedim.</p>

  <p>"Elbette." Elimi tuttu.</p>

  <p>İki yanı bodur çalılarla kaplı, çakıl taşlı, kıvrımlı bir patikada sessizce yürümeye başladık. Tahta bir sıraya oturduk, birkaç sıra ileride, bir mezarın başına diz çökmüş, mezar taşının yanına bir papatya demeti bırakmakta olan, yaşlıca bir çifte baktık. "Süreyya?"</p>

  <p>"Efendim?"</p>

  <p>"Onu özleyeceğim."</p>

  <p>Elini kucağıma koydu. Yüzük parmağındaki alyans, Baba'nın çila'sı parladı. Baba'nın yasını tutanların arabalarıyla Mission Bulvarı'na doğru uzaklaştığını görebiliyordum. Yakında biz de çekip gidecektik ve Baba tek başına kalacaktı.</p>

  <p>Süreyya beni kendine çekti; gözyaşlarını nihayet boşaldı.</p>

  <p>Süreyya'yla nişanlılık dönemi yaşayamadığımız için, Taheriler hakkındaki her şeyi, evlenip aileye girdikten sonra öğrendim. Örneğin, generalin ayda bir kez, yaklaşık bir hafta süren ve dünyasını karartan migren krizleri geçirdiğini. Baş ağrısı başlayınca odasına giriyor, soyunuyor, ışığı kapatıp kapıyı kilitliyor, ağrı geçinceye kadar da odasından çıkmıyordu. Kimsenin, bırakın içeri girmeyi, kapıya vurma izni bile yoktu. Sonunda, sırtında yine o gri takım elbisesi, uyku ve çarşaf kokarak, şiş, kızarmış gözlerle dışarıya çıkardı. Süreyya kendini bildi bileli, annesiyle babasının ayrı odalarda yattığını anlattı. Adamın zaman zaman aksileşen, pireyi deve yapan biri olduğunu öğrendim: Karısının getirip önüne koyduğu kurma'dan bir ısırık aldıktan sonra içini çekip tabağını iterdi; Taheri Hanım, "Sana başka bir şey yapayım," der, ama general onu duymazdan gelip somurtur, karnını soğan ekmekle doyururdu. Bu tür huysuzlukları Süreyya'yı kızdırır, annesini ağlatırdı. Süreyya babasının yatıştırıcı ilaçlar aldığını söyledi. Sosyal yardım parasıyla geçindiğini, ABD'de bir kez olsun çalışmadığını da; onun konumundaki birine yakışmayacak bir işte çalışmaktansa devletin verdiği çekleri yeğliyordu - bitpazarı onun için bir hobi, Afgan dostlarıyla bir araya gelme fırsatıydı. General Afganistan'ın er ya da geç özgürlüğüne kavuşacağına, monarşinin yeniden kurulacağına ve onu yine göreve çağıracaklarına inanıyordu. Böylece her gün gri takım elbisesini giyiniyor, köstekli saatini kuruyor ve bekliyordu.</p>

  <p>Taheri Hanım'ın (artık ona Cemile Hala diyordum), bir zamanlar Kâbil'de sesinin güzelliğiyle ünlü olduğunu öğrendim. Profesyonel olarak hiç şarkı söylememiş olmasına karşın, çok yetenekliymiş - halk şarkıları, gazel'ler, hatta genellikle erkek şarkıcıların tekelindeki raga'lar söylermiş. Ama müziğe oldukça düşkün biri olan general (Afgan ve Hindu şarkıcıların klasik gazel plaklarından oluşan, çok zengin bir koleksiyonu vardı), bu işi, soyu sopu o kadar da önemsemeyen kişilere bırakmanın daha doğru olacağına inanıyordu. Evlenirken generalin öne sürdüğü şartlardan biri de, karısının halk önünde asla şarkı söylememesiymiş. Süreyya annesinin düğünümüzde şarkı söylemek istediğini, ama generalin tek bir bakışıyla konuyu kapattığını anlattı. Cemile Hala haftada bir kez loto oynar, her akşam Johnny Carson'ı izlerdi. Günlerini bahçede gülleri, sardunyaları, asma ve orkideleriyle ilgilenerek geçirirdi.</p>

  <p>Ben Süreyya'yla evlenince, çiçeklerle Johnny Carson'ın pabucu dama atıldı. Ben Cemile Hala'nın yaşamındaki yeni keyiftim. Generalin mesafeli, diplomatik tavırlarının aksine (ona General Efendi demeyi sürdürdüm, beni düzeltmedi), Cemile Hala beni ne kadar sevdiğini hiç gizlemezdi. Her şey bir yana, ben onun etkileyici hastalıklar listesini sabırla dinleyen kişiydim; generalse kulağını bunlara çoktan kapamıştı. Süreyya'nın söylediğine göre, annesi geçirdiği felçten sonra göğsündeki en küçük çarpıntıyı kalp krizine, en hafif sızıyı romatizmal arterite, gözündeki her seğirmeyi de yeni bir inmeye yoruyordu. Cemile Hala'nın bana boynundaki bir şişlikten söz edişini anımsıyorum. "Yarın okulu kırar, sizi doktora götürürüm," dedim. Bunun üzerine general gülümsedi, şöyle dedi: "Bu durumda okulla ilişiğini temelli kessen iyi edersin, baçem. Hala'nın sağlık raporları, Rumi'nin eserleri gibidir - ciltler halinde."</p>

  <p>Ama tek neden, sayısız şikâyetine kulak verecek bir dinleyici bulması değildi. En küçük bir kuşkum yoktu: Elime bir tüfek alıp önüme gelene ateş etseydim bile, o beni bir an sendelemeyen bir sevgiyle sevmeyi sürdürürdü. Çünkü ben onun yüreğindeki en ciddi hastalığı sağaltmıştım. Onu, her Afgan annenin en büyük kâbusundan kurtarmıştım: saygın, onurlu bir khastegar'ın kızına talip olmayacağı, kızının tek başına, kocasız, çocuksuz öleceği korkusundan. Her kadının bir kocaya ihtiyacı vardı. Bu, onun içindeki şarkıyı susturan biri olsa bile.</p>

  <p>Süreyya'dan, Virginia'da olup bitenlerin ayrıntılarını da öğrendim.</p>

  <p>Bir düğündeydik; Süreyya'nın dayısı Şerif, oğlunu Newarklı bir Afgan kızla evlendiriyordu. Tören, altı ay önce Süreyya'yla evrusi yaptığımız salondaydı. Konukların arasında duruyor, damadın ailesinin geline yüzük takışını seyrediyorduk; sırtı bize dönük, iki orta yaşlı kadının konuşmalarını duyduk.</p>

  <p>"Ne güzel bir gelin," dedi, bir tanesi. "Şuna bir baksana. Nasıl da makbul; mehtap gibi."</p>

  <p>"Evet," dedi öteki. "Hem de tertemiz. Erdemli. Eline erkek eli değmemiş."</p>

  <p>"Biliyorum. Oğlan iyi ki kuzeniyle evlenmedi."</p>

  <p>Süreyya eve dönerken, kendini koyverdi. Ford'u Fremont Bulvarı'nda, kaldırımın kenarına, bir sokak lambasının altına yanaştırdım.</p>

  <p>"Boş ver," dedim, saçlarını sıvazlayarak. "Kimin umurunda?"</p>

  <p>"Allah kahretsin; haksızlık bu!" diye bağırdı.</p>

  <p>"Aldırma. Unut gitsin."</p>

  <p>"Oğulları her gece diskolarda, et peşinde. Kız arkadaşlarını gebe bırakır, evlilik dışı çocuk sahibi olurlar ama kimse ağzını açıp bir şey söylemez. Eh, delikanlılar eğleniyor işte! Ben tek bir hata yaparım ve ansızın herkes nang, namus diye cıyaklamaya başlar; ömrümün sonuna kadar da başıma kakar!"</p>

  <p>Çenesine doğru akan, doğum lekesinin hemen üstündeki gözyaşını başparmağımla aldım.</p>

  <p>"Sana anlatmamıştım," dedi Süreyya, gözlerini kurulayarak, "ama babam o gece karşımıza dikildiğinde, elinde bir tüfek vardı. Ona... yuvada iki kurşun olduğunu söyledi; biri ona, biri de eve dönmeyi kabul etmezsem, kendine. Avaz avaz bağırıyor, babama hakaretler yağdırıyordum; beni sonsuza kadar kilit altında tutamazdı, keşke ölseydi, filan." Gözlerinden yeni yaşlar boşandı. "Ona bunu bile söyledim, yani keşke ölseydin, dedim.</p>

  <p>"Eve döndüğümüzde, annem boynuma sarıldı; hüngür hüngür ağlıyordu. Ne dediğini anlayamıyordum, çünkü ağzı ikide bir kayıyor, sözcükler birbirine karışıyordu. Babam beni yatak odama götürdü, tuvalet masasına oturttu. Bana bir makas verdi, sakin bir sesle, saçlarını kes, dedi. Ben dediğini yaparken de izledi.</p>

  <p>"Haftalarca evden çıkmadım. Çıktığım zaman da, nereye gitsem fısıltılar duydum ya da duyduğumu sandım. Bunlar dört yıl önce ve beş bin kilometre uzakta yaşandı, ama onları hâlâ duyabiliyorum."</p>

  <p>"Siktir et," dedim.</p>

  <p>Yarı hıçkırığı yarı kahkahayı andıran bir ses çıkardı. "Babanın beni istemeye geldiği gece, telefonda sana bunu anlatırken, fikrini değiştireceğinden emindim."</p>

  <p>"Bu mümkün değildi, Süreyya."</p>

  <p>Gülümsedi, elimi tuttu. "Seni bulduğum için öyle şanslıyım ki. Tanıdığım bütün Afgan erkeklerinden farklısın."</p>

  <p>"Bir daha bundan hiç söz etmeyelim, tamam mı?"</p>

  <p>"Tamam."</p>

  <p>Yanağını öptüm, kaldırımdan uzaklaştım. Arabayı sürerken, neden farklı olduğumu düşündüm. Belki de nedeni, erkekler tarafından yetiştirilmemdi; kadınların arasında büyütülmemiş, Afgan toplumunun onlara uyguladığı çifte standarda doğrudan maruz kalmamıştım. Belki de nedeni, Baba'nın bir Afgan olarak kesinlikle sıradışı bir baba olmasıydı: Kendi kurallarına göre yaşayan, toplumsal âdetleri ancak uygun görürse benimseyen, dayatmaları reddeden bir liberal, başına buyruk biri.</p>

  <p>Ama bence, Süreyya'nın geçmişini umursamayışımın en önemli nedeni, benim de kendime ait bir geçmişimin olmasıydı. Pişmanlık nedir, çok iyi biliyordum.</p>

  <p>Baba'nın ölümünden kısa bir süre sonra, Süreyya'yla Fremont'ta tek yatak odalı bir daireye taşındık; apartman, generalle Cemile Hala'nın evinden bir-iki sokak aşağıdaydı. Süreyya'nın ana-babası bize ev hediyesi olarak kahverengi deriden bir kanepeyle bir Mikasa yemek takımı aldı. General bana bir armağan daha verdi; yepyeni bir IBM daktilo. Kutuya, Farsça yazdığı bir not iliştirmişti:</p>

  <p>Emir can,</p>

  <p>Bu tuşlarda pek çok öykü bulmanı dilerim.</p>

  <p>General İkbal Taheri</p>

  <p>Baba'nın otobüsünü sattım, bir daha da bitpazarına gitmedim. Her cuma mezarına gidiyordum; bazen, mezar taşında bir buket taze süsen bulunca, Süreyya'nın da uğradığını anlıyordum.</p>

  <p>Süreyya'yla, evlilik yaşamına özgü sıradan -ve mucizevi-bir düzen tutturduk. Diş fırçalarını, çorapları paylaşıyor, sabahları gazeteyi elden ele geçiriyorduk. Yatağın sağ tarafında yatıyordu, ben solu yeğliyordum. Kabarık yastık seviyordu, ben sert yastık. Mısır gevreğini kuru yemeyi seviyordu (çerez atıştırır gibi); ben sütle karıştırıp.</p>

  <p>O yaz San Jose Devlet Üniversitesi'ne, İngilizce bölümüne kabul edildim. Bir de iş buldum; Sunnyvale'deki bir mobilya mağazasında güvenlik görevlisi olarak, vardiya usulü çalışmaya başladım. Korkunç sıkıcı bir işti, ama büyük bir avantajı vardı: Saat altı olup da herkes gidince ve gölgeler mağazayı tıka basa dolduran, naylon örtülü koltukların, divanların arasına süzülünce kitaplarımı çıkartıyor, çalışıyordum. İlk romanıma işte orada, o mobilya mağazasının çam ve koloit kokulu ofisinde başladım.</p>

  <p>Ertesi yıl Süreyya da San Jose Üniversitesi'ne yazıldı; babasını hayal kırıklığına uğratan bir kararla, öğretmenliği seçmişti.</p>

  <p>"Yeteneklerini neden boşa harcadığını anlayamıyorum," dedi general, bir akşam yemeğinde. "Lisede bütün notlarının A olduğunu biliyor muydun, Emir can?" Yeniden kızına döndü. "Senin kadar zeki bir kız avukat ya da siyasal bilimci olabilir. Ve, inşallah, Afganistan özgürlüğüne kavuşunca da, yeni anayasanın hazırlanmasına yardım edebilirsin. Sizler gibi genç Afgan yeteneklere ihtiyaç duyulacak. Aile adın düşünüldüğünde, sana bir bakanlık bile önermeleri mümkün."</p>

  <p>Süreyya'nın gerildiğini, yüzünün sertleştiğini hissedebiliyordum. "Ben küçük bir kız değilim, Peder. Evli bir kadınım. Ayrıca, öğretmenlere de ihtiyaç duyulacak."</p>

  <p>"Herkes öğretmenlik yapabilir."</p>

  <p>"Biraz daha pilav alabilir miyim, Anne?" diye sordu Süreyya.</p>

  <p>General, Hayward'da bazı dostlarıyla buluşacağını söyleyip ayrıldıktan sonra, Cemile Hala kızını yatıştırmaya çalıştı. "Senin iyiliğini düşünüyor," dedi. "Başarılı olmanı istiyor."</p>

  <p>"Arkadaşlarına böbürlenmek, avukat kızıyla övünmek istiyor. Generale bir madalya daha," dedi Süreyya.</p>

  <p>"Bu ne saçmalık!"</p>

  <p>"Başarılıymış," diye tısladı Süreyya. "Hiç olmazsa onun gibi değilim; herkes Şoravi'yle savaşırken öylece oturup ortalığın yatışmasını bekleyen, toz duman dağılınca da harekete geçip hükümetteki o küçük, şık koltuğunu geri isteyen biri...</p>

  <p>Öğretmenlik fazla para getirmeyebilir, ama yapmak istediğim iş, o! Öğretmenliği seviyorum, ayrıca sadakayla geçinmekten çok daha iyidir."</p>

  <p>Cemile Hala dilini ısırdı. "Bunları bir duysa, seninle bir daha asla konuşmaz."</p>

  <p>"Merak etme," diye yapıştırdı Süreyya, peçetesini tabağa fırlatırken, "o değerli egosunu incitmem."</p>

  <p>1988 yazında, Sovyetler'in Afganistan'dan çekilmesinden altı ay kadar önce, ilk romanımı bitirdim; Kâbil'de geçen bir baba-oğul hikayesiydi, çoğunluğu generalin verdiği daktiloda yazılmıştı. Bir düzine kadar ajansa başvuru mektubu gönderdim; bir ağustos günü posta kutumu açıp da New Yorklu bir ajanstan metnin tamamını isteyen bir mektup bulunca, donup kaldım. Ertesi gün yolladım. Süreyya özenle paketlenmiş müsveddeyi öptü, Cemile Hala da Kuran'ın altından geçirmemiz için ısrar etti. Benim için bir nazr yapacağını söyledi; kitap kabul edilirse bir kurban kesip etini yoksullara dağıtacaktı.</p>

  <p>"Lütfen, nazr olmasın, Hala can," dedim, yanağını öperek. "Yalnızca zekât yeter; parayı ihtiyacı olan birine verirsin, tamam mı? Koyun kesmek yok."</p>

  <p>Altı hafta sonra, Martin Greenwalt New York'tan arayıp beni temsil etmek istediğini söyledi. Bundan bir tek Süreyya'ya söz ettim. "Bir menajerimin olması demek, kitabımın basılacağı anlamına gelmez. Martin romanı satmayı başarırsa, o zaman kutlarız."</p>

  <p>Bir ay sonra Martin aradı ve kitabın yayınlanacağını bildirdi. Haberi duyan Süreyya sevinçten çığlıklar attı.</p>

  <p>O gece Süreyya'nın ana-babasıyla birlikte bir kutlama yemeği yedik. Cemile Hala köfte ve beyaz ferni pişirmişti. Gözleri nemli general benimle gurur duyduğunu söyledi. Sonra,</p>

  <p>Süreyya'yla ikimiz, eve dönerken satın aldığım bir şişe pahalı Merlot'yu açtık - general kadınların içki içmesini hoş karşılamıyor, Süreyya da onun yanında içmiyordu.</p>

  <p>"Seninle öyle gururlanıyorum ki," dedi karım, kadehini kaldırırken. "Kaka burada olsa, o da gururlanırdı."</p>

  <p>"Biliyorum," dedim, Baba'yı düşünerek. Keşke beni görebilseydi.</p>

  <p>Gece Süreyya uyuduktan sonra (şarap hep uykusunu getirirdi), balkona çıktım, serin yaz havasını içime çektim. Rahim Han'ı, ilk öykümü okuduktan sonra yazdığı o küçük destek pusulasını düşündüm. Ve Hasan'ı. <i>Bir gün, inşallah, büyük bir yazar olacaksın</i>, demişti. <i>Dünyanın her yerindeki insanlar senin kitaplarını okuyacak.</i> Yaşamımda öyle çok iyilikle karşılaşmıştım ki. Ve mutlulukla. Bunları hak edip etmediğimi merak ediyordum.</p>

  <p>Roman ertesi yıl, 1989 yazında yayınlandı; yayıncı benim için beş kenti kapsayan bir imza turnesi düzenledi. Afgan toplumunda ünlü biri olup çıkmıştım. Bu, Şoravi'nin Afganistan'dan bütün bütüne çekildiği yıldı. Afganlar için bir zafer, bir huzur dönemi olması gerekirdi. Oysa savaş bütün şiddetiyle sürdü; bu kez de Afgan Mücahitlerle, Sovyet kuklası Necibullah Hükümeti savaşıyordu. Afgan sığınmacılar akın akın Pakistan'a akmaya başladı. Bu, soğuk savaşın sona erdiği, Berlin Duvarı'nın yıkıldığı yıldı. Bu, Tiananmen Meydanı yılıydı. Bütün bunların arasında Afganistan unutuldu. Sovyetler'in çekilmesi üzerine bir süreliğine umutları canlanan General Taheri, yeniden giyinip kuşanıp köstekli saatini kurmaya döndü.</p>

  <p>Bu aynı zamanda, Süreyya'yla çocuk sahibi olmaya çalıştığımız yıldı.</p>

  <p>Baba olma düşüncesi, içimde bir duygu karmaşası yaratıyordu. Pek çok duyguyu aynı anda yaşıyordum: korku, heves, yılgınlık ve heyecan. Kendi kendime soruyordum: Ben nasıl bir baba olurum? Tıpkı Baba gibi olmak istiyordum; ona hiç mi hiç benzemek istemiyordum.</p>

  <p>Ama bir yıl geçti, hiçbir şey olmadı. Her aybaşı oluşunda Süreyya'nın hayal kırıklığı, sabırsızlığı, kızgınlığı biraz daha arttı. Şimdiye kadar alttan alta dokundurmakla yetinen Cemile Hala da artık iyice dile gelmişti. "Kho dega!" diyordu: "Evet? Minik navasa'ma ne zaman alahoo söyleyeceğim?" İliklerine kadar Peştun olan general, bu konuyu ağzına bile almıyordu elbette; bu durumda, kızıyla bir erkeğin arasındaki cinsel eylemi açık açık dile getirmiş olurdu - her ne kadar bu erkek, dört yıldır kızıyla evli olsa da. Ata Cemile Hala bizi bebek konusunda sıkıştırırken, generalin gözleri parlıyordu.</p>

  <p>Bir gece Süreyya'ya şöyle dedim: "Bu işler bazen biraz zaman alır."</p>

  <p>"Bir yıla, biraz mı diyorsun, Emir?" dedi, onda alışık olmadığım, ters bir sesle. "Bir sorun var, biliyorum."</p>

  <p>"O zaman doktora gidelim."</p>

  <p>Doktor Rosen irice bir göbeği, tombul bir yüzü ve küçük, düzgün dişleri olan, belli belirsiz bir Doğu Avrupa aksanıyla konuşan bir adamdı; onda Slav ırkına özgü bir hava seziliyordu. Trenlere karşı belli bir tutkusu vardı - muayenehanesi demiryollarının tarihine ilişkin kitaplar, maket lokomotifler, yeşil tepelerden, köprülerden yuvarlanarak geçen tren resimleriyle doluydu. Masasının üzerindeki bir levhada şöyle yazıyordu: YAŞAM BİR TRENDİR, ATLA.</p>

  <p>Bize bir rota çizdi: Önce ben kontrol edilecektim. "Erkekler kolaydır," dedi, parmaklarıyla maun masasına hafif hafif vurarak. "Bir erkeğin 'tohumlaması', zihninin işleyişi gibidir: basit, dolaysız, sürprizsiz. Oysa siz hanımlar... eh, Tanrı sizi yaratırken epeyce uğraşmış." Bu tohum benzetmesini bütün çiftlere yapıyor muydu acaba?</p>

  <p>"Ne mutlu bize," dedi Süreyya.</p>

  <p>Doktor Rosen güldü. İçten bir kahkahadan yalnızca birkaç tını kısaydı. Bana bir laboratuvar etiketiyle plastik bir kap verdi, Süreyya'ya da bir dizi kan testi için bir form. El sıkıştık. "Trene hoş geldiniz," dedi, bizi geçirirken.</p>

  <p>Ben sınavdan başarıyla geçtim.</p>

  <p>Ama Süreyya'nın testleri birkaç ay sürdü: Bazal ısı ölçümleri, akla gelebilecek her hormon için kan testleri, idrar testleri, 'Rahim Salgısı Testi' denen bir şey, ultrasonlar, başka kan tahlilleri ve başka idrar testleri. Süreyya'ya 'histeroskopi' denen bir şey uygulandı; Doktor Rosen onun rahmine bir teleskop sokup içine baktı. Hiçbir şey bulamadı. "Tohumlanma kanalları açık," dedi, lastik eldivenlerini çıkartırken. Bu deyimi kullanmasa olmaz mıydı - burada tarımla mı uğraşıyorduk? Testler bitince, bize neden çocuk sahibi olamadığımızı anlayamadığını söyledi. Sonra, ekledi: Bu hiç de alışılmadık bir durum değildi. Buna "Açıklanamayan ya da Nedensiz Kısırlık" deniyordu.</p>

  <p>Sonra sıra tedavi aşamasına geldi. Önce Clomifen, sonra hMG denen, Süreyya'nın kendi kendine vurduğu bir dizi iğneyi denedik. İşe yaramayınca, Doktor Rosen bize 'vitro' dölleme yöntemini önerdi. Ama özel sağlık sigortamızı yapan şirket gönderdiği kibar mektupta, tedavi giderlerini karşılayamayacağını üzülerek bildiriyor, bize iyi şanslar diliyordu.</p>

  <p>Bunun üzerine, roman için aldığım avansı kullandık. IVF dölleme, uzun, zahmetli, moral bozucu ve başarısız oldu. Bekleme odalarında saatlerce oturup Good Housekeeping ya da Reader's Digest gibi dergileri okumakla, kâğıttan yapılma önlükleri defalarca giyip floresan lambalı, steril, buz gibi muayene odalarına girip çıkmakla, cinsel yaşamınızı bir yabancıyla en mahrem ayrıntılarına kadar konuşma rezilliğine katlanmakla, sayısız iğne, sonda ve numuneyle geçen aylardan sonra, Doktor Rosen'le trenlerine döndük.</p>

  <p>Karşımıza oturdu, parmaklarıyla masasında tempo tutarak, ilk kez 'evlat edinme' sözcüklerini kullandı. Süreyya eve dönünceye kadar ağladı.</p>

  <p>Haberi ana-babasına, doktoru son ziyaretimizden bir hafta sonra, pazar günü verdi. Taherilerin arka bahçesinde piknik iskemlelerinde oturuyor, ayran içiyorduk; mangaldaki alabalıklar pişmekteydi. 1991 yılının Mart ayındaydık. Cemile Hala güllerini, yeni ektiği hanımelilerini sulamıştı; çiçeklerin rayihası pişen balığın kokusuna karışıyordu. İki kez uzandı, Süreyya'nın saçlarını okşadı, "En iyisini Tanrı bilir, baçem," dedi. "Demek ki böyle yazılmış."</p>

  <p>Süreyya sürekli ellerine bakıyordu. Yorgundu, biliyordum; bütün bunlar onu bitkin düşürmüştü. "Doktor evlat edinebileceğimizi söyledi," diye mırıldandı.</p>

  <p>General Taheri başını hızla kaldırdı. Mangalın kapağını kapadı. "Öyle mi?"</p>

  <p>"Bu da bir seçenek, dedi."</p>

  <p>Evlat edinme konusunu evde de konuşmuştuk. Süreyya en hafif tanımıyla, kararsızdı. Ailesine giderken, yolda, "Aptalca, üstelik boşuna olduğunu biliyorum," demişti, "ama elimde değil. Hep bir gün onu, dokuz ay boyunca kendi kanımla beslediğimi bilerek, kollarımın arasında tutacağımı hayal ettim; bir gün gözlerine bakmayı ve orada seni ya da kendimi görüp şaşırmayı, sonra, bebek büyüdüğünde o yüzde senin ya da benim gülümseyişimi görmeyi... Bunlar olmayınca... Yanılıyor muyum?"</p>

  <p>"Hayır," dedim.</p>

  <p>"Bencillik mi ediyorum?"</p>

  <p>"Hayır, Süreyya."</p>

  <p>"Bak, eğer bunu gerçekten yapmak istiyorsan..."</p>

  <p>"Hayır," dedim. "Eğer yapacaksak, en küçük bir kuşkumuz olmamalı; ikimizin ortak kararı olmalı. Aksi halde bebeğe haksızlık etmiş oluruz."</p>

  <p>Başını cama dayamış, başkaca bir şey söylememişti. General geldi, onun yanına oturdu. "Baçem, şu evlatlık... meselesi. Biz Afganlara uygun olup olmadığından emin değilim." Süreyya bıkkın gözlerle bana baktı, içini çekti.</p>

  <p>"Öncelikle, büyüyünce gerçek ana-babalarını öğrenmek istiyorlar," dedi general. "Onları suçlayamazsın. Bazen, sırf onları dünyaya getirenleri bulmak için, senin onların uğruna yıllarca uğraşıp didindiğin evi terk ediyorlar. Kan çok güçlü bir şeydir, baçem, bunu asla unutma."</p>

  <p>"Bunu konuşmak istemiyorum artık," dedi Süreyya.</p>

  <p>"Tek bir şey daha söyleyeceğim," dedi babası. Celallenmeye başladığını görebiliyordum; generalin o küçük söylevlerinden biri yoldaydı. "Emir canı ele alalım. Babasını hepimiz tanırız. Kâbil'de büyükbabasını tanırdım, onun büyük-büyükbabasının kim olduğunu bilirdim. İstersen, hemen şuracıkta kuşaklarca geriye gidip bütün atalarını sayıp dökebilirim. İşte bu yüzden babası -Allah rahmet eylesin- khastegari'ye gelince, bir an bile duraksamadım. Ve inan bana, eğer babası senin soyunu sopunu bilmeseydi, buraya gelip seni istemezdi. Kan çok güçlü bir şeydir, baçem, ama evlat edindiğin zaman, yuvana kimin kanını soktuğunu asla bilemezsin.</p>

  <p>"Bak, Amerikalı olsaydın fark etmezdi. Burada insanlar aşk için evleniyor; aile adı, ecdat filan söz konusu bile olmuyor. Evlat edinirken de aynı şey; bebek sağlıklı olduğu sürece herkes mutlu. Ama biz Afganız, baçem'"</p>

  <p>"Balık pişti galiba?" dedi Süreyya. General Taheri bir süre onu süzdü. Sonra, dizine dokundu. "Sağlıklı olduğun ve iyi bir kocan olduğu için şükret."</p>

  <p>"Sen ne düşünüyorsun, Emir can?" diye sordu Cemile Hala.</p>

  <p>Bardağımı sardunya saksılarının durduğu çıkıntıya bıraktım; saksıların altından su damlıyordu. "Galiba General Efendi'ye katılıyorum," dedim.</p>

  <p>General rahatlamış bir halde başını salladı, mangalın başına döndü.</p>

  <p>Evlat edinmeye hepimiz farklı nedenlerle karşıydık. Süreyya'nın kendi nedenleri vardı, generalin kendi nedenleri, benim de kendi nedenlerim: Belki bir şey, biri, bir yerlerde yaptıklarım yüzünden baba olma hakkımı elimden almıştı. Belki bana kesilen ceza buydu; doğrusu çok da adil bir cezaydı. <i>Belki kaderinize böyle yazılmıştır</i>, demişti Cemile Hala. Evet, belki de kaderimize çocuk <i>yazılmamıştı</i>.</p>

  <p>Birkaç ay sonra, ikinci romanımın nakit avansıyla, San Francisco'nun Bernal Tepeleri'nde iki yatak odalı, Victoria tarzı, çok güzel bir evin peşinatını ödedik. Sivri bir çatısı, parke zemini ve küçük bir arka bahçesi vardı; bahçede de toprağa gömülü bir tandırla minicik bir güneşlenme terası. General terası bitirmeme, duvarları boyamama yardım etti. Cemile Hala, özellikle Süreyya'nın sevgiye ve desteğe en çok gereksindiğine inandığı böyle bir dönemde, bir saatlik mesafeye taşındığımız için sitemler etti, Süreyya'yı kaçırtan şeyin, tam da bu bunaltıcı ilgi olduğunun farkında bile değildi.</p>

  <p>Bazen, Süreyya yanımda uyurken öylece yatar, esintide bir kapanıp bir açılan tahta kepenklerin gıcırtısını, cırcır böceklerinin bahçeyi dolduran cıvıltısını dinlerim. Ve Süreyya'nın rahmindeki boşluğu neredeyse elimle dokunurcasına hissederim; yaşayan, soluk alan bir şey gibi. O boşluk evliliğimize, kahkahalarımıza ve sevişmelerimize sinsice sızdı. Gecenin ilerleyen saatlerinde, yatak odamızın karanlığında onun Süreyya'nın bedeninden ayrılıp aramıza girdiğini, yerleştiğini hissederim. Aramızda uyuduğunu. Yeni doğmuş bir bebek gibi.</p>
</body>
</html>