<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="UTF-8" name="charset"/>
  <title></title>
  <link href="../Styles/main.css" type="text/css" rel="stylesheet"/>
  <link href="../Styles/sgc_styles.css" rel="stylesheet" type="text/css"/>
</head>

<body>
  <h1 class="title">YİRMİ</h1>

  <p>Ferit beni uyarmıştı. Ama anladım ki, nefesini boşa harcamış.</p>

  <p>Celalabat'tan döne döne Kâbil'e ulaşan, bombalarla delik deşik olmuş, sarp yolda ilerliyorduk. Buradan son kez, aksi yöne giden bir kamyonun, muşambası sımsıkı kapalı kasasında geçmiştim. Baba'nın şarkı söyleyen, kafayı bulmuş bir Roussi su bay tarafından vurulmasına ramak kalmıştı - Baba o gece beni öyle kızdırmış, öyle korkutmuş, öyle gururlandırmıştı ki. Kâbil'le Celalabat arasındaki bu dağ yolu, kayalıkların arasında bir yılan gibi kıvrılan, insanın kemiklerini sarsan bu sallantılı yolculuk benim için artık kutsal bir hatıraydı; iki savaşın izlerini taşıyan, değerli bir anı. Yirmi yıl önce ilk savaşın bir bölümüne tanık olmuştum. Ondan kalan çirkin izler yola saçılmıştı: eski Sovyet tanklarının yanmış enkazları, ters dönmüş, paslanmış askeri kamyonlar, dağa yaslanmış, ezilmiş bir Rus cipi. İkinci savaşı televizyonumun ekranından izlemiştim. Şimdi de onu, Ferit'in gözlerinden görüyordum.</p>

  <p>Bozuk yoldaki çukurları telaşsız, kendinden emin manevralarla atlatan Ferit, ait olduğu yere dönmüş biriydi artık. Vahit'in evinde geçirdiğimiz geceden sonra, çok daha konuşkandı. Beni yanına, yolcu koltuğuna oturtmuş, konuşurken yüzüme bakmaya başlamıştı. Bir-iki kez gülümsedi bile. Sakat eliyle direksiyonu ustaca çevirirken, önünden geçtiğimiz köyleri, yıllar öncesinden tanıdığı kişilerin yaşadığı, çamur damlı kulübeleri gösteriyordu. Bu insanların çoğu, dedi, ya öldü ya da Pakistan'daki göçmen kamplarına sığındı. "Ölenler daha şanslıydı," diye ekledi.</p>

  <p>Yanmış, yerle bir olmuş, minicik bir köyü işaret etti. Köy kararmış, çatısız duvarlardan ibaret kalmıştı. Gözüme bir duvarın dibinde uyuyan bir köpek ilişti. "Bu köyde bir dostum vardı," dedi Ferit. "Usta bir bisiklet tamircisiydi. Çok da iyi tabla çalardı. Taliban onu da ailesini de öldürdü, köyü yaktı."</p>

  <p>Yanmış köyün içinden geçtik; köpek kımıldamadı bile.</p>

  <p>Eskiden, Celalabat-Kâbil yolu iki saat sürerdi, belki biraz daha fazla. Ferit'le Kâbil'e ulaşmak, dört saatimizi aldı. Ulaşınca da... Ferit beni, Mahipar Barajı'nı geçtiğimiz zaman uyarmıştı.</p>

  <p>"Kâbil senin anımsadığın yer değil."</p>

  <p>"Biliyorum, duydum," dedim.</p>

  <p>Ferit bana, duymakla görmenin aynı şey olmadığını belirten bir bakış fırlattı. Ve haklı çıktı. Çünkü Kâbil nihayet karşımda belirdiğinde, Ferit'in bir yerlerde yanlış yola saptığı duygusuna kapıldım; hayır, bundan kesinlikle emindim. Ferit yüzümdeki şaşkınlığı, aptallaşmış ifadeyi daha önce defalarca görmüş olmalıydı - buraya taşıdığı yolcuların arasında, Kâbil'i uzun zamandır görmemiş olanlar vardı.</p>

  <p>Omzuma pat pat vurdu. "Ülkene hoş geldin," dedi, suratsızca.</p>

  <p>Yıkıntılar ve dilenciler. Nereye baksam, bunları görüyordum. Dilenciler eskiden de vardı - Baba onlar için yanında hep fazladan bozuk para taşırdı; bir dilenciyi eli boş çevirdiğini hiç görmedim. Ama şimdi, lime lime olmuş, çuval bezinden giysileri, bir metelik için uzanmış, esmer, kirli elleriyle her köşe başında öbek öbektiler. Bir fark daha: Şimdi dilencilerin çoğunluğu çocuktu; zayıf, asık yüzlü, kimisi taş çatlasın dört-beş yaşında. İşlek yolların kaldırımlarında, burka'lı annelerinin kucağında, inliyorlardı: "Bahşiş, bahşiş!" Bir şey daha vardı; ilk anda fark edemediğim bir şey: Yanlarında yetişkin bir erkek görmek, neredeyse olanaksızdı. Savaşlar Afganistan'da babaları, çok az bulunan bir mala, değerli bir ayrıcalığa dönüştürmüştü.</p>

  <p>Yetmişli yıllarda kentin en büyük caddelerinden biri olan Maywand'da batıya, Karteh-Seh yöresine doğru ilerliyorduk. Hemen kuzeyimizde, bütünüyle kurumuş Kâbil Irmağı. Güneydeki tepelerde, eski kentin yıkık surları. Onun doğusunda, savaş lordu Dostum'un 1992'de işgal ettiği antik kale, Bala Hisar. Kalenin bulunduğu Şirdarveze dağ sırası, 1992 ile 1996 arasında Mücahit güçlerinin Kâbil'e roket yağdırdığı ve şu anda tanık olduğum yıkımın büyük bir kısmını gerçekleştirdiği yerdi. Şirdarveze dağları ta batıya kadar uzanırdı. Topeh çeşt'in, öğle topunun bu dağlardan atıldığını çok iyi anımsıyordum. Her gün, öğle paydosunu duyurmak için, Ramazan'da da iftar vaktini haber vermek için patlatılırdı. O zamanlar topun gümbürtüsünü kentin her yerinden duyardınız.</p>

  <p>"Çocukken buraya, Maywand Caddesi'ne çok gelirdim," diye mırıldandım. "Dükkânlar, oteller vardı. Pırıl pırıl neon ışıkları, lokantalar. Seyfo adındaki bir adamdan uçurtma alırdık. Eski polis merkezinin yakınlarında, küçük bir dükkânı vardı."</p>

  <p>"Merkez hâlâ duruyor," dedi Ferit. "Kentte polis sıkıntısı çekilmiyor. Ama ne Mayward'da bir uçurtma ya da uçurtmacı bulabilirsin ne de başka bir yerde. O günler çoktan bitti." Maywand Caddesi dev boyutlu, kumdan bir kaleydi artık. Tamamen çökmemiş olan binalar bile, oyulmuş çatıları, roket mermilerinin delik deşik ettiği duvarlarıyla ayakta zor duruyordu. Ara ara, bir moloz yığınına dönüşmüş, koskoca bir mahalleye rastlıyordunuz. Bir enkaz yığınının altına sıkışmış, kurşun delikleriyle kaplı bir tabela gördüm: COCA CO- Camsız, yıkıldı yıkılacak bir binanın yanında, kırık tuğla ve taşlardan oluşan bir tepeciğin üstünde oynayan çocuklar gördüm. Bisikletliler, katır arabaları yola devam edebilmek için dilenci çocukların, sokak köpeklerinin, molozların çevresinden dolanıyordu. Kentin üstüne bir pus, bir toz bulutu çökmüştü; ırmağın karşı tarafında kapkara bir duman sütunu gökyüzüne yükseliyordu.</p>

  <p>"Ağaçlar nerede?" dedim.</p>

  <p>"Kışın sobalara odun oldular," dedi Ferit. "Büyük bir bölümünü de Şoravi kesti."</p>

  <p>"Neden?"</p>

  <p>"Dalların arasına keskin nişancılar gizleniyordu."</p>

  <p>İçimi bir hüzün kapladı. Kâbil'e dönmek, eski, unutulmuş bir dosta rastlayıp talihinin yaver gitmediğini, sahip olduğu her şeyi yitirdiğini görmekten farksızdı.</p>

  <p>"Babam Şar-e-Kohna'da bir yetimhane yaptırmıştı," dedim. "Eski kentte, biraz güneyde."</p>

  <p>"Orayı biliyorum," dedi Ferit. "Birkaç yıl önce yıkıldı."</p>

  <p>"Kenara çekebilir misin? Biraz yürümek istiyorum."</p>

  <p>Ferit arabayı küçük bir arka sokaktaki terk edilmiş, kapısız binanın önündeki kaldırıma yanaştırdı. "Burada bir eczane vardı," dedi, kamyondan inerken. Maywand Caddesi'ne döndük, sağa, batıya doğru yürümeye başladık. "Bu koku ne?" dedim. Bir şey gözlerimi yakıyor, sulandırıyordu.</p>

  <p>"Mazot," diye yanıtladı Ferit. "Kentin jeneratörleri bozulup duruyor; elektriğe güvenemedikleri için de insanlar mazot yakıyor."</p>

  <p>"Mazot, ha? Eskiden bu caddenin ne koktuğunu anımsıyor musun?"</p>

  <p>Ferit gülümsedi. "Kebap."</p>

  <p>"Kuzu kebabı," dedim.</p>

  <p>"Kuzu," dedi ferit, sözcüğü diliyle tadarak. "Kâbil'de şimdi bir tek Taliban kuzu yiyebiliyor." Dirseğimi çekti. "İti an, çomağı hazırla."</p>

  <p>Bir araç bize doğru yaklaşıyordu. "Sakal devriyesi," diye fısıldadı Ferit.</p>

  <p>Taliban'la ilk karşılaşmamdı. Onları televizyonda, İnternette, dergi kapaklarında, gazetelerde görmüştüm. Ama işte karşımdaydı; aramızda elli adım bile yoktu. Ağzımdaki bu tat su katılmamış, ham korku değilse neydi? Etim ansızın çekmiş, kemiklerime yapışmamış mıydı? Küt küt atan şey, yüreğim değil miydi? İşte, geliyorlardı. Olanca ihtişamlarıyla.</p>

  <p>Kırmızı Toyota pikap, yanımızdan ağır ağır geçti. Kasasına bir avuç genç, asık yüzlü erkek çömelmişti; Kalaşnikofları omuzlarından sarkıyordu. Hepsi de sakallı, kara türbanlıydı. İçlerinden koyu esmer tenli, yirmili yaşlarda gösteren, kalın kaşları çatık bir genç elindeki kırbacı çeviriyor, arada bir, kamyonun yan tarafına vuruyordu. Etrafta gezinen gözleri, benimkileri buldu. Bakıştık. Hayatımda kendimi hiç bu kadar çıplak hissetmedim. Sonra tütün lekeli bir tükürük savurdu, bakışlarını başka yöne çevirdi. Yeniden soluk alabildiğimi hissettim. Kamyon ardında bir toz bulutu bırakarak uzaklaştı.</p>

  <p>"Sen delirdin mi?" diye tısladı Ferit.</p>

  <p>"Ne?"</p>

  <p>"Bir daha sakın onlara gözünü dikip bakma! Anlıyor musun? Asla!"</p>

  <p>"İsteyerek olmadı," dedim.</p>

  <p>"Arkadaşın haklı," dedi bir ses. "Kuduz bir köpeği sopayla dürtüklesen, daha iyi ederdin." Mermi delikleriyle dolu bir binanın ön basamaklarında oturan, yalınayaklı, yaşlı bir dilenciydi. Sırtında lime lime olmuş bir çapan, başında da lekeli bir türban. Sol gözkapağı, boş göz çukurunu örtüyordu. Romatizmadan bükülmüş parmağıyla, kırmızı pikabın gittiği yönü gösterdi. "Böyle dolaşıp duruyor, aranıyorlar. Birinin onları kışkırtmasını umarak... Eh, er ya da geç, aradıklarını buluyorlar tabii. Ve eğlence başlıyor; 'Allah-u ekber! naralarıyla işe girişiyorlar. Ağızlarına layık bir suçlu bulamadıkları günlerde bile, eli boş dönmüyorlar... sağda solda her zaman bir şiddet olayı vardır, öyle değil mi?"</p>

  <p>"Taliban yakınlardayken, gözünü ayakkabılarından ayırma," dedi Ferit.</p>

  <p>"Dostunun öğütleri çok yerinde," diye atıldı, yaşlı dilenci. Islak ıslak öksürdü, pis bir mendile tükürdü. "Kusura bakma ama, bana verebileceğin birkaç kuruşun var mı?" diye soludu.</p>

  <p>Ferit, "Bas," dedikten sonra, kolumu çekti. "Hadi, gidelim."</p>

  <p>Yaşlı adama yüz bin Afgani verdim: üç dolar. Parayı almak için öne eğilince, ağır kokusu (ekşi sütle haftalardır yıkanmamış ayak karışımı) burun deliklerime doldu, midemi kaldırdı. Parayı çabucak cebine attı, tek gözüyle sağı solu hızla taradı. "Cömertliğinize binlerce teşekkür, Ağa Efendi."</p>

  <p>"Karteh-Seh'teki yetimhanenin yerini biliyor musun?" diye sordum.</p>

  <p>"Çok kolay. Darülaman Bulvarı'nın hemen batısında," dedi. "Eski yetimhaneye roket isabet edince, çocukları Karteh-Seh'e taşıdılar. Birini aslan kafesinden kurtarıp kaplan kafesine atmak gibi bir şey."</p>

  <p>"Sağ ol, Ağa," dedim, gitmeye hazırlandım.</p>

  <p>"Bu senin ilk seferindi, değil mi?"</p>

  <p>"Nasıl?"</p>

  <p>"Taliban'ı ilk görüşün."</p>

  <p>Bir şey demedim. Yaşlı dilenci başını salladı, gülümsedi. Ağzında kalabilen sapsarı, çürük dişler göründü. "Kâbil'e girişlerini ilk gördüğüm günü anımsıyorum da. Nasıl da sevinmiştik! Ölümler bitti, dedik. Vah vahi Tıpkı şairin dediği gibi: 'Aşkın en pürüzsüz göründüğü an, dertler bastırıverdi!' "</p>

  <p>Yüzüme bir gülümseme yayıldı. "Bu gazel'i biliyorum. Hafız'dan."</p>

  <p>"Evet, öyle," dedi adam. "Bunu da benden iyi kimse bilemez. Üniversitede hocaydım."</p>

  <p>"Öyle mi?"</p>

  <p>Öksürdü. "1958'den 1996'ya kadar. Hafız'ı, Hayyam'ı, Rumi'yi öğrettim; sonra Beydel, Cami, Saadi... Bir keresinde, 1971'de konferans vermek üzere Tahran'a bile davet edildim; mistik Beydel hakkında ders verdim. Ayağa kalkıp alkışlamışlardı. Hah!" Başını esefle salladı. "Ama pikaptaki gençleri gördün. Tasavvufu ne kadar umursuyorlar, dersin?"</p>

  <p>"Annem de üniversitede öğretmenmiş," dedim.</p>

  <p>"Adı neydi?"</p>

  <p>"Safiye Akrami."</p>

  <p>Bütün o katarak katmanlarına karşın, gözleri parlayıverdi. "Çöldeki yabani otlar yaşar, oysa bahar çiçekleri çabucak solar. Ne zarafet, ne asalet, ne trajedi!"</p>

  <p>Adamın önüne diz çöktüm: "Annemi tanır mıydın?" "Elbette," dedi. "Dersten sonra oturup konuşurduk. Son kez, finallerden hemen önce, yağmurlu bir gün bademli, nefis bir keki paylaşmıştık. Bademli kek ve ballı çay. Artık gebeliği iyice belirgindi ve her zamankinden daha güzeldi. O gün bana söylediği şeyi hiç unutmadım."</p>

  <p>"Ne dedi? Lütfen söyle." Baba annemi bana hep kaba fırça darbeleriyle tanımlardı; "Harika bir kadındı," gibi. Bense hep ayrıntıların açlığını çekerdim: saçlarının güneşte parlayışı, en sevdiği dondurma, en sık mırıldandığı şarkılar; tırnaklarını yer miydi? Ama Baba onun anılarını kendisiyle birlikte mezara götürmüştü. Belki de annemin adını anmak, suçluluk duygusunu harekete geçiriyor, onun ölümünden kısacık bir süre sonra yaptığı şeyi anımsatıyordu. Ya da, onun için öyle büyük bir kayıptı, acısı öyle derindi ki, annemden söz etmeye dayanamıyordu. Belki de her ikisi birden.</p>

  <p>"Şöyle dedi: 'Çok korkuyorum.' Neden, diye sordum. 'Öyle mutluyum ki, Doktor Resul. Böylesine büyük, müthiş bir mutluluk, insanı korkutuyor.' Yine nedenini sordum, şöyle dedi: 'Senin bu kadar mutlu olmana, ancak senden bir şey almaya hazırlandıkları zaman izin verirler.' Hemen onu susturdum: 'Hişşt, hadi ama. Saçmalama.'"</p>

  <p>Ferit kolumu tuttu. "Gitmeliyiz, Emir Ağa," dedi, tatlılıkla. Kolumu çekip kurtardım. "Başka? Başka ne dedi?"</p>

  <p>Yaşlı adamın yüz hatları yumuşadı. "Keşke hatırlayabilseydim. Ama maalesef. Aradan çok zaman geçti, belleğimse şu binalar kadar hasarlı. Kusura bakma."</p>

  <p>"Ama küçücük bir şey, ne olursa."</p>

  <p>Yaşlı adam gülümsedi. "Kendimi zorlayacağım, söz. Yine gel, beni bul."</p>

  <p>"Teşekkür ederim," dedim. "Çok teşekkür ederim." İçtendim. Annemin bademli keki sevdiğini, bir keresinde 'müthiş' sözcüğünü kullandığını ve mutluluğundan ürktüğünü öğrenmiştim. Sokaktaki bu yaşlı adamdan annem hakkında, Baba'dan bir ömür boyunca alabildiğimden çok daha fazla bilgi edinmiştim.</p>

  <p>Kamyona geri dönerken Ferit'le az önceki olaya, Afgan olmayanların akıl almaz bir rastlantı olarak değerlendirecekleri şeye, sokaktaki bir dilencinin annemi tanımasına değinmedik. Çünkü Afganistan'da, özellikle de Kâbil'de böylesi mucizelerin son derece olağan olduğunu ikimiz de biliyorduk. Baba şöyle derdi: "Hiç karşılaşmamış iki Afganı al, bir odaya kapat, on dakika sonra akraba çıkarlar."</p>

  <p>Yaşlı adamı o binanın basamaklarında bırakmıştık. Ama kararlıydım; öğüdüne uyup geri dönecek ve annemle ilgili bir şey anımsayıp anımsamadığını soracaktım. Ne yazık ki, onu bir daha hiç göremedim.</p>

  <p>Yeni yetimhaneyi Karteh-Seh'in kuzey kesiminde, kurumuş Kâbil Irmağı'nın kıyısında bulduk. Düz, baraka tarzı bir binaydı; duvarlardaki çatlaklara, camsız pencerelere kalın tahtalar çivilenmişti. Ferit yolda, Karteh-Seh'in kentte savaştan en çok zarar gören semt olduğunu söylemişti; kamyondan inerken ne kadar doğru söylediğini gördüm; kanıtlar sarsıcıydı. Koca koca çukurlarla dolu sokakların iki yanında bombalanmış, yerle bir olmuş binalardan, boşaltılmış evlerden başka bir şey yoktu. Ters dönmüş bir arabanın paslı iskeletinin, ekranı olmayan, molozların arasına yarı gömülmüş bir televizyonun, üzerinde siyah, püskürtme boyayla ZENDA BAD TALIBAN! (Çok yaşa Taliban!) yazan bir duvarın önünden geçtik.</p>

  <p>Kapıyı kısa boylu, zayıf, kelleşmeye yüz tutmuş bir adam açtı; kır sakalı taraz tarazdı. Sırtında eski, tüvit bir ceket, gözünde tek camı çatlak bir gözlük. Camların gerisindeki küçük, mercimeğe benzeyen kara gözleri benimle Ferit arasında çırpınıyordu. "Selamın aleyküm," dedi.</p>

  <p>"Selamın aleyküm," dedim. Ona Polaroid'i gösterdim. "Bu çocuğu arıyoruz."</p>

  <p>Fotoğrafa yarım yamalak baktı. "Kusura bakmayın, onu hiç görmedim."</p>

  <p>"Resme doğru dürüst bakmadın, dostum," dedi Ferit. "Neden bir daha bakmıyorsun?"</p>

  <p>"Lütfen," diye ekledim.</p>

  <p>Kapının arkasındaki adam fotoğrafı aldı. İnceledi. Bana geri verdi. "Hayır, üzgünüm. Bu kurumdaki her çocuğu tanırım, bu hiç de tanıdık gelmedi. Şimdi izninizle, yapılacak işlerim var." Kapıyı kapadı. Sürgüyü çekti.</p>

  <p>İşaretparmağımın mafsalıyla kapıya vurdum. "Ağa! Ağa, lütfen aç. Niyetimiz kötü değil."</p>

  <p>Kapının arkasından sesi geldi: "Söyledim ya. Burada değil. Lütfen gidin."</p>

  <p>Ferit ilerledi, alnını kapıya dayadı. "Dostum, biz Taliban değiliz," dedi alçak, dikkatli bir sesle. "Yanımdaki bey çocuğu güvenli bir yere götürmek istiyor."</p>

  <p>"Peşaver'den geldim," dedim. "Yakın bir dostum, çocuklar için hayır kurumu işleten Amerikalı bir karı-koca tanıyor." Adamın, kapının gerisindeki varlığını hissedebiliyordum. Orada durmuş dinliyor, duraksıyor, kuşkuyla umut arasında gidip geliyordu. "Dinle, Sohrab'ın babasını tanırdım," dedim. "Adı Hasan'dı. Annesinin adı da Ferzane. Çocuk babaannesine Sasa dermiş. Okuma-yazma biliyor. Ayrıca sapanı da çok iyi kullanırmış. Bu çocuk için bir umut var, Ağa, bir çıkış yolu. Lütfen aç kapıyı."</p>

  <p>Yalnızca sessizlik.</p>

  <p>"Onun yarı amcasıyım," dedim.</p>

  <p>Bir dakika geçti. Sonra çekilen sürgünün sesini duyduk. Adamın zayıf yüzü kapı aralığında belirdi. Bir bana, bir Ferit'e baktı. "Bir konuda yanıldın," dedi.</p>

  <p>"Ne?"</p>

  <p>"Sapanı müthiş kullanıyor."</p>

  <p>Gülümsedim.</p>

  <p>"O sapandan bir an ayrılmaz," diye sürdürdü sözünü. "Onu beline sokar, gittiği her yere götürür."</p>

  <p>Bizi içeriye aldı, kendini tanıttı: yetimhane müdürü Zaman. "Ofisime gidelim," dedi.</p>

  <p>Peşine takıldık, loş, iç karartıcı koridorlardan, üstü başı dökülen, yalınayak çocukların yanından geçtik. İncecik hasırların dışında zemini çıplak, pencerelerine naylon gerilmiş odaları, döşeksiz, demir karyolaların dip dibe dizildiği yatakhaneleri arkamızda bıraktık.</p>

  <p>"Burada kaç yetim var?" diye sordu Ferit.</p>

  <p>"Sığdırabileceğimizden çok daha fazla... en az iki yüz elli," dedi Zaman, omzunun üstünden. "Ama hepsi yetim değil. Çoğunun babası savaşta ölmüş, anneleri de onlara bakamıyor, çünkü Taliban kadınların çalışmasına izin vermiyor. Onlar da çocukları buraya getiriyor." Eliyle havayı süpürür gibi bir hareket yaptı, kederle ekledi: "Burası- sokaktan iyi elbette, ama o kadar da iyi değil. Bu bina oturulmak için yapılmamış ki - bir halı imalatçısının deposuymuş. Su ısıtma tesisatı bile yok; kuyu da çoktan kurudu." Sesini alçalttı. "Yeni kuyu açmak için Taliban'dan defalarca para istedim; tespihlerini yuvarlayıp 'yok' dediler. Para yok." Alayla güldü.</p>

  <p>Bir duvarın dibindeki sıra sıra yatağı gösterdi. "Yeterli karyolamız yok, elimizdeki karyolalara serecek döşeğimiz de." İki çocuğun çevirdiği ipi atlayan bir kızı gösterdi. "Şu kızı görüyor musunuz? Geçtiğimiz kış, çocuklar battaniyeleri paylaşmak zorunda kaldı. Kızın erkek kardeşi de soğuktan öldü." Yeniden yürümeye başladı. "Son baktığımda, kilerde bir ay zor yetecek pirinçten başka bir şey yoktu; o da bitince, çocuklara kahvaltıda ve akşamları ekmekle çaydan başka bir şey veremeyeceğiz." Öğle yemeğine hiç değinmediğini fark ettim.</p>

  <p>Durdu, bana döndü. "Burası hiç de korunaklı değil. Yiyecek yok, giysi yok, içecek su yok. Buradaki en bol şey, çocukluğunu yitirmiş çocuklar. İşin en acıklı yanı da, bunlar şanslı olanlar. Kapasitemizi kat kat aştık; her gün bir sürü anneyi geri çevirmek zorunda kalıyorum." Bana doğru bir adım attı. "Sohrab için umut var demiştin, değil mi? Yalan söylemediğinden eminim, Ağa. Ancak... çok geç kalmış olabilirsin." "Ne demek istiyorsun?"</p>

  <p>Zaman bakışlarını kaçırdı. "Beni izleyin."</p>

  <p style="text-align: center;">* * *</p>

  <p>Müdürün çalışma odam dediği yer, yere atılmış bir hasır, bir masa ve iki katlanır iskemleyle dört çıplak, çatlak duvardı. Zaman'la karşılıklı otururken, gri bir farenin duvardaki delikten başını uzattığını, sonra hızla odanın ortasına seğirttiğini gördüm. Durup önce benim, sonra da Zaman'ın ayakkabılarını koklayınca, tiksintiyle irkildim; açık kapıdan kaçıp gitti. Sordum: "Çok geç derken neyi kastettiniz?"</p>

  <p>"Çay ister misiniz? Hemen demleyebilirim."</p>

  <p>"Hayır, teşekkür ederim. Konuşmayı yeğlerim."</p>

  <p>Zaman iskemlesinde geriye yaslandı, ellerini göğsünde kavuşturdu. "Söyleyeceklerim hiç de hoş şeyler değil. Üstelik tehlikeli de."</p>

  <p>"Kimin için?"</p>

  <p>"Senin. Benim. Ve tabii Sohrab için. Eğer iş işten geçmediyse, elbette."</p>

  <p>"Bilmek istiyorum," dedim.</p>

  <p>Başını salladı. "Haklısın. Ama önce, bir soru soracağım: Yeğenini bulmayı gerçekten çok mu istiyorsun?"</p>

  <p>Çocukken girdiğimiz sokak kavgalarını düşündüm; Hasan'ın benim yerime de, iki bazen üç kişiye karşı tek başına mücadele edişini. Korkuyla siner, öylece seyrederdim; araya girmeye karar verir ama her seferinde duraksar, cayardım; bir şey beni geri çekerdi.</p>

  <p>Koridora bakınca, birtakım çocukların halka olmuş dans ettiğini gördüm. Sol bacağı dizin hemen altından kesilmiş, küçük bir kız yırtık pırtık kilimin üzerinde oturuyor, onları izliyordu; gülümsüyor, ötekilerle birlikte el çırpıyordu. Sakat elini yanına sarkıtmış olan Ferit'in de çocuklara baktığını fark ettim. Vahit'in oğullarını anımsadım ve... anladım: Sohrab'ı bulmadan Afganistan'ı terk etmeyecektim. "Yerini söyle," dedim.</p>

  <p>Zaman bir süre öylece bana baktı. Sonra başını salladı, bir kurşunkalem aldı, parmaklarının arasında çevirmeye başladı. "Adımı karıştırmayın, ama."</p>

  <p>"Söz veriyorum."</p>

  <p>Kalemi masaya hafif hafif vurdu. "Söz vermene karşın, bu yaptığıma pişman olacağımdan eminim, ama o kadar da önemli değil. Belamı bulmuşum zaten. Sohrab'a şu kadarcık faydam dokunsa yeter... Evet, anlatacağım çünkü sana güveniyorum. Sende umutsuz bir insanın ifadesi var." Uzunca bir süre sustu. "Bir Talib yetkili var," dedi, fısıldar gibi. "Ayda bir-iki kez gelir. Yanında para getirir, fazla değil, ama hiç yoktan iyidir." Fıldır fıldır gözleri bir an bana dikildi, sonra kaçtı. "Genellikle kızlardan birini alır. Ama her seferinde değil."</p>

  <p>"Buna göz mü yumuyorsun?" dedi Ferit, arkamdan. Masaya yaklaştı.</p>

  <p>"Başka seçeneğim var mı?" diye yapıştırdı Zaman. İskemlesini geriye itti, masadan biraz uzaklaştı.</p>

  <p>"Sen buranın müdürüsün!" dedi Ferit. "Görevin bu çocuklara göz kulak olmak!"</p>

  <p>"Engelleyemiyorum!"</p>

  <p>Ferit kükredi: "Çocukları satıyorsun!"</p>

  <p>"Ferit, otur! Karışma!" Ama artık çok geçti. Ferit masanın karşı ucuna adeta uçtu. Adamın üzerine çullanıp yere mıhlarken, Zaman'ın iskemlesi havaya fırladı. Müdür Ferit'in altında eziliyor, boğuk sesler çıkartıyordu. Can havliyle salladığı bacakları masanın çekmecelerinden birini yerinden çıkardı, kâğıtlar yere saçıldı.</p>

  <p>Masanın öteki tarafına koştum, Zaman'ın sesinin neden o kadar boğuk çıktığını gördüm: Ferit adamı boğuyordu. İki elimle omuzlarına yapıştım, sertçe çektim. Ama bir silkinişte benden kurtuldu. "Bu kadar yeter!" diye bağırdım. Ama Ferit'in yüzü kıpkırmızı kesilmiş, dudakları gerilmişti. "Onu öldüreceğim! Beni durduramazsın! Geberteceğim onu!" diye tısladı.</p>

  <p>"Bırak onu!"</p>

  <p>"Geberteceğim!" Sesi, derhal bir şeyler yapmazsam, ilk cinayetime tanık olacağımı söylüyordu.</p>

  <p>"Çocuklar bakıyor, Ferit! Bakıyorlar," dedim. Elimin altındaki omuz kasları gerildi, bir an, Zaman'ın boynunu sıkmayı yine de sürdüreceğini sandım. Sonra başını çevirdi, çocukları gördü. Kapıda sessizce, el ele duruyorlardı; kimisi ağlıyordu. Ferit'in kaslarının gevşediğini hissettim. Ellerini indirdi, ayağa kalktı. Aşağıya, Zaman'a baktı, yüzüne iri bir tükürük fırlattı. Sonra gitti, kapıyı kapadı.</p>

  <p>Zaman sendeleyerek doğruldu, yeniyle kanlı dudaklarını, yanağındaki tükürüğü sildi. Öksürerek, hırıldayarak takkesini, gözlüğünü taktı, artık iki camın da çatlak olduğunu görünce, gözlüğü çıkardı. Yüzünü ellerinin arasına gömdü. Uzun bir süre hiçbirimiz konuşmadık.</p>

  <p>"Sohrab'ı bir ay önce aldı," diye hırıldadı sonunda; elleri hâlâ yüzündeydi.</p>

  <p>"Sen kendine müdür mü diyorsun?" dedi Ferit.</p>

  <p>Zaman ellerini indirdi. "Altı aydır maaş alamadım. Beş parasızım, çünkü biriktirdiğim her kuruşu bu yetimhaneye harcadım. Sahip olduğum ya da miras aldığım her şeyi sattım; sırf bu Allah'ın unuttuğu yeri ayakta tutmak için. Benim de Pakistan ya da İran'da ailem yok mu sanıyorsunuz? Ötekiler gibi kaçıp gidebilirdim. Ama gitmedim. Kaldım. Onlar için kaldım." Başıyla kapıyı gösterdi. "İstediği çocuğu vermesem, on tanesini alıp götürür. Ben de birini almasına göz yumuyor, takdiri Allah'a bırakıyorum. Gururumu hiçe sayıp o kahrolası parasını... o pis, iğrenç parasını kabul ediyorum. Sonra da pazara gidip çocuklara yiyecek alıyorum."</p>

  <p>Ferit gözlerini yere eğdi.</p>

  <p>Sordum: "Aldığı çocuklara ne oluyor?"</p>

  <p>Zaman gözlerini ovuşturdu. "Bazen dönüyorlar."</p>

  <p>"Nasıl biri? Onu nasıl buluruz?" dedim.</p>

  <p>"Yarın Gazi Stadyumu'na gidin. Devre arası onu görürsünüz. Siyah güneş gözlüğünü hiç çıkarmaz," Kırık gözlüğünü aldı, evirip çevirdi. "Artık gidin. Çocukları korkuttunuz." Bizi sokak kapısına kadar geçirdi.</p>

  <p>Kamyon yola çıkınca, yan aynadan Zaman'ın eşikte durduğunu gördüm. Bir grup çocuk çevresini sarmış, pantolonunun üzerine sarkan gömleğinin eteğine yapışmıştı. Adam kırık gözlüğünü takmıştı.</p>
</body>
</html>