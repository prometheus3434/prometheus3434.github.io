<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="UTF-8" name="charset"/>
  <title></title>
  <link href="../Styles/main.css" type="text/css" rel="stylesheet"/>
  <link href="../Styles/sgc_styles.css" rel="stylesheet" type="text/css"/>
</head>

<body>
  <h1 class="title">YİRMİ DÖRT</h1>

  <p>Peşaver bana Kâbil'in eski halini çağrıştıran kentse, İslamabat da Kâbil'in bir gün olabileceği kentti. İki yanında amber ve alev ağaçları uzanan caddeler Peşaver'in yollarından daha geniş, daha temizdi. Pazar yerleri çok daha düzenliydi, ara sokaklarsa çekçek arabaları ve yayalarla tıklım tıkış değildi. Mimari daha zarif, daha moderndi; bol ağaçlı parklar, ağaçların gölgelerinde boy atmış güller, yaseminler gördüm.</p>

  <p>Ferit, Margalla Tepeleri'nin eteğinde uzanan bir yan caddede, küçük bir otel buldu. Oraya giderken, dev boyutlu beton kirişleri ve göğe yükselen minareleriyle, ünlü Şah Faysal Cami'nin önünden geçtik. Sohrab camiyi görünce canlandı, camdan dışarıya sarktı; arabamız bir köşeyi dönünceye kadar da gözünü camiden ayırmadı.</p>

  <p>Oda, Ferit'le Kâbil'de kaldığımız otelden sonra büyük bir gelişmeydi. Çarşaflar temiz, halı süpürülmüş, banyo lekesiz. Şampuan, sabun, tıraş bıçağı, temiz bir küvet ve limon kokan havlular. Duvardaysa kan lekesi filan yok. Bir şey daha: İki yatağın karşısındaki komodinin üzerinde bir televizyon duruyordu.</p>

  <p>"Bak!" dedim Sohrab'a. Televizyonu açtım -uzaktan kumanda aleti yoktu- ayar düğmesini çevirdim. Bir çocuk programı buldum; tüylü, tombul koyun kuklaları Urduca şarkı söylüyordu. Sohrab yataklardan birine oturdu, dizlerini göğsüne çekti. İfadesiz bir yüzle, öne arkaya sallanarak izlerken, ekrandan yansıyan imgeler yeşil gözlerinde oynaşıyordu. Hasan'a, büyüdüğümüz zaman ailesine renkli bir televizyon alma sözü verdiğimi anımsadım.</p>

  <p>"Ben artık gideyim, Emir Ağa," dedi Ferit.</p>

  <p>"Gece burada kal," dedim. "Yol uzun. Yarın gidersin."</p>

  <p>"Teşekkür," dedi. "Ama bu gece dönmek istiyorum. Çocukları özledim." Odadan çıkarken, eşikte durakladı. "Hoşça kal, Sohrab can," dedi. Bir karşılık bekledi, ama Sohrab aldırmadı. Yüzünde, televizyondan vuran gümüş pırıltı, öne arkaya sallanıyordu.</p>

  <p>Dışarıda, Ferit'e bir zarf verdim. İçine bakınca, ağzı açık kaldı.</p>

  <p>"Sana minnettarım," dedim. "Benim için öyle çok şey yaptın ki."</p>

  <p>"Ne kadar var burada?" dedi, biraz sersemlemiş.</p>

  <p>"İki bin dolardan biraz fazla."</p>

  <p>"İki bin..." Üstdudağı belli belirsiz titriyordu. Daha sonra tam köşeyi dönmek üzereyken kornaya iki kez bastı, el salladı. Ben de ona. Onu bir daha hiç görmedim.</p>

  <p>Otel odasına dönünce, Sohrab'ın yatakta kocaman bir C harfi gibi kıvrılmış olduğunu gördüm. Gözleri kapalıydı, ama uyuyup uyumadığını çıkaramadım. Televizyonu kapamıştı. Yatağıma oturdum, yüzümü acıyla buruşturdum, alnımdaki teri kuruladım. Oturup kalkmak, uzanmak daha ne kadar canımı yakacaktı acaba? Her ne kadar küçük bir parçam yanıtı gayet iyi biliyorsa da, yataktaki bu yaralı, küçük çocuğu ne yapacaktım?</p>

  <p>Başucu sehpasında bir sürahi su duruyordu. Bir bardağa doldurdum, Armand'ın verdiği ağrı kesici haplardan iki tane aldım. Su ılık, acıydı. Perdeleri çektim, güçlükle yatağa girdim, uzandım. Göğsüm ortadan ikiye ayrılacak gibiydi. Sancı hafifler gibi olup da yeniden soluk alabildiğimde, örtüyü üzerime çektim, Armand'ın haplarının işe yaramasını bekledim.</p>

  <p>Uyandığımda, oda iyice kararmıştı. Perdelerin arasından içeriye sızan bir dilim gökyüzüne, geceye devrilen akşam alacasının moru egemendi. Çarşaflar sırılsıklamdı, başım zonkluyordu. Yine rüya görüyordum, ama ne olduğunu anımsayamadım.</p>

  <p>Sohrab'ın yatağını boş görünce, yüreğim ağzıma geliverdi. Seslendim. Kendi sesim beni şaşırttı. Karanlık bir otel odasında, evden binlerce kilometre uzakta, kırık dökük bir bedenle, daha birkaç gün önce tanıdığım bir çocuğa seslenmek, akıl karıştırıcıydı. Adını bir kez daha söyledim, karşılık gelmedi. Binbir güçlükle yataktan indim, banyoya bir göz attım, dışarıya, dar koridora baktım. Yoktu.</p>

  <p>Kapıyı kilitledim, topallayarak lobiye indim, kenardaki tırabzana tutunarak resepsiyona doğru ilerledim. Lobinin bir köşesinde yapma, tozlu bir palmiye vardı; duvar kâğıdında pembe flâmingolar uçuyordu. Müdürü, formika kayıt tezgâhının gerisinde gazete okurken buldum. Sohrab'ı tarif ettim, görüp görmediğini sordum. Gazeteyi indirdi, okuma gözlüğünü çıkardı. Yağlı saçları, kır düşmüş, badem bıyığı vardı.</p>

  <p>Bedeninden tam çıkaramadığım, tropikal bir meyve kokusu yayılıyordu.</p>

  <p>"Erkek çocuklar koşuşturmaya bayılır," dedi, içini çekerek. "Bende üç tane var. Bir dakika yerlerinde durmuyor, analarını deli ediyorlar." Gazeteyle yüzünü yelpazeledi; dikkatle çeneme bakıyordu.</p>

  <p>"Dışarıya çıktığım sanmam," dedim. "Burada yeniyiz. Kolayca kaybolabilir."</p>

  <p>Başını bir o yana bir bu yana eğdi. "O zaman gözünü üstünden ayırmamalıydın, Bayım."</p>

  <p>"Biliyorum," dedim. "Ama uyuyakalmışım; uyandığımda gitmişti."</p>

  <p>"Çocuklar dikkat ister, bilirsin."</p>

  <p>"Evet," dedim; nabzım giderek hızlanırken. Ne kadar telaşlandığımı göremiyor muydu? Gazeteyi öteki eline geçirdi, yelpazelenmeyi sürdürdü. "Şimdi de bisiklet istiyorlar."</p>

  <p>"Kim?"</p>

  <p>"Benim oğlanlar," dedi. "Baba bize bisiklet al, biz de seni rahat bırakalım, diyorlar. Başımın etini yiyorlar." Burnundan kısa bir kahkaha saldı. "Bisiklet. Anaları beni öldürür vallahi."</p>

  <p>Gözümün önünde, bir hendekte yatan Sohrab canlandı. Ya da bir arabanın bagajında, eli ayağı bağlanmış. Kanının elime bulaşmasını istemiyordum. Bir de onun kanı - hayır!</p>

  <p>"Lütfen..." dedim. Gözlerimi kıstım, kısa kollu, mavi gömleğinin yakasındaki etiketi okudum. "Bay Feyyaz, onu gördünüz mü?"</p>

  <p>"Çocuğu mu?"</p>

  <p>Dudağımı ısırdım. "Evet, çocuğu! Benimle gelen oğlanı! Tanrı aşkına, onu gördünüz mü, görmediniz mi?"</p>

  <p>Yelpazelenmeyi kesti. Gözleri kısıldı. "Bana bilgiçlik taslama, dostum. Çocuğu kaybeden ben değilim."</p>

  <p>Haklıydı, ama bu kanın beynime sıçramasını engelleyemedi. "Haklısın. Suç bende. Şimdi, gördün mü, görmedin mi?"</p>

  <p>"Kusura bakma," dedi, ters ters. Gözlüğünü yeniden taktı. Gazetesini sertçe açtı. "Çocuk mocuk görmedim."</p>

  <p>Çığlık atmamak için kendimi güç tutarak, bir dakika kadar öylece durdum. Ben tam lobiden ayrılmak üzereyken, seslendi: "Nereye gitmiş olabilir?"</p>

  <p>"Bilmiyorum," dedim. Yorgundum. Bitkin ve korkmuş.</p>

  <p>"Nelerden hoşlanır?" Gazeteyi katlamış olduğunu fark ettim. "Benimkiler örneğin... Amerikan macera filmleri için yapmayacakları şey yoktur, özellikle şu Arnold Whatsanegger'in..."</p>

  <p>"Cami!" dedim. "Büyük cami." Caminin Sohrab'ı dalgınlığından nasıl sıyırdığını anımsamıştım; ona bakmak için nasıl camdan sarktığını.</p>

  <p>"Şah Faysal mı?"</p>

  <p>"Evet. Beni oraya götürebilir misin?"</p>

  <p>"Dünyadaki en büyük cami olduğunu biliyor muydun?"</p>

  <p>"Hayır, ama..."</p>

  <p>"Sırf avlusu kırk bin kişi alıyor."</p>

  <p>"Beni götürebilir misin?"</p>

  <p>"Buradan yalnızca bir kilometre uzakta," dedi. Ayağa kalktı.</p>

  <p>"Yol parasını öderim," dedim.</p>

  <p>İçini çekti, başını salladı. "Burada bekle." Arka odaya girdi; döndüğünde gözlüğünü değiştirmişti, elinde bir anahtar destesi vardı, peşinde de turuncu sarili, kısa boylu, şişman bir kadın. Kadın tezgâhın gerisine, adamdan boşalan yere oturdu. "Senden para almayacağım," dedi müdür, yanımdan geçerken. "Seni götüreceğim, çünkü ben de bir babayım."</p>

  <p>Gece çökünceye kadar kentte dolanıp duracağımızı düşündüm. Kendimi görür gibi oldum: Polisi arıyorum, Feyyaz'ın azarlayan bakışları altında, Sohrab'ı tarif ediyorum. Memur bıkkın ve ilgisiz bir sesle, zorunlu soruları sıralıyor. Ve resmi soruların altında, gayri resmi bir yorum: Ölü bir Afgan çocuk daha işte!</p>

  <p>Ama onu caminin elli metre kadar uzağında, yarı dolu bir araba parkında, küçük bir çimenlikte otururken bulduk. Feyyaz arabayı çimenliğe yanaştırdı, beni indirdi. "Ben geri dönmeliyim," dedi.</p>

  <p>"Elbette. Dönüşte yürürüz," dedim. "Teşekkür ederim, Bay Feyyaz. Gerçekten."</p>

  <p>Ben inerken, yan koltuğa doğru eğildi. "Bir şey söyleyebilir miyim?"</p>

  <p>"Elbette."</p>

  <p>Alacakaranlıkta, yüzü solan ışığı yansıtan iki gözlük camından ibaretti. "Siz Afganlar... şey, biraz gözü kara insanlarsınız."</p>

  <p>Bitkindim, acı çekiyordum. Çenem zonkluyordu. Göğsümdeki ve karnımdaki kahrolası sancılar, derimin altındaki dikenli teller gibiydi. Ama yine de, güldüm.</p>

  <p>"Ama ben... ne..." diyordu Feyyaz, ama ben iki büklüm olmuş, gülüyordum; kahkahalar telli ağzımdan peş peşe dökülüyordu.</p>

  <p>"Çılgınlar," dedi Feyyaz. Arabayı çalıştırdı, lastikleri gıcırdatarak uzaklaştı; arka lambalar loş ışıkta kırmızı kırmızı göz kırpıyordu.</p>

  <p>"Beni çok korkuttun," dedim, suratımı buruşturarak yanına çökerken.</p>

  <p>Camiye bakıyordu. Şah Faysal Cami, dev boyutlu bir çadır biçimindeydi. Arabalar girip çıkıyor, beyazlara bürünmüş müminler, bir sel gibi akıyordu. Sessizce oturduk, sırtımı bir ağaca yasladım; Sohrab yanımdaydı, dizlerini göğsüne çekmişti. Ezanı dinledik, gün ışığı solarken, bir anda yanıveren yüzlerce ampulün aydınlattığı camiyi seyrettik. Karanlıkta bir elmas gibi parıldıyordu. Işığı gökyüzüne, Sohrab'ın yüzüne vuruyordu.</p>

  <p>"Hiç Mezar-ı Şerif'e gittin mi?" diye sordu, çenesini diz kapaklarına dayarken.</p>

  <p>"Çok uzun zaman oldu. Pek anımsayamıyorum."</p>

  <p>"Ben küçükken babam beni götürmüştü. Annemle Sasa da gelmişti. Baba bana pazardan bir maymun aldı. Gerçek maymun değil, şu şişirilenlerden. Kahverengiydi, bir de papyonu vardı."</p>

  <p>"Çocukken galiba bende de bir tane vardı."</p>

  <p>"Babam beni Mavi Cami'ye götürdü," dedi Sohrab. "Mescit'in önünde öyle çok güvercin vardı ki; insanlardan hiç korkmuyorlardı. Üstümüze geliyorlardı. Sasa bana bir parça <i>nan</i> verdi, kuşlara attım. Güvercinler az sonra her yanımı sardılar. Çok eğlenceliydi."</p>

  <p>"Annenle babanı kimbilir ne kadar özlüyorsundur," dedim. Taliban'ın onları sokağa sürükleyişini görmüş müydü acaba? Umarım görmemiştir, dedim içimden.</p>

  <p>"Sen özlüyor musun, peki?" diye sordu; yanağını dizine dayayıp başını bana çevirdi.</p>

  <p>"Özlüyor muyum? Eh, annemi hiç tanımadım. Babam da birkaç yıl önce öldü. Evet, onu özlüyorum. Bazen, burnumda tütüyor."</p>

  <p>"Yüzünü anımsıyor musun?"</p>

  <p>Baba'nın kalın boynunu, kara gözlerini, söz dinlemez, kahverengi saçlarını düşündüm. Kucağına oturmak, bir çift ağaç kütüğüne oturmak gibiydi. "Anımsıyorum," dedim. "Kokusunu da."</p>

  <p>"Ben yüzlerini unutmaya başladım," dedi Sohrab. "Bu çok mu kötü?"</p>

  <p>"Hayır. Zaman bunu hep yapar." Aklıma bir şey geldi. Ceketimin cebine uzandım. Polaroid fotoğrafı çıkardım. "Al," dedim.</p>

  <p>Fotoğrafı yüzüne iyice yaklaştırdı, camiden yayılan ışığa doğru çevirdi. Uzun uzun baktı. Ağlayacağını sandım ama ağlamadı. Yalnızca sıkı sıkı tuttu, parmağını yüzeyinde gezdirdi. Bir yerde okuduğum ya da birinden duyduğum bir cümleyi anımsadım: Afganistan'da çocuk çok ama çocukluk yok. Polaroid'i bana geri uzattı.</p>

  <p>"Sende kalsın," dedim. "O senin."</p>

  <p>"Teşekkür ederim." Bir kez daha fotoğrafa baktı, yeleğinin cebine soktu. Araba parkına giren bir faytonun klop-klop'ları duyuldu. Atın boynundaki minik çanlar her adımda sallanıyor, şıngırdıyordu.</p>

  <p>"Son zamanlarda hep camileri düşünüyorum," dedi Sohrab.</p>

  <p>"Öyle mi? Neden?"</p>

  <p>Omuz silkti. "Yalnızca düşünüyorum." Yüzünü kaldırdı, doğruca bana baktı. Şimdi ağlıyordu; usulca, sessizce. "Sana bir şey sorabilir miyim, Emir Ağa?"</p>

  <p>"Elbette."</p>

  <p>"Şimdi Allah..." diye başladı, sonra tıkandı. "Allah o adama yaptığım şey yüzünden beni cehenneme atar mı?"</p>

  <p>Ona doğru uzandım, irkildi. Elimi çektim. "Hayır. Kesinlikle hayır," dedim. Onu kendime çekmek, kucaklamak, dünyanın asıl ona kötü davrandığını söylemek istedim.</p>

  <p>Yüzü seğirdi; toparlanmak için kendini zorladığı her halinden belliydi. "Baba, kötülerin bile canını yakmanın günah olduğunu söylerdi. İstemeden kötü olmuşlar, bazen de düzelirlermiş."</p>

  <p>"Her zaman değil, Sohrab."</p>

  <p>Soran gözlerle bana baktı.</p>

  <p>"Senin canını yaktığın adamı yıllar öncesinden tanıyorum. Aramızdaki konuşmadan anlamışsındır zaten. O... o bir keresinde bana zarar vermeye çalışmıştı; senin yaşındaydım. Ama baban beni kurtardı. Baban çok cesurdu, beni sürekli beladan kurtarır, büyük bir cesaretle savunurdu. Bir gün o adam, benim yerime babanın canını yaktı. Ona çok... çok büyük bir kötülük yaptı ama ben... ben babanın yaptığını yapamadım, onu kurtaramadım."</p>

  <p>"Biri neden babama zarar vermek istesin ki?" dedi Sohrab, hırıltılı bir Asıltıyla. "O hiç kimseye kötülük yapmadı."</p>

  <p>"Haklısın. Baban iyi bir insandı. Ama sana anlatmaya çalıştığım da buydu, Sohrab can. Bu dünyada kötüler var; bazen kötüler hep kötü kalır. Bazen onların karşısına dikilmen gerekir. O adama yaptığın şey, benim uzun zaman önce yapmam gereken şeydi. Hak ettiği dersi verdin; inan bana, çok daha beterini hak etmişti."</p>

  <p>"Baba bana kızmış mıdır, dersin?"</p>

  <p>"Hayır," dedim. "Kâbil'de benim hayatımı kurtardın. Bu yüzden seninle gurur duyduğuna eminim."</p>

  <p>Gömleğinin yeniyle yüzünü sildi. Bu, dudağındaki tükürük baloncuğunu söndürdü. Yüzünü ellerinin arasına gömdü, uzunca bir süre ağladı. "Baba'yı özlüyorum, annemi de," dedi sonra, çatlak bir sesle. "Sasa'yı, Rahim Han Efendi'yi özlüyorum. Ama bazen burada olmadıkları... olmadıklarına seviniyorum."</p>

  <p>"Neden?" dedim koluna dokunarak. Hemen geri çekildi.</p>

  <p>"Çünkü..." dedi, hıçkırıkların arasında, kesik kesik, "çünkü beni görmelerini istemiyorum... Öyle kirliyim ki." Hıçkırdı, soluğunu uzun, hışırtılı bir iniltiyle salıverdi. "Pisim ve günah doluyum."</p>

  <p>"Sen kirli değilsin, Sohrab," dedim.</p>

  <p>"O adamlar..."</p>

  <p>"Sen kesinlikle kirli değilsin."</p>

  <p>"... onların yaptıkları... kötü adamla öteki ikisi... onlar bana... bazı şeyler yaptılar."</p>

  <p>"Kirli değilsin, günahkar da değilsin." Yeniden koluna dokundum, yine çekti. Bir daha uzandım, yavaşça, tatlılıkla onu kendime çektim. "Sana zarar vermeyeceğim," diye fısıldadım. "Söz veriyorum." Biraz direndi. Sonra, gevşedi. Ona sarılmama izin verdi, başını göğsüme yasladı. Kollarımın arasındaki küçük bedeni her hıçkırıkta kasılıyordu.</p>

  <p>Aynı memeden emen kişiler arasında bir kan bağı oluşur. Şimdi, gözyaşlarıyla gömleğimi ıslatan bu çocuğa bakarken, bizim aramızda da bir kan bağının kök saldığını görebiliyordum. O odada, Assef'le yaşadıklarımız bizi bir daha hiç kopmamacasına bağlamıştı.</p>

  <p>Kafamda epeydir vızıldayıp duran, geceleri beni uyutmayan soru için doğru zamanı, doğru anı bekliyordum. O anın geldiğini hissettim: hemen şimdi, burada, Allah'ın evi ışıklarıyla bizi aydınlatırken.</p>

  <p>"Benimle Amerika'ya gelmek, bizimle yaşamak ister misin?"</p>

  <p>Yanıt vermedi. Yüzünü gömleğime gömüp hıçkırdı. Hiç kıpırdamadım.</p>

  <p>Bir hafta boyunca, ona sorduğum şeye ikimiz de değinmedik; öyle bir soru hiç sorulmamıştı sanki. Soma bir gün, Sohrab'la bir taksiye bindik, Daman-e-Koh ("Dağın Kıvrımı") adlı manzara yerine çıktık. Margalla Tepeleri'nin ortalarına tünemiş olan bu noktadan, İslamabat'ın neredeyse tamamını görmek mümkündü; iki yanı ağaçlı, temiz caddeleri, evleri. Şoför başkanlık sarayını bile görebileceğimizi söyledi.</p>

  <p>"Yağmur yağıp da hava temizlenince, ta Ravalpindi'ye kadar görebilirsiniz," dedi. Dikiz aynasındaki gözleri, benimle Sohrab arasında mekik dokuyordu. Kendi yüzümü de görebiliyordum. Eskisi kadar şiş değildi, yara berelerin, morlukların yerini acı sarı bir renk almıştı artık.</p>

  <p>Piknik alanındaki tahta sıralardan birine, bir kauçuk ağacının gölgesine oturduk. Ilık bir gündü, güneş yüksek, topaz mavisi gökte asılıydı. Yakındaki banklarda, samosa ve pakora atıştıran aileler. Bir yerlerde, eski bir filmden, belki Pakize'den anımsadığım bir Hint şarkısı çalan bir radyo. Çocuklar, çoğu Sohrab'la yaşıt, top oynuyor, gülüşüyor, bağrışıyorlardı. Karteh-Seh'teki yetimhaneyi, Zaman'ın ofisinde ayaklarımın arasından telaşla seğirten fareyi düşündüm. Halkımın kendi ülkesini el birliğiyle mahvetme biçimi, göğsümü beklenmedik bir öfkeyle sıkıştırıverdi.</p>

  <p>"Ne oldu?" dedi Sohrab. Zorla gülümsedim, önemli değil, dedim.</p>

  <p>Otel havlularından birini piknik masasının üzerine yaydık, pençper oynadık. Orada olmak, üvey kardeşimin oğluyla iskambil oynamak, ılık güneşi sırtımda, ensemde hissetmek güzeldi. Şarkı bitti, bir başkası başladı; bunu daha önce hiç duymamıştım.</p>

  <p>"Bak," dedi Sohrab. Elindeki kartlarla gökyüzünü gösteriyordu. Başımı kaldırıp baktım, engin, kesintisiz gökte dönüp duran şahini gördüm. "İslamabat'ta şahin olduğunu bilmezdim."</p>

  <p>"Ben de," dedi. Gözünü daireler çizen kuştan ayırmıyordu. "Yaşadığın yerde bunlardan var mı?"</p>

  <p>"San Francisco'da mı? Mutlaka vardır. Ben pek görmedim, ama..."</p>

  <p>"Ah," dedi. Bir şeyler daha sormasını bekliyordum, ama yeniden oyuna döndü. Az sonra, ne dersin, yiyelim mi, dedim. Kese kâğıdını açtım, köfteli sandviçini verdim. Benim öğle yemeğimse muz ve portakal püresiydi yine, Bay Feyyaz'ın blenderini bir haftalığına ödünç almıştım. Kamışı emdim, karışık, tatlı meyve ezmesi ağzıma doldu. Birkaç damlası dudağımın kenarında kaldı. Sohrab bana bir peçete uzattı, ağzımı silişimi izledi. Gülümsedim; o da bana.</p>

  <p>"Babanla ben kardeştik," dedim. Ağzımdan çıkıvermişti. Caminin karşısında oturduğumuz gece söylemek istemiş, yapamamıştım. Bilmek hakkıydı; bundan böyle hiçbir şeyi gizlemek istemiyordum. "Daha doğrusu, yarı kardeş. Babamız aynıydı."</p>

  <p>Sohrab çiğnemeyi kesti. Sandviçini bıraktı. "Baba bir kardeşi olduğunu hiç söylememişti."</p>

  <p>"Çünkü bilmiyordu."</p>

  <p>"Neden bilmiyordu?"</p>

  <p>"Kimse söylememiş," dedim. "Bana da söylemediler. Daha yeni öğrendim."</p>

  <p>Gözlerini kırpıştırdı. Bana ilk kez bakıyor, gerçekten bakıyordu sanki. "Peki ama, neden sizden sakladılar?"</p>

  <p>"Biliyor musun, aynı soruyu kendime defalarca sordum. Bir cevabı var tabii, ama iyi bir cevap değil. En iyisi, şöyle demek: Babanla benim... kardeş olmamamız gerekiyordu."</p>

  <p>"O Hazara olduğu için mi?"</p>

  <p>Gözlerimi kaçırmamak için bütün irademi kullandım. "Evet."</p>

  <p>"Senin baban," diye başladı, sandviçine bakarak, "senin baban hem seni hem de babamı seviyor muydu... aynı şekilde yani?"</p>

  <p>Yıllar öncesini, Ghargha Gölü'ndeki günü düşündüm; Hasan'ın taşı benimkinden daha fazla sekince, Baba onun sırtını sıvazlamıştı. Baba'nın hastane odasındaki hali gözümün önüne geldi; Hasan'ın dudağındaki pansuman çıkartılınca, yüzünün nasıl ışıdığı. "Bence ikimizi de aynı oranda sevdi, ama farklı biçimlerde."</p>

  <p>"Babamdan utanıyor muydu?"</p>

  <p>"Hayır," dedim. "Bana kalırsa, kendinden utanıyordu."</p>

  <p>Sandviçini aldı, sessizce yemeye koyuldu.</p>

  <p>Oradan öğleden sonra ayrıldık; sıcak bizi yormuştu, ama zevkli bir yorgunluktu. Dönüşte, yol boyunca Sohrab'ın beni süzdüğünü hissettim. Taksi şoföründen iskambil kartı satan bir dükkânın önünde durmasını istedim; biraz bahşiş verip bir deste almasını rica ettim.</p>

  <p>O gece yataklarımıza uzanmış, televizyonda bir sohbet programı izliyorduk. Uzun, kırçıl sakallı, beyaz türbanlı iki din adamı dünyanın dört bir yanındaki dindarlardan gelen telefonları yanıtlıyordu. Finlandiya'dan arayan Eyüp adındaki bir adam, iç çamaşırının lastiği görünecek kadar düşük belli pantolon giyen genç oğlunun cehennemlik olup olmadığını sordu.</p>

  <p>"Bir keresinde San Francisco'nun resmini görmüştüm," dedi Sohrab.</p>

  <p>"Gerçekten mi?"</p>

  <p>"Kırmızı bir köprü vardı, bir de sivri uçlu bir bina."</p>

  <p>"Asıl sokakları görmelisin," dedim.</p>

  <p>"Neden?" Bana bakıyordu. Ekranda, iki molla birbirinin fikrini almaktaydı.</p>

  <p>"Yollar öyle diktir ki, arabayla yokuşu tırmanırken bir tek arabanın tavanıyla gökyüzünü görürsün."</p>

  <p>"Ürkütücü gibi..." dedi. Yan döndü; yüzünü bana, sırtını televizyona çevirdi.</p>

  <p>"İlk birkaç seferinde evet," dedim. "Ama alışıyorsun."</p>

  <p>"Orada kar yağar mı?"</p>

  <p>"Hayır ama sık sık sis basar. Gördüğün o kırmızı köprü var ya?"</p>

  <p>"Evet."</p>

  <p>"Bazı sabahlar sis yoğun olduğunda, iki yüksek kolonun sisi delen uçları dışında göz gözü görmez." Gülümsemesinde hayret vardı. "Ya?"</p>

  <p>"Sohrab?"</p>

  <p>"Evet."</p>

  <p>"Daha önce sorduğum şeyi düşündün mü?"</p>

  <p>Tebessümü kayboldu. Sırtüstü döndü. Ellerini ensesinde kavuşturdu. Mollalar, Eyüp'ün oğlunun giydiği pantolon yüzünden cehennemi hak ettiği sonucuna varmıştı: Haddith öyle diyordu. "Düşündüm," dedi Sohrab.</p>

  <p>"Ve?"</p>

  <p>"Beni korkutuyor."</p>

  <p>"Biliyorum, çok doğal," dedim, o gevşek umut ipliğine sımsıkı yapışarak. "Ama İngilizce'yi çabucak öğrenirsin, alışman uzun sürmez."</p>

  <p>"Onu kastetmedim. O da korkutucu tabii, ama..."</p>

  <p>"Ama ne?"</p>

  <p>Yine bana döndü. Dizlerini yukarı çekti. "Ya benden bıkarsan? Ya karın beni sevmezse?"</p>

  <p>Yataktan güçlükle indim, yanına gittim. Yatağına iliştim. "Senden asla bıkmayacağım, Sohrab. Hiçbir zaman. Söz veriyorum. Sen benim yeğenimsin, unuttun mu? Süreyya cana gelince, çok sevecen, çok tatlı bir kadındır. Güven bana, seni çok sevecek. Buna da söz veriyorum." Şansımı denemeye karar verdim. Uzandım, elini tuttum. Biraz kasıldı, ama elini çekmedi. "Bir başka yetimhaneye gitmek istemiyorum," dedi. "Buna kesinlikle izin vermeyeceğim. Söz!" Elini iki elimin arasına aldım. "Benimle gel."</p>

  <p>Gözyaşları yastığı ıslatıyordu. Uzunca bir süre konuşmadı. Sonra, elimi sıktı. Başını salladı. Başıyla evet dedi.</p>

  <p>Bağlantı, dördüncü denemede sağlanabildi. Telefon üç kez çaldı, sonra Süreyya'nın sesi: "Alo?" İslamabat'ta akşamın yedi buçuğuydu, California'daysa sabahın. Bunun anlamıysa Süreyya'nın bir saat önce uyandığı, okula gitmeye hazırlandığıydı.</p>

  <p>"Benim," dedim. Yatağımda oturuyor, uyuyan Sohrab'a bakıyordum.</p>

  <p>Süreyya bir çığlık attı: "Emir! İyi misin? Neredesin?"</p>

  <p>"Pakistan'dayım."</p>

  <p>"Neden daha önce aramadın? Teşviş'ten deliye döndüm. Annem dualar ediyor, her gün nazr yapıyor!"</p>

  <p>"Arayamadım, özür dilerim. Artık iyiyim." Bir, en çok iki hafta sonra döneceğimi söyledim. Geleli neredeyse bir ay olmuştu. Gülümsedim. "Cemile Hala'ya söyle, koyunları katletmeyi bıraksın."</p>

  <p>"Artık iyiyim, ne demek? Hem sesine ne oldu?"</p>

  <p>"Bunları dert etme. Ben iyiyim. Gerçekten. Süreyya, sana anlatmam gereken bir öykü var; aslında çok uzun zaman önce anlatmam gerekirdi. Ama önce, bir şey söylemeliyim."</p>

  <p>"Nedir?" Sesi şimdi daha alçak, daha dikkatliydi.</p>

  <p>"Eve yalnız dönmüyorum. Yanımda bir erkek çocuk getiriyorum." Durakladım. "Onu evlat edinmemizi istiyorum."</p>

  <p>"Ne?"</p>

  <p>Saatime baktım. "Bak, telefon kartımda elli yedi dakikalık sürem kaldı, oysa anlatacaklarım çok uzun. Bir yere otur." Hızla çekilen bir iskemlenin ahşap zemine sürtündüğünü duydum.</p>

  <p>"Dinliyorum," dedi.</p>

  <p>İşte o zaman, on beş yıllık evliliğimde yapmadığım şeyi yaptım: Karıma her şeyi anlattım. Her şeyi. Bu anı hayalimde öyle çok canlandırmıştım, ondan öylesine korkmuştum ki; ama konuştukça göğsümden ağır bir şeyin kalktığını hissettim. Süreyya da, babamın onu istemeye gittiği gece, bana geçmişini açarken buna benzer bir duyguyu yaşamış olmalıydı. Öykümü bitirdiğimde, ağlıyordu.</p>

  <p>Sordum: "Ne düşünüyorsun?"</p>

  <p>"Ne düşüneceğimi bilemiyorum, Emir. Bir anda bana öyle çok şey anlattın ki."</p>

  <p>"Farkındayım."</p>

  <p>Burnunu sildiğini duydum. "Ama şu kadarını biliyorum: Onu eve getirmek zorundasın. Getirmeni istiyorum."</p>

  <p>"Emin misin?" Gözlerimi yumdum, gülümsedim.</p>

  <p>"Emin miyim?" dedi. "Emir, o senin kaum'un, ailen, dolayısıyla benim de ailem. Tabii ki eminim. Onu ortada bırakamazsın." Kısa bir sessizlik. "Nasıl bir çocuk?"</p>

  <p>Uyuyan Sohrab'a baktım. "Çok tatlı bir çocuk - ciddi bir tatlılık..."</p>

  <p>"Onu kim suçlayabilir ki? Onu görmek istiyorum, Emir. Gerçekten istiyorum."</p>

  <p>"Süreyya?"</p>

  <p>"Efendim?"</p>

  <p><i>"Dostet darum."</i> Seni seviyorum.</p>

  <p>"Ben de seni seviyorum," dedi. Sözcüklerindeki tebessümü görebiliyordum. "Dikkatli ol."</p>

  <p>"Tamam. Bir şey daha. Onun kim olduğunu annenle babana söyleme. Benden öğrenmeleri daha doğru olur." "Peki."</p>

  <p>Telefonu kapadık.</p>

  <p>İslamabat'taki Amerikan Büyükelçiliğinin önündeki çimenlik güzelce kırpılmış, yuvarlak çiçek öbekleriyle bezenmişti; kenarlarına da kılıç keskinliğinde çalılar dikilmişti. İslamabat'ta sıkça görülen türde bir binaydı: düz damlı, beyaz. Oraya ulaşmak için pek çok barikattan geçtik; çenemdeki teller metal detektörü öttürünce, üç güvenlik görevlisi tarafından tepeden tırnağa arandım. Sonunda sıcaktan kurtulup içeriye girince, klima yüzüme bir bardak buzlu su gibi çarptı. Lobideki sekretere adımı söyledim, gülümsedi; ellili yaşlarda gösteren, zayıf yüzlü, sarışın bir kadındı. Bej bir bluzla siyah pantolon giymişti - haftalardır ilk kez, burka ya da şalvar-kamez giymemiş bir kadın görüyordum. Kurşun kaleminin silgisiyle masaya hafif hafif vurarak, randevu listesinde adımı buldu. Lütfen oturun, dedi.</p>

  <p>"Limonata ister misiniz?" diye sordu.</p>

  <p>"İstemem, teşekkür ederim."</p>

  <p>"Peki, ya oğlunuz?"</p>

  <p>"Efendim?"</p>

  <p>"Bu yakışıklı genç bey," dedi, Sohrab'a gülümseyerek.</p>

  <p>"Ah. Çok iyi olur, sağ olun."</p>

  <p>Sohrab'la danışma masasının karşısındaki siyah deri kanepeye, yan yana oturduk; yanımızdaki duvardan uzun bir Amerikan bayrağı sarkıyordu. Sohrab eğildi, üzeri camlı sehpadan bir dergi aldı. Sayfaları karıştırdı, resimlere gelişigüzel baktı.</p>

  <p>"Ne?" dedi.</p>

  <p>"Nasıl?"</p>

  <p>"Gülümsüyordun da."</p>

  <p>"Seni düşünüyordum," dedim.</p>

  <p>Yüzünü gergin bir gülümseme yaladı. Bir başka dergi aldı, otuz saniye içinde bakıp bitirdi.</p>

  <p>"Korkma," dedim, koluna dokunarak. "Bunlar cana yakın insanlar. Rahatla." Bu öğüt asıl bana lazımdı. Yerimde kıpırdanıp duruyor, ayakkabımın bağcıklarını çözüyor, yeniden bağlıyordum. Sekreter içi buzlu limonata dolu, uzun bir bardağı getirip sehpanın üzerine koydu. "Buyurun."</p>

  <p>Sohrab utangaçça gülümsedi. "Çok teşekkür ederim," dedi İngilizce, k'ların üzerine basa basa. Bana, bunun bildiği tek İngilizce cümle olduğunu söyledi, bir de: "İyi günler." Kadın güldü. "Bir şey değil, canım." Masasına döndü; yüksek topukları zeminde çınladı.</p>

  <p>"İyi günler," dedi Sohrab.</p>

  <p style="text-align: center;">* * *</p>

  <p>Raymond Andrews kısa boylu, küçük elli bir adamdı; tırnakları son derece bakımlıydı, yüzükparmağında bir alyans vardı. Elimi hızla, kısaca sıktı; bir serçeyi hafifçe sıkmışım duygusuna kapıldım. Sohrab'la birlikte çalışma masasının karşısına yerleşirken, <i>kaderlerimiz bu küçük ellerde</i>, diye düşündüm. Andrews'un arkasındaki duvara Sefiller müzikalinin bir afişiyle ABD'nin topografik bir haritası tutturulmuştu. Pencere pervazındaki saksıda bir domates bitkisi güneşleniyordu.</p>

  <p>"Sigara?" diye sordu, ufak tefek bedeniyle çelişen, derin, bariton sesiyle.</p>

  <p>"Hayır, teşekkürler," dedim; Andrews'un Sohrab'ın üzerinde şöyle bir gezinen, benimle de göz göze gelmemeye özen gösteren bakışlarına aldırmamaya çalışarak. Masasındaki çekmecelerden birini açtı, bir sigara alıp yaktı. Aynı çekmeceden bir şişe de losyon çıkardı. Sigarası dudağının kenarından sallanırken, ellerine krem sürmeye koyuldu; gözleri pervazdaki saksıdaydı. Sonra çekmeceyi kapadı, dirseklerini masaya dayadı, dumanı üfledi. "Evet," dedi, gri gözlerini dumana karşı kısarak. "Öykünüzü bir dinleyelim."</p>

  <p>Kendimi Javert'in karşısında oturan Jean Valjean gibi hissettim. Kendime artık Amerikan topraklarında bulunduğumu, bu adamın benden yana olduğunu, benim gibilere yardım etmek için maaş aldığını anımsattım. "Bu çocuğu evlat edinmek ve Amerika'ya götürmek istiyorum."</p>

  <p>"Öykünüzü anlatın," diye yineledi; tertemiz masasına dökülen külü ortaparmağıyla aldı, kül tablasına bıraktı.</p>

  <p>Süreyya'yla konuştuktan sonra kafamda oluşturduğum hikayeyi anlattım. Üvey kardeşimin oğlunu almak için Afganistan'a gitmiştim. Çocuğu çok kötü koşullarda, bir yetimhaneye atılmış durumda bulmuştum. Yetimhane müdürüne para vermiş, oğlanı almıştım. Sonra da Pakistan'a getirmiştim. "Çocuğun üvey amcası mısınız?"</p>

  <p>"Evet."</p>

  <p>Saatine baktı. Eğildi, pervazdaki saksıyı çevirdi. "Buna tanıklık edecek biri var mı?"</p>

  <p>"Evet ama şu anda nerede olduğunu bilmiyorum."</p>

  <p>Bana döndü, başını salladı. Yüzünü okumaya çalıştım, başaramadım. O küçük elleriyle hiç poker oynamış mıydı acaba?</p>

  <p>"Çenenizi telletmeniz, sırf modaya uymak için değildi herhalde?" dedi. Aynı anda anladım: Başımız dertteydi. Peşaver'de soyguncuların saldırısına uğradığımı söyledim. "Elbette," dedi. Genzini temizledi. "Müslüman mısınız?" "Evet."</p>

  <p>"Dinine bağlı biri misiniz?"</p>

  <p>"Evet." İşin doğrusu, alnımı seccadeye en son ne zaman değdirdiğimi anımsamıyordum bile. Sonra, anımsadım: Doktor Amani'nin Baba'ya teşhis koyduğu gün. Seccadeye diz çökmüş, okuldan aklımda kalan duaları bölük pörçük okumuştum.</p>

  <p>"Davanıza yardımı olur, ama fazla değil," dedi, kum rengi, kusursuz saçlarındaki bir noktayı kaşıyarak.</p>

  <p>Sordum: "Ne demek istiyorsunuz?" Sohrab'ın elini tuttum, parmaklarımı onunkilere doladım. Sohrab kuşkuyla bir bana, bir Andrews'a bakıyordu.</p>

  <p>"Bunun çok uzun bir cevabı var; sonunda onu da söylemem gerekecek, eminim. Ama önce, kısa olanı ister misiniz?"</p>

  <p>"Galiba," dedim.</p>

  <p>Andrews sigarasını söndürdü, dudaklarını büzdü. "Vazgeçin."</p>

  <p>"Efendim?"</p>

  <p>"Bu çocuğu evlat edinme sevdasından. Vazgeçin. Benim öğüdüm bu."</p>

  <p>"Dikkate alındı," dedim. "Şimdi de nedenini söyler misiniz, lütfen?"</p>

  <p>"Bu, uzun yanıtı duymak istediğiniz anlamına geliyor." Sesi kayıtsız, benim sert, aksi konuşma biçimime aldırışsızdı. Ellerini birleştirdi, avuçlarını birbirine bastırdı; Bakire Meryem'in karşısında diz çöker gibi. "Şimdi, yarısından çoğunun uydurma ya da en azından eksik olduğuna maaşım üzerine bahse girmeye hazır olsam da, bana anlattığınız hikayenin doğru olduğunu varsayalım, ki bu benim umurumda bile değil. Şu anda buradasınız, çocuk da burada, önemli olan bu. Yine de, başvurunuz göz ardı edilemeyecek engellerle karşı karşıya; bunların en küçüğü de, bu çocuğun yetim olmaması."</p>

  <p>"Elbette yetim."</p>

  <p>"Yasal olarak, değil."</p>

  <p>"Ana-babası sokakta kurşuna dizilmiş. Bütün komşular görmüş," dedim; İngilizce konuştuğumuza şükrederek.</p>

  <p>"Ölüm belgeleri elinizde mi?"</p>

  <p>"Ölüm belgesi mi? Burada Afganistan'dan söz ediyoruz! Oradakilerin çoğunun doğum belgesi bile yok."</p>

  <p>Camsı gözlerini hiç kırpmıyordu. "Yasaları ben koymuyorum, Bayım. Öfkenizi anlıyorum, ama ana-babanın öldüğünü yine de kanıtlamaksınız. Çocuğun yasal olarak yetim ilan edilmesi gerekiyor."</p>

  <p>"Ama..."</p>

  <p>"Uzun yanıtı istediniz, ben de veriyorum. Bir sonraki sorununuz, çocuğun vatandaşı olduğu ülkenin onayını almak. Buysa en iyi koşullarda bile oldukça güçtür, oysa dediğiniz gibi, burada Afganistan'dan söz ediyoruz. Kâbil'de Amerikan elçiliğimiz yok. Bu da durumu iyice karmaşıklaştırıyor. Daha doğrusu, olanaksızlaştırıyor."</p>

  <p>"Şimdi bana, çocuğu yeniden sokağa at mı diyorsunuz?" "Böyle bir şey söylemedim."</p>

  <p>"Cinsel tacize uğramış," dedim. Sohrab'ın bileğindeki küçük zilleri, gözlerindeki sürmeyi anımsadım.</p>

  <p>"Bunu duyduğuma üzüldüm," dedi Andrews'un ağzı. Bana balona biçimini gören biri, havadan söz ettiğimizi sanırdı. "Ancak bu, Göçmenlik Bürosu'nun bu delikanlıya vize vermesini sağlamaz."</p>

  <p>"Ne demeye çalışıyorsunuz?"</p>

  <p>"Yardım etmek istiyorsanız, tanınmış bir yardım örgütüne bağışta bulunun. Bir sığınma kampında gönüllü çalışın. Ama şu aşamada, ABD vatandaşlarının Afgan çocukları evlat edinmesini elimizden geldiğince engellemeye çalışıyoruz; bir tür caydırma politikası güdüyoruz."</p>

  <p>Ayağa kalktım. "Hadi, Sohrab," dedim, Farsça. Sohrab bana yaklaştı, başını baldırıma dayadı. Tıpkı Hasan'la çektirdiği Polaroid'deki gibi. "Size bir şey sorabilir miyim, Bay Andrews?"</p>

  <p>"Evet."</p>

  <p>"Çocuklarınız var mı?"</p>

  <p>İlk kez, gözünü kırptı.</p>

  <p>"Evet, var mı? Çok basit bir soru."</p>

  <p>Suskundu.</p>

  <p>"Tahmin etmiştim," dedim, Sohrab'ın elini tutarak. "O koltukta, bir çocuk sahibi olmak istemenin ne demek olduğunu bilen biri oturmalı." Arkamı döndüm.</p>

  <p>"Ben bir soru sorabilir miyim, peki?" diye seslendi Andrews.</p>

  <p>"Dinliyorum."</p>

  <p>"Bu çocuğa, onu ülkenize götürme sözü verdiniz mi?" "Verdiysem ne olmuş?"</p>

  <p>Başını salladı. "Çocuklara sözler vermek, çok tehlikeli bir şeydir." İçini çekti, yeniden çekmeceyi açtı. "Bu işin peşini kovalamak niyetinde misiniz?"</p>

  <p>"Bu işin peşini kovalamak niyetindeyim."</p>

  <p>Bir kartvizit uzattı. "O zaman size göçmenlik konusunda uzman bir avukat tutmanızı tavsiye ederim. Ömer Faysal burada, İslamabat'ta çalışır. Benim gönderdiğimi söyleyin." Kartı aldım. Mırıldandım. "Teşekkürler."</p>

  <p>"İyi şanslar," dedi. Odadan çıkarken, omzumun üstünden şöyle bir baktım. Andrews pencerenin önünde, içeriye süzülen üçgen ışıkta duruyor, camdan dışarıya bakıyordu; domates saksısını güneşe doğru çevirdi, bitkiye şefkatle dokundu.</p>

  <p>Masasının önünden geçerken, sekreter, "Hoşça kalın," dedi.</p>

  <p>"Patronunun biraz terbiyeye ihtiyacı var," dedim. Gözlerini devirmesini, başını 'Biliyorum, herkes söylüyor' anlamında sallamasını bekliyordum. Onun yerine, sesini alçalttı: "Zavallı Ray. Kızı öldüğünden beri bir türlü toparlanamadı." Bir kaşımı kaldırdım. "İntihar," diye fısıldadı.</p>

  <p>Otele dönerken takside Sohrab alnını cama dayadı, akıp geçen binaları, kauçuk ağaçlarını seyretti. Cam soluğuyla buğulanıyor, açılıyor, yine buğulanıyordu. Bana az önceki görüşmenin nasıl geçtiğini sormasını bekledim, sormadı.</p>

  <p>Banyodan akan suyun sesi geliyordu; kapısı kapalıydı. Otele girdiğimiz günden beri Sohrab her gece yatmadan önce, uzun uzun yıkanıyordu. Kâbil'de sıcak su, tıpkı babalar gibi, çok az kişiye nasip olan bir ayrıcalıktı. Sohrab küvetteki sabunlu suya giriyor, en az bir saat doyasıya yıkanıyordu. Süreyya'yı aradım. Banyo kapısının altından sızan ışığa baktım. <i>Kendini hâlâ temiz hissedemiyor musun, Sohrab?</i></p>

  <p>Süreyya'ya Raymond Andrews'la yaptığımız konuşmayı aktardım. Sonra, sordum: "Ne düşünüyorsun?"</p>

  <p>"Bence adamın yanıldığını düşünmek en iyisi." Uluslararası evlat edinme işlemleriyle ilgilenen birkaç kurumu aradığını söyledi. Afganistan'a bakan bir ajans henüz bulamamıştı, ama aramayı sürdürüyordu.</p>

  <p>"Ailen haberi nasıl karşıladı?"</p>

  <p>"Annem bizim adımıza sevindi. Sana olan duygularını bilirsin, Emir; senin yanlış bir şey yapacağına asla inanmaz. Peder" e gelince... şey, her zamanki gibi, onu anlamak biraz güç. Pek bir yorum yapmadı."</p>

  <p>"Peki, sen? Sen memnun musun?"</p>

  <p>Ahizeyi öteki eline geçirdiğini duydum. "Bana öyle geliyor ki, küçük yeğenine faydamız dokunacak, ama asıl o küçük çocuk bize yararlı olacak."</p>

  <p>"Aynı şeyi düşündüm."</p>

  <p>"Kulağa delice geldiğini biliyorum, ama kendimi sık sık bazı sorular sorarken yakalıyorum... en sevdiği kurma ya da okulda en sevdiği ders hangisi olacak? Ev ödevlerine yardım etmeme izin verecek mi?" Güldü. Banyoda, suyun sesi kesilmişti. Sohrab'ın küvette doğrulduğunu, sağına soluna su çarptığını duyabiliyordum.</p>

  <p>"Olağanüstü bir anne olacaksın!"</p>

  <p>"Ah, az kaldı unutuyordum! Şerif Kaka'yı aradım." Nikah'ımızda bir otel kâğıdına yazdığı şiiri okurkenki hali gözümün önüne geldi. Oğlu başımızın üstüne Kuran tutmuş, Süreyya'yla birlikte kitabın altından geçip sahneye doğru ilerlemiş, flaşları patlayan kameralara gülümsemiştik. "Ne dedi?"</p>

  <p>"Eh, elinden geleni yapacak. Göçmenlik Bürosu'ndaki dostlarım harekete geçireceğini söyledi."</p>

  <p>"Harika bir haber bu," dedim. "Sohrab'ı bir an önce görmen için sabırsızlanıyorum."</p>

  <p>"Seni görmek için sabırsızlanıyorum," dedi.</p>

  <p>Telefonu kapatırken gülümsüyordum.</p>

  <p>Sohrab az sonra banyodan çıktı. Raymond Andrews'la yaptığımız görüşmeden bu yana yalnızca üç-beş sözcük etmiş, konuşma girişimlerimi bir baş sallayış ya da tek heceli yanıtlarla geçiştirmişti. Yatağa tırmandı, örtüyü çenesine çekti. Az sonra, horluyordu.</p>

  <p>Aynadaki buğuyu sildim, otelin verdiği eski usul usturayla tıraş oldum. Sonra küvete girdim, dumanı tüten sıcak suda, su soğuyup derim buruş buruş oluncaya kadar yattım. Düşüncelere kapılıp sürüklenerek, merak ederek, hayal kurarak...</p>

  <p>Ömer Faysal tombul, esmer bir adamdı; yanaklarında gamzeleri, kara, boncuk gözleri ve sevimli, eksik dişli bir gülümsemesi vardı. Seyrek, kır saçlarını at kuyruğu yapmıştı. Dirseklerinde deri yamalar bulunan kahverengi, kadife bir ceket giymişti, yıpranmış, tıka basa dolu bir çantayı sapı olmadığı için göğsüne bastırmıştı. Cümleye ya bir kahkahayla ya da gereksiz bir özürle başlayan tiplerdendi: <i>Özür dilerim, beşte orada olurum</i>, gibi. Onu aradığım zaman, bizimle görüşmek için otele gelmekte ısrar etti. "Özür dilerim, bu kentin taksicileri köpek balığı gibidir," dedi telefonda, aksansız, kusursuz bir İngilizce'yle. "Yabancı kokusu aldılar mı, üç misli ücret isterler."</p>

  <p>Kapıdan gülümseyerek, özürler dileyerek girdi; soluğu hırıltılıydı, terliyordu. Bir mendille alnını kuruladı, evrak çantasını açtı, not defterini aranırken yatağa saçılan kâğıtlar yüzünden af diledi. Yatağının üzerine bağdaş kurmuş oturan Sohrab'ın bir gözü, sesi kısılmış televizyonda, öteki gözü bu telaşlı avukattaydı. Sabah ona Faysal'ın geleceğini söyleyince, başını sallamış, bir şey sormaya niyetlenmiş, sonra da televizyondaki çocuk programına dönmüştü.</p>

  <p>"İşte burada," dedi Faysal, sarı, çizgili not defterini açarken. "Umarım çocuklarım düzenlilik konusunda annelerine çekerler. Özür dilerim, kimse avukatı olacak adamdan böyle bir söz duymak istemez herhalde!" Güldü.</p>

  <p>"Şey, Raymond Andrews sizi çok methetti."</p>

  <p>"Bay Andrews. Evet, evet. Efendi bir adam. Aslında beni arayıp sizden söz etti."</p>

  <p>"Öyle mi?"</p>

  <p>"Ah, evet."</p>

  <p>"Durumumu öğrendiniz o halde?"</p>

  <p>Faysal dudağının üstündeki ter damlalarını kuruladı. "Durumunuzun, Bay Andrews'a anlattığınız şeklini öğrendim," dedi. Yanakları utangaç bir tebessümle çukurlaştı. Sohrab'a döndü. "Bütün bu dertlerin nedeni olan genç adam bu, sanırım," dedi Farsça.</p>

  <p>"Bu, Sohrab," dedim. "Sohrab, bu bey sana sözünü ettiğim avukat, Bay Faysal."</p>

  <p>Sohrab yatağın yanından yere kaydı, Ömer Faysal'la tokalaştı. "Selamın aleyküm, "dedi, alçak bir sesle.</p>

  <p>"Aleyküm selam, Sohrab," dedi Faysal. "Adını büyük bir savaşçıdan aldığını biliyor muydun?"</p>

  <p>Sohrab başıyla doğruladı. Yeniden yatağına tırmandı, yan dönüp gözünü televizyona dikti.</p>

  <p>"Farsça'yı ne kadar iyi konuşuyorsunuz," dedim. "Kâbil'de mi büyüdünüz?"</p>

  <p>"Hayır, Karaçi'de doğdum. Ama birkaç yıl Kâbil'de yaşadım. Şar-e-Nau'da, Hacı Yakup Cami'nin yakınında," dedi. "Aslında Berkeley'de büyüdüm. Babam altmışlı yılların sonunda orada müzikle ilgili ıvır zıvır satan bir dükkân açmıştı. Özgür aşk, bandana, baskılı tişörtler... ne ararsan." Öne doğru eğildi. "Woodstock'taydım."</p>

  <p>"Mükemmel," dedim. Faysal öyle çok güldü ki, yeniden terlemeye başladı. "Her neyse," diye sürdürdüm, "Bay Andrews'a her şeyi anlattım; bir-iki şey hariç. Belki üç. Size sansürsüz anlatayım."</p>

  <p>Bir parmağını yaladı, boş bir sayfa buldu, kaleminin kapağını açtı. "Buna sevinirim, Emir. Bundan sonrasını İngilizce devam edelim mi?"</p>

  <p>"İyi olur."</p>

  <p>Olup biteni anlattım. Rahim Han'la buluşmamı, Kâbil yolculuğunu, yetimhaneyi, Gazi Stadyumu'ndaki taşlamayı.</p>

  <p>"Tanrım," diye fısıldadı. "Özür dilerim, Kâbil'den öyle güzel anılarım var ki. Bana anlattığın yerin Kâbil olduğuna inanmak çok zor."</p>

  <p>"Son zamanlarda gittin mi?"</p>

  <p>"Hayır."</p>

  <p>"Şu kadarını söyleyeyim; Berkeley'e hiç benzemiyor," dedim.</p>

  <p>"Devam et."</p>

  <p>Kalanını anlattım; Assef'i, kavgayı, Sohrab'ın sapanını, Pakistan'a kaçışımızı. Ben bitirince defterine bir şeyler karaladı, birkaç derin soluk aldı, ciddi bir yüzle bana baktı. "Eh, Emir, seni zorlu bir mücadele bekliyor."</p>

  <p>"Kazanabilecek miyim?"</p>

  <p>Kaleminin kapağını taktı. "Raymond Andrews gibi konuşmak istemem ama, pek sanmam. Olanaksız değil ama pek mümkün de değil." O şirin tebessümün, gözlerdeki şakacı parıltıların yerinde yeller esiyordu.</p>

  <p>"Ama Sohrab gibi çocukların bir yuvaya ihtiyacı var," dedim. "Bütün bu kurallar, yasalar bana hiç mantıklı gelmiyor."</p>

  <p>"Ah, bilmez miyim? Mevcut göçmenlik yasaları, evlat edinme yönetmelikleri ve Afganistan'daki siyasal durum, hepsi sana karşı, Emir."</p>

  <p>"Anlamıyorum," dedim. Canım bir şeye vurmak istiyordu. "Demek istediğim, anlıyorum da aklım almıyor."</p>

  <p>Ömer başını salladı, kaşlarını çattı. "Eh, durum bu. Bu tür felaketlerden sonra -ki Taliban gerçek bir felakettir, Emir, inan bana- bir çocuğun yetim kalıp kalmadığını saptamak güçtür. Çocuklar toplanıp sığınma kamplarına götürülür ya da artık onlara bakamayan ana-babalan tarafından terk edilirler. Her zaman olan şeydir. Dolayısıyla, Göçmenlik Bürosu çocuğun 'yasal yetim' tanımına uyduğu kesinkes anlaşılmadan vize vermeye yanaşmıyor. Özür dilerim, kulağa çok saçma geldiğinin farkındayım, ama ölüm belgelerine ihtiyacın var." "Afganistan'ı tanıyorsun," dedim. "Bunun ne kadar olanaksız olduğunu biliyorsun."</p>

  <p>"Biliyorum," dedi. "Ama diyelim ki, bu çocuğun ebeveyninin sağ olmadığı gayet açık. O zaman bile, GB çocuğu kendi ülkesinde bir aileye teslim etmenin daha doğru bir uygulama olacağına inanıyor; mirasın korunması açısından." "Hangi miras? Taliban bir Afgan'ın sahip olduğu bütün mirası yok etmedi mi? Bamiyan'daki şu dev Buda heykellerine ne yaptıklarını gördün."</p>

  <p>"Özür dilerim, yalnızca GB'nin işleyiş biçimini açıklıyorum," dedi Ömer, koluma dokunarak. Sohrab'a bir güz atıp gülümsedi. Bana döndü. "Şimdi, bir çocuk ancak kendi ülkesinin yasalarına, uygulamalarına göre yasal bir biçimde evlat edinilebilir. Ama ülkeye karmaşa egemense, yani tıpkı Afganistan gibiyse, hükümet daireleri çok daha acil davalarla meşguldür ve evlatlık işlemlerine öncelik tanınmaz."</p>

  <p>İçimi çektim, gözlerimi ovuşturdum. Gözlerimin hemen arkasını çekiç gibi döven bir baş ağrısı hızla yaklaşmaktaydı.</p>

  <p>"Ama diyelim ki, Afganistan toparlandı," dedi Ömer, kollarını iri göbeğinin üstünde kavuşturarak. "O zaman bile izin alamayabilirsin. İşin doğrusu, daha ılımlı Müslüman ülkelerin bile evlatlık konusunda çekinceleri var, çünkü bu ülkelerin çoğundaki İslam hukuku, yani Şeriat evlat edinmeyi kabul etmiyor."</p>

  <p>Avucumu alnıma bastırdım. "Bana vazgeçmemi mi söylüyorsun?"</p>

  <p>"Ben Amerika'da büyüdüm, Emir. Amerika bana tek bir şey öğrettiyse, o da asla pes etmemektir. Ama bir avukat olarak, sana olguları sıralamak benim görevim," dedi. "Sonunda, evlatlık kurumlan çocuğun konumunu değerlendirmesi için bir görevli gönderir, ama aklı başında hiçbir kurumun Afganistan'a birini göndermeyeceği ortada."</p>

  <p>Bir televizyona bir bize bakan Sohrab'ı süzdüm. Tıpkı babası gibi, dizlerini karnına çekmiş, çenesini dizine dayamıştı. "Onun üvey amcasıyım, bunun hiçbir önemi yok mu?" "Kanıtlayabilirsen, var tabii. Özür dilerim, elinde bir belge ya da seni destekleyecek birileri var mı?"</p>

  <p>"Belge yok," dedim? yorgun bir sesle. "Bundan kimsenin haberi yoktu. Sohrab bile benden öğrendi. Bunu bana söyleyen kişi de ortada yok, ölmüş olabilir."</p>

  <p>"Hımm."</p>

  <p>"Seçeneklerim ne, Ömer?"</p>

  <p>"Açık konuşacağım. Pek fazla seçeneğin yok."</p>

  <p>"Hey Tanrım, ne yapabilirim?"</p>

  <p>Ömer derin bir soluk aldı, kalemiyle çenesine hafif hafif vurdu, soluğunu bıraktı. "Her şeye karşın dilekçeni verir, şansını deneyebilirsin. Bağımsız evlatlık başvurusu yapabilirsin. Bunun anlamı, önümüzdeki iki yıl boyunca burada, Pakistan'da Sohrab'la birlikte yaşamandır. Ve onun adına Amerika'ya sığınma hakkı elde etmeye çalışırsın. Çok uzun bir süreçtir, ayrıca politik eziyet gördüğünü de kanıtlaman gerekir. İnsan haklarına seslenen, siyasal sığınma talebi. Kararı başsavcı verir... kolay kolay da vermez." Durakladı. "Bir seçenek daha var; belki de en iyi yol."</p>

  <p>Öne eğildim: "Nedir?"</p>

  <p>"Onu burada bir yetimhaneye kaydeder, sonra da bir yetim dilekçesi doldurursun. O güvenli bir yerdeyken, sen de I-600 formunu doldurup rahat rahat incelenirsin."</p>

  <p>"Onlar da ne?"</p>

  <p>"Özür dilerim, I-600, Göçmenlik Bürosu'nun gereğidir. İncelenmek ise, seçeceğin evlatlık kurumu tarafından araştırılmak," diye açıkladı Ömer. "Yani sizin, karınla senin ruh hastası filan olmadığınızdan emin olmak için."</p>

  <p>"Bunu yapamam," dedim, Sohrab'a bakarak. "Onu yetimhaneye göndermeyeceğime söz verdim."</p>

  <p>"Dediğim gibi, senin için en iyi yol bu."</p>

  <p>Bir süre daha konuştuk. Sonra onu arabasına kadar geçirdim - eski bir tosbağa. İslamabat'ta güneş batıyordu; batıya alev kırmızısı bir hale yayılmıştı. Araba, zar zor direksiyona geçmeyi başaran Ömer'in ağırlığıyla sağa sola sallandı. Camı indirdi. "Emir?"</p>

  <p>"Evet."</p>

  <p>"İçeride söyleyecektim, fırsat olmadı... Bu yaptığın şey var ya? Bence çok yüce bir şey."</p>

  <p>Uzaklaşırken el salladı. Otelin önünde durup arkasından bakarken, Süreyya'nın yanımda olmasını öyle çok istedim ki.</p>

  <p>Sohrab televizyonu kapamıştı. Yatağımın kenarına iliştim, onu yanıma çağırdım. "Bay faysal, seni Amerika'ya götürmemin bir yolu olduğunu söylüyor," dedim.</p>

  <p>"Öyle mi?" Belli belirsiz de olsa, günlerdir ilk kez gülümsedi. "Ne zaman gidebiliriz?"</p>

  <p>"Şey, mesele de bu zaten. Biraz zaman alabilir. Ama mümkünmüş; bize yardım edecek."</p>

  <p>Elimi ensesine koydum. Dışarıda, müminler namaza çağrılıyordu.</p>

  <p>"Ne kadar?" diye sordu Sohrab.</p>

  <p>"Bilemiyorum. Bir süre."</p>

  <p>Omuzlarını silkti, gülümsedi. "Önemli değil. Beklerim. Ekşi elma gibi."</p>

  <p>"Ekşi elma mı?"</p>

  <p>"Bir keresinde, ben küçükken bir ağaca tırmandım, şu yeşil, ekşi elmalardan yedim. Karnım davul gibi şişti, çok acıdı. Annem elmaların olgunlaşmasını bekleseydin, hastalanmazdın dedi. Şimdi, ne zaman bir şeyi çok istesem, annemin elmalar için söylediği şeyi anımsıyorum."</p>

  <p>"Ekşi elma," dedim. "Maşallah, sen bugüne kadar tanıdığım en zeki çocuksun, Sohrab can."</p>

  <p>"Beni o kırmızı köprüye götürecek misin?" Kulakları kızardı.</p>

  <p>"Elbette," dedim. "Kesinlikle."</p>

  <p>"O yokuşlardan da çıkacağız, değil mi... hani arabanın tavanıyla gökyüzünden başka hiçbir şeyin görünmediği?"</p>

  <p>"Hepsini, tek tek tırmanacağız," dedim. Yaşlar gözlerimi yakınca, hızlı hızlı kırpıştırdım.</p>

  <p>"İngilizce'yi öğrenmek zor mudur?"</p>

  <p>"Bence bir yıla kalmaz, Farsça kadar iyi konuşursun." "Gerçekten mi?"</p>

  <p>"Evet." Bir parmağımı çenesinin altına koydum, yüzünü kendime çevirdim. "Bir sorun var, Sohrab."</p>

  <p>"Ne?"</p>

  <p>"Şey, Bay Faysal seni bir süreliğine... yani kısa bir süre için bir çocuk yuvasına yerleştirmemizin... iyi olacağını düşünüyor."</p>

  <p>"Çocuk yuvası mı?" Tebessümü siliniverdi. "Yetimhaneye mi yani?"</p>

  <p>"Çok kısa bir süre için."</p>

  <p>"Hayır," dedi. "Hayır, lütfen!"</p>

  <p>"Sohrab, çok kısa sürecek. Söz veriyorum."</p>

  <p>"Beni onlardan birine sokmayacağına söz vermiştin, Emir Ağa." Sesi kırıldı, yaşlar gözlerinde birikti. Yüreğime bir diken batıverdi.</p>

  <p>"Bu farklı," dedim. "Burada, İslamabat'ta kalacaksın, Kâbil'de değil. Ben de seni her gün görmeye geleceğim, sonra seni çıkartıp Amerika'ya götüreceğim."</p>

  <p>"Lütfen! Hayır! Lütfen!" diye hıçkırdı. "Oradan korkuyorum. Canımı yakacaklar! Gitmek istemiyorum."</p>

  <p>"Kimse canını yakmayacak. Bir daha asla!"</p>

  <p>"Evet, yakacaklar! Yapmayacağım diyorlar ama yalan söylüyorlar! Yalancılar! Lütfen, Tanrım!"</p>

  <p>Yanağından yuvarlanan gözyaşını parmağımla aldım. "Ekşi elma, tamam mı? Tıpkı ekşi elmalar gibi," dedim tatlılıkla.</p>

  <p>"Hayır, değil! Orası olmaz. Tanrım, lütfen, Tanrım! Hayır!" Titriyordu, yaşlar, sümük birbirine karışmıştı.</p>

  <p>"Şişşt." Onu kendime çektim, tir tir titreyen küçük bedenini kucakladım. "Şişşt. Her şey düzelecek. Birlikte eve gideceğiz. Göreceksin, her şey yoluna girecek."</p>

  <p>Göğsüm sesini boğuklaştırmıştı, ama bu sesteki dehşeti yine de duyabiliyordum. "Lütfen, bana söz vermiştin! Allah aşkına, Emir Ağa! Söz vermiştin!"</p>

  <p>Nasıl söz verebilmiştim? Onu göğsüme bastırdım, sımsıkı bastırdım, öne arkaya salladım. Göz pınarları kuruyuncaya kadar ağladı; titremesi kesilinceye, delice yalvarmaları anlaşılmaz mırıltılara dönüşünceye kadar. Bekledim, onu usul usul salladım; sonunda solukları duruldu, bedeni gevşedi. Uzun zaman önce okuduğum bir şeyi anımsadım: <i>Çocukların dehşetle baş etme yöntemi budur: uyuyakalmak.</i></p>

  <p>Onu yatağına taşıdım, yatırdım. Sonra kendi yatağıma uzandım, gözlerimi İslamabat'ın üstündeki mor göğe diktim.</p>

  <p>Telefonun sesi beni yerimden sıçrattığında, gökyüzü zifiri karanlıktı. Gözlerimi ovuşturdum, başucumdaki lambayı yaktım. Saat on buçuğu biraz geçiyordu. Neredeyse üç saattir uyuyordum. Ahizeyi kaldırdım. "Alo?"</p>

  <p>"Amerika'dan arıyorlar," dedi Bay Feyyaz'ın bezgin sesi. "Teşekkür ederim." Banyonun ışığı yanıyordu; Sohrab her akşamki gibi yıkanıyordu. Birkaç çıtırtı, sonra Süreyya'nın sesi: "Selam!" heyecanlı gibiydi.</p>

  <p>"Selam."</p>

  <p>"Avukatla görüşme nasıl geçti?"</p>

  <p>Ömer Faysal'ın önerisini aktardım. "Eh, onu unutabilirsin," dedi. "Buna gerek kalmayacak."</p>

  <p>Doğrulup oturdum. "Revsti? Neden, ne oldu?"</p>

  <p>"Şerif Kaka aradı. İşin sırrı, Sohrab'ı ülkeye sokmakta, dedi. Bir kere girdi mi, onu burada tutmanın bir sürü yolu varmış. Göçmenlik Bürosu'ndaki dostlarını aramış. Sohrab'a uluslararası insan hakları başvurusuyla vize alınabileceğini söyledi; kesin sayılırmış."</p>

  <p>"İnanamıyorum!" dedim. "Ah, Tanrı'ya şükürler olsun! Sevgili, biricik Şerif can!"</p>

  <p>"Biliyorum. Her neyse, bizler çocuğun parasal sorumluluğunu üstleneceğiz. Bir çırpıda hallolurmuş. Vizenin bir yıl geçerli olacağını söyledi; evlat edinme başvurusunda bulunmaya bol bol yeter."</p>

  <p>"Bu gerçekten olacak mı, Süreyya, hı?"</p>

  <p>"Öyle görünüyor," dedi. Sesi mutluydu. Onu sevdiğimi söyledim, o da beni. Telefonu kapadım.</p>

  <p>"Sohrab!" diye seslendim, yatağımdan inerken. "Harika haberlerim var!" Banyo kapısına vurdum. "Sohrab! Süreyya can aradı. Seni yetimhaneye bırakmak zorunda kalmayacağız. Amerika'ya gidiyoruz, Sohrab; seninle ben. Duydun mu? Amerika'ya gidiyoruz!"</p>

  <p>Kapıyı ittim. Banyoya girdim.</p>

  <p>Bir an sonra, dizlerimin üzerine çökmüş, avaz avaz bağırıyordum. Sıkılı dişlerimin arasından haykırıyor, haykırıyordum. Boğazımın yırtıldığını, göğsümün patladığını hissedinceye kadar haykırdım.</p>

  <p>Daha sonra, cankurtaran geldiğinde, benim hâlâ bağırdığımı söylediler.</p>
</body>
</html>