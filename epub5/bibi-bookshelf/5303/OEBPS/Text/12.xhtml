<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="UTF-8" name="charset"/>
  <title></title>
  <link href="../Styles/main.css" type="text/css" rel="stylesheet"/>
  <link href="../Styles/sgc_styles.css" rel="stylesheet" type="text/css"/>
</head>

<body>
  <h1 class="title">ON İKİ</h1>

  <p>Afganistan'da yelda, Cadi ayının, yani kışın ilk, yılın da en uzun gecesidir. Yelda gecesi Hasan'la geleneğe uyar, geç saatlere kadar uyumazdık; ayaklarımızı kürsü'nün altına sokar, sobaya elma kabukları atan, bu en uzun gecede bize sultanların, hırsızların masallarını anlatan Ali'yi dinlerdik. Yelda'yı, çıldıran, kendilerini mum alevine atan pervaneleri, güneşi aramak için dağlara tırmanan kurtları hep Ali'den öğrendim. Ali, yelda gecesi karpuz yiyenlerin bir sonraki yaz hiç susamadıklarına yemin ederdi.</p>

  <p>Yaşım ilerledikçe, şiir kitaplarında yelda'nın gözü uyku tutmayan, bitmek bilmez gecenin sona ermesini, güneşin doğup onları sevdiklerine kavuşturmasını bekleyen aşıklara acı çektiren, yıldızsız bir gece olduğunu okudum. Süreyya Taheri'yi tanıdıktan sonra, haftanın her gecesi benim için yelda olup çıktı. Pazar sabahı gelip de yatağımdan indiğimde, Süreyya'nın kahverengi gözleri kafamın içindeki yerini çoktan almış olurdu. Baba'nın otobüsünde kilometreleri sayardım, ta ki onu yalınayak, sararmış ansiklopedilerle dolu kutulan açıp, tezgâha yerleştirirken görünceye kadar; topukları asfaltta daha da beyaz görünür, bileğindeki gümüş bilezikler şıngırdardı. Sırtından aşağıya dökülen, kadife bir perde gibi salınan saçlarının yere vuran gölgesini düşünürdüm. Süreyya. Bitpazarında Bulduğum Prensesim. Yelda'mın sonunda doğan güneş.</p>

  <p>Geçitte dolanmak, Taherilerin tezgâhının önünden geçmek için (Baba'nın alaycı bir sırıtışla karşıladığı) bahaneler buluyordum. Sırtında yine o ütüden parlamış, gri takım elbisesi bulunan generale el sallardım; o da bana. Bazen oturduğu bez koltuktan kalkar, benimle sohbet ederdi; yazılarımdan, savaştan, o günkü satışlardan konuşurduk. Gözlerimin arka tarafa, oturmuş kitap okuyan Süreyya'ya kaymaması için olanca irademi kullanmam gerekirdi. Generalle birbirimize veda eder, hantal, sakar görünmemeye çalışarak oradan uzaklaşırdım.</p>

  <p>Bazen, general bir başka geçide, birileriyle sohbet etmeye gitmişse, kız tezgâhın gerisinde yalnız olurdu; önünden geçip giderken onu tanımıyormuş gibi yapar, içim gitmesine karşın, tek sözcük etmezdim. Bazen yanında orta yaşlı, topluca, soluk tenli, saçları kızıla boyalı bir kadın olurdu. Her seferinde içimden yeminler ederdim: Yaz bitmeden onunla mutlaka konuşacaktım. Ama yaz bitti, okullar açıldı, yapraklar sarardı, sonra döküldü, kış yağmurları bastırıp Baba'nın eklemlerini sızlattı, sonra taze sürgünler yeniden boy gösterdi, ben bir türlü Süreyya'nın gözlerine bakacak cesareti toplayamadım.</p>

  <p>Ders yılı 1985 Mayısı'nın sonlarına doğru sona erdi. Derslerin neredeyse tamamından A almıştım, buysa sınıfta Süreyya'nın kemerli burnundan başka bir şey düşünmeyen biri için bir mucizeydi.</p>

  <p>Sonra o yaz, bunaltıcı bir pazar günü, Baba'yla bitpazarındaydık, tezgâhımızda oturmuş gazeteyle yüzlerimizi yelpazeliyorduk. Kızgın demir gibi dağlayan güneşe karşın, pazar yeri tıklım tıklım, satışlar da gayet iyiydi - saat daha yarım olduğu halde, yüz altmış dolar kazanmıştık bile. Kalktım, gerindim, Baba'ya Coca-Cola ister misin, diye sordum. Bayılırım, dedi.</p>

  <p>Sonra, ekledi: "Dikkatli ol, Emir."</p>

  <p>"Neye karşı, Baba?"</p>

  <p>"Ben ahmak değilim, dolayısıyla beni kandırmaya kalkışına."</p>

  <p>"Neden söz ettiğini anlamıyorum."</p>

  <p>"Şunu unutma," dedi Baba, parmağını sallayarak. "Adam, iliklerine kadar bir Peştun. Nang ve namus'una düşkün biri." Nang ve namus. Onur, gurur, namus. Peştun erkeğinin şaşmaz ilkeleri. Özellikle de, söz konusu olan, karısının iffetiyse. Ya da kızının.</p>

  <p>"Yalnızca gidip içecek bir şeyler alacağım."</p>

  <p>"Senden tek istediğim, beni utandırma, hepsi bu."</p>

  <p>"Utandırmam, Baba. Tanrı aşkına!"</p>

  <p>Baba bir sigara yaktı, yeniden yelpazelenmeye başladı.</p>

  <p>Önce büfeye doğru ilerledim, sonra, tişört tezgâhının oradan sola döndüm - buharlı makineyle beş dolara, beyaz, naylon bir tişörtün göğsüne İsa'nın, Elvis'in, Jim Morrison'ın ya da üçünün birden resimlerini basıyorlardı. Hareketli bir Meksika müziği çalıyor, havada turşu ve mangal kokuları salınıyordu.</p>

  <p>Taherilerin gri minibüsünü bizden iki sıra uzakta, bir çubuğa geçirilmiş mango satan küçük kulübenin yanında buldum. Yalnızdı, kitap okuyordu. Sırtında ayak bileğine kadar uzanan beyaz, yazlık bir elbise. Burnu açık sandaletler. Saçı geriye toplanmış, lale biçimindeki bir tokayla tutturulmuştu. Yine öylece geçip gitmeye hazırlandım, yapacaktım da, ama birden kendimi Taherilerin beyaz örtülü tezgâhlarının önüne dikilmiş, saç maşalarının, eski papyonların gerisinden Süreyya'ya bakarken buldum. Başını kaldırıp baktı.</p>

  <p>"Selam/' dedim. "Seni rahatsız etmek istememiştim."</p>

  <p>"Selam."</p>

  <p>"General Efendi yok mu?" Kulaklarım yanıyordu. Gözlerinin içine bakmayı başaramıyordum.</p>

  <p>"Şu tarafa gitti," dedi, sağ yanı göstererek. Bilezik dirseğine kaydı: zeytin tene değen gümüş.</p>

  <p>"Saygılarımı sunmak için uğradığımı kendisine iletir misin?" dedim.</p>

  <p>"Elbette."</p>

  <p>"Teşekkür ederim. Ah, belki bilmek istersin... Benim adım Emir. Uğramamın nedeni... Şey, saygılarımı sunmak."</p>

  <p>"Evet."</p>

  <p>Ağırlığımı öteki ayağıma verdim, genzimi temizledim. "Ben artık gideyim. Rahatsız ettiğim için özür dilerim."</p>

  <p>"Yo, etmedin," dedi.</p>

  <p>"Ah, güzel." Başımı eğdim, yarım ağız gülümsedim. "Artık gidiyorum." Bunu daha önce söylememiş miydim? <i>"Khoda hafez."</i></p>

  <p><i>"Khoda hafez."</i></p>

  <p>Yürümeye başladım. Durdum, döndüm. Cesaretimi yitirmeden, bir çırpıda söylemeliydim: "Ne okuduğunu sorabilir miyim?"</p>

  <p>Gözlerini kırpıştırdı.</p>

  <p>Soluğumu tuttum. Ansızın, bitpazarındaki bütün Afganların gözlerini üzerimde hissettim. Ortalığa bir anda, derin bir sessizlik mi çökmüştü? Cümlenin ortasında duruveren dudaklar. Dönen başlar. Büyük bir merakla kısılan gözler.</p>

  <p>Neydi bu?</p>

  <p>Şu ana kadar, sohbetimiz saygı dolu bir soru-cevap olarak yorumlanabilirdi; bir erkek bir başka erkeğin nerede olduğunu öğrenmek istemişti. Ama şimdi ona bir şey sormuştum; yanıtlarsa biz... biz sohbet etmiş olacaktık. Ben bir mücarat, yani genç, bekâr bir erkek, o da evlenmemiş, genç bir kadın. Üstelik, bir geçmişi olan bir kadın. Bu, bir dedikodu malzemesinin (hem de en lezizinden) sınırlarında, son derece tehlikeli bir biçimde gezinmek demekti. Zehirli diller iştahla yalanacaktı. Ve bu zehrin acısını o çekecekti, ben değil - Afganlara özgü çifte standardın, benim cinsimi fena halde kayıran eğilimin çok iyi bilincindeydim. <i>Delikanlının kızla konuştuğunu gördünüz mü?</i> değil. <i>Vaay, oğlana nasıl yapıştı, gördünüz mu? Ne loçak ama!</i></p>

  <p>Afgan ölçütlerine göre, benimki küstah bir soruydu. Kendimi ele veriyor, ona duyduğum ilgiyi açıkça belli ediyordum. Ama ben bir erkektim, tehlikeye attığım tek şey, incinen gururum olabilirdi. Yaralar iyileşirdi. Lekelenen adlar, hayır. Bu cüretkârlığa nasıl bir karşılık verecekti?</p>

  <p>Kitabı çevirdi, kapağı gösterdi. Uğultulu Tepeler. "Okudun mu?" diye sordu.</p>

  <p>Başımla doğruladım. Gözlerimin gerisinde zonklayan yüreğimi hissedebiliyordum. "Hüzünlü bir öykü."</p>

  <p>"Hüzünlü öykülerden iyi kitaplar çıkıyor," dedi.</p>

  <p>"Öyle."</p>

  <p>"Sen de yazıyormuşsun."</p>

  <p>Nereden biliyordu? Babası mı söylemişti, yoksa kendisi mi sormuştu? Hayır, her iki senaryo da saçmaydı. Babalarla oğullar, kadınlar hakkında rahatça konuşurdu. Ama hiçbir Afgan kızı (en azından hiçbir düzgün, muhterem Afgan kızı) babasına genç bir adama ilişkin soru sormazdı. Ve hiçbir baba, özellikle nang ve namus'una düşkün bir Peştun baba, kızına durup dururken bir mücarat'tan söz etmezdi. Tabii bu, kıza talip olan ve tek onurlu şeyi yapıp, babasını gönderen bir delikanlı değilse.</p>

  <p>Ağzımdan çıkanı duyunca, en çok ben şaşırdım: "Öykülerimden birini okumak ister miydin?"</p>

  <p>"Çok isterim," dedi. Kızın da titreşen, sağa sola sıçramaya başlayan gözlerinde belli belirsiz bir huzursuzluk vardı artık. Belki de generale bakınıyordu. Kızıyla konuştuğumu, lafı böyle uygunsuzca uzattığımı görse, ne derdi acaba?</p>

  <p>"Belki bir gün yanımda getiririm," dedim. Başka şeyler de söylemeye hazırlanıyordum ki, arada bir Süreyya'nın yanında gördüğüm kadının geçitte bize doğru geldiğini fark ettim. Meyve dolu, naylon bir torba taşıyordu. Bizi görünce, bakışları bir Süreyya'ya bir bana sıçradı. Gülümsedi.</p>

  <p>"Emir can, seni gördüğüme sevindim," dedi, torbayı tezgâh örtüsünün üzerine boşaltırken. Alnında ince bir ter parlıyordu. Bir miğfer gibi kabartılmış, kızıl saçları güneş ışığında parladı - saçların inceldiği noktalarda, yer yer kafatasım görebiliyordum. Bir lahana kadar yuvarlak yüzüne gömülmüş küçük, mavi gözleri, porselen dişleri ve sosise benzeyen, kısa parmakları vardı. Göğsünden sarkan Allah'ın altın zinciri, kat kat gerdanına gömülmüştü. "Ben, Cemile. Süreyya canın annesi." "Selam, Hala can," dedim; beni tanıyan, benimse kim olduğunu kesinlikle çıkartamadığım Afganların yanında hep yaptığım gibi, ansızın çekingenleşerek.</p>

  <p>"Baban nasıl?"</p>

  <p>"Çok iyi, teşekkür ederim."</p>

  <p>"Büyükbaban var ya, Gazi Efendi, yargıç olan. İşte, onun dayısıyla benim büyükbabam kuzendi," dedi. "Gördüğün gibi, akrabayız." Yapılmış dişlerini göstererek gülümsedi; ağzının sağ yanının hafifçe sarktığını fark ettim. Gözleri bir kez daha, bir Süreyya'yı bir beni taradı.</p>

  <p>Baba'ya bir keresinde, General Taheri'nin kızının neden hâlâ evlenmediğini sormuştum. Talibi çıkmıyor, dedi Baba. Uygun bir talip yani, diye düzeltti. Başka da bir şey söylemedi - aslı astarı olmayan, ölümcül söylentilerin genç bir kadının kısmetini nasıl kapayıverdiğini iyi bilirdi. Afgan erkekleri, özellikle de saygın ailelerden gelenler, maymun iştahlı yaratıklardı. Üstelik çok da ürkektiler: En küçük bir fısıltı, şöyle bir dokundurma, onları ürkmüş kuşlar gibi kaçırmaya yeterdi. Dolayısıyla, düğünler birbirini izlemiş ama kimse çıkıp da Süreyya'ya aheste horo söylememişti; avuçlarına kına süren, duvağının üstünde Kuran tutan olmamıştı; düğünlerde onunla dans eden tek erkek, General Taheri'ydi.</p>

  <p>Ve şimdi bu kadın, bu anne, yürek burkan hevesi, çarpık tebessümü ve gözlerinde gizleyemediği umutlarla, karşımdaydı. Yalnızca cinsiyetimi belirleyen genetik piyango sayesinde kazandığım güç, beni bile az çok ürküttü.</p>

  <p>Generalin aklından geçenleri kesinlikle okuyamazdım, ama karısı hakkında şu kadarını anlamıştım: Bu konuda -artık bu, her neyse- bana karşı çıkan biri olacaksa bile, o kişi, bu kadın olmayacaktı.</p>

  <p>"Otursana, Emir can," dedi. "Süreyya, bir iskemle getir, baçem. Şu şeftalilerden birini yıka. Meyveler öyle tatlı, öyle taze ki."</p>

  <p>"Ah, teşekkür ederim," dedim. "Ama artık gitmeliyim. Babam bekliyor."</p>

  <p>"Ya?" dedi Taheri Hanım; gerekeni yapıp davetini geri çevirdiğime memnun olduğunu gizlemeden. "O zaman, hiç olmazsa şunları al." Bir kesekâğıdına bir avuç kiviyle birkaç şeftali koydu, ısrarla elime tutuşturdu. "Babana selam söyle. Bizi görmeye yine gel."</p>

  <p>"Gelirim. Teşekkür ederim, Hala can." Gözümün ucuyla, Süreyya'nın başka tarafa baktığını görebiliyordum.</p>

  <p>"Coca-Cola almaya gittiğini sanıyordum," dedi Baba, kesekâğıdını alırken. Yüzünde yine o hem ciddi hem şakacı anlam vardı. Ben bir şeyler uydurmaya hazırlanırken, o şeftalisini ısırdı, elini salladı. "Hiç zahmet etme, Emir. Yalnızca söylediklerimi anımsa, yeter."</p>

  <p>O gece yatakta, Süreyya'nın gözlerinde oynaşan güneş ışığı beneklerini, köprücük kemiğinin üstündeki zarif, kırılgan çukurları düşündüm. Sohbetimizi beynimde tekrar tekrar başa sardım. Yazıyormuşsun mu demişti, yoksa yazarmışsın mı? Hangisiydi? Örtünün altında dönüp durdum, tavana baktım; onu yeniden görünceye kadar katlanmam gereken altı yorucu, bitimsiz yelda'yı düşündükçe canım sıkıldı.</p>

  <p>Birkaç hafta şöyle geçti: Generalin gezintiye çıkmasını bekliyor, sonra Taherilerin tezgâhının önünden geçiyordum. Taheri Hanım oradaysa, bana çayla kolca ikram ediyor, Kâbil'deki eski günlerden, tanıdığımız kişilerden, romatizmasından konuşuyorduk. Ortaya çıkışımın mutlaka kocasının yokluğuna denk geldiği gözünden kaçmamıştı kuşkusuz, ama hiç belli etmedi. "Ah, Kaka'nı kıl payı kaçırdın," derdi. Aslında, Taheri Hanım'ı orada bulmaktan hoşnuttum, bunun tek nedeni cana yakınlığı da değildi; onun yanındayken Süreyya çok daha rahat, çok daha konuşkandı. Annesinin varlığı, aramızda olup biteni meşrulaştırıyordu sanki - yine de, generalin varlığı kadar değil, elbette. Taheri Hanım'ın refakatçiliği, sohbetimizi dedikodudan bütünüyle kurtarmasa bile, dedikodu değerini azaltıyordu. Öte yandan kadının, bana neredeyse yaltaklanmayı andıran davranış biçiminin Süreyya'yı utandırdığı açıkça ortadaydı.</p>

  <p>Bir gün, Süreyya'yla ikimiz satış pavyonunda yalnızdık, konuşuyorduk. Bana okulunu, Fremont'taki Ohlone Koleji'ndeki derslerini anlatıyordu.</p>

  <p>"Hangi dalı seçeceksin?"</p>

  <p>"Öğretmen olmak istiyorum," dedi.</p>

  <p>"Gerçekten mi? Neden?"</p>

  <p>"Hep istemişimdir. Virginia'da yaşarken, yardımcı eğitmen belgesi aldım, şimdi bir kütüphanede haftada bir akşam ders veriyorum. Annem de öğretmendi; Kâbil'deki Zargona Kız Lisesi'nde Farsça ve tarih öğretmeniydi."</p>

  <p>Üzerinde geyik boynuzları bulunan bir şapka takmış, şiş göbekli bir adam, beş dolarlık bir şamdana üç dolar önerdi, Süreyya kabul etti. Parayı ayağının dibindeki küçük şeker kutusuna attı. Çekingen gözlerle bana baktı. "Sana bir öykü anlatmak istiyorum," dedi. "Ama biraz utanıyorum." "Anlatsana."</p>

  <p>"Saçma bir şey."</p>

  <p>"Lütfen anlat."</p>

  <p>Güldü. "Ben Kâbil'de, dördüncü sınıftayken, babam ev işlerine yardım etmesi için Ziba adında bir kadın tuttu. İran'da, Meşat'ta bir kız kardeşi vardı; Ziba okuma yazma bilmediği için arada bir, kız kardeşine mektup yazmamı isterdi. Kardeşinden gelen mektupları da bana okuturdu. Bir gün, okuma yazma öğrenmek ister misin, diye sordum. Göz kenarlarını kırıştıran o koca gülümsemesiyle bana baktı, çok isterim, dedi. Böylece çalışmaya başladık; ben ödevlerimi bitirince mutfak masasına oturur ona Alfabe'yi öğretirdim. Bazen, defterlerden başımı kaldırınca, Ziba'nın düdüklü tenceredeki eti karıştırdıktan sonra, elinde bir kurşunkalem, masanın başına geçtiğini, ona bir gün önce verdiğim ödevi yaptığını görürdüm.</p>

  <p>"Her neyse, bir yıla kalmadan, Ziba çocuk kitaplarını okumayı söktü. Bahçede otururduk, bana Dara ile Sara'nın masallarını okurdu - tane tane ama hatasızca. Bana Muallim Süreyya demeye başlamıştı - Süreyya Öğretmen." Hafifçe güldü. "Çocukça olduğunu biliyorum, ama Ziba'nın kendi mektubunu ilk yazdığı gün anladım: İstediğim tek şey öğretmen olmaktı. Onunla öyle gururlanıyordum ki; aynı zamanda da gerçekten değerli bir şey yaptığımı hissediyordum. Anlıyor musun?"</p>

  <p>"Evet," diye attım. Okuryazarlığımı Hasan'la alay etmek için kullanışımı düşündüm. Bilmediği bir sözcükle karşılaştığında, onu nasıl işlettiğimi.</p>

  <p>"Babam hukuk okumamı istiyor, ama ben öğretmen olacağım. Varsın parası iyi olmasın; tek isteğim bu."</p>

  <p>"Annem de öğretmenmiş," dedim.</p>

  <p>"Biliyorum. Annem anlattı." Sonra, ağzından kaçan şeyden yüzü kıpkırmızı kesildi; ben yokken aralarında bir 'Emir sohbeti' geçtiği ortaya çıkmıştı. Sırıtmamak için kendimi epeyce zorlamam gerekti.</p>

  <p>"Sana bir şey getirdim." Arka cebimdeki, zımbalanmış kâğıt destesini çıkardım. "Söz verdiğim gibi." Kısa öykülerimden birini ona uzattım.</p>

  <p>"Ah, unutmadın dernek," dedi, yüzü ışıl ışıl. "Teşekkür ederim!" Bana ilk kez, şu resmi "/oma" ile değil de, sen anlamına gelen "tu" ile hitap ettiğini ayrımsamama kalmadan, yüzündeki gülümseme uçup gitti. Yüzü bembeyaz kesildi, gözleri arkamdaki bir şeye dikildi. Arkama döndüm. Ve General Taheri'yle burun buruna geldim.</p>

  <p>"Emir can. Hırslı masalcımız. Bu ne zevk," dedi adam, cılız bir gülümsemeyle.</p>

  <p>"Selam, General Efendi," dedim, ağırlaşan dudaklarımın arasından.</p>

  <p>Yanımdan geçti, tezgâha doğru ilerledi. "Nefis bir gün, değil mi?" Başparmağını yeleğinin cebine sokmuştu, öteki elini Süreyya'ya doğru uzattı. O da kâğıt destesini babasına verdi.</p>

  <p>"Bu hafta yağmur yağacak diyorlar. İnanması zor, değil mi?" Kâğıt rulosunu çöp kutusuna attı. Bana döndü, elini tatlılıkla omzuma koydu. Birlikte birkaç adım attık.</p>

  <p>"Biliyorsun, baçem, senden gerçekten hoşlandım. Sen efendi bir çocuksun, buna içtenlikle inanıyorum, ama..." İçini çekti, bir elini salladı. "Efendi çocukların bile bazen öğüde ihtiyacı olur. Dolayısıyla, sana bu pazardakilerden hiçbir farkın olmadığını anımsatmak, benim görevim." Sustu. Anlamdan yoksun gözleri, gözlerime çivilendi. "Gördüğün gibi, buradaki herkes bir masalcı." Gülümsedi, kusursuz dişlerini sergiledi. "Babana saygılarımı ilet, Emir can."</p>

  <p>Elini çekti. Bir kez daha gülümsedi.</p>

  <p>"Neyin var?" diye sordu Baba. Yaşlıca bir kadına sattığı sallanan, tahta atın parasını almaktaydı.</p>

  <p>"Bir şey yok," dedim. Eski bir televizyonun üzerine oturdum. Sonra da anlattım.</p>

  <p>İç geçirdi: "Ah, Emir."</p>

  <p>Ama olayın üzerinde öyle aman aman duracak vaktim olmadı.</p>

  <p>Çünkü birkaç gün sonra, Baba hastalandı.</p>

  <p style="text-align: center;">* * *</p>

  <p>Önce, kuru bir öksürük ve nezleyle başladı. Nezleyi atlattı, ama öksürük sürdü. Mendile uzun uzun öksürüyor, mendili cebine sokuyordu. Doktora görünmesi için başının etini yedim, ama ısrarlarımı eliyle savuşturdu. Doktordan da hastaneden de nefret ederdi. Bildiğim kadarıyla Baba bir tek, Hindistan'da sıtmaya yakalandığı zaman doktora gitmişti.</p>

  <p>Sonra, iki hafta sonra, onu tuvalete kanlı bir balgam tükürürken yakaladım.</p>

  <p>"Ne zamandır sürüyor bu?" diye sordum.</p>

  <p>"Akşam yemeğinde ne var?" dedi.</p>

  <p>"Seni doktora götürüyorum!"</p>

  <p>Baba benzincide müdür olmasına karşın, patronu ona sağlık sigortası yaptırmamış, Baba da her zamanki kayıtsızlığıyla üzerinde durmamıştı. Böylece onu San Jose'deki ilçe hastanesine götürdüm. Bizi kabul eden soluk tenli, şiş gözlü doktor, ihtisasının ikinci yılında olduğunu söyledi. "Senden daha genç, benden daha hasta görünüyor," diye homurdandı Baba. Genç doktor bizi aşağıya, göğüs röntgenine gönderdi. Hemşire bizi yeniden içeriye aldığında, doktor bir formu doldurmaktaydı.</p>

  <p>"Bunu kayıt masasına götürün," dedi, aceleyle karalarken.</p>

  <p>"Nedir o?" diye sordum.</p>

  <p>"Havale kâğıdı." Hâlâ hızlı hızlı çiziktiriyordu.</p>

  <p>"Ne için?"</p>

  <p>"Akciğer kliniğine."</p>

  <p>"Neden?"</p>

  <p>Bana şöyle bir baktı. Gözlüğünü alnına itti. Yeniden çiziktirmeye koyuldu. "Sağ ciğerinde bir leke var. Kontrol etmelerini istiyorum."</p>

  <p>"Leke mi?" Oda ansızın küçüldü.</p>

  <p>"Kanser mi?" dedi Baba, gelişigüzel bir tavırla.</p>

  <p>"Olabilir. Sonuçta, kuşku uyandırıyor elbette," diye geveledi doktor.</p>

  <p>"Daha fazlasını söyleyemez misiniz?" dedim.</p>

  <p>"Şimdilik, hayır. Önce bir CAT tarama gerekiyor, sonra da akciğer uzmanını görmelisiniz." Havale belgesini bana uzattı. "Babanızın sigara içtiğini söylemiştiniz, değil mi?"</p>

  <p>"Evet."</p>

  <p>Başını salladı. Baba'ya, sonra yine bana baktı. "Sizi iki hafta içinde çağırırlar."</p>

  <p>İçimden, bu 'kuşku' sözcüğüyle iki koca hafta nasıl yaşayacağımı sormak geldi. Yiyip içmeyi, çalışmayı, ders çalışmayı nasıl becerecektim? Beni bu sözcükle nasıl eve yollardı?</p>

  <p>Belgeyi aldım, cebime soktum. O gece Baba'nın uyumasını bekledim, sonra bir battaniyeyi ikiye katladım. Seccade olarak kullandım. Başımı yere eğdim, Kuran'dan yarım yamalak anımsadığım duaları (Kâbil'de mollanın bize ezberlettiği sureleri) okudum; kısacası, varlığından hiç de emin olmadığım Tanrı'dan yardım diledim. Şu anda mollayı, imanını ve Tanrı'ya duyduğu mutlak güveni fena halde kıskanıyordum.</p>

  <p>Aradan iki hafta geçti, arayan olmadı. Ben arayınca da, havale kâğıdını kaybettiklerini söylediler. Teslim ettiğimden emin miydim? Üç hafta sonra yeniden arayacaklardı. Kıyameti koparttım; sıkı bir pazarlığın ardından CAT taramayı üç haftadan bire, doktor randevusunu da iki haftaya indirdim.</p>

  <p>Akciğer uzmanı Doktor Schneider'le görüşme gayet iyi gidiyordu ki, Baba ona nereli olduğunu sordu. Adam Rusya, dedi. Baba kendini kaybetti.</p>

  <p>"Özür dileriz, Doktor," dedim, Baba'yı bir kenara çekerek. Doktor Schneider gülümsedi, geri çekildi; stetoskobu hâlâ elindeydi.</p>

  <p>"Baba, bekleme odasında Doktor Schneider'in biyografisini okudum. Michigan'da doğmuş. Michigan! O bir Amerikalı; seninle benim asla olamayacağımız kadar Amerikalı."</p>

  <p>Baba yüzünü açık-saçık bir şey söyler gibi buruşturdu: "Nerede doğduğu umurumda bile değil; o bir Roussi. Ana-babası, ataları Roussi'ydi. Annenin üzerine yemin ederim ki, bana dokunmaya kalkıştığı an, kolunu kırarım."</p>

  <p>"Doktor Schneider'in ana-babası Şoravi'den kaçmış, anlamıyor musun? Kaçmışlar!"</p>

  <p>Ama Baba beni duymuyordu bile. Bazen, merhum karısı kadar çok sevdiği tek şeyin Afganistan, merhum vatanı olduğunu düşünüyorum. Öfkeden az kaldı çığlık atıyordum. Onun yerine derin bir soluk aldım, doktora döndüm: "Özür dilerim, Doktor. Bu iş yürümeyecek."</p>

  <p>Bir sonraki akciğer uzmanı, Doktor Amani İranlıydı; Baba onayladı. Sarkık bıyıklı, gür, kır saçlı, yumuşak sesli doktor tarama sonuçlarını aldığını ve 'bronşoskopi' denen bir işlem uygulayacağını söyledi: Ciğerdeki kütleden alacağı bir parçayı tahlil için patolojiye gönderecekti. Bir sonraki haftaya gün verdi. Ona teşekkür ettim, Baba'yı muayenehaneden çıkardım; şimdi bu yeni 'kütle' sözcüğüyle, 'kuşku'dan kat kat uğursuz bir tınısı olan sözcükle bütün bir haftayı nasıl geçireceğimi düşündüm. Keşke Süreyya yanımda olsaydı.</p>

  <p>Zamanla, kanserin pek çok adı olduğunu öğrendik - tıpkı şeytan gibi. Baba'nınkine 'Orak Hücre Kanseri' deniyordu. İlerlemiş. Ameliyat edilemez. Baba, Doktor Amani'den hiç olmazsa bir yorumda bulunmasını istedi. Adam dudaklarını ısırdı, 'vahim' sözcüğünü kullandı. "Kemoterapi uygulanabilir, elbette," dedi. "Ama yalnızca hafifletici olur."</p>

  <p>"Ne demek bu?" diye sordu Baba.</p>

  <p>Doktor iç geçirdi. "Sonucu değiştirmez, yalnızca uzatır, demek."</p>

  <p>"Bu dürüst yanıt için teşekkür ederim, Doktor Amani," dedi Baba. "Kemo filan istemiyorum." Yüzünde, yemek kuponlarını Bayan Dobbins'in masasına bırakırkenki kararlılığın aynısı vardı.</p>

  <p>"Ama Baba..."</p>

  <p>"Sakın bana insanların yanında karşı çıkma, Emir. Asla. Kim olduğunu sanıyorsun sen?"</p>

  <p>General Taheri'nin bitpazarında değindiği yağmur, birkaç hafta gecikmeyle de olsa, sonunda bastırmıştı; biz Doktor Amani'nin muayenehanesinden çıkarken, yoldan geçen arabalar kaldırımlara pis su sıçratmaktaydı. Baba bir sigara yaktı. Yol boyunca sigara içti.</p>

  <p>O anahtarını apartmanın kapısına sokarken, "Keşke kemoyu bir deneseydin, Baba," dedim.</p>

  <p>Baba anahtarı cebine soktu, beni yağmurdan kurtarmak için, binanın çizgili tentesinin altına çekti. Sigarayı tutan elini göğsüme dayadı. "Bas! Ben kararımı verdim."</p>

  <p>"Peki ya ben, Baba? Ben ne yapacağım?" Gözlerim doldu.</p>

  <p>Yağmurdan ıslanmış yüzünü bir tiksinti yaladı. Çocukken düştüğüm, dizlerimi paralayıp ağladığım zaman yüzünü kaplayan anlamın aynısıydı. Bu ifadenin nedeni, ağlamamdı; şimdi de öyle. "Yirmi iki yaşındasın, Emir! Koca adam oldun! Sen..." Ağzını açtı, kapadı, bir daha açtı. Söyleyeceklerini kafasında evirip çeviriyordu. Tepemizde, yağmur damlaları çadır bezinden yapılma tenteyi dövüyordu. "Sana ne olacağını soruyorsun, öyle mi? Bunca yıldır bütün çabamın, sana öğretmeye çalıştığım her şeyin tek amacı, seni bu soruyu asla sormayacak biri yapmaktı!"</p>

  <p>Kapıyı açtı. Sırtını bana döndü. "Bir şey daha var. Bunu kimse öğrenmeyecek, anlaşıldı mı? Hiç kimse. Bana acımalarını istemiyorum." Sonra, loş hole girdi. O günü televizyonun karşısında, sigaranın birini söndürüp ötekini yakarak geçirdi. Neye ya da kime meydan okuduğunu bilemiyordum. Bana? Doktor Amani'ye? Yoksa hiç inanmadığı Tanrı'ya mı?</p>

  <p>Bir süre, kanser bile Baba'yı bitpazarından uzaklaştıramadı. Cumartesileri garaj satışlarını dolaşıyor -Baba sürücü, ben kılavuz- pazar günleri de sergi tezgâhımızı kuruyorduk. Pirinç lambalar. Beysbol eldivenleri. Fermuarı bozuk kayak anorakları. Baba eski ülkeden tanıdıklarını selamlıyor, ben müşterilerle bir-iki dolar için çekişiyordum. Çok fark edermiş gibi. Tezgâhı her kapatışta, yetim kalacağım güne bir adım daha yaklaşmıyormuşum gibi.</p>

  <p>Bazen, General Taheri'yle karısı bizi görmeye gelirdi. Diplomatlığı bir an elden bırakmayan general bana gülümser, tokalaşırken iki elini birden kullanırdı. Ama Hanım'ın sessizliği yeniydi. Zaman zaman, o gizli, hafif çarpık tebessümlerin ve generalin bakmadığı anlarda bana fırlattığı sinsi, af dileyen bakışların bozduğu bir suskunluktu bu.</p>

  <p>O günleri, pek çok 'ilkin' yaşandığı dönem olarak anımsıyorum: Baba'nın banyoda inlediğini ilk duyuşum. Yastığında ilk kez kan buluşum. Baba üç yıldır çalıştığı benzin istasyonuna, hastalık nedeniyle bir gün olsun gitmemezlik etmemişti: bir ilk daha.</p>

  <p>O yılki Cadılar Bayramı'nda, cumartesi öğle vakti Baba öylesine bitkin düşmüştü ki, ben inip ıvır zıvır için pazarlık ederken, o direksiyonda bekledi. Şükran Günü'nde, daha öğle olmadan tükendi. Ön çimenliklerde Noel Baba kızakları belirip çam ağaçlarını yapay karlar kapladığında, Baba evde kaldı, ben otobüsü tek başıma yarımadanın orasına burasına sürdüm.</p>

  <p>Bazen, bitpazarındaki Afgan tanıdıklar Baba'nın çok kilo verdiğinden dem vururdu. Başlarda, övgü olarak. Hangi diyeti uyguladığını soranlar bile çıktı. Ama kilo kaybı bir türlü durmayınca, övgüler de sorular da kesildi. Baba zayıflamayı sürdürdü. Ve sürdürdü. Yanakları çöktü. Şakakları eridi. Gözleri yuvalarına çekildi.</p>

  <p>Yılbaşından hemen sonra, serin bir pazar günü Baba tıknaz bir Filipinli'ye bir abajur satmaya çalışıyor, bense otobüste onun dizlerine örtecek bir battaniye aranıyordum.</p>

  <p>"Hey, ahbap, bu adamın yardıma ihtiyacı var!" dedi Filipinli, korkuyla. Döndüm ve Baba'yı yerde buldum. Kolları, bacakları seğiriyordu.</p>

  <p>"Komak!" diye haykırdım. "Yardım edin!" Baba'ya koştum. Ağzından köpük geliyor, köpüklü salyalar sakalını ıslatıyordu. Devrik gözlerinin yalnızca akı görünüyordu.</p>

  <p>İnsanlar bize doğru seğirtti. Birinin 'nöbet geçiriyor' diye bağırdığını duydum. Bir başkası haykırıyordu: "911 'i arayın!" Koşan ayak sesleri duydum. Kalabalık çevremizi sararken, gökyüzü karardı.</p>

  <p>Baba'nın tükürüğü kırmızıya döndü. Dilini ısırmıştı. Yanına diz çöktüm, kollarına yapıştım, defalarca yineledim: "Buradayım, Baba, yanındayım, iyileşeceksin, bak, yanındayım." Böylece kasılmalara, sarsılmalara son verebilirmişim gibi. Baba'yı rahat bırakmaları için onları kandırmaya çalışır gibi. Dizlerimin ıslandığını hissettim. Baba'nın mesanesinin boşaldığını gördüm. Şişşt, Baba can, buradayım. Oğlun yanında.</p>

  <p>Ak sakallı, dazlak doktor beni odadan dışarıya çekti. "Babanın CAT sonuçlarını birlikte, bir kez daha gözden geçirelim," dedi. Filmleri koridordaki ışıklı kutuya taktı, kurşunkaleminin silgisiyle Baba'nın kanser resimlerine dokundu; kurbanın ailesine katilin karakolda çekilen fotoğraflarını gösterir gibi. Baba'nın beyni bu resimlerde iri bir cevizin kesitine benziyordu; tenis topu biçiminde, gri lekelerle delik deşik.</p>

  <p>"Gördüğünüz gibi, kanser sıçramış," dedi. "Beyindeki şişmeyi yavaşlatmak için steroit kullanmalı, nöbeti engelleyen ilaçlar da. Ayrıca, hafifletici radyasyon da öneririm. Bunun anlamını biliyor musun?"</p>

  <p>Evet, dedim. Kanser söyleminde uzman olup çıkmıştım.</p>

  <p>"Pekâlâ," dedi. Çağrı cihazını kontrol etti. "Gitmeliyim, ama bir şey sormak istediğinde bana ulaşabilirsin."</p>

  <p>"Teşekkür ederim."</p>

  <p>Geceyi Baba'nın başucunda, bir iskemlede geçirdim.</p>

  <p>Ertesi sabah, koridorun sonundaki bekleme odası Afganlarla dolmuştu. Newarklı kasap. Baba'nın yetimhanesinde çalışmış olan bir mühendis. Odaya doluştular, Baba'ya alçak sesle saygılarını sundular. Geçmiş olsun, dediler. Baba uyanıktı; sersemlemiş ve bitkin ama uyanık.</p>

  <p>Öğleye doğru, General Taheri'yle karısı geldi. Süreyya arkalarındaydı. Bakıştık, aynı anda gözlerimizi kaçırdık. "Nasılsın, dostum?" dedi General Taheri, babamın elini tutarak.</p>

  <p>Baba, kolundan sarkan serum kordonunu gösterdi. Cılız cılız gülümsedi. General de ona.</p>

  <p>Baba, "Keşke zahmet etmeseydiniz," dedi, çatallaşmış bir sesle.</p>

  <p>"Ne zahmeti," dedi Taheri Hanım.</p>

  <p>General atıldı: "Zahmet ne demek? En önemlisi, bir şeye ihtiyacın var mı? Herhangi bir şey? Lütfen çekinme; beni kardeşin say."</p>

  <p>Baba'nın bir keresinde Peştunlar için söylediği bir şeyi anımsadım. <i>Kalın kafalı</i> ve <i>aşırı mağrur insanlar olduğumuzun farkındayım, ama ihtiyaç anında, yanında görmek istediğin tek kişi, bir Peştun'dur.</i></p>

  <p>Baba yastığın üzerindeki başını salladı. "Buraya gelmen bile gözlerimi açmaya yetti." General gülümsedi, Baba'nın elini sıvazladı.</p>

  <p>"Sen nasılsın, Emir can? Bir ihtiyacın var mı?"</p>

  <p>Bana bakış biçimi, gözlerindeki sıcaklık... "Hayır, sağ olun, General Efendi. Ben..." Boğazıma bir yumru tıkandı, gözlerim yaşardı. Odadan kaçarcasına çıktım.</p>

  <p>Koridorda, bir gece önce katilin yüzünü gördüğüm ışıklı kutunun yanında durup ağladım.</p>

  <p>Baba'nın kapısı açıldı, Süreyya dışarıya çıktı. Yanıma gelip durdu. Gri bir bluzla kot pantolon giymişti. Saçları açıktı. Kollarına sığınmak istedim.</p>

  <p>"Çok üzgünüm, Emir," dedi. "Hepimiz bir terslik olduğunun farkındaydık, ama bu hiç aklımıza gelmemişti."</p>

  <p>Gömleğimin yeniyle gözlerimi sildim. "Kimsenin bilmesini istemedi."</p>

  <p>"Bir şeye ihtiyacın var mı?"</p>

  <p>"Hayır." Gülümsemeye çalıştım. Elini elimin üzerine koydu. İlk temasımız. Elini tuttum. Yüzüme götürdüm. Gözlerime. Sonra, bıraktım. "İçeriye girsen iyi olur. Yoksa baban peşime düşer."</p>

  <p>Gülümsedi, başıyla doğruladı. "Haklısın." Arkasını döndü.</p>

  <p>"Süreyya?"</p>

  <p>"Evet?"</p>

  <p>"Gelmene sevindim. Benim için... öyle anlamlı ki."</p>

  <p>Baba'yı iki gün sonra taburcu ettiler. Onu radyasyon tedavisine razı etmek için, 'radyoloji uzmanı' dedikleri birini getirdiler. Baba kabul etmedi. Onu ikna etmem için beni ikna etmeyi denediler. Ama ben Baba'nın yüzündeki anlamı görmüştüm. Onlara teşekkür ettim, formları imzaladım ve Ford Torinomla Baba'yı eve götürdüm.</p>

  <p>O gece, Baba üzerine yün bir battaniye alıp divana uzandı. Ona sıcak çayla kavrulmuş badem götürdüm. Kolumu sırtına doladım, onu kolayca kaldırdım. Kürek kemiği parmaklarımın altında bir kuş kanadı gibiydi. Battaniyeyi göğsüne çektim; kaburgalar o ince, sarkık deriyi geriyordu.</p>

  <p>"Bir arzun var mı, Baba?"</p>

  <p>"Yok, baçem. Sağ ol."</p>

  <p>Yanına oturdum. "O zaman ben senden bir şey isteyeceğim. Çok yorgun değilsen, elbette."</p>

  <p>"Nedir?"</p>

  <p>"Senden khastegari gitmeni istiyorum. General Taheri'nin kızını istemeni."</p>

  <p>Baba'nın kuru dudakları bir gülümsemeyle kıvrıldı. Solmuş bir yapraktaki, yeşil bir benek. "Emin misin?"</p>

  <p>"Bugüne kadar hiçbir şeyden bu kadar emin olmadım."</p>

  <p>"İyice düşündün mü?"</p>

  <p>"Balay, Baba."</p>

  <p>"Öyleyse ver şu telefonu bana. Bir de küçük defterimi."</p>

  <p>Afalladım. "Şimdi mi?"</p>

  <p>"Ne zaman, peki?"</p>

  <p>Gülümsedim. "Peki." Ona telefonu verdim, sonra da, Baba'nın Afgan dostlarının numaralarını kaydettiği, küçük, siyah not defterini. Taherileri buldu. Numarayı çevirdi. Almacı kulağına götürdü. Yüreğim göğsümde taklalar atıyordu.</p>

  <p>"Cemile can? Selamın aleyküm," dedi. Kendini tanıttı. Bekledi. "Daha iyiyim, sağ ol. Gelmeniz öyle büyük bir incelikti ki." Bir süre dinledi. Başını salladı. "Unutmam, teşekkür ederim. General Efendi evde mi?" Duraklama. "Teşekkür ederim."</p>

  <p>Bana çevrilen gözleri ışıl ışıldı. Nedense içimden gülmek geldi. Ya da çığlık atmak. Elimin ayasını ağzıma bastırdım, hafifçe ısırdım. Baba usulca kıkırdadı.</p>

  <p>"General Efendi, selamın aleyküm... Evet, çok daha iyiyim... Balay... Çok naziksin, General Efendi. Yarın sabah sizi ve Taheri Hanım'ı ziyarete gelmek istiyordum. Hayırlı bir iş için... Evet... On bir mi; çok güzel. Hoşça kalın. Khoda hafez. "</p>

  <p>Telefonu kapadı. Bakıştık. Kıkır kıkır gülmeye başladım. Baba da öyle.</p>

  <p>Baba saçlarını ıslattı, geriye doğru taradı. Temiz, beyaz bir gömlek giymesine yardım ettim, kravatını bağladım; boynuyla yaka arasındaki altı santimlik boşluk gözümden kaçmamıştı. Baba'nın gittiği zaman ardında bırakacağı bütün o boşlukları düşündüm, başka şeyler düşünmek için kendimi zorladım. Gitmemişti ki. Henüz değil. Üstelik bu, güzel şeyler düşünülmesi gereken bir gündü. Mezuniyetime giydiği, kahverengi takım elbisesinin ceketi fena halde bollaşmıştı - daha doğrusu, Baba onu dolduramayacak kadar erimişti. Kolları kıvırmam gerekti. Çömeldim, ayakkabısının bağcıklarını bağladım.</p>

  <p>Taheriler, Fremont'un geniş bir Afgan nüfus barındıran bir semtinde, düz, tek katlı bir evde oturuyorlardı. Geniş pencereleri, eğimli bir çatısı, sardunya saksılarıyla süslü, üstü kapalı bir sundurması vardı. Generalin gri minibüsü araba yolundaydı.</p>

  <p>Baba'nın Ford'dan inmesine yardım ettim, yeniden direksiyona geçtim. Yolcu camından içeriye eğildi. "Evden ayrılma, bir saat sonra ararım."</p>

  <p>"Peki, Baba," dedim. "İyi şanslar."</p>

  <p>Gülümsedi.</p>

  <p>Uzaklaştım. Dikiz aynasından bakınca, Baba'nın son babalık görevini yerine getirmek üzere, Taherilerin araba yolunu topallayarak çıktığını gördüm.</p>

  <p>Baba'nın aramasını beklerken, oturma odamızı arşınladım. Uzunluk on beş adım. Genişlik on buçuk adım. Ya general hayır derse? Ya benden nefret ediyorsa? İkide bir mutfağa gidiyor, saate bakıyordum. Telefon saat tam on ikide çaldı. Baba'ydı.</p>

  <p>"Evet?"</p>

  <p>"General kabul etti."</p>

  <p>Soluğumu bırakıverdim. Oturdum. Ellerim titriyordu. "Ya?"</p>

  <p>"Evet, ama Süreyya can yukarıda, odasında. Seninle konuşmak istiyor."</p>

  <p>"Peki."</p>

  <p>Baba birine bir şey söyledi, bir çıtırtının ardından, telefonu kapadı.</p>

  <p>"Emir?" Süreyya'nın sesi.</p>

  <p>"Selam."</p>

  <p>"Babam olur dedi."</p>

  <p>"Biliyorum," dedim. Almacı öteki elime geçirdim. Sırıtıyordum. "Öyle mutluyum ki, ne diyeceğimi bilemiyorum."</p>

  <p>"Ben de mutluyum, Emir. Ben... olanlara inanamıyorum."</p>

  <p>Güldüm. "Biliyorum."</p>

  <p>"Dinle," dedi. "Sana bir şey söylemek istiyorum. Şimdiden bilmen gereken bir şey..."</p>

  <p>"Ne olduğu umurumda bile değil."</p>

  <p>"Bilmen gerek. Aramızda sır olmamalı. Ayrıca, benden duymanı yeğlerim."</p>

  <p>"Kendini iyi hissetmeni sağlayacaksa, söyle tabii. Ama hiçbir şeyi değiştirmeyecek."</p>

  <p>Karşı uçta uzun bir sessizlik oldu. "Virginia'da yaşarken, bir Afgan erkeğiyle kaçtım. O sırada on sekiz yaşındaydım... isyankârın... budalanın tekiydim... o uyuşturucu kullanıyordu... Bir ay kadar birlikte yaşadık. Virginia'daki bütün Afganların diline düşmüştük.</p>

  <p>"Sonunda, Peder bizi buldu. Kapıya dikildi ve... beni eve dönmeye zorladı. Deli gibiydim. Bağırıyor, çağırıyor, ondan nefret ettiğimi haykırıyordum...</p>

  <p>"Her neyse, sonuçta eve döndüm ve..." Ağlamaya başladı. "Özür dilerim." Almacı bıraktığını duydum. Burnunu temizledi. "Kusura bakma," dedi, boğuk bir sesle. "Eve dönünce, annemin felç geçirdiğini öğrendim; yüzünün sağ yanına inme inmişti. Ben... öyle büyük bir suçluluk duydum ki. Bunu hak etmemişti.</p>

  <p>"Kısa bir süre sonra, Peder California'ya taşınmamıza karar verdi." Sessizlik.</p>

  <p>"Şimdi babanla aranız nasıl?" diye sordum.</p>

  <p>"Her zaman uyuşmazlıklarımız vardı, hâlâ da var, ama o gün gelip beni aldığı için ona minnettarım. O benim hayatımı kurtardı." Durakladı. "Evet, anlattıklarım seni rahatsız etti mi?"</p>

  <p>"Biraz," dedim. Ona bir gerçek borçluydum. Ona yalan söyleyemezdim; ben henüz tek bir kadınla bile yatmamışken, onun bir erkekle birlikte olduğunu öğrenmenin iftikhar'ımı incittiğini saklayamazdım. Beni az da olsa rahatsız etmişti, ama Baba'dan khastegari gitmesini istemeden önceki haftalarda, bu konuyu kafamda yeterince kurcalamıştım. Ve sonuçta şu soruya varmıştım: Bir insanı geçmişinden dolayı eleştirmek bana mı düşmüştü?</p>

  <p>"Fikrini değiştirtecek kadar mı?"</p>

  <p>"Hayır, Süreyya. Kesinlikle değil. Söylediklerin hiçbir şeyi değiştirmez. Evlenmemizi istiyorum."</p>

  <p>Yeniden ağlamaya başladı.</p>

  <p>Ona imreniyordum. Onun sırrı açığa çıkmıştı. Dik dökülmüştü. Üstesinden gelinmiş, icabına bakılmıştı. Ağzımı açtım, az kaldı ona her şeyi anlatıyordum: Hasan'a nasıl ihanet ettiğimi, yalan söylediğimi, onu evden kovdurduğumu, Baba'yla Ali'nin kırk yıllık ilişkisini tuz buz ettiğimi. Ama anlatamadım. Süreyya Taheri'nin yüzlerce bakımdan, benden kat kat üstün biri olduğunun farkındaydım. Cesaret, bunlardan yalnızca biriydi.</p>
</body>
</html>