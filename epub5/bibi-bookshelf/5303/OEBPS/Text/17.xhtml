<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="UTF-8" name="charset"/>
  <title></title>
  <link href="../Styles/main.css" type="text/css" rel="stylesheet"/>
  <link href="../Styles/sgc_styles.css" rel="stylesheet" type="text/css"/>
</head>

<body>
  <h1 class="title">ON YEDİ</h1>

  <p>Rahim Han bacaklarını yavaşça indirdi, her devinimi bıçaksı bir sancıyı tetikleyen birinin özeniyle, sırtını çıplak duvara yasladı. Dışarıda bir eşek anırıyor, biri Urdu dilinde bir şeyler haykırıyordu. Güneş alçalmaya başlamıştı; köhne binaların çatlaklarından sızan güneş ışığı kızıldı.</p>

  <p>O kış ve onu izleyen yaz yaptıklarımın iğrençliği beni bir kez daha vurdu. Adlar beynimde çınlıyordu: Hasan, Sohrab, Ali, Ferzane, Sanaubar. Rahim Han'dan Ali'nin adını duymak, yıllardır açılmamış, tozlu bir müzik kutusu bulmak gibiydi; kapak açılır açılmaz melodi başlamıştı: <i>Bugün kimi yedin bakalım, Babalu? Kimi yedin, ha, seni çekik gözlü soytarı?</i> Ali'nin donmuş yüzünü gözümün önüne getirmek, o dingin gözlerini <i>gerçekten</i> görmek için kendimi zorladım, ama zaman çok açgözlü bir şey - bazen, bütün ayrıntıları çalıp kendine saklıyor.</p>

  <p>"Hasan hâlâ o evde mi?" diye sordum.</p>

  <p>Rahim Han çay bardağını çatlamış dudaklarına götürdü, çayından iri bir yudum aldı. Sonra, yeleğinin göğüs cebinden bir zarf çıkardı, bana uzattı: "Bu sana."</p>

  <p>Kapalı zarfı yırttım. İçinden Polaroid bir fotoğrafla katlanmış bir mektup çıktı. Fotoğrafa uzun uzun baktım.</p>

  <p>Beyaz türbanlı, yeşil çizgili çapan'lı, uzun boylu bir erkek çift kanatlı, demir bir kapının önünde duruyordu; yanında bir erkek çocuk vardı. Güneş ışığı soldan çizgiler halinde vuruyor, toparlak yüzünün yarısını gölgede bırakıyordu. Gözlerini kısmış, gülümseyerek kameraya bakıyordu; öndeki dişleri eksikti. Bu bulanık Polaroid'de hile çapan'lı adamdan belli bir kendine güven, bir rahatlık yansıyordu. Bu izlenimi veren, duruşuydu: bacaklar hafif ayrık, kollar rahatça göğüste kavuşturulmuş, baş güneşe doğru eğik. Özellikle de, gülümseyişi. Fotoğrafa bakan biri, dünyayla barışık, dünyanın kendisine iyi davrandığına inanan biriyle karşı karşıya olduğu sonucuna varırdı. Rahim Han haklıydı: Ona yolda rastlasaydım, derhal tanırdım. Küçük oğlan yalın ayaktı, bir kolunu babasının baldırına dolamış, tıraşlı kafasını onun kalçasına dayamıştı. O da gülümsemiş, gözlerini kısmıştı.</p>

  <p>Mektubu açtım. Farsça yazılmıştı. Tek bir virgül atlanmamış, hiçbir noktalama işareti unutulmamış, sözcükler tek tek vurgulanmıştı - el yazısının düzgünlüğü neredeyse çocuksuydu. Okumaya başladım:</p>

  <p>Rahman ve rahim olan Allah'ın adıyla ve en derin saygılarımla, Emir Ağa;</p>

  <p>Ferzane can, Sohrab ve ben bu mektubun eline geçmesi, seni sağlıklı ve Allah'ın nuruyla aydınlanmış bir halde bulması için duacıyız. Lütfen, mektubu sana ulaştırdığı için Rahim Han Efendi'ye en içten teşekkürlerimi ilet. Bir gün, umarım ben de senden bir mektup alır, Amerika'daki yaşamını okurum. Belki içinden bir fotoğrafın da çıkar, gözlerimizi aydınlatır. Ferzane canla Sohrab'a seni o kadar çok anlattım ki; birlikte büyüdüğümüzü, oynadığımız oyunları, sokaklardaki koşuşturmalarımızı. Yaptığımız haylazlıklar ikisini de güldürüyor.</p>

  <p>Emir Ağa,</p>

  <p>Çocukluğumuzun Afganistan'ı ne yazık ki çoktan öldü. İyilik bu toprakları terk etti; ölümlerden kaçmanın yolu kalmadı. Ölüm, her an, her yerde ölüm. Kâbil'i korku sardı; sokaklar, stadyum, pazar yerleri korku dolu; o artık hayatımızın bir parçası, Emir Ağa. Vatan'ımızı ele geçiren vahşiler, insan onurunu hiçe sayıyor. Daha geçen gün, Ferzane'yle birlikte patatesle <i>nan</i> almak için pazara gitmiştik. Satıcıya patatesin fiyatını sordu, ama adam onu duymadı - galiba bir kulağı sağırdı. Bunun üzerine Ferzane biraz daha yüksek sesle sordu, ansızın genç bir Talib koşarak yanımıza geldi ve elindeki sopayı Ferzane'nin baldırına var gücüyle indirdi. Öyle sert vurmuştu ki, karım yere yığıldı. Adam avaz avaz bağırıyor, Ahlak ve İffet Bakanlığı'nın kadınların yüksek sesle konuşmasını yasakladığını haykırıyordu. Ferzane'nin bacağındaki geniş morluk günlerce geçmedi; bense öylece durup karımın dayak yiyişini izlemekten başka hiçbir şey yapamadım. Karşı koysaydım, o köpek hiç kuşkusuz beynime kurşunu sıkardı; hem de seve seve! O zaman Sohrab'ım ne yapardı? Sokaklar aç yetimlerden geçilmiyor zaten; sağ olduğum için her gün Allah'a şükrediyorum. <sup>Ölümden korktuğum için değil, karımın bir kocası olduğu, oğlum da yetim kalmadığı için.</sup></p>

  <p>Keşke Sohrab'ı görebilseydin. Çok iyi bir çocuk. Babası gibi cahilin teki olmasın diye, Rahim Han Efendi'yle ben ona okuyup yazmayı öğrettik. Hele sapanı kullanışını bir görsen! Arada bir, Sohrab'a Kâbil'i gezdiriyor, şeker filan alıyorum. Şar-e-Nau'daki maymun adam hâlâ duruyor; ona rastlayınca para veriyor, maymun dansını Sohrab için yapmasını istiyorum. Gülmekten yerlere yatıyor! Sık sık, tepedeki mezarlığa gidiyoruz. Oradaki nar ağacının altına oturup Şahname'yi okurduk, anımsıyor musun? Kuraklık tepeyi kuruttu, ağaç yıllardır meyve vermiyor, ama Sohrab'la ikimiz yine de gölgesinde oturuyoruz, ona Şahname'yi okuyorum. En sevdiği bölümün, Rüstem'le Sohrab olduğunu söylememe bile gerek yok. Yakında kitabı kendi başına okuyabilecek. Ben çok gururlu, çok şanslı bir babayım.</p>

  <p>Emir Ağa,</p>

  <p>Rahim Han Efendi çok hasta. Bütün gün öksürüyor; ağzını sildiği zaman yenine kan bulaştığını görüyorum. Çok zayıfladı; Ferzane canın onun için pişirdiği şorva'yı, pilavı yemesi için yalvarıyorum. Ama o bir-iki lokma alıp bırakıyor, o da sırf Ferzane canın hatırına. Bu sevgili adam için öyle endişeleniyorum ki, her gün dua ediyorum. Birkaç gün sonra, oradaki doktorlara görünmek için Pakistan'a gidecek; inşallah iyi haberlerle döner. Ama yüreğim korku dolu. Sohrab'a, Rahim Han Efendi'nin iyileşeceğini söylüyoruz. Başka ne yapabiliriz? Henüz on yaşında ve Rahim Han Efendi'ye tapıyor. Birbirlerine çok yakın, çok düşkünler. Rahim Han Efendi onu çarşıya götürür, ona balon, bisküvi alırdı, ama artık bunu yapamayacak kadar halsiz.</p>

  <p>Son zamanlarda sık sık rüya görüyorum, Emir Ağa. Kimisi tam bir kâbus; örneğin, çimleri kan kırmızı bir futbol sahasında asılmış, çürüyen cesetler. Soluk soluğa, ter içinde uyanıyorum. Ama genellikle güzel düşler görüyor, bunun için de Allah'a şükrediyorum. Rahim Han Efendi'nin sağlığına kavuştuğunu görüyorum. Oğlumun büyüyüp iyi bir insan olduğunu, özgür ve önemli biri olduğunu görüyorum. Lale'lerin Kâbil sokaklarını yeniden doldurduğunu, çayhanelerden rubab müziği yayıldığını, uçurtmaların gökyüzünde süzüldüğünü. Ve senin bir gün Kâbil'e, çocukluğunun yurduna döndüğünü görüyorum. Bunu yaparsan, eski ve sadık bir dostun seni beklediğini göreceksin.</p>

  <p>Allah her zaman yanında olsun.</p>

  <p>Hasan</p>

  <p>Mektubu iki kez okudum. Sonra katladım, bir dakika kadar yeniden fotoğrafa baktım. İkisini de cebime soktum. "Nasıl, iyi mi?" diye sordum.</p>

  <p>"O mektup altı ay önce yazılmıştı; benim Peşaver'e gelmemden bir-iki gün önce," dedi Rahim Han. "Fotoğraf da son gün çektim. Peşaver'e varışımdan bir ay sonra, Kâbil'deki komşularımdan biri beni aradı. Ve olup biteni anlattı: Ben ayrıldıktan hemen sonra, bir Hazara ailenin Vezir Ekber Han mahallesindeki büyük bir evde, tek başına yaşadığı duyulmuş - daha doğrusu, Taliban'ın iddiası, buymuş. Durumu araştırmak için birkaç Talib yetkili gelmiş, Hasan'ı sorguya çekmiş. Hasan benimle birlikte oturduğunu söylemiş, beni arayan komşu dahil, bütün komşular da onu doğrulamış, ama yetkililer ona inanmamış. Ona bütün Hazaralar gibi yalancı ve hırsız olduğunu söylemişler; ailesiyle birlikte günbatımına kadar def olup gitmesini emretmişler. Hasan karşı çıkmış. Ama komşumun dediğine göre Taliban o büyük eve -nasıl demişti?- ha, evet, 'aç kurtlar gibi', ağzı sulanarak bakıyormuş. Hasan'a, eve kendilerinin yerleşeceğini ve güya ben dönünceye kadar da göz-kulak olacaklarını söylemişler. Hasan direnmiş. Onlar da onu alıp sokağa çıkartmışlar..."</p>

  <p>Soluğumu tuttum. "Hayır."</p>

  <p>"... diz çökmesini emretmişler..."</p>

  <p>"Yo, Tanrım, hayır."</p>

  <p>"ve ensesinden kurşunlamışlar."</p>

  <p>"Hayır."</p>

  <p>"Ferzane çığlıklar atarak Üzerlerine saldırmış..."</p>

  <p>"Hayır."</p>

  <p>"... onu da vurmuşlar. Daha sonra da kendilerini, nefsi müdafaa diye savunmuşlar."</p>

  <p>Yapabildiğim tek şey, defalarca, üst üste fısıldamaktı: "Hayır. Hayır. Hayır."</p>

  <p>Sürekli 1974 yılındaki o günü, hastane odasını, Hasan'ın dudak ameliyatından sonraki uyanışını düşünüyordum. Baba, Ali, Rahim Han onun yatağının çevresinde toplaşmış, bir el aynasında yeni dudağını inceleyen Hasan'ı izlemiştik. O odadakiler şimdi ya ölmüştü ya da ölmek üzere. Ben hariç.</p>

  <p>Sonra, bir şey daha gördüm: Çizgili kumaştan bir yelek giymiş bir adam, Kalaşnikof'unun namlusunu Hasan'ın ensesine bastırıyor. Patlama babamın evinin bulunduğu sokakta yankılanıyor. Hasan asfalta devriliyor; karşılıksız bağlılığa adanmış yaşamı ondan ayrılıyor, hızla uzaklaşıyor - tıpkı kovaladığı, rüzgâra kapılmış uçurtmalar gibi.</p>

  <p>"Taliban eve yerleşti," diye sürdürdü Rahim Han sözünü. "Buldukları kılıfsa, evi bir işgalciden kurtardıklarıydı. İşledikleri cinayetleri de, nefsi müdafaa savıyla geçiştirdiler. Kimse bu konuda tek kelime etmedi. Taliban'dan ödleri kopuyordu. Ayrıca, hiç kimse bir çift Hazara hizmetçi için kendini tehlikeye atmak istemedi."</p>

  <p>"Sohrab'ı ne yaptılar?" diye sordum. Kendimi bitkin, boşalmış hissediyordum. Bir öksürük nöbeti Rahim Han'ı pençesine aldı, uzunca bir süre de bırakmadı. Sonunda başını kaldırıp baktığında, yüzü kızarmış, gözlerine kan oturmuştu. "Bildiğime göre, Karteh-Seh'teki bir yetimhanedeymiş. Emir can..." Yeniden öksürmeye başladı. Öksürük kesildiğinde, Rahim Han birkaç dakika öncesinden daha ihtiyar görünüyordu; her öksürük onu biraz daha yaşlandırıyordu sanki. "Emir can, seni buraya çağırdım, çünkü ölmeden önce seni görmek istiyordum. Ama tek nedeni bu değil."</p>

  <p>Bir şey demedim. Ne söyleyeceğini biliyordum.</p>

  <p>"Kâbil'e gitmeni istiyorum. Sohrab'ı alıp buraya getirmeni istiyorum."</p>

  <p>Doğru sözcükleri bulmak için kendimi zorladım, bulamadım. Hasan'ın ölümünü, bu gerçeği sindirecek zamanım bile olmamıştı.</p>

  <p>"Lütfen dinle beni. Burada, Peşaver'de Amerikalı bir çift var; Thomas ve Betty Caldwell adında Hıristiyan bir karı-koca. Özel bağışlarla ayakta tuttukları, küçük bir hayır kurumu işletiyorlar. Çoğunlukla, ana-babasını yitirmiş Afgan çocuklara barınak sağlıyor, karınlarını doyuruyorlar. Orayı gördüm. Temiz ve güvenli bir yuva; çocuklara çok iyi bakılıyor. Bay ve Bayan Caldwell gerçekten iyi, tatlı insanlar. Sohrab'ı yuvaya memnuniyetle kabul edeceklerini söylediler..."</p>

  <p>"Rahim Han, ciddi olamazsın."</p>

  <p>"Çocuklar kırılgandır, Emir can. Kâbil zaten kırılmış çocuklarla dolu; Sohrab'ın onlardan biri olup çıkmasını istemiyorum."</p>

  <p>"Rahim Han, Kâbil'e gitmek istemiyorum. Gidemem!"</p>

  <p>"Sohrab çok akıllı, yetenekli bir çocuk. Ona burada, onu seven insanların arasında yepyeni bir yaşam verebiliriz... yeni umutlar. Thomas Ağa iyi biri, Betty Hanım da öyle şefkatli ki... o yetimlerin üstüne nasıl titrediklerini görmelisin."</p>

  <p>"Neden ben? Buradan birini bulup gönderemez miydin? Sorun buysa, parasını ben veririm."</p>

  <p>"Konu para değil, Emir!" diye kükredi Rahim Han. "Ben ölmek üzere olan biriyim ve aşağılanmayı kabul edemem! Ben parayı hiçbir zaman önemsemedim, bunu gayet iyi bilirsin. Neden sen, öyle mi? Nedenini ikimiz de biliyoruz, öyle değil mi?"</p>

  <p>Bu yorumun anlamını anlamak istemiyordum, ama anladım; hem de çok iyi anladım. "Amerika'da bir karım, bir evim, mesleğim ve bir ailem var. Kâbil çok tehlikeli bir yer; benden her şeyimi tehlikeye atmamı istiyorsun..."</p>

  <p>Rahim Han sözümü kesti: "Biliyor musun, bir gün sen ortalarda yokken, babanla konuşuyorduk. O sıralarda senin için çok kaygılanıyordu, bilirsin. Bana şöyle dedi: 'Rahim, kendini savunmayan bir çocuk, erkek olduğunda hiçbir şeyi savunamaz.' Haklı mı çıktı yoksa?"</p>

  <p>Gözlerimi yere eğdim.</p>

  <p>"Ölen birinin son arzusunu yerine getirmeni istiyorum, hepsi bu," dedi tane tane.</p>

  <p>Az önceki yorumuyla bir kumar oynamıştı. Kozunu kullanmıştı. Ya da o anda, ben öyle düşündüm. Sözcükleri aramızda asılı kalmıştı, ama o hiç olmazsa ne söyleyeceğini biliyordu. Oysa ben hâlâ uygun sözcükleri aranıyordum, üstelik odadaki yazar bendim. Sonunda, şunda karar kıldım: "Belki de Baba haklıydı."</p>

  <p>"Böyle düşünmene üzüldüm, Emir."</p>

  <p>Ona bakamıyordum. "Sen aynı fikirde değil misin?" "Olsaydım, seni buraya çağırmazdım."</p>

  <p>Alyansımla oynadım. "Beni her zaman gözünde büyütmüşsündür, Rahim Han."</p>

  <p>"Sense kendine karşı her zaman acımasız olmuşsundur." Durakladı. "Bir şey daha var. Bilmediğin bir şey."</p>

  <p>"Rahim Han, lütfen..."</p>

  <p>"Sanaubar, Ali'nin ilk karısı değildi."</p>

  <p>Bunun üzerine, başımı kaldırıp ona baktım.</p>

  <p>"Daha önce de bir kez evlenmişti; Cagori bölgesinden bir Hazara'yla. Sen doğmadan çok önce. Üç yıl evli kaldılar." "Bunun konumuzla ne ilgisi var?"</p>

  <p>"Çocukları olmadı. Kadın üç yıl sonra Ali'yi terk etti ve Khostlu bir adamla evlendi. Ona üç kız doğurdu. Sana anlatmaya çalıştığım şey, işte bu."</p>

  <p>Lafın nereye gittiğini görebiliyordum artık. Ama duymak istemiyordum. California'da harika bir yaşamım vardı; sivri çatılı, Victoria tarzı, güzel bir evim, mutlu bir evliliğim, gelecek vaat eden bir yazarlığım, beni seven bir kayınvalideyle kayınpederim. Bu zırvalara hiç ihtiyacım yoktu.</p>

  <p>"Ali kısırdı," dedi Rahim Han.</p>

  <p>"Hayır, değildi. Sanaubar ona Hasan'ı doğurdu, öyle değil mi? Dolayısıyla, bir çocukları oldu."</p>

  <p>"Hayır, onların çocuğu olmadı," dedi Rahim Han. "Evet, oldu."</p>

  <p>"Hayır, olmadı, Emir."</p>

  <p>"Peki, o zaman kim..."</p>

  <p>"Bence yanıtı biliyorsun."</p>

  <p>Dik bir yamaçtan aşağıya kayan, tutunabileceği bir ot, bir çalı arayan ama eli boş kalan biri gibiydim. Oda sallanıyor, yalpalıyordu - aşağı yukarı, sağa sola. "Hasan biliyor muydu?" dedim bin güçlükle; dudaklarım bana ait değildi sanki. Rahim Han gözlerini yumdu. Başını salladı.</p>

  <p>"Sizi adiler," diye tısladım. Ayağa kalktım. Haykırdım. "Sizi aşağılık piçler! Hepiniz... adi, iğrenç yalancılar!" "Lütfen otur," dedi Rahim Han.</p>

  <p>Kükredim: "Bunu benden nasıl gizlersiniz? Hele ondan?" "Lütfen düşün, Emir can. Utanç verici bir durumdu. Rezillik. Millet konuşmaya başlayacaktı. Baban gibi bir adam, onurunu, adını her şeyin üstünde tutan biri... Kimseye tek kelime edemezdik; bunu en iyi senin anlaman gerekir." Bana uzandı, ama elini ittim. Kapıya yöneldim.</p>

  <p>"Emir can, lütfen gitme."</p>

  <p>Kapıyı açtım, sonra döndüm: "Neden? Kalmam için bana söyleyebileceğin herhangi bir şey var mı? Olabilir mi? Otuz sekiz yaşındayım ve az önce bütün hayatımın koca, kahrolası bir yalan olduğunu öğreniyorum! Durumu düzeltebilecek, gönlümü alabilecek tek bir sözcük olsun bulabilir misin? Hayır. Lanet olsun, elbette hayır!"</p>

  <p>Döndüm, oradan kaçtım.</p>
</body>
</html>