<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="UTF-8" name="charset"/>
  <title></title>
  <link href="../Styles/main.css" type="text/css" rel="stylesheet"/>
  <link href="../Styles/sgc_styles.css" rel="stylesheet" type="text/css"/>
</head>

<body>
  <h1 class="title">ON BEŞ</h1>

  <p>Uçağım Peşaver'e indikten üç saat sonra, sigara dumanıyla dolu bir taksinin, döşemesi yırtık arka koltuğunda oturuyordum. Kendini Gholam diye tanıtan şoför zincirleme sigara içen, terli, ufak tefek biriydi; arabayı kayıtsız hatta pervasızca sürüyor, çarpışmalardan kıl payı kurtuluyor ve durmadan konuşuyordu; sözcükler ağzından bir sel gibi boşalmaktaydı:</p>

  <p>"... ülkende olup bitenler korkunç, yar. Afgan halkıyla Pakistan halkı kardeş gibidir. Böyle bilir, böyle söylerim. Müslümanlar birbirine yardım etmeli, dolayısıyla..."</p>

  <p>Kulağımı adamın sesine kapattım, kendimi de kibarca baş sallama konumuna ayarladım. 1981'de Baba'yla birkaç ay kaldığım Peşaver'i gayet iyi anımsıyordum. Şu anda Camrud yolunda batıya doğru ilerliyorduk; az önce büyük Kışla'nın ve yüksek duvarlı, sıkışık nizamlı subay evlerinin önünden geçmiştik. Yanımdan bulanık lekeler halinde akıp giden kent bana Kâbil'in -benim tanıdığım Kâbil'in- çok daha kalabalık, cıvıl cıvıl bir çeşitlemesini çağrıştırdı; özellikle de Koçeh-Morgha'yı ve Hasan'la sık sık, turşu suyuna batırılmış patatesle vişne suyu aldığımız Tavuk Pazarı'nı. Bisikletler, yayalar, mavi duman püskürten çekçek arabaları yolları tıkamıştı; hepsi birden, bir labirenti andıran dar sokaklarda, geçitlerde zikzaklar çizerek ilerlemeye çalışıyordu. İnce örtülere sarınmış, sakallı satıcıların dizi dizi sıralanmış küçük tezgâhları hayvan derisinden yapılma abajurlar, kilimler, işlemeli şallar, bakır eşyalarla tepeleme doluydu. Kente bir ses cümbüşü egemendi: Satıcıların kulaklarımda çınlayan haykırışları, yanık bir Hint müziği, çekçek arabalarının cayırtısı, at arabalarının çıngırakları birbirine karışıyordu. Hem hoş hem de tatsız, ağır kokular arabanın açık camlarından bana ulaşıyordu; mazot dumanı, çürümüş sebze, pişen lahana ve dışkı kokuları, pakora'nın ve Baba'nın çok sevdiği nihari'nin baharatlı rayihasını bastıramıyordu.</p>

  <p>Peşaver Üniversitesi'nin kırmızı tuğla binalarını geçince, çenesi düşük şoförümün 'Afgan Mahallesi' dediği bir bölgeye girdik. Tatlı dükkânları, halıcılar, kebap tezgâhları, kirli, esmer elleriyle sigara satan çocuklar, iki-üç masalık lokantalar (camlara Afganistan haritaları asılmıştı), küçücük ilan büroları iç içeydi. Şoför "Kardeşlerinin çoğu burada yaşar, yar. Dükkân açanlar var elbette, ama çoğunluğu çok yoksul," dedi. Dilini şaklattı, iç geçirdi. "Her neyse, iyice yaklaştık."</p>

  <p>Rahim Han'ı son görüşümü düşündüm; 1981 yılıydı. Baba'yla Kâbil'den kaçtığımız gece, bize veda etmeye gelmişti. Baba'yla holde kucaklaştıklarını, usul usul ağladıklarını anımsıyorum. Baba, ABD'ne göçmemizden sonra, Rahim Han'la bağını koparmadı. Yılda dört-beş kez konuşurlar, bazen Baba ahizeyi bana geçirirdi. Rahim Han'la telefonda son kez, Baba'nın ölümünden hemen sonra konuşmuştuk. Haber Kâbil'e ulaşmış, Rahim Han da beni aramıştı. Konuşmaya başlayalı birkaç dakika olmuştu ki, hat kesildi.</p>

  <p>Şoför arabayı bol dönemeçli iki sokağın kesiştiği, işlek köşe başındaki dar bir binanın önüne yanaştırdı. Parasını ödedim, bavulumu aldım, girift oymalarla süslü, tahta kapıya doğru ilerledim. Binanın kepenkleri ardına kadar açık, ahşap balkonları vardı; pek çoğuna güneşte kuruması için çamaşır asılmıştı. İkinci kata çıkan gıcırtılı basamakları tırmandım, loş koridorda sağdaki son kapıya doğru ilerledim. Avucumdaki küçük adres kâğıdına bir kez daha baktım. Kapıyı çaldım.</p>

  <p>Kapıyı, Rahim Han'mış gibi yapan, bir deri bir kemik bir karaltı açtı.</p>

  <p>San Jose Üniversitesindeki yaratıcı yazarlık öğretmenimiz, basmakalıp deyimler için şöyle derdi: "Onlardan vebadan kaçar gibi kaçın." Sonra da, kendi şakasına gülerdi. Sınıf da onunla birlikte gülerdi, ama ben yerinde kullanılan klişelerin şu 'cuk oturma' özelliğiyle insana bir kestirme yol sunduğunu düşünürüm. Onlar insanın işini kolaylaştırır. Ne yazık ki, yinelene yinelene içi boşalan deyimler, bir klişenin her şeyi kısaca, birkaç sözcükle anlatıverme özelliğini gölgeliyor. Örneğin şu 'eli ayağına dolaşmak' deyişi. Hiçbir şey, Rahim Han'la kavuşmamın ilk dakikalarını bundan daha iyi anlatamaz.</p>

  <p>Aşağıdaki gürültülü sokağa bakan pencerenin karşısındaki duvarın dibinde duran ince şiltenin üzerine oturduk. Dilim dilim odaya akan güneş ışığı yerdeki Afgan kilimine vuruyor, keskin hatlı bir üçgen oluşturuyordu. İki iskemle katlanmış, bir duvara yaslanmış, karşı köşeye de küçük, bakır bir semaver yerleştirilmişti. Semaverden iki bardağa çay doldurdum.</p>

  <p>"Beni nasıl buldun?" diye sordum.</p>

  <p>"Amerika'da birini bulmak zor değil. Bir ABD haritası aldım, Kuzey California'daki kentleri kapsayan danışma bürosunu aradım. Seni karşımda böyle yetişkin bir erkek olarak bulmak, hem tuhaf hem de harika bir duygu."</p>

  <p>Gülümsedim, çayıma üç şeker attım. O çayını demli, şekersiz severdi. "Baba sana haber verme fırsatı bulamadı, ama on beş yıl önce evlendim." İşin aslı, Baba'nın beynindeki kanser onu unutkan, dikkatsiz biri yapmıştı.</p>

  <p>"Evlendin demek? Kiminle?"</p>

  <p>"Adı Süreyya Taheri." Evde bekleyen, benim için endişelenen karımı düşündüm. Yalnız olmadığına memnundum.</p>

  <p>"Taheri... kimin kızı?"</p>

  <p>Söyledim. Gözleri parladı. "Ah, evet, şimdi anımsadım. General Taheri, Şerif canın kız kardeşiyle evli değil miydi? Adı neydi..."</p>

  <p>"Cemile can."</p>

  <p>"Balay!" dedi, gülümseyerek. "Şerif canı Kâbil'den tanırdım; çok uzun zaman önce... daha Amerika'ya yerleşmeden."</p>

  <p>"Şimdi Göçmenlik Bürosu'nda çalışıyor, bir sürü Afganın davasına bakıyor."</p>

  <p>Derin derin iç geçirdi. "Süreyya canla çocuklarınız var mı?"</p>

  <p>"Hayır."</p>

  <p>"Ah." Çayını yudumladı, başka soru sormadı; Rahim Han tanıdığım en duyarlı, sezgileri en güçlü insanlardan biriydi.</p>

  <p>Ona uzun uzun Baba'yı anlattım; işini, bitpazarını, sonunda da huzur içinde öldüğünü. Okulumdan, kitaplarımdan söz ettim - yayınlanan romanlarımın sayısı dörde ulaşmıştı. Bunu duyunca gülümsedi, zaten hiç kuşku duymadığını söyledi. Bana verdiği deri ciltli deftere kısa öyküler yazdığımı söyledim, ama defteri anımsayamadı.</p>

  <p>Sohbet kaçınılmaz olarak Taliban'a geldi.</p>

  <p>Sordum: "Duyduğum kadar kötü mü?"</p>

  <p>"Hayır, daha da kötü. Çok daha kötü," dedi. "İnsan olmana izin vermiyorlar." Sağ şakağından başlayıp gür kaşlarına doğru uzanan, eğri yara izini gösterdi. "1998'te, Gazi Stadyumu'nda bir futbol maçındaydım. Kâbil'le Mezarı Şerif oynuyordu, yanılmıyorsam; futbolcuların şort giymesine izin verilmemişti. Vücutlarını ahlaksızca teşhir etmesinler diye, herhalde." Bitkin bir kahkaha attı. "Her neyse, Kâbil bir gol attı, yanımdaki adam sevinçle haykırdı. Ansızın, tribünlerde devriye gezen sakallı, taş çatlasın on sekizinde gösteren delikanlı yanıma geldi ve Kalaşnikof'unun dipçiğini alnıma indirdi. 'Bunu bir daha yaparsan, dilini keserim, seni yaşlı maymun!' dedi." Rahim Han yamru yumru parmağıyla yarasını ovuşturdu. "Büyükbabası olacak yaştaydım; orada, yüzümden kanlar akarak öylece oturdum ve o köpekoğluköpekten özür diledim." Ona biraz daha çay doldurdum. Rahim Han biraz daha anlattı. Bazılarını biliyordum, bazılarını duymamıştım. Baba'yla aralarındaki anlaşmaya göre, 1981'den beri Baba'nın evinde oturduğunu söyledi - bundan haberliydim. Baba, biz Kâbil'den kaçmadan kısa bir süre önce evi Rahim Han'a 'satmıştı'. Baba o günlerde Afganistan'daki karmaşanın yaşamımızı geçici bir süre için kesintiye uğrattığına inanıyordu -Vezir Ekber Han'daki partilere, Paghman pikniklerine kesinlikle geri dönülecekti. Böylece evi, o gün gelinceye kadar göz kulak olması için Rahim Han'a vermişti.</p>

  <p>Rahim Han, Kuzey İttifakı 1992-1996 yılları arasında Kâbil'i ele geçirince, farklı hiziplerin kentin farklı bölümlerine el koyduğunu anlattı. "Şar-u-Nau'dan bir halı almak için Kerteh-Parwan'a gitmeye kalkıştığında, bir keskin nişancı tarafından vurulma ya da bir roket tarafından havaya uçurulma tehlikesini göze alman gerekiyordu - bütün o kontrol noktalarını geçmeyi becerebilirsen, elbette. Bir mahalleden ötekine gidebilmek için, ciddi ciddi vize almak zorundaydım Bunun üzerine kimse evinden çıkmaz oldu; bir roketin evlerine isabet etmemesi için dua etmeye başladı." İnsanların evlerinin duvarlarına delik açtığını, tehlikeli sokaklardan uzak kalabilmek için, bu delikler sayesinde evden eve geçtiklerini, böylece sokağın sonuna kadar gidebildiklerini anlattı. Bazı mahalle sakinleri de, sağa sola gidebilmek için, yer altına kazdıkları tünellerden yararlanıyorlarmış.</p>

  <p>"Neden çekip gitmedin?" diye sordum.</p>

  <p>"Kâbil benim yuvamdı. Hâlâ da öyle." Alayla güldü. "Sizin evden Kışla'ya, İstiklal Okulu'nun yanındaki askeri barakalara uzanan sokağı anımsıyor musun?"</p>

  <p>"Evet." Okula giden kestirme yoldu. Hasan'la oradan geçerken, askerlerin Hasan'a sataştığı, annesiyle ilgili çirkin sözler söylediği gün, bugün gibi aklımdaydı. Hasan daha sonra sinemada ağlamış, ben kolumu onun omzuna dolamıştım.</p>

  <p>"Taliban başa geçip İttifak'ı Kâbil'den atınca, çıkıp sokaklarda dans etmiştim. Ve inan bana, yalnız değildim. Halk Çaman'da, Deh-Mazang'da bu olayı kutluyor, caddelerde Taliban'ı alkışlıyor, tanklarına tırmanıp onlarla birlikte resim çektiriyordu. Hiç bitmeyen savaştan, roketlerden, patlamalardan, Gülbettin'den ve onun kıpırdayan her şeye ateş eden yardakçılarından bıkıp usanmıştık. Kuzey İttifakı Kâbil'e Şoravi'den bile fazla zarar verdi. Babanın yetimhanesi de yıkıldı; bunu biliyor muydun?"</p>

  <p>"Neden?" dedim. "Bir yetimhane neden yıkılır?" Açılış gününü, Baba'nın arkasında oturuşumu anımsadım. Rüzgâr kalpağını uçurmuş, herkes gülmüş, konuşması bitince de ayağa kalkıp onu alkışlamışlardı. Şimdiyse bir enkaz yığınıydı demek! Baba'nın harcadığı onca para, projeler için ter döktüğü uykusuz geceler, her tuğlanın, her kirişin, her kiremidin doğru yerleştirilip yerleştirilmediğini denetlemek için inşaat alanına yapılan bütün o ziyaretler...</p>

  <p>"Yan binalarla birlikte yıkıldı," dedi Rahim Han. "O yetimhanenin yıkıntıları arasında dolaşıp canlı aramanın nasıl bir şey olduğunu bilmek istemezsin, Emir can. Çocukların parçalanmış bedenleri..."</p>

  <p>"Evet, Taliban ilk geldiğinde..."</p>

  <p>"Onları birer kahraman olarak karşıladık."</p>

  <p>"Sonunda barış, dediniz."</p>

  <p>"Evet. Umut hiç tükenmiyor. Nihayet barış, dedik. Ama ya bedeli?" Güçlü bir öksürük nöbeti Rahim Han'ın zayıf bedenini öne arkaya salladı. Mendiline tükürünce, mendil kıpkırmızı kesildi. İşte o an, aklıma yine basmakalıp deyişlerden biri geldi: Odada bizimle birlikte soluk alıp veren, terleyen bir şey daha vardı: geçmiş.</p>

  <p>"Nasılsın?" diye sordum. "Demek istediğim, gerçekten nasılsın?"</p>

  <p>"İşin doğrusu, ölüyorum," dedi, hırıltılı bir sesle. Yeniden öksürmeye başladı. Mendil bir kez daha kanlandı. Ağzını sildi, terli alnını yeniyle kuruladı, bana çabucak bir göz attı. Başını sallayınca, yüzümdeki yeni soruyu okuduğunu anladım. "Fazla değil," dedi, soluk soluğa.</p>

  <p>"Ne kadar?"</p>

  <p>Omuzlarını silkti. Yeniden öksürdü. "Bu yazın sonunu görebileceğimi sanmıyorum," dedi.</p>

  <p>"İzin ver de seni evime götüreyim. Sana iyi bir doktor bulurum. Habire yeni tedavi yöntemleri buluyorlar. Yeni ilaçlar, deneysel tedaviler var. Bunlardan birini deneyebiliriz..." Boşa konuşuyordum; farkındaydım. Ama ağlamaktan iyiydi - ki, sonunda onu da yapacağım kesindi.</p>

  <p>Öksürür gibi güldü; ön dişlerinin eksik olduğunu gördüm. Duyduğum en bitkin gülüştü. "Gördüğüm kadarıyla,</p>

  <p>Amerika onu böylesine büyük yapan iyimserliğini sana da aşılamayı başarmış. Bu harika. Biz Afganlar hep aşırı hüzünlüyüzdür, değil mi? Bazen gamkâri'ye öyle bir gömülürüz ki, kendimize acımaktan boğulacak gibi oluruz. Kaybetmeyi, acı çekmeyi yaşamın gerçeği sayar, hatta gerekli görürüz. Sonra da, zendagi migzara, deriz: Hayat devam ediyor. Ama benim şu anda yaptığım, kadere boyun eğmek değil; yalnızca gerçekçi olmak. Burada bir sürü iyi doktora göründüm, hepsinden aynı yanıtı aldım. Onlara güveniyor, inanıyorum. Allah'ın takdiri diye bir şey gerçekten var."</p>

  <p>"Yalnızca yaptıkların ve yapmadıkların vardır," dedim. Rahim Han güldü. "Tıpkı baban gibi konuştun. Ah, onu öyle çok özlüyorum ki. Ama bu, Allah'ın takdiri, Emir can. Gerçekten öyle." Durakladı. "Ayrıca, seni buraya çağırmamın bir nedeni daha vardı. Seni son bir kez görmek istedim, tamam, ama bir şey daha var."</p>

  <p>"Ne istersen."</p>

  <p>"Siz gittikten sonra yıllarca babanın evinde oturdum, biliyorsun."</p>

  <p>"Evet."</p>

  <p>"Orada yalnız değildim. Hasan yanımdaydı."</p>

  <p>"Hasan," dedim. Bu adı en son ne zaman telaffuz etmiştim? Suçluluğun epeyce gerilerde kalmış, sivri uçlu dikenleri içimi bir kez daha yokladı, acıttı; bu adı yüksek sesle söylemek bir büyüyü bozmuştu da bütün o dikenler, iğneler içime batmak için özgür kalmıştı sanki. Ansızın Rahim Han'ın küçük dairesindeki hava kalınlaştı, ısındı, sokağın kokularıyla ağırlaşıverdi.</p>

  <p>"Sana daha önce yazıp haber vermek istedim, ama öğrenmek ister misin, emin olamadım. Yanıldım mı, ne dersin?" Gerçek yanıt, hayırdı. Yalansa, evet. İkisinin ortasında karar kıldım: "Bilmiyorum."</p>

  <p>Mendiline bir parça kan daha tükürdü. Tükürmek için başını eğince, kafasındaki kabuk bağlamış yaraları gördüm. "Seni buraya çağırdım, çünkü senden bir şey isteyeceğim. Benim için bir şey yapmanı isteyeceğim. Ama bunu yapmadan önce, sana Hasan'ı anlatmak istiyorum. Anlıyor musun?"</p>

  <p>"Evet," diye mırıldandım.</p>

  <p>"Onu anlatacağım. Her şeyi anlatacağım. Dinleyecek misin?"</p>

  <p>Başımı evet anlamında salladım.</p>

  <p>Rahim Han çayından birkaç yudum aldı. Başını duvara dayadı ve anlatmaya başladı:</p>
</body>
</html>