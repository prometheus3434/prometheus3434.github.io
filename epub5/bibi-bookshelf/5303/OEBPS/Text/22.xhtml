<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="UTF-8" name="charset"/>
  <title></title>
  <link href="../Styles/main.css" type="text/css" rel="stylesheet"/>
  <link href="../Styles/sgc_styles.css" rel="stylesheet" type="text/css"/>
</head>

<body>
  <h1 class="title">YİRMİ İKİ</h1>

  <p>Vezir Ekber Han'daki büyük evin önüne gelince Ferit, Land Cruiser'ı yavaşlattı. Sonra, Konuklar Yolu, 15 numaradaki geniş araziyi çeviren duvarların üstünden sokağa sarkan söğüt ağaçlarının gölgesine yanaştı. Motoru durdurdu; bir dakika kadar konuşmadan oturduk, soğuyan motorun çıkardığı çıtırtıları dinledik. Ferit kıpırdandı, hâlâ marş yuvasından sarkan anahtarla oynadı. Bir şey söylemeye hazırlandığını anlamıştım.</p>

  <p>Sonunda, özür dileyen bir tınıyla, "Seni arabada beklesem daha iyi olacak," dedi. Bana bakamıyordu. "Bundan sonrası artık senin meselen. Ben..."</p>

  <p>Koluna dokundum. "Ferit, sana ödediğim paranın kat kat fazlasını yaptın. İçeriye benimle birlikte girmeni beklemiyorum zaten." Oysa yalnız girmek istemiyordum. Hakkında öğrendiklerime karşın, Baba'nın şu anda yanımda olması için çok şey verirdim. Baba olsaydı, ön kapıyı ardına kadar açıp içeriye dalar, sorumlu kişiyle görüşeceğini bildirir, yoluna çıkanın da sakalını yolardı. Ama Baba öleli çok olmuştu; Hayward'daki küçük mezarlığın Afgan bölümünde yatıyordu. Daha geçen ay, Süreyya'yla birlikte mezar taşının önüne papatyalı, süsenli bir buket bırakmıştık. Artık tek başımaydım.</p>

  <p>Arabadan indim; yüksek, çift kanatlı, ahşap giriş kapısına doğru ilerledim. Zili çaldım ama ses çıkmadı -elektrik hâlâ kesikti- bunun üzerine kapıyı yumrukladım. Bir dakika sonra, içeriden bazı sesler geldi, kapı açıldı, Kalaşnikoflu iki adam göründü.</p>

  <p>Arabada oturan Ferit'e baktım, dudaklarımı oynatarak, döneceğim, dedim - bundan hiç de emin değildim.</p>

  <p>Silahlı adamlar beni tepeden tırnağa, hızla yokladılar; bacaklarıma vurdular, apış arama dokundular. Bir tanesi Peştu dilinde bir şey söyledi, gülüştüler. Ana kapıdan geçtik. Muhafızlar önüme düştü, son derece bakımlı bir çimenlikten, dibinde sıra sıra sardunyayla dikenli çalı bulunan bir duvarın önünden geçtik. Bahçenin karşı köşesinde eski, tulumbalı bir kuyu vardı. Hümayun Kaka'nın Celalabat'taki evinde de tıpkı böyle bir kuyu bulunduğunu anımsadım; ikizlerle (Fazıla ve Kerime) içine çakıl taşı atar, suya değerken çıkaracağı şıpırtıyı beklerdik.</p>

  <p>Ön basamakları tırmandık, geniş, mobilyası az, ferah bir eve girdik. Holü geçtik (bir duvardan kocaman bir Afgan bayrağı sarkıyordu), adamlar beni üst kattaki bir odaya çıkardılar - bir çift yeşil divan, karşı uçta da geniş ekran bir televizyon. Duvarlardan birine, üzerine Mekke tasviri işlenmiş bir seccade asılıydı; yapı, aslından biraz daha uzun betimlenmiş gibi geldi bana. Adamlardan daha yaşlı görüneni, tüfeğinin namlusuyla divanlardan birini işaret etti. Gidip oturdum. Odadan çıktılar.</p>

  <p>Bacak bacak üstüne attım. Bacağımı indirdim. Terli ellerimi dizlerime koydum. Bu beni gergin mi gösterirdi? Ellerimi birleştirdim, bunun daha da kötü olduğuna karar verdim, sonunda kollarımı göğsümde kavuşturdum. Şakaklarımdaki kan zonkluyordu. Bir ıssızlığın ortasındaydım. Kafamda yüzlerce düşünce uçuşuyor, ama ben düşünmeyi kesinlikle istemiyordum, çünkü aklımın hâlâ çalışabilen bir zerresi, bu yaptığım şeyin tam anlamıyla delilik olduğunu söylüyordu. Karımdan binlerce kilometre uzakta, bir hapishane hücresini çağrıştıran bir odada, daha birkaç saat ünce iki kişiyi öldürdüğünü gözlerimle gördüğüm bir adamı bekliyordum. Bu gerçekten delilikti. Daha da kötüsü, sorumsuzluktu. Süreyya'yı daha otuz altı yaşında biva, dul bırakma olasılığım hayli yüksekti doğrusu. <i>Bu sen değilsin, Emir</i>, diyordu içimdeki bir ses. <i>Sen ödleksin. Böyle yaratılmışsın. Buysa o kadar da kötü bir şey değil, çünkü sende hiç olmazsa kendine bu konuda yalan söylememek gibi bir erdem var; kendini kandırmıyorsun. Bu konuda, hayır. Dürüst olunduğu sürece korkaklık dünyanın sonu değildir. Ama ne zaman ki bir ödlek, kim olduğunu unutur... işte o zaman Allah yardımcısı olsun.</i></p>

  <p>Divanın önünde bir sehpa vardı. Altında, metal ayakların birleştiği noktaya geçirilmiş olan çembere ceviz büyüklüğünde, pirinç toplar tutturulmuştu. Tıpkı bunun gibi bir masa görmüştüm. Nerede? Sonra, anımsadım: Peşaver'de, kendimi sokağa attığım gece girdiğim o kalabalık çayevinde. Sehpanın üzerindeki kâsede kırmızı üzüm salkımları vardı. Bir tane kopardım, ağzıma attım. Bir şeylerle -ne olursa- oyalanmak, kafamdaki sesi susturmak zorundaydım. Üzüm tatlıydı. Bir tane daha yedim; bunun çok uzun bir süre için mideme girecek son katı gıda olduğunun farkında değildim elbette.</p>

  <p>Kapı açıldı, tüfekli adamlar göründü; uzun boylu, beyazlı, John Lennon gözlüğünü hâlâ çıkartmamış olan Talib aralarındaydı; son yıllarda pek moda olan şu mistik akıl hocalarını, geniş omuzlu bir guru'yu andırıyordu.</p>

  <p>Karşımdaki koltuğa oturdu, ellerini kolçaklara dayadı. Uzun bir süre konuşmadı. Dikkatle beni süzdü; bir eliyle koltuğun döşemesinde tempo tutuyor, öteki eliyle de mavi bir tespihin tanelerini çekiyordu. Beyaz gömleğinin üzerine siyah bir yelek giymiş, altın bir kol saati takmıştı. Gözüme, gömleğinin sol kolundaki kurumuş kan lekesi ilişti. Gündüzki infazdan sonra giysilerini değiştirmemiş olması ürkütücü, afallatıcıydı.</p>

  <p>Arada bir, boştaki eli kalkıyor, kalın parmakları havadaki bir şeyle oynuyordu. Sıvazlamayı andıran, ağır devinimler; aşağı yukarı, sağa sola; görünmeyen bir kediyi okşuyordu sanki. Kollarından biri sıvalıydı, kalın bileğinin biraz üstünde bazı izler gördüm - aynı izlere San Francisco'nun karanlık sokaklarında yaşayan evsizlerde de rastlamıştım.</p>

  <p>Teni öteki adamlardan çok daha açık, hatta soluktu; alnında, kara türbanının hemen altında küçük ter damlaları parlıyordu. Göğsüne kadar uzanan sakalının rengi de diğerlerinden daha açıktı.</p>

  <p>"Selamın aleyküm, "dedi.</p>

  <p>"Selam."</p>

  <p>"Şunu çıkartabilirsin artık."</p>

  <p>"Efendim?"</p>

  <p>Avucunu silahlı adamlardan birine çevirdi, salladı. Cııırt! Bir anda yanaklarıma bir sürü iğne battı; muhafız benim sakalı havaya atıp tutuyor, kıkır kıkır gülüyordu. Talib sırıttı. "Çok daha iyilerini gördüm. Böylesi daha rahat. Ne dersin?" Parmaklarını oynattı, yumruğunu sıkıp açarak, birkaç tanesini çıtlattı. "Evet, bugünkü gösteriyi beğendin inşallah?"</p>

  <p>Yanaklarımı ovuşturdum. "Gösteriydi, demek?" Sesimin, içimdeki dehşet patlamasını ele vermediğini umdum.</p>

  <p>"İnfazlar en görkemli gösteri türüdür, kardeşim. Çarpıcı. Heyecanlandıran. Meraklandıran. En iyi yanı da, kitlesel eğitim sağlaması, tabii." Parmaklarını şaklattı. Muhafızlardan genç olanı onun sigarasını yaktı. Talib güldü. Kendi kendine bir şeyler mırıldandı. Elleri titriyordu, az kaldı sigarayı düşürüyordu. "Ama gerçek bir gösteri izlemek için, Mezar'da yanımda olman gerekirdi. Ağustos 1998'te."</p>

  <p>"Anlayamadım?"</p>

  <p>"Leşlerini ortada bıraktık; köpekler yesin diye... bilirsin."</p>

  <p>Lafı nereye getirdiğini anlamıştım.</p>

  <p>Kalktı, divanın çevresinde iki tur attı. Yeniden oturdu. Hızlı hızlı anlatmaya başladı. "Kapı kapı dolaştık, erkekleri, oğlan çocuklarını topladık. Oracıkta, ailelerin gözü önünde vurduk. Görmeleri için. Kim olduklarını, ait oldukları yeri unutmamaları için." Solukları sıklaştı. "Bazen, kapıları kırıp evlere dalıyorduk. Sonra ben... ben makineli tüfeğimin namlusuyla odayı rasgele tarıyordum, ta ki dumandan göz gözü görmez oluncaya kadar." Büyük bir sır verecekmiş gibi, bana doğru eğildi. "Bunu yapmamış biri, 'özgürleşme' sözcüğünün anlamını katiyen anlayamaz... hedefle dolu bir odada, bütün suçluluk ve pişmanlıklardan arınmış bir halde dikilip bütün mermilerini boşaltmak, kendini erdemli, iyi ve ahlaklı hissetmek... O anda Allah'ın işini yaptığını bilmek. Soluk kesici, inan." Tespihini öptü, başını yana eğdi.</p>

  <p>"Hatırlıyorsun değil mi, Cavit?"</p>

  <p>"Evet, Ağa Efendi," daha genç görünen muhafız. "Nasıl unutabilirim ki?"</p>

  <p>Mezar-ı Şerif'teki Hazara katliamını gazetelerde okumuştum. Taliban'ın, son düşen kentlerden biri olan Mezar'ı ele geçirişinin hemen ardından gerçekleşmişti. Süreyya'nın kahvaltıda kanı çekilmiş, bembeyaz bir yüzle gazeteyi bana uzatışım anımsadım.</p>

  <p>"Kapı kapı dolaştık. Yalnızca yemek ve namaz molası verdik," diye sürdürdü Talib sözünü. Sesindeki hoşnutluğu dur yan biri, katıldığı çok keyifli bir partiden söz ettiğini sanırdı. "Cesetleri sokağın ortasında bıraktık; ailelerden, ölüyü alıp gizlice eve götürmeye kalkışanları da vurduk. Onları günlerce sokakta bıraktık. Köpekler yesin diye. Köpeklere köpek eti." Sigarasını söndürdü. Titreyen elleriyle gözlerini ovuşturdu. "Amerika'dan geldin, demek?"</p>

  <p>"Evet."</p>

  <p>"O orospu nasıl son günlerde?"</p>

  <p>Ani bir işeme ihtiyacı hissettim. Geçmesi için dua ettim. "Bir erkek çocuk arıyorum."</p>

  <p>"Herkes aramıyor mu?" dedi. Kalaşnikoflu adamlar güldü. Dişleri nesver'den yemyeşildi.</p>

  <p>"Burada, senin yanında olduğunu öğrendim," dedim. "Adı Sohrab."</p>

  <p>"Bir şey soracağım: O orospuyla ne işin var? Neden burada, Müslüman kardeşlerinin yanında değilsin; neden ülkene hizmet etmiyorsun?"</p>

  <p>Aklıma, "Gideli çok uzun zaman oldu," demekten başka bir şey gelmedi. Başım alev alev yanıyordu. Dizlerimi birleştirdim, mesanemi sıktım. Talib kapıda duran adamlara döndü. "Bu da cevap mı şimdi?" diye sordu.</p>

  <p>"Hayır, Ağa Efendi," dediler bir ağızdan, gülümseyerek.</p>

  <p>Gözleri bana çevrildi. Omuz silkti. "Cevap değil, diyorlar." Bir sigara çıkardı. "Benim bulunduğum çevrede, sana en çok ihtiyacı olduğu sırada vatan'ını terk etmek, ihanetle aynı kapıya çıkar. Seni vatana ihanet suçuyla tutuklayabilir, hatta vurabilirim. Bu seni korkutuyor mu?"</p>

  <p>"Ben buraya çocuk için geldim."</p>

  <p>"Bu seni korkutuyor mu?"</p>

  <p>"Evet."</p>

  <p>"Korkutmalı," dedi. Divanda geriye yaslandı. Sigarasından derin bir nefes çekti.</p>

  <p>Süreyya'yı düşündüm. Bu beni sakinleştirdi. Orak biçimindeki doğum lekesini, boynunun zarif kıvrımını, ışıltılı gözlerini düşündüm. Düğün gecemizdeki halini, yeşil örtünün altında, aynadaki yansılarımıza bakışımızı, onu sevdiğimi fısıldadığım zaman yanaklarının kızarıvermesini. Eski bir Afgan şarkısının eşliğinde dans edişimizi, herkes seyredip alkışlarken, bulanık bir çiçek, elbise, smokin ve gülümseyen yüz dünyasında nasıl hızla, defalarca döndüğümüzü.</p>

  <p>Talib bir şey diyordu.</p>

  <p>"Efendim?"</p>

  <p>"Onu görmek ister misin, diye sordum. Küçük oğlanımı görmek ister misin?" Bunu söylerken, üst dudağı pis bir sırıtışla kıvrılmıştı.</p>

  <p>"Evet."</p>

  <p>Muhafız odadan çıktı. Bir kapının açılırken çıkardığı gıcırtıyı duydum. Muhafızın kaba bir sesle, Peştu dilinde bir şeyler söylediğini duydum. Sonra, ayak sesleri ve her adımda şıngırdayan ziller. Bu bana, Hasan'la birlikte Şar-e-Nau'da kovaladığımız Maymun Adam'ı anımsattı. Dans etmesi için ona bir rupi verirdik. Maymunun boynundaki çıngıraklardan aynen bu şıngırtı çıkardı.</p>

  <p>Sonra kapı açıldı, muhafız içeriye girdi. Omzunda taşınabilir bir müzik seti vardı. Arkasında da safir mavisi, bol bir çapan-tumban giymiş bir erkek çocuk.</p>

  <p>Benzerlik soluk kesiciydi. Afallatıcı. Rahim Han'ın Polaroid'i gerçeği yansıtmıyordu.</p>

  <p>Oğlanın yüzü, babasının o toparlak, dolunay yüzüydü; aynı sivri çene, deniz kabuğuna benzeyen, kıvrık kulaklar ve aynı zayıf beden. Bu, çocukluğumun Çin bebeğiydi; kış günlerinde yelpaze gibi açılmış iskambil kartlarının üstünden, yazları babamın evinin damında uyurken, cibinliğin gerisinden görünen yüz. Oğlanın saçları kazınmış, gözlerinin çevresine sürme çekilmişti; yanaklarında doğal olmayan bir kırmızılık vardı. Odanın ortasında durunca, ayak bileklerindeki halhallardan sarkan minik çıngıraklar sustu.</p>

  <p>Gözleri bana dikildi. Bir süre oyalandı. Sonra çıplak ayaklarına çevrildi.</p>

  <p>Muhafızlardan biri bir düğmeye bastı, Peştun müziği odayı doldurdu. Tabla, armonika ve inleyen bir dilruba. Taliban'ın dinlemesi için çalındığı sürece, müzik günah değildi anlaşılan. Üç erkek el çırpmaya başladılar.</p>

  <p><i>"Vah Vah! Maşallah!"</i> diye çığırdılar.</p>

  <p>Sohrab kollarını kaldırdı, ağır ağır döndü. Parmak uçlarında yükseldi, zarifçe kıvrıldı, diz çöktü, sonra yeniden doğruldu, birkaç kez hızla döndü. Küçük elleri bileklerden kıvrılıyor, parmaklar şıklıyor, baş bir sarkaç gibi bir o yana bir bu yana salınıyordu. Ayakları yeri dövüyor, çıngıraklar tabla'nın ritmiyle kusursuz bir uyum halinde çınlıyordu. Gözleri hep kapalıydı.</p>

  <p>"Maşallah!" diye haykırdılar. "Şahbaz! Bravo!" İki muhafız ıslık çalıyor, gülüyordu. Beyazlı Talib müziğe uyarak başını öne arkaya salladı; dudakları şehvetle aralanmıştı.</p>

  <p>Sohrab gözleri kapalı, hayali bir dairenin içinde oynadı; dansı, müzik bitinceye kadar sürdü. Şarkının son notasıyla ayağını yere sertçe vurunca, ziller son bir kez şıngırdadı. Dönüşün tam ortasında, duruverdi.</p>

  <p>"Bia, bia, oğlum," dedi Talib, Sohrab'ı yanına çağırarak. Sohrab başı öne eğik ona gitti, bacaklarının arasında durdu. Talib kollarıyla oğlanı sardı. "Benim küçük Hazara'm ne kadar yetenekli, değil mi?" Elleriyle çocuğun sırtını sıvazladı, koltuk altlarına dokundu. Muhafızlardan biri ötekini dürttü, alayla kıkırdadı. Talib onlara, bizi yalnız bırakmalarını söyledi.</p>

  <p>"Peki, Ağa Efendi," dediler, çıkarken.</p>

  <p>Talib oğlanı çevirdi; şimdi yüzü bana dönüktü. Kollarını Sohrab'ın beline doladı, çenesini çocuğun omzuna dayadı. Sohrab ayaklarına bakıyor, arada bir bana kaçamak, utangaç bakışlar fırlatıyordu. Adamın elleri çocuğun belinde gezindi; bir aşağı bir yukarı, sonra yine aşağı. Yavaşça, tatlılıkla.</p>

  <p>"Merak ediyorum," dedi Talib, kan oturmuş gözlerini Sohrab'ın omzunun üstünden bana dikerek. "Bizim Babalu'ya ne oldu acaba?"</p>

  <p>Soru, iki kaşımın arasına bir çekiç gibi indi. Yüzümdeki bütün kanın çekildiğini hissettim. Bacaklarım buz kesti. Hissizleşti.</p>

  <p>Güldü. "Ne sanıyordun yani? Şu uyduruk sakalı takınca, seni tanıyamayacağımı mı? Benim hakkımda bilmediğin bir şey var: Ben gördüğüm bir yüzü asla unutmam. Asla." Dudaklarını Sohrab'ın kulağına sürttü; gözünü benden ayırmıyordu. "Babanın öldüğünü duydum. Çık cık. Hep onu yanımıza çekmek istemişimdir. Görünüşe bakılırsa, ödlek oğluyla yetinmem gerekecek." Güneş gözlüğünü çıkardı, kanlı gözlerini gözlerime dikti.</p>

  <p>Soluk almaya çalıştım, başaramadım. Gözümü kırpmayı denedim, başaramadım. Bunlar, bu an, gerçek olamazdı; bu, gerçeküstü... hayır, deliceydi. Ciğerlerimdeki havayı çekip almış, çevremdeki dünyayı dondurmuştu. Yüzüm yanıyordu. Şu kalp parayla ilgili, eski deyiş neydi? Evet, döner dolaşır seni bulur. Geçmişim aynen böyleydi işte; eninde sonunda gelip beni buluyordu. Adı derinlerde bir yerde uğulduyor ama ben onu söylemek istemiyordum; onu yüksek sesle söylersem, bir ruh çağırma seansında, ruhu değil de adın sahibini çağırmış olacaktım sanki. İyi ama, zaten karşımdaydı; bunca yıldan sonra kanlı canlı, on adım uzağımda. Adı dudaklarımdan fırlayıverdi:</p>

  <p>"Assef."</p>

  <p>"Emir can."</p>

  <p>"Burada ne işin var?" Ağzımdan çıkar çıkmaz, ne kadar aptalca bir soru olduğunu anladım, ama aklıma söyleyecek başka hiçbir şey gelmemişti.</p>

  <p>"Ben mi?" Assef tek kaşını kaldırdı. "Ben ait olduğum yerdeyim. Asıl soru, senin burada ne işin var?"</p>

  <p>"Söyledim ya," dedim. Sesim titriyordu. Keşke etim bunu yapmasaydı; keşke büzülüp kemiklerime yapışmasaydı. "Çocuk için mi?"</p>

  <p>"Evet."</p>

  <p>"Neden?"</p>

  <p>"Parasını öderim," dedim. "Parayı telgrafa getirtirim." "Para mı?" Assef kıkır kıkır güldü. "Hiç Rockingham'ı duydun mu? Batı Avusturalya'da bir cennet parçası. Görmelisin; kilometrelerce uzanan bir kumsal. Yemyeşil sular, masmavi bir gök. Annemle babam orada yaşıyor; deniz kenarında bir villada. Villanın arkasında bir golf sahası, bir de küçük göl var. Babam her gün golf oynuyor. Annem tenisi yeğliyor - babamın dediğine göre, ters vuruşları zayıfmış. Bir Afgan lokantasıyla iki kuyumcu dükkânları var; hepsi de tıkır tıkır işliyor." Bir üzüm kopardı. Sevgiyle Sohrab'ın ağzına verdi. "Dolayısıyla, paraya ihtiyacım olduğunda, telgrafla gönderirler." Sohrab'ın boynunun yan tarafını öptü. Çocuk irkildi, gözlerini yumdu. "Ayrıca, ben Şoravi'yle para için dövüşmedim. Taliban'a da para için katılmadım. Onlara neden katıldığımı öğrenmek ister misin?"</p>

  <p>Dudaklarım kurumuştu. Yaladım; dilimin de kuruduğunu ayrımsadım.</p>

  <p>Assef sırıttı: "Susadın mı?"</p>

  <p>"Hayır."</p>

  <p>"Bence susadın."</p>

  <p>"Hayır, iyiyim," dedim. İşin doğrusu, oda ansızın aşırı ısınmıştı - gözeneklerimden fışkıran ter, tenime batıyordu. Bunlar gerçekten de oluyor muydu? Gerçekten de Assef'le karşılıklı oturuyor muydum?</p>

  <p>"Nasıl istersen," dedi. "Evet, nerede kalmıştık? Ah, tamam, Taliban'a katılışım. Eh, aman aman dindar biri olmadığımı anımsıyorsundur. Ama bir gün, ilahi bir olay yaşadım. Bir mucize. Hapisteyken. Dinlemek ister misin?"</p>

  <p>Bir şey demedim.</p>

  <p>"Güzel. Anlatayım," dedi. "1980'de Babrak Karmal'ın başa gelmesinden hemen sonra, bir süre Poleh-Çarki'de yattım. Bir gece, bir grup Perçemi evimize daldı, tüfeklerini doğrultup annemi, babamı ve beni sıraya dizdiler. Bizimle geleceksiniz, dediler. Aşağılık herifler ne nedenini söyledi, ne de annemin sorularını yanıtladı. Eh, söylemeye gerek yok; komünistlerin ne kadar basit, bayağı insanlar olduğunu hepimiz biliriz. Adı sanı olmayan, yoksul aile çocukları tabii. Şoravi'den önce ayakkabılarımı yalatmaya bile tenezzül etmediğim köpekler kalkmış bana silah doğrultuyor, emir veriyordu. Göğüslerinde Perçemi bayrağı, burjuvaziyi yıkmakla övünüyor, asıl soyluluğun kendilerinde olduğunu iddia ediyorlardı. Her şey sil baştan yaşanıyordu: Zengini yakala, hapse at, yoldaşlarına örnek ol.</p>

  <p>"Her neyse, bizi altışar kişilik gruplar halinde, her biri bir buzdolabı büyüklüğündeki hücrelere tıktılar. Her gece, komutan -ölmüş eşek gibi kokan, yarı Hazara, yarı Özbek bir yaratık- tutuklulardan birini yaka paça hücreden çıkartır, o şişko yüzü kan ter içinde kalıncaya kadar döverdi. Sonra bir sigara yakar, eklemlerini kütürdetir, çekip giderdi. Ertesi gece, bir başka kurban seçerdi. Bir gece, beni seçti. Bundan daha kötü bir zamanlama olamazdı. Üç gündür kan işiyordum. Böbrek taşı. Başına gelmediyse, bilmezsin; inan bana, dünyada bundan daha korkunç bir ağrı yoktur. Annem de böbrek taşlarından mustaripti; bir keresinde bana, bir taş düşürmektense doğum yapmayı yeğlerim, demişti. Her neyse, elimden ne gelirdi? Beni dışarıya sürüklediler, bizimki de tekmelemeye başladı. Bu küçük tekme oyunu için özellikle giydiği, çelik burunlu bir çizmesi vardı; bana onlarla vuruyordu. Bağırıyor, çığlıklar atıyordum, o da beni var gücüyle tekmeliyordu, sonra, birden sol böbreğime bir tekme indirdi, böbrek taşı düşüverdi. Öyle, pat diye! Ah, ne büyük bir rahatlamaydı!" Assef güldü. "Bunun üzerine bağırdım: 'Allah-u-ekber!' Tekmeleri daha da sertleşti; kahkahalarla gülmeye başladım. Delirdi, daha da sert vurmaya başladı; ben güldükçe darbeleri şiddetleniyordu. O vurdukça ben gülüyordum. Beni hücreye taşırlarken, hâlâ gülüyordum. Güldüm, güldüm, çünkü ansızın, Allah'tan bir vahiy aldığımı anlamıştım: O benden yanaydı. Bir nedenle, yaşamamı istiyordu.</p>

  <p>"Biliyor musun, o komutana iki yıl sonra savaş alanında rastladım - Allah'ın işine akıl sır ermiyor. Onu Meymanah'ın hemen dışında, bir hendekte buldum; göğsüne şarapnel yemişti, kan içindeydi. Ayağında yine o çizmeler vardı. Beni anımsadın mı, diye sordum. Hayır, dedi. Ben de, az önce sana söylediğim şeyi yineledim. Yüzleri asla unutmadığımı, yani. Sonra onu hayalarından vurdum. O günden beri de görevdeyim."</p>

  <p>"Ne göreviymiş bu?" dediğimi duydum. "Zinacıları taşlamak mı? Çocukların ırzına geçmek mi? Yüksek topuklu ayakkabı giydi diye kadınları kamçılamak? Hazaraları katletmek? Ve bütün bunları İslam adına yapmak?" Sözcükler ağzımdan bir anda, beklenmedik bir biçimde dökülüvermişti; yuları çekmeme kalmadan. Geri almayı isterdim. Gerisin geri yutmak. Ama olan olmuştu. Sınırı aşmıştım; bu işten sağ kurtulma umudu -eğer varsa, tabii- o küçücük umut da bu sözlerle birlikte uçup gitmişti.</p>

  <p>Assef'in yüzünü bir şaşkınlık yaladı, bir an sonra da kayboldu. "Hey, bu iş giderek eğlenceli bir hal alıyor," dedi, kıs kıs gülerek. "Ama senin gibi hainlerin anlamadığı şeyler vardır."</p>

  <p>"Ne gibi?"</p>

  <p>Kaşları çatıldı. "Halkınla, geleneklerinle, dilinle gururlanmak gibi. Afganistan çöple kirletilmiş, muhteşem bir malikâneye benziyor; birinin o pislikleri temizlemesi gerek."</p>

  <p>"Mezar'da, kapı kapı gezerken yaptığın şey bu muydu? Çöpleri mi topluyordun?"</p>

  <p>"Aynen."</p>

  <p>"Batıda bunun için kullanılan bir deyim var," dedim. "Buna etnik temizlik diyorlar."</p>

  <p>"Öyle mi?" Assef'in yüzü aydınlandı. "Etnik temizlik. Beğendim. Kulağa çok hoş geliyor."</p>

  <p>"Tek istediğim, çocuk."</p>

  <p>"Etnik temizlik," diye mırıldandı Assef, sözcüklerin tadına bakarak.</p>

  <p>"Çocuğu istiyorum," dedim, bir kez daha. Sohrab'ın bana dikili gözleri parladı. Bunlar, kurbanlık bir koyunun gözleriydi. Sürmesi bile aynıydı - Kurban Bayramı'nda mollanın arka bahçemizde kesmeye hazırlandığı koyunun gözlerine sürme çektiğini, ağzına da bir kesme şeker verdiğini çok iyi anımsıyordum. Sohrab'ın gözlerinde yalvarma görür gibi oldum.</p>

  <p>"Nedenini söyle," dedi Assef Sohrab'ın kulak memesini dişlerinin arasına aldı. Hafifçe dişledi, sonra bıraktı. Alnı ter içindeydi.</p>

  <p>"Bu beni ilgilendirir," dedim.</p>

  <p>"Onunla ne yapacaksın?" Cilveli bir sırıtış. "Daha doğrusu, ona ne yapacaksın?"</p>

  <p>"İğrenç bir şey bu," dedim.</p>

  <p>"Nereden biliyorsun? Hiç denedin mi ki?"</p>

  <p>"Onu daha iyi bir yere götürmek istiyorum."</p>

  <p>"Nedenini söyle."</p>

  <p>"Bu konu beni ilgilendirir," diye yineledim. Bana böyle ters, aksi konuşma cesaretini neyin verdiğini bilmiyordum; belki de nedeni, nasılsa öleceğim gerçeğiydi.</p>

  <p>"Merak ediyorum," dedi Assef. "Bunca yolu neden geldiğini merak ediyorum, Emir. Bir Hazara için mi? Neden buradasın? Gerçek nedeni ne?"</p>

  <p>"Nedenlerim var," dedim.</p>

  <p>Assef'in dudakları küçümsemeyle büzüldü. "Pekâlâ." Sohrab'ı sırtından sehpaya doğru sertçe itti. Sohrab'ın baldırı sehpaya çarptı, sehpa devrildi, üzümler saçıldı. Çocuk meyvelerin üstüne düştü, ezilen üzümlerin suyu gömleğinde mor lekeler bıraktı. Sehpanın, arasına pirinç toplarla süslü bir çember geçirilmiş olan ayakları şimdi tavana bakıyordu.</p>

  <p>"Al o zaman," dedi Assef. Sohrab'ı kaldırdım, bir iskelenin ayaklarına tutunan midyeler gibi, pantolonuna yapışmış olan ezik üzüm tanelerini temizledim.</p>

  <p>"Hadi götür onu," dedi Assef, kapıyı göstererek. Sohrab'ın elini tuttum. Bu küçük elin derisi kuru, nasırlıydı. Parmakları kıpırdadı, benimkilere dolandı. Sohrab'ın fotoğraftaki hali gözümün önüne geldi; kolunu Hasan'ın bacağına dolayış biçimi, başını babasının baldırına yaslayışı. İkisi de gülümsüyordu. Odayı bir uçtan ötekine geçerken, ziller şıngırdadı. Kapıya kadar ulaşabildik.</p>

  <p>"Ama," diye seslendi Assef arkamızdan, "onu karşılıksız götürebileceğini söylemedim, elbette."</p>

  <p>Döndüm. "Ne istiyorsun?"</p>

  <p>"Onu hak etmen gerekiyor."</p>

  <p>"Ne istiyorsun?"</p>

  <p>"Seninle yarım kalmış bir hesabımız var," dedi. "Anımsıyorsun, değil mi?"</p>

  <p>Elbette. Davut Han'ın kralı devirdiği günün ertesi gün olanları nasıl unutabilirdim? Yaşadığım sürece unutmayacaktım. O günden beri, ne zaman Davut Han'ın adını duysam, elindeki sapanı Assef'e doğrultmuş olan Hasan'ı gördüm; ona bundan böyle 'Assef Goşkor) Tek Gözlü Assef deneceğini söyleyen sesini duydum. Hasan'ın cesaretini nasıl da kıskanmıştım. Assef geri çekilmiş, er geç ikimizin de hakkından geleceğine ant içmişti. Hasan'a verdiği sözü tutmuştu. Şimdi sıra bendeydi.</p>

  <p>"Pekâlâ," dedim, aklıma söyleyecek başka bir şey gelmediği için. Yalvaracak değildim; bu onu daha da keyiflendirmekten başka işe yaramazdı.</p>

  <p>Assef muhafızları odaya çağırdı. "Beni iyi dinleyin," dedi. "Bir dakika sonra kapıyı kapatacağım. Sonra da, ikimiz eski bir hesabı kapatacağız. Ne duyarsanız duyun, içeri girmeyeceksiniz! Kesinlikle girmeyeceksiniz!"</p>

  <p>Muhafızlar başlarını salladı. Bir Assef'e, bir bana baktılar. "Peki, Ağa Efendi."</p>

  <p>"Bu iş bitince, ikimizden biri bu odadan sağ çıkacak," dedi Assef. "Eğer bu kişi o olursa, özgürlüğünü kazanmış demektir, gitmesine izin vereceksiniz. Anlaşıldı mı?"</p>

  <p>Yaşlıca muhafız kıpırdandı. "Ama Ağa Efendi..."</p>

  <p>"Kapıdan o çıkarsa, bırakın gitsin!" diye bağırdı Assef. İki adam irkildiler ama başlarını olur anlamında salladılar. Döndüler, çıkmaya hazırlandılar. Bir tanesi Sohrab'a uzandı.</p>

  <p>"Bırak, kalsın," dedi Assef Sırıttı. "İzlesin. Bu tür dersler erkek çocuklar için iyidir."</p>

  <p>Muhafızlar çıktı. Assef elindeki tespihi bıraktı. Siyah yeleğinin göğüs cebine uzandı. Cepten çıkardığı şey beni hiç şaşırtmadı: paslanmaz çelikten muşta.</p>

  <p><i>Kendini daha mı iyi hissediyorsun?</i> Ne mutlu olmuştum ne de kendimi daha iyi hissetmiştim; hem de hiç. Ama şimdi, evet. Bedenim paramparça olmuştu (ne kadar kötü olduğunu, çok daha sonra anlayacaktım), ama kendimi iyileşmiş hissediyordum. Sonunda sağlığıma kavuşmuştum. Güldüm.</p>

  <p>Sonra, son. Bunu, kendimle birlikte mezara götüreceğim:</p>

  <p>Yerde yatıyor, kahkahalarla gülüyordum. Assef göğsüme ata biner gibi oturmuş, bana doğru iyice eğilmişti, kuduz bir köpek gibi hırlıyordu - yüzünde bir deli maskesi, neredeyse yüzüme sürünen saçları darmadağın. Serbest eli boğazıma kenetlenmişti. Öteki, muştalı eliyse havada, omzunun hizasındaydı. Yumruğunu biraz daha kaldırdı, var gücüyle indirmeye hazırlandı.</p>

  <p>Sonra, incecik bir ses: "Bas."</p>

  <p>İkimiz de dönüp baktık.</p>

  <p>"Lütfen, yeter."</p>

  <p>Yetimhane müdürünün, Ferit'le bana kapıyı açarken söylediği bir şeyi anımsadım. Adı neydi? Zaman mı? <i>O sapandan bir an olsun ayrılmaz. Kemerine sokar, sürekli yanında taşır.</i></p>

  <p>"Yeter artık."</p>

  <p>Gözyaşlarına karışmış iki siyah sürme izi, allığı dağılmış yanaklarından aşağıya iniyordu. Alt dudağı titriyordu. Burnundan sümük akıyordu. "Bas, "dedi, çatallaşmış bir sesle.</p>

  <p>Eli havadaydı, lastiği sonuna kadar gerilmiş sapanın meşin yuvasını tutuyordu. Yuvada bir şey vardı; sarı, parlak bir şey. Kan perdesini aralamak için gözlerimi kırpıştırdım ve sehpanın çemberindeki pirinç toplarından biri olduğunu gördüm. Sohrab sapanı doğruca Assef'in yüzüne nişanlamıştı.</p>

  <p>"Yeter, Ağa Efendi. Lütfen," dedi; sesi boğuktu, titriyordu. "Canını yakma artık."</p>

  <p>Assef'in ağzı ses çıkartmaksızın kıpırdadı. Bir şey söylemek istedi, durdu. Sonunda, "Sen ne yaptığını sanıyorsun, ha?" dedi.</p>

  <p>"Lütfen dur," dedi Sohrab, yeşil gözlerine dolan, sürmeye karışan yeni gözyaşlarıyla.</p>

  <p>"Bırak onu, Hazara," diye tısladı Assef. "Ya bırakırsın ya da ona yaptıklarım, sana yapacaklarımın yanında hafif bir kulak çekme gibi kalır."</p>

  <p>Gözyaşları boşaldı. Sohrab başını salladı. "Lütfen, Ağa," dedi. "Dur artık."</p>

  <p>"Bırak o sapanı!"</p>

  <p>"Canını yakma artık."</p>

  <p>"Bırak, dedim!"</p>

  <p>"Lütfen."</p>

  <p>"BIRAK!"</p>

  <p>"Bas."</p>

  <p>"BIRAK SAPANI!" Assef boğazımı bıraktı. Sohrab'a doğru hamle etti.</p>

  <p>Sohrab meşin yuvayı bırakınca, sapandan ıslığı andıran bir ses çıktı: vijjjjt. Sonra, Assef'in acı çığlığı. Elini, bir dakika önce sol gözünün bulunduğu yere götürdü. Parmaklarının arasından kan fışkırdı. Kan ve bir şey daha; beyaz, peltemsi bir şey. <i>Buna retina sıvısı deniyor,</i> diye düşündüm, büyük bir durulukla. <i>Bir yerlerde okumuştum. Retina sıvısı.</i></p>

  <p>Assef halıya yuvarlandı. Bir sağa bir sola dönüyor, tiz çığlıklar atıyordu; eli hâlâ kanlı göz çukurunun üzerindeydi.</p>

  <p>"Gidelim!" dedi Sohrab. Elimi tuttu. Ayağa kalkmama yardım etti. Hırpalanmış bedenimin her zerresi acıyla haykırıyordu. Arkamızda, Assef avaz avaz bağırıyordu. "ÇIKARIN! ÇIKARIN ŞUNU!"</p>

  <p>Sendeleyerek kapıyı açtım. Beni gören muhafızların gözleri fal taşı gibi açılıverdi; kimbilir nasıl görünüyordum? Aldığım her soluk, karnıma saplanan bir bıçaktı. Muhafızlardan biri Peştuca bir şey söyledi, sonra yanımızdan koşarak geçip Assef'in hâlâ bağırdığı odaya daldılar. "ÇIKARIN!"</p>

  <p>"Bia," dedi Sohrab elimi çekerek. "Hadi, gidelim!" Koridorda iki büklüm, tökezleyerek ilerledim. Sohrab'ın küçük eli, elimdeydi. Omzumun üstünden geriye son bir kez baktım. Muhafızlar Assef'in üzerine eğilmiş, yüzüne bir şey yapıyorlardı. Sonra, anladım: Pirinç top hâlâ o boş çukurdaydı.</p>

  <p>Bütün dünya sallanıyor, sarsılıyordu; basamakları Sohrab'a yaslanarak, topallayarak indim. Yukarıdan Assef'in feryatları geliyordu; yaralı bir hayvanın çığlıkları. Kolum Sohrab'ın omzunda dışarıya, gün ışığına çıktık; bize doğru koşan Ferit'i gördüm.</p>

  <p>"Bismillah! Bismillah!" dedi, fal taşı gibi açılmış gözlerle. Kolumu kendi omzuna doladı, beni kaldırdı, koşarcasına kamyonete taşıdı; galiba bir çığlık attım. Kaldırımı döven, siyah, nasırlı topuklarına çarpan sandaletlerini seyrettim. Sonra kendimi Land Cruiser'ın arka koltuğunda, tavanın bej rengi, yıpranmış döşemesine bakarken buldum; kapının açıldığını belirten sinyalin öttüğünü duydum: bip-bip-bip. Kamyonun çevresinde koşan ayak sesleri. Ferit'le Sohrab'ın telaşlı konuşmaları. Kamyonun kapıları kapandı, motor çalıştı. Araba öne doğru atıldı, alnıma küçücük bir el kondu. Sokaktan gelen sesler duydum; biri bağırıyordu. Camın önünden akan bulanık ağaçlar gördüm. Sohrab hıçkırıyor, Ferit üst üste yineliyordu: "Bismillah! Bismillah!'</p>

  <p>Galiba tam o anda kendimden geçtim.</p>
</body>
</html>