<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="UTF-8" name="charset"/>
  <title></title>
  <link href="../Styles/main.css" type="text/css" rel="stylesheet"/>
  <link href="../Styles/sgc_styles.css" rel="stylesheet" type="text/css"/>
</head>

<body>
  <h1 class="title">YİRMİ ÜÇ</h1>

  <p>Pusu delen, bir süre oyalanan, sonra yitip giden yüzler. Üzerime eğiliyor, bir şeyler soruyorlar. Hepsi, durmaksızın soru soruyor. Kim olduğumu biliyor muyum? Şuram ağrıyor mu? Kim olduğumu biliyorum; her yerim ağrıyor. Bunları söylemek istiyorum, ama konuşmak çok acı veriyor. Bunu biliyorum, çünkü bir süre önce, belki bir yıl, belki iki, hatta on yıl önce, yanakları allıklı, gözlerine karalar bulaşmış bir çocukla konuşmaya çalıştım. Çocuk. Evet, şimdi onu görebiliyorum. Bir tür arabadayız, çocukla ben; arabayı Süreyya'nın kullanmadığından eminim, çünkü o bu kadar hızlı gitmez. Çocuğa bir şey söylemeye çalışıyorum - bu, nedense çok önemli görünüyor. Ama söylemek istediğim şeyi anımsayamıyorum; neden bu kadar önemli olduğunu da. Belki de ona artık ağlama demek istiyorum; artık her şey düzelecek. Belki de başka bir şey. Nedenini çıkartamıyorum, ama bu çocuğa teşekkür etmek istiyorum.</p>

  <p>Yüzler. Hepsi de yeşil şapkalı. Görüş alanıma bir giriyor, bir çıkıyorlar. Hızlı hızlı konuşuyor, anlamadığım sözler söylüyorlar. Başka sesler, başka gürültüler duyuyorum; zil sesleri, alarmlar. Ve hep yüzler. Aşağıya bakan. Hiçbirini tanımıyorum, bir tek şu saçları jöleli, Clark Gable bıyıklı; maskesinde Afrika lekesi olan. Bay Beyaz Dizi Yıldızı. Çok komik. Canım gülmek istiyor. Ama gülmek de canımı yakıyor.</p>

  <p>Bayılıyorum.</p>

  <p>Adının Ayşe olduğunu söylüyor: "Peygamberin karısı gibi," diyor. Kırlaşmaya başlamış saçları ortadan ayrılmış, at kuyruğu yapılmış; burnunda güneş biçiminde küçük bir hızma var. Gözlerini çok iri gösteren bir gözlük takmış. O da yeşiller giymiş; elleri yumuşacık. Ona baktığımı fark edince gülümsüyor. İngilizce bir şey söylüyor. Böğrüme bir şey batıyor.</p>

  <p>Bayılıyorum.</p>

  <p>Yatağımın yanında bir erkek duruyor. Onu tanıyorum. Esmer, ince uzun; gür bir sakalı var. Şapka takmış - bu şapkalara ne deniyordu? Pakol mu? Adını bir türlü anımsayamadığım şu ünlü kişi gibi, şapkasını bir yana eğmiş. Birkaç yıl önce arabayla beni bir yere götürmüştü. Onu tanıyorum. Ağzımda bir gariplik var. Bir fokurtu duyuyorum.</p>

  <p>Bayılıyorum.</p>

  <p>Sağ kolum yanıyor. Gözlüklü, güneş hızmalı kadın kolumu kaldırıyor, saydam, plastik bir hortum takıyor. "Potasyum," diyor. "Arı gibi sokuyor, ha?" diyor. Doğru, sokuyor. Adı ne? Peygamberle ilgili bir şeydi. Bu kadını da birkaç yıl öncesinden tanıyorum. Saçları at kuyruğuydu. Şimdi geriye toplamış, topuz yapmış. Süreyya, ilk konuştuğumuz gün saçlarını aynen böyle toplamıştı. Ne zamandı? Geçen hafta mı? Ayşe! Evet.</p>

  <p>Ağzımda bir tuhaflık var. Bir de şu göğsüme batan şey... Kendimden geçiyorum.</p>

  <p style="text-align: center;">* * *</p>

  <p>Belucistan'da, Süleyman dağlarındayız; Baba kara ayıyla güreşiyor. Çocukluğumdaki Baba, yani Tufan Ağa; iri yapılı, güçlü bir Peştun, battaniyenin altında hızla küçülen, avurtları çökmüş, gözleri boşalmış adam değil. Babamla canavar bir çayır parçasının üzerinde güreşiyorlar, Baba'nın kıvırcık, kahverengi saçları uçuşuyor. Ayı böğürüyor; yoksa kükreyen Baba mı? Salyalar, kanlar havada uçuyor; pençeler, eller savruluyor. Büyük bir gümbürtüyle yere yuvarlanıyorlar, Baba ayının göğsüne oturuyor, parmaklarını hayvanın burnuna daldırıyor. Başını kaldırıp bana bakıyor, o zaman görüyorum. Bu, benim. Ayıyla güreşen, benim.</p>

  <p>Uyanıyorum. Uzun boylu, esmer adam başucumda. Evet, anımsadım: adı Ferit. Yanında da, arabada gördüğüm çocuk var. Yüzü bana çıngırakların sesini anımsatıyor. Susadım.</p>

  <p>Kendimden geçiyorum.</p>

  <p>Ayılıyorum, sonra yeniden bayılıyorum.</p>

  <p>Clark Gable bıyıklı adamın adı Doktor Faruki'ymiş. Dizi yıldızı filan değilmiş, baş ve boyun cerrahıymış; oysa onun tropikal bir adada geçen buğulu bir televizyon dizisinin Armand adındaki kahramanı olduğundan emindim.</p>

  <p>Sormak istiyordum: Neredeyim? Ama ağzım açılmıyordu. Kaşlarımı çattım. Homurdandım. Armand gülümsedi; dişlerinin beyazı göz kamaştırıcıydı.</p>

  <p>"Henüz değil, Emir," dedi, "ama yakında. Teller çıkartılınca." İngilizce'yi koyu, yuvarlanan bir Urdu vurgusuyla konuşuyordu.</p>

  <p>Teller mi</p>

  <p>Armand kıllı kollarını kavuşturdu; yüzük parmağına altın bir alyans takmıştı. "Nerede olduğunu, başına neler geldiğini merak ediyorsundur. Buysa çok doğal, çünkü ameliyattan sonra herkesin zihni karışır, normaldir. En iyisi, ben sana bildiklerimi aktarayım."</p>

  <p>Teller mi? Ameliyat sonrası mı? Ayşe neredeydi? Bana gülümsemesini istiyordum; o yumuşak ellerini tutmak.</p>

  <p>Arman ciddileşti, tek kaşını hafifçe, kendini önemseyen bir tavırla kaldırdı. "Peşaver'de, bir hastanedesin. İki gündür buradasın. Son derece ciddi yaralar almışsın, Emir. Şu kadarını söyleyeyim: Hayatta kaldığın için çok şanslısın, dostum." Bunları söylerken işaretparmağını bir sarkaç gibi öne arkaya sallıyordu. "Dalağın kopmuş, ama büyük bir şans eseri, bir süre dayanmış; buna gecikmeli kopuş diyoruz, çünkü karın boşluğunda erken bir kanamanın belirtileri vardı. Genel cerrahiden meslektaşlarım, acil bir dalak müdahalesi yaptılar. Daha önce kopsaydı, kan kaybından ölürdün." Serum takılı koluma dokundu, gülümsedi. "Yedi kaburgan kırılmış. Bir tanesi de ciğer sönümüne neden olmuş."</p>

  <p>Yüzümü buruşturdum. Ağzımı açmaya çalıştım. Sonra, telleri anımsadım.</p>

  <p>"Bunun anlamı, akciğer delinmesi," diye açıkladı Armand. Sol yanımdaki saydam boruya dokundu. Bir kez daha göğsüme bir şey battı. "Sızıntıyı işte bu tüple yalıttık." Başımı eğip bakınca, göğsümdeki sargı bezlerinin arasından çıkan tüpün, yarıya kadar suyla dolu, cam bir kaba uzandığını gördüm. Fokurdama sesi oradan geliyordu.</p>

  <p>"Ayrıca bir sürü yırtık vardı. Kesikler, yani."</p>

  <p>Ona sözcüğün anlamını bildiğimi söylemek istedim; ben bir yazardım. Ağzımı açmaya yeltendim. Telleri yine unutmuştum.</p>

  <p>"En kötü yırtıksa, üstdudağındaydı," dedi Armand. "Darbe dudağını tam ortadan ikiye ayırmış. Ama endişelenme, plastikçiler güzelce diktiler; hafif bir yara izi kalsa da, sonucun mükemmel olacağını söylüyorlar. Eh, buna da şükür tabii.</p>

  <p>"Sol yanda, göz çukuru kemiğinde kırılma vardı, onu da düzelttik. Ağzındaki teller altı hafta sonra çıkartılacak," diye sürdürdü Armand. "O zamana kadar salt sıvıyla besleneceksin. Biraz kilo kaybedecek ve bir süre, şu ilk Godfather ' daki Ar Pacino gibi konuşacaksın." Güldü. "Ama bugün yapman gereken bir iş var. Ne olduğunu biliyor musun?"</p>

  <p>Başımı hayır anlamında salladım.</p>

  <p>"Bugünkü görevin, gaz çıkartmak. Bunu yaparsan, seni sıvı gıdalarla beslemeye başlayacağız. Osuruk yoksa, yemek de yok." Yeniden güldü.</p>

  <p>Daha sonra, Ayşe serumu değiştirip yatağın başını istediğim gibi kaldırınca, başıma gelenleri düşündüm. Kopmuş dalak. Kırık dişler. Delinen ciğer. Parçalanan göz çukuru. Yine de pencere pervazında eşelenen güvercine bakarken, aklım Armand/Doktor Faruki'nin söylediği bir başka şeydeydi: <i>Darbe üst dudağını ikiye ayırmış</i>, demişti; <i>tam ortadan</i>. Tavşandudağı gibi.</p>

  <p>Ferit'le Sohrab ertesi gün ziyarete geldiler. "Bugün kim olduğumuzu anımsıyor musun?" diye sordu Ferit, yarı şaka yarı ciddi. "Bizi çıkartabildin mi?" Başımla evet dedim.</p>

  <p>"Elhamdülillah/ dedi, sevinçten ışıl ışıl. "Artık saçmalamak yok."</p>

  <p>"Sağ ol, Ferit," dedim, sımsıkı tellenmiş çenemin arasından. Armand haklıydı; gerçekten de Godfather ' daki Al Pacino gibi konuşuyordum. Dilimin, kavga sırasında yuttuğum dişlerden kalan boşluklara her girişinde, afallıyordum - hâlâ alışamamıştım. "Her şey için teşekkür ederim."</p>

  <p>Elini boş ver dercesine salladı. "Bas, değmez."</p>

  <p>Sohrab'a döndüm. Sırtında yeni bir giysi vardı; zayıf bedenine biraz bol gelen, açık kahverengi bir pirhan-tumban' la siyah bir takke. Ayaklarına bakıyor, serumun kordonuyla oynuyordu.</p>

  <p>"Doğru dürüst tanışamadık," dedim. Elimi uzattım. "Ben, Emir."</p>

  <p>Elime, sonra yüzüme baktı. "Sen Baba'nın anlattığı Emir Ağa mısın?"</p>

  <p>"Evet." Hasan'ın mektubunu düşündüm. <i>Ferzane canla Sohrab'a bizi o kadar çok anlattım ki; nasıl birlikte büyüdüğümüzü, oyunlar oynadığımızı... Taptığımız haylazlıkları dinledikçe gülüyorlar!</i> "Sana da teşekkür borçluyum, Sohrab can," dedim. "Sen hayatımı kurtardın."</p>

  <p>Sesini çıkarmadı. Tutmadığını görünce, elimi indirdim. "Kıyafetini çok beğendim," diye geveledim.</p>

  <p>"Oğlumun," dedi Ferit. "Ona küçük geliyor artık. Ama Sohrab'a tıpatıp uymuş, değil mi?" Ona bir yer buluncaya kadar, Sohrab'ın onlarda kalabileceğini söyledi. "Evim büyük değil, ama idare edeceğiz. Onu sokakta bırakamam ya. Ayrıca çocuklar onu çok sevdi. Öyle değil mi, Sohrab?" Ama çocuk gözünü yerden ayırmıyor, kordonu parmaklarının arasında çevirip duruyordu.</p>

  <p>"Bir şey sormak istiyorum," dedi Ferit, duraksayarak. "O evde neler oldu? O Talib'le aranda neler geçti?"</p>

  <p>"Şöyle diyelim: İkimiz de layığımızı bulduk."</p>

  <p>Ferit başını salladı, konuyu uzatmadı. Peşaver'den ayrılıp Afganistan'a gittiğimiz günle şu an arasında bir yerde, dost olduğumuzu fark ettim. "Benim de sana sormak istediğim bir şey var," dedim.</p>

  <p>"Nedir?"</p>

  <p>Sormak istemiyordum. Yanıttan korkuyordum. "Rahim Han," dedim.</p>

  <p>"O gitti."</p>

  <p>Yüreğim ağırlaşıverdi. "Peki, o..."</p>

  <p>"Yo, yo, yalnızca gitti." Ferit bana katlanmış bir kâğıtla küçük bir anahtar uzattı. "Dairesine gittiğimde, ev sahibi bana bunu verdi. Rahim Han'ın bizden bir gün sonra ayrıldığını söyledi."</p>

  <p>"Nereye gitmiş?"</p>

  <p>Ferit omuz silkti. "Ev sahibi bilmiyor. Rahim Han bu mektupla anahtarı sana bırakmış, sonra da çıkıp gitmiş." Saatine baktı. "Ben artık kaçayım. Bia, Sohrab."</p>

  <p>"Onu bir süre burada bırakamaz mısın?" dedim. "Daha sonra uğrayıp alsan?" Sohrab'a döndüm: "Burada, benimle biraz kalmak ister misin?"</p>

  <p>Çocuk omuzlarını silkti, bir şey demedi.</p>

  <p>"Elbette," dedi Ferit. "Onu yatsı namazından önce alının."</p>

  <p>Odamda üç hasta daha vardı. Yaşlıca iki adamla bir delikanlı; adamlardan birinin bacağı alçıdaydı, ötekiyse hırıltıyla soluyan bir astımlı. On beş-on altısında görünen gençse apandisit ameliyatı olmuştu. Alçılı adam gözünü kırpmadan bize bakıyor, gözleri benimle taburede oturan Hazara çocuk arasında mekik dokuyordu. Oda arkadaşlarımın aileleri (parlak renkli bir şalver-kamez giymiş, yaşlı bir kadın, birkaç çocuk, takkeli erkekler), odaya girip çıkıyor, epeyce gürültü çıkarıyorlardı. Habire yiyecek taşıyorlardı: pakora, nan, samosa, biryani. Bazen de odaya öylesine dalanlar oluyordu; Ferit'le Sohrab'tan biraz önce içeriye giren, sırtına kahverengi bir battaniye almış, uzun boylu, sakallı adam gibi. Ayşe ona Urduca bir şeyler sordu. Adam hiç aldırmadı, odayı dikkatle süzdü. Gözleri benim üzerimde gereğinden biraz daha uzun mu oyalanmıştı? Hemşire ona yeniden bir şey söyleyince arkasını döndü, odadan çıktı.</p>

  <p>"Nasılsın?" diye sordum Sohrab'a. Omuz silkti, ellerine baktı.</p>

  <p>"Aç mısın? Şuradaki hanım bana bir tabak biryani verdi ama yiyemedim." Ona ne söyleyeceğimi bilemiyordum. "İster misin?"</p>

  <p>Başını hayır anlamında salladı.</p>

  <p>"Konuşmak ister misin?"</p>

  <p>Yine başını salladı.</p>

  <p>Bir süre böyle oturduk; ben örtülerin altında, sırtım iki yastığa dayalı, Sohrab yatağın yanındaki üç ayaklı taburede. Bir ara içim geçmiş; uyanınca havanın azıcık kararmış, gölgelerin uzamış olduğunu gördüm; Sohrab hâlâ aynı yerde oturuyordu. Hâlâ ellerine bakıyordu.</p>

  <p>O gece Ferit gelip Sohrab'ı aldıktan sonra, Rahim Han'ın mektubunu açtım. Okumayı mümkün olduğunca geciktirmiştim. Şöyle diyordu:</p>

  <p>Emir can,</p>

  <p>inşallah, bu mektup eline güvenle ulaşır. Seni zor bir duruma düşürmediğimi, Afganistan'ın da sana zalim davranmadığını umuyor, bunun için dua ediyorum. Gittiğin günden beri dualarım seninle.</p>

  <p>Bunca yıldır, bilip bilmediğimden kuşkulanmakta haklıydın. Biliyordum. Hasan bana olayı anlatmıştı. Yaptığın şey yanlıştı, Emir can, ama unutma, o sırada sen de henüz bir çocuktun. Sorunlu, endişeli bir çocuk. O zamanlar kendine karşı çok katıydın, hâlâ da öylesin - bunu Peşaver'de, gözlerinde gördüm. Ama bunu aşacağını biliyorum. Vicdanı olmayan, iyiliği bilmeyen bir insan acı da çekemez. Afganistan'a yaptığın bu yolculuğun, acılarına bir son vereceğinden eminim.</p>

  <p>Emir can, sana bunca yıldır söylediğimiz yalanlardan utanıyorum. Peşaver'de öfkelenmekte haklıydın. Bilmeye hakkın vardı. Hasan'ın da tabii. Bunun son derece yetersiz bir gerekçe olduğunu biliyorum, ama o günlerin Kâbil'i, bizim Kâbil'imiz tuhaf, bazı değerlerin gerçeklerden çok daha önemli olduğu, bambaşka bir dünyaydı.</p>

  <p>Emir can, yetiştiğin dönemde babanın sana karşı ne kadar katı davrandığını biliyorum. Sevgisini kazanmak için nasıl çabaladığını, ne acılar çektiğini gözlerimle gördüm. Ama baban, iki parçası arasında kalmış, ikiye bölünmüş birisiydi: sen ve Hasan. İkinizi de seviyordu, ama Hasan'ı arzuladığı biçimde, bir baba gibi gönlünce sevmesine izin yoktu. O da hırsını senden çıkartıyordu. Emir: Bu saygın erkeğin toplumsal açıdan onaylanan, meşru parçası; miras aldığı maddi ve manevi bütün değerleri aktaracağı mirasçısı; işlenen günahın bedelini ödememe ayrıcalığının bir sonraki varisi. Sana baktığı zaman, kendini görüyordu. Ve suçunu. Hâlâ kızgınsın, farkındayım; bunu kabullenmeye hazır olmadığını da görüyorum, ama belki bir gün, babanın sana karşı katı, bağışlamaz bir tutum sergilerken, aynı katılığı kendisine de yönelttiğini anlayacaksın. Emir can, baban da tıpkı senin gibi, ruhen işkence çeken bir insandı.</p>

  <p>Babanın vefatını öğrendiğimde duyduğum acının derinliğini, şiddetini sana istesem de tanımlayamam. Onu seviyordum, çünkü o benim dostumdu, ama aynı zamanda yüce gönüllü, iyiliksever, çok büyük bir adamdı. İşte anlamanı istediğim şey de bu; babanın iyiliği, gerçek iyiliği, duyduğu pişmanlıktan kaynaklanıyordu. Bana öyle geliyor ki, yaptığı her şey, sokaklardaki yoksulları kollaması, yetimhane yaptırması, her ihtiyacı olana para vermesi, bunların hepsi suçunu bağışlatmak, yaptığı hatayı telafi etmek içindi. Emir can, bence borcunu ödemenin, gerçek kefaretin yolu da budur: Pişmanlığı iyiliğe dönüştürmek, şerden hayır çıkartmak.</p>

  <p>Sonuçta, Allah'ın bağışlayacağını biliyorum. Babanı, beni affedecek; seni de. Senin de aynı şeyi yapmanı dilerim. Elinden geliyorsa, babanı affet. Becerebilirsen, beni bağışla. Ama en önemlisi, kendini affet.</p>

  <p>Sana biraz para bıraktım; elimde ne kaldıysa. Buraya dönünce bazı masrafların olacaktır, bu para onları karşılayabilir. Peşaver'de bir banka var, Ferit yerini biliyor. Para özel bir kasada. Sana verdiğim anahtar, işte o kasanın.</p>

  <p>Bana gelince; gitme zamanı geldi. Çok az vaktim kaldı, onu da yalnız geçirmek istiyorum. Lütfen beni bulmaya çalışma. Bu senden son ricam.</p>

  <p>Seni Allah'a emanet ediyorum.</p>

  <p>Her zaman dostun,</p>

  <p>Rahim.</p>

  <p>Hastane önlüğümün yeniyle gözlerimi kuruladım. Mektubu katladım, döşeğimin altına soktum.</p>

  <p><i>Emir, toplumun onayladığı, meşru parça; miras aldığı bütün maddi ve manevi değerlerin, bedel ödememe ayrıcalığının varisi.</i> Belki de Baba'yla Amerika'da o kadar iyi geçinmemizin nedeni, buydu. Üç kuruş için ıvır zıvır satmak, yaptığımız pespaye işler, çirkin dairemiz - bir kulübenin Amerika'daki karşılığı. Belki de Amerika'da, Baba bende Hasan'ı görmeye çalışıyordu.</p>

  <p><i>Baban, tıpkı senin gibi, ruhen işkence çekiyordu,</i> diye yazmıştı Rahim Han. Belki de öyleydi. Her ikimiz de günah işlemiş, ihanet etmiştik. Ama Baba, vicdan azabından iyi, doğru bir şey yaratmanın bir yolunu bulmuştu. Ben ne yapmıştım, peki? Suçumun acısını, tam da ihanet ettiğim kişilerden çıkartmanın, sonra da her şeyi unutmaya çalışmanın dışında? Uykusuzluk hastalığına yakalanmaktan başka ne yapmıştım?</p>

  <p>Hataları düzeltmek için, kılımı kıpırdatmış mıydım?</p>

  <p>Hemşire (Ayşe değil, adını unuttuğum, kızıl saçlı kadın) elinde şırıngayla içeri girip morfin ister misin, diye sorunca, hemen evet dedim.</p>

  <p style="text-align: center;">* * *</p>

  <p>Göğsümdeki tüpü ertesi sabah erkenden çıkardılar; Armand bir kamışla birkaç yudum elma suyu içmeme izin verdi. Meyve suyu bardağını yatağımın başucundaki sehpaya koyan Ayşe'den bir ayna istedim. Gözlüğünü alnına kaldırdı, sabah güneşi odaya dolsun diye, pencerenin perdesini açtı. "Ama unutma," dedi, omzunun üstünden, "birkaç gün sonra çok daha iyi görüneceksin. Damadım geçen yıl bir motosiklet kazası geçirmişti. Yakışıklı yüzü asfaltta sürüklendi, patlıcan gibi mosmor oldu. Şimdiyse eskisi kadar güzel; bir Hollywood yıldızı kadar."</p>

  <p>Verdiği güvencelere karşın, aynaya bakmak ve yüzüm olduğunu iddia eden şeyi görmek, bir an soluğumu kesti. Biri derimin altına soktuğu bir hava pompasıyla beni güzelce şişirmişti sanki. Gözlerim şiş, mordu. En kötüsü de ağzımdı; morlu kırmızılı, eziklerle, dikişlerle dolu, çirkin bir yumru. Gülümsemeyi denedim, dudaklarıma keskin bir sancı saplandı. Bir süre daha buna kalkışmamaya karar verdim. Sol yanağımda, çenenin altında ve alnımda, saç çizgisinin hemen dibinde dikişler vardı.</p>

  <p>Bacağı alçılı, yaşlı adam Urduca bir şey söyledi. Omzumu kaldırdım, başımı salladım. Eliyle yüzüne pat pat vurdu, dişsiz ağzıyla geniş geniş sırıttı. "Çok iyi," dedi İngilizce. "inşallah. "</p>

  <p>"Teşekkür ederim," diye fısıldadım.</p>

  <p>Tam aynayı bırakırken, Ferit'le Sohrab girdiler. Sohrab taburesine yerleşti, başım karyolanın yan demirine dayadı.</p>

  <p>"Biliyor musun, seni ne kadar çabuk çıkartırsak, o kadar iyi olacak," dedi Ferit.</p>

  <p>"Doktor Faruki diyor ki..."</p>

  <p>"Hastaneyi kastetmedim. Peşaver'den demek istedim."</p>

  <p>"Neden?"</p>

  <p>"Bence burada güvende değilsin." Sesini alçalttı. "Taliban'ın burada dostları var. Yakında peşine düşerler."</p>

  <p>"Bence düştüler bile," dedim. Birden aklıma, odaya dalan ve gözünü dikip bana bakan şu sakallı adam gelmişti.</p>

  <p>Ferit bana doğru eğildi. "Yürüyebilecek duruma gelir gelmez, seni İslamabat'a götüreceğim. Orası da tam anlamıyla güvenli sayılmaz, aslında Pakistan'ın hiçbir yeri değil, ama buradan iyidir. Sana biraz zaman kazandırır."</p>

  <p>"Ferit can, bu seni de tehlikeye sokar. Belki de benimle görülmemelisin. Bakman gereken bir ailen var."</p>

  <p>Ferit elini şöyle bir salladı. "Oğlanlar henüz genç, ama cin gibiler. Annelerine, kız kardeşlerine göz kulak olmayı bilirler." Gülümsedi. "Ayrıca bedavaya yapacağımı da söylemedim."</p>

  <p>"Buna izin vermezdim zaten," dedim. Gülümseyemediğimi unutmuştum. Keskin bir sancı, ardından çeneme doğru sızan, ince kan. "Senden bir şey daha isteyebilir miyim?"</p>

  <p>"Bin tane iste, yapayım," dedi Ferit.</p>

  <p>Aynı anda, ağlamaya başladım. Hıçkıra hıçkıra. Yanaklarımdan sel gibi boşalan yaşlar, dudağımdaki taze yarayı yaktı.</p>

  <p>Ferit telaşlandı: "Ne oldu?"</p>

  <p>Kolumla yüzümü kapadım, öteki elimle dirseğimi tuttum. Bütün odanın bana baktığını biliyordum. Bir süre sonra azıcık toparlandım; kendimi bitkin, boşalmış hissediyordum. "Özür dilerim," dedim. Sohrab çatılmış kaşlarıyla bana bakıyordu.</p>

  <p>Yeniden konuşabilecek duruma gelince, Ferit'e derdimi anlattım. "Rahim Han, Peşaver'de yaşadıklarını söylemişti."</p>

  <p>"Adlarını yazsan daha iyi olur," dedi Ferit, beni dikkatle gözleyerek; her an patlamaya hazırmışım gibi. kâğıt bir peçeteye adlarını yazdım: "John ve Betty Caldwell."</p>

  <p>Ferit katlanmış kâğıdı cebine soktu. "Onları en kısa zamanda bulurum." Sohrab'a döndü. "Seni akşam alırım. Emir Ağa'yı fazla yorma, e mi?"</p>

  <p>Sohrab kalkıp pencereye gitti; gözünü pervazda gidip gelen, tahtayı, kurumuş bir ekmek parçasını gagalayan güvercinlere dikti.</p>

  <p>Başucumdaki dolabın orta çekmecesinde, National Geographic dergisinin eski bir sayısını, ucu çiğnenmiş bir kurşunkalem, birkaç dişi eksik bir tarak ve bir deste iskambil kâğıdı bulmuştum; desteye uzanmaya çalışınca, her yanımdan ter boşandı. Kartları daha önce saymış, eksik olmadığını görünce sevinmiştim. Sohrab'a, oynamak ister misin, diye sordum. Bırakın oynamayı, yanıt vermesini bile beklemiyordum. Kâbil'den kaçtığımızdan beri suskundu. Ama pencereden bana döndü, "Bir tek pençper bilirim," dedi.</p>

  <p>"Bak şimdi sana acıdım işte, çünkü ben dünyaca ünlü bir pençper ustasıyım."</p>

  <p>Taburedeki yerini aldı. Kartları dağıttım. "Babanla ben senin yaşındayken, bu oyunu oynardık. Özellikle kışın, kar yüzünden dışarıya çıkamadığımızda. Hava kararıncaya kadar."</p>

  <p>Bana bir kart attı, desteden bir tane çekti. O kartlarını incelerken, ben de kaçamak bakışlarla onu inceledim. Babasına öyle çok benziyordu ki: yelpaze gibi açtığı kartları iki eliyle tutuşu, gözlerini kısışı, karşısındakinin gözlerinin içine nadiren bakması.</p>

  <p>Sessizce oynadık. İlk eli ben aldım, ikinciyi almasına izin verdim; beş oyun boyunca, sırayla kazandık. "Babandan geri kalmıyorsun, belki daha da iyisin," dedim, son kaybedişimde. "Arada bir onu yenerdim, ama galiba bana iltimas geçerdi." Biraz durdum. "Babanla aynı kadından süt emmişiz." "Biliyorum."</p>

  <p>Sordum: "Sana bizim... bizim hakkımızda neler anlattı?" "Sen sahip olduğu en iyi dostmuşsun."</p>

  <p>Karo valeyi evirip çevirdim, desteye soktum çıkardım. "Ne yazık ki, o kadar da iyi bir dost olamadım," dedim. "Ama senin dostun olmak istiyorum. Ne dersin? İster misin?" Elimi yavaşça koluna koydum ama irkildi, kolunu çekti. Kartlarını bıraktı, tabureden kalktı. Yeniden pencereye gitti. Peşaver'de gün batıyor, gökyüzünde kırmızı, mor çizgiler dalgalanıyordu. Aşağıdaki caddeden peş peşe çalınan kornaların sesi geldi; bir eşek anırdı, bir polis düdük çaldı. Sohrab o kızıl ışıkta durdu, alnını cama dayadı; yumruk yaptığı ellerini koltuk altlarına sokmuştu.</p>

  <p style="text-align: center;">* * *</p>

  <p>Ayşe'nin erkek yardımcısı o gece, ilk adımlarımı atmama yardım etti. Bir elim tekerli serum askısına, öteki elim hastabakıcının koluna yapışmış bir halde, odada şöyle bir yürüdüm. Yatağa dönmek on dakikamı aldı; karnımdaki dikişler zonkluyordu, tere batmıştım. Soluk soluğa, yüreğim deli gibi atarak yatağa uzandım, karımı ne kadar çok özlediğimi düşündüm.</p>

  <p>Ertesi günün çoğunu Sohrab'la yine hiç konuşmadan, pençper oynayarak geçirdik. Ondan sonraki günü de. Çok az konuşuyor, sürekli oynuyorduk; ben yatakta, o üç ayaklı taburesinde; ben odada biraz dolaşmak ya da koridorun aşağısındaki tuvalete gitmek için kalktığım zaman, oyuna ara veriyorduk. O gece bir rüya gördüm. Assef hastanedeki odamın kapısında duruyordu; pirinç top hâlâ göz çukurundaydı. "Biz aynıyız, seninle ben," dedi. "Hasan'la aynı memeden süt emmiş olabilirsiniz, ama sen benim ikizimsin."</p>

  <p>Ertesi sabah Armand'a gideceğimi söyledim.</p>

  <p>"Taburcu olman için henüz çok erken," diye karşı çıktı. Bugün ameliyat önlüğünü giymemişti; lacivert bir takım elbise, sarı kravat. Saçlar yine jöleli. "Damardan antibiyotik alıyorsun, dolayısıyla..."</p>

  <p>"Gitmek zorundayım," dedim. "Benim için yaptığın her şeye minnettarım; hepinize. Gerçekten. Ama artık gitmeliyim."</p>

  <p>"Nereye gideceksin?"</p>

  <p>"Söylemesem daha iyi."</p>

  <p>"Doğru dürüst yürüyemiyorsun ki," dedi Armand.</p>

  <p>"Koridorun sonuna kadar gidip gelebiliyorum," dedim. "Beni merak etme." Planım şuydu: Hastaneden çık, banka kasasındaki parayı al, hastane masraflarını öde. Yetimhaneye git, Sohrab'ı John ve Betty Caldwell'e teslim et. İslamabat'a geç, kendini toplamak için birkaç gün dinlen. Sonra da evine uç.</p>

  <p>En azından, aklımdaki plan buydu. Ferit'le Sohrab gelinceye kadar. "Caldwell çifti Peşaver'de değil," dedi Ferit.</p>

  <p>Pirhan-tumban'ımı sırtıma geçirmek, on dakikamı almıştı. Göğüs tüpünü sokmak için kestikleri yer, kolumu kaldırdıkça acıyor, karnım en küçük hareketimde zonkluyordu. Birkaç parça eşyamı bir kâğıt torbaya tıkmak bile beni soluk alamaz hale getirmişti. Ama yine de hazırlanmayı becermiştim. Ferit haberi getirdiğinde, ben yatağın kenarına ilişmiş bekliyordum. Sohrab yatağa, yanıma oturdu.</p>

  <p>"Nereye gitmişler?" diye sordum.</p>

  <p>Ferit başını salladı. "Anlatamadım..."</p>

  <p>"Rahim Han demişti ki..."</p>

  <p>"ABD konsolosluğuna gittim," dedi Ferit, torbamı alırken. "Peşaver'e John ve Betty Caldwell adında birileri hiç gelmemiş. Konsolosluktakiler, böyle birilerinin var olmadığını söylüyor. En azından Peşaver'de."</p>

  <p>Yanımda, Sohrab eski National Geographic'in sayfalarını karıştırıyordu.</p>

  <p>Bankadan parayı aldık. Koltuk altları terli, göbekli müdür dişlerini göstererek gülümsedi, paraya kimsenin el sürmediğini söyledi. "Kesinlikle, hiç kimse," diye vurguladı, işaret parmağını tıpkı Armand gibi sallayarak.</p>

  <p>Bir kese kâğıdında bu kadar parayla Peşaver'de gezinmek, az çok korkutucu bir deneyimdi. Dahası, bana bakan her sakallının Assef tarafından gönderilmiş bir Talib katil olduğundan kuşkulanıyordum. Korkumu çoğaltan iki şey vardı: Peşaver'de sakallı erkekten geçilmiyordu ve herkes herkese gözünü dikip bakıyordu.</p>

  <p>Hastanenin veznesindeki işimizi bitirip arabaya dönerken, Ferit sordu: "Onu ne yapacağız?" Sohrab çenesini ellerine dayamış, Land Cruiser'ın arka koltuğunda oturuyor, açık camdan trafiği seyrediyordu.</p>

  <p>"Peşaver'de kalamaz," dedim, hırıl hırıl soluyarak.</p>

  <p>"Haklısın, Emir Ağa, kalamaz." Sesimdeki soruyu okumuştu. "Çok üzgünüm, keşke..."</p>

  <p>"Sorun değil, Ferit," dedim. Zorla gülümsedim. "Beslemen gereken bir sürü boğaz var." Kamyonun yanında bir köpek duruyordu, arka ayaklarının üzerine çökmüş, bir pençesini kamyona dayamıştı, kuyruk sallıyordu. Sohrab köpeği okşuyordu. "Şimdilik benimle İslamabat'a gelecek," dedim.</p>

  <p>İslamabat'a kadar olan dört saatlik yolculuğun neredeyse tamamında uyudum. Bir sürü rüya gördüm, çoğunu karmakarışık imgeler halinde anımsıyorum; beynimden hızla akıp geçen, silik sahneler: Baba on üçüncü doğum günüm için kesilen kuzunun etini terbiye ediyor. Süreyya'yla ilk kez sevişiyoruz, güneş doğudan yükselmekte, düğün marşı hâlâ kulaklarımızda çınlıyor, kınalı elleri benimkilere kilitlenmiş. Baba Hasan'la beni yine Celalabat'taki o çilek tarlasına götürmüş (sahibi, sonunda dört kilo çilek satın almamız şartıyla, istediğimiz kadar yiyebileceğimizi söylemişti), çilek yemekten karnımız davul gibi şişmiş. Hasan'ın pantolonundan sızan kan karın üzerinde kopkoyu, neredeyse siyah görünüyor.<i> Kan çok güçlü bir şeydir, baçem</i>. Cemile Hala, Süreyya'nın dizine dokunuyor, <i>En iyisini Allah bilir; demek ki böyle yazılmış,</i> diyor. Babamın evinin damında uyuyorum. Baba tek önemli günahın hırsızlık olduğunu söylüyor. <i>Yalan söylediğinde, bir insanın gerçeğe ulaşma hakkını çalarsın.</i> Rahim Han telefonda, bana yeniden iyi olmanın bir yolu vardır, diyor. Y<i>eniden iyi biri olmak mümkün...</i></p>
</body>
</html>