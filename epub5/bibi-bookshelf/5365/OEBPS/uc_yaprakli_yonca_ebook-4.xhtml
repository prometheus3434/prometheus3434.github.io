<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>uc_yaprakli_yonca_ebook-4</title>
    <meta http-equiv="Content-Type" content="text/html; charset=utf-8" />
  

</head>
  <body id="uc_yaprakli_yonca_ebook-4" xml:lang="tr-TR">
		<div>
			<p><br /><br /><br /></p>
			<p id="_idParaDest-4"><st c="0">Onu yakından tanımak...</st></p>
			<p><br /><br /><br /></p>
			<p><st c="24">Ben de mi yazar olmak istiyordum yoksa?</st></p>
			<p><st c="64">Hayır. </st><st c="72">Böyle bir düşüncem yoktu. </st><st c="98">Gerçekten. </st><st c="109">Onu yakından tanımak istememin çok başka bir nedeni vardı çünkü. </st><st c="174">Ama bunu size şimdi pat diye anlatsam da becerebilmiş olmam ki. </st><st c="238">Anlatmak ve anlatabilmek arasında bir aralık var. </st><st c="288">O aralık önemli. </st><st c="305">Sıçrayamazsa, yeterince açılmazsa adımı, boşluğa uçabilir insan. </st><st c="370">Bense düşmek filan istemiyordum.</st></p>
			<p><st c="402">Başta da söylediğim gibi. </st><st c="429">Beni anlamanızı istiyorum. </st><st c="456">Her şeyden çok hem de...</st></p>
			<p><st c="480">İki kitabımı da yanıma almıştım. </st><st c="514">Acaba önce hangisini önüne koysam, diye düşünüyordum. </st><st c="568">Belki de yalnızca kıyıları okunmaktan kırışmış Mutluluk Sokağı’nı imzalatmalıydım. </st><st c="651">Açıkçası bunu anlamlı bulacağını düşünüyordum.</st></p>
			<p><st c="697">Beste kitaplara çok düşkündü. </st><st c="728">Bir gün onu elimde görmüş ve istemişti. </st><st c="768">Vermem diyemezdim elbette. </st><st c="795">Okuyup bitirdiğinde, kızın adı seninkiyle aynı diye mi bu kadar etkilendin Mutluluk Sokağı’ndan, diye sordu bana. </st><st c="909">Bir kırgınlık oldu içimde. </st><st c="936">Yanıt vermedim ona. </st><st c="956">Tam tersine, yüzüne kayıtsız bakışlarla baktım. </st><st c="1004">Bazen bunu nasıl başarabildiğime ben de şaşırıyorum. </st><st c="1057">Oysa belki de kalbimi açacaktım o sıra. </st><st c="1097">Belki buna ihtiyacım vardı. </st><st c="1125">Oracıkta vazgeçmeme neden oldu Beste’nin yaklaşımı.</st></p>
			<p><st c="1176">Aslı, Beste ve ben yatakhane arkadaşıydık. </st><st c="1220">Bir de Umut vardı gündüz gurubumuzu tamamlayan. </st><st c="1268">O da yatılıydı ama Atatürk Anadolu Lisesi’nde kalıyordu. </st><st c="1325">Hepimiz aynı sınıftaydık. </st><st c="1351">Biz pek ayrılmayan arkadaşlardandık. </st><st c="1388">Ders konusunda da yardımlaşıyorduk sürekli. </st><st c="1432">İlişkilerimiz iyiydi. </st><st c="1454">Bütün gün o kadar çok birlikte oluyorduk ki geceleri de bir şey olsa hemen, “Umut da böyle düşünür bence,” ya da “Umut’a da danışalım, birlikte karar verelim,” diyorduk.</st></p>
			<p><st c="1623">Bu okulda öğrenci olup da gurur duymayan kişi çok azdır herhalde. </st><st c="1690">Biz de öyleydik. </st><st c="1707">Gündüzcüler, kuşlar gibi basamakları uçarak inip parmaklıkların ardında caddenin kalabalığına karıştığında, içimizi burukluk kapladığı oluyordu elbette. </st><st c="1860">Şehrin sokaklarında açılmaya hazır, onları bekleyen kapılar vardı. </st><st c="1927">Onlar aydınlık ve sıcak odalara, annelerinin pişirdiği güzel yemeklere koşarken ve belki de henüz evlerine bile varmamışken, yatılılar etüt için sınıflardaki sıralara yeniden dizilirdi. </st><st c="2113">Saat gecenin 22.15’ine kadar.</st></p>
			<p><st c="2142">Çok uçarı davranırken bile hepimizde az çok hüzün vardı. </st><st c="2200">Hep öyle mi olacaktı; üçüncü ya da son sınıf yatılılarında da benzer duygular hâlâ yaşanıyor muydu, bilmiyordum. </st><st c="2313">Birinci sınıfın birinci yarıyılında biz böyleydik. </st><st c="2364">Biraz hüzün, onca kalabalığa karşın biraz yalnızlık, çokça da gelecek kaygısı... </st><st c="2445">Elimizde olmadan düşünüp tartışıyorduk. </st><st c="2485">Hayatımız nasıl seyredecekti? </st><st c="2515">Tam dört yılımız geçecekti bu okulda, ama ya sonra? </st><st c="2567">Üniversiteyi kazanabilecek miydik? </st><st c="2602">İstediğimiz bölümlere girebilecek miydik? </st><st c="2644">Nasıl iş bulacaktık? </st><st c="2665">Ne iş yapacaktık? </st><st c="2683">Sorular... </st><st c="2694">Sorular.</st></p>
			<p><st c="2702">Ben bunların tümünü daha derinden hissettiğimin farkındaydım. </st><st c="2765">Kaygılarımın derinliğini çevremden saklamaya çalışıyor, bazı olayları umursamaz görünüyor, çoğu kez herkesten daha yüksek sesle gülüyor, bağıra bağıra konuşuyordum. </st><st c="2930">Sonra susmam ve içime kapanmam da herkesten çabuk oluyordu ama.</st></p>
			<p><st c="2993">İçinden bir şarkı çıkarmaya uğraştığım, sonunda neşeli değil, hüzünlü bir şarkıyla baş başa kalabileceğimi düşünerek korktuğum hayatım...</st></p>
			<p><st c="3131">Mutluluk Sokağı’nda da sorular vardı; yanıtlanması ve ona göre davranılması gereken.</st></p>
			<p><st c="3216">Ortaokulda kitabı okuduğumuz sıraları anımsıyorum. </st><st c="3268">Pek çok arkadaşımı saran, öğretmenimizin de söylediği gibi, kitaptaki kahramanların hayat mücadelesiydi belki. </st><st c="3379">Hayallerinin peşinden sürüklenen kahramanların çabası. </st><st c="3434">Belki. </st><st c="3441">Bunu bilemezdim. </st><st c="3458">Benim için durum çok farklıydı. </st><st c="3490">Beni romanın kahramanları ilgilendiriyordu. </st><st c="3534">Tüm aile. </st><st c="3544">Yaşam biçimleri, düşünceleri, birbirlerine davranışları. </st><st c="3601">Ve elbette hepsinden çok, Özge. </st><st c="3633">Onun kaygısız gibi görünen kaygılı yüreği...</st></p>
			<p><st c="3677">Sonuç olarak, şimdi sahnedeki masa başında kitaplarını imzalayan yazar, üzerimde ne kadar etkisi olduğunu bilmiyor olamazdı bana göre. </st><st c="3813">Çünkü ben o kitaptaki üç kardeşten biriydim. </st><st c="3858">Bu arada kulağınıza fısıldamadan geçemeyeceğim. </st><st c="3906">Benim adım da Özge. </st><st c="3926">Mutluluk Sokağı’ndaki Özge. </st><st c="3954">Ve o gece gördüğüm rüya, tanışacağım yazarla ilgiliydi. </st><st c="4010">Daha doğrusu kendimle. </st><st c="4033">Önceki zamanlarda da sıklıkla gördüğüm, hem benim hem de onun aynı anda içinde olduğu, zamanla düşe dönüşen rüya... </st><st c="4149">Zaten içinde olmadığımız herhangi bir rüyamız olabilir mi?</st></p>
			<p><st c="4207">Burada benimle karşılaşacağını aklına bile getirmemiştir yazar. </st><st c="4272">Ama dünya küçük. </st><st c="4289">Hiç ummadığımız zamanlarda, beklemediğimiz insanlarla yüz yüze gelebiliriz, değil mi? </st><st c="4375">Asıl merak ettiğim şey ise, Özge olduğumu söylediğimde takınacağı tavırdı kuşkusuz. </st><st c="4459">Kurguda beklenmedik karşılaşma. </st><st c="4491">Kaos.</st></p>
			<p><st c="4496">İçimdeki heyecan yerini tuhaf bir sevince bırakmıştı. </st><st c="4551">Yerimde duramıyordum. </st><st c="4573">Keşke ona hayalimi anlatabilseydim! </st><st c="4609">Ama neden olmasındı ki? </st><st c="4633">Elbette yapabilirdim. </st><st c="4655">Konferans salonu kalabalık olabilirdi. </st><st c="4694">Olsun. </st><st c="4701">Yine de bir fırsat bulabilirdim. </st><st c="4734">Ona anlatırsam ve bana inanırsa rüyamı gerçeğe dönüştürebilirdi. </st><st c="4799">Çünkü dediğim gibi, denediğimden biliyorum, rüyalar anlatılmazsa unutuluyor. </st><st c="4876">Bense güzel bir rüyanın kahramanıydım ve bunun unutulmasını istemiyordum.</st></p>
			<p><st c="4949">Karşı karşıya geldiğimizde ne yapacağını merak ediyordum ayrıca. </st><st c="5015">Görür görmez tanıyacak mıydı beni? </st><st c="5050">Elbette bıraktığı gibi değildim. </st><st c="5083">Saçlarım uzamıştı biraz. </st><st c="5108">Sıraların üstüne çıkmıyordum artık ama hâlâ çok hareketliydim. </st><st c="5171">Yürümeyi değil, koşmayı seviyordum. </st><st c="5207">Beni nasıl ve ne kadar hatırladığını bilmek istiyordum. </st><st c="5263">Dönüp okuyor muydu yıllar önce yazdığı romanı? </st><st c="5310">Kahramanlarının nerelere savrulduğunu merak ediyor muydu? </st><st c="5368">Düşünüyor muydu, yazıp yazıp insanların arasına saldığım kişilikler şimdilerde ne yapıyor acaba diye.</st></p>
			<p><st c="5469">İtiş kakış içinde ilerliyordum. </st><st c="5502">Peki ama, gerçekten bu kargaşada bir rüya anlatılabilir miydi? </st><st c="5565">Zaman çok azdı. </st><st c="5581">Üstelik konuşmalar bir uğultuya dönüşüyor, bütün salonu kaplıyordu. </st><st c="5649">Kısık sesle katıla katıla gülenler vardı. </st><st c="5691">“Susun ama!” diye uyaran sesler de öğretmenlerden değil, bizim aramızdan çıkıyordu. </st><st c="5775">Sesler ne kadar alçak da olsa hem bir uğultu bulutu oluşması engellenemiyordu hem de bulutun içinde uçuşan sözcüklerin tek tek duyulması.</st></p>
			<p><st c="5912">Kendi kendimizi denetlemeye çalışıyorduk. </st><st c="5955">Bazı arkadaşlarımız gerçekten çok sabırsızdı. </st><st c="6001">Ama hepsinin gözlerinde biraz merak, biraz da hınzırlık vardı.</st></p>
			<p><st c="6063">Günlerce, gecelerce kahramanlarıyla adım adım ilerlediğimiz, sayfalarını beklentiler içinde çevirdiğimiz kitabın yazarıyla birlikte olmayı çevremdeki herkesin heyecanla beklediğini biliyordum aslında.</st></p>
			<p><st c="6264">Ben ortaokuldayken Mutluluk Sokağı’nı okuduğumuzda öğretmen, romanda en çok hangi karakterden etkilendiniz, diye sormuş, verilen yanıtlar bende tam bir hayal kırıklığı yaratmıştı. </st><st c="6445">Sınıfın yarısına yakını Bilgi için el kaldırmıştı çünkü. </st><st c="6502">Diğer yarısına yakını da Utku’ya hayrandı.</st></p>
			<p><st c="6544">Bu yaklaşımı acımasız bulduğumu söylemeliyim. </st><st c="6591">Ama çabucak unuttum ben o oylamayı. </st><st c="6627">Özge’yi beğenmek cesaret isterdi çünkü. </st><st c="6667">Kafasına eseni yapmaktan hoşlanan, arkadaş delisi, bilgisayar tutkunu, bankacı ya da öğretmen olmak yerine astronot olmak isteyen Özge’yi.</st></p>
			<p><st c="6805">Aramızdan çıkan çatlak bir ses, </st><span><st c="6838">“Bilgi çok gıcık, ben Özge’yi tutuyorum,”</st></span><st c="6879"> demişti de yüzümde güller açmıştı. </st><st c="6915">Bence de ablam zaman zaman çok gıcık olabiliyordu. </st><st c="6966">Biliyordum, harika bir kızdı o, ama öyle olmak gıcık olmaya engel değildi ki. </st><st c="7044">Mükemmel bir ablanın kardeşi, hele de kız kardeşi olmak ne demektir ben bilirdim. </st><st c="7126">Sürekli denendiğiniz bir yüksek atlama çıtası gibidir o. </st><st c="7183">Dimdik. </st><st c="7191">Eğilmez, bükülmez ve hiç yanılmaz.</st></p>
			<p><st c="7225">Geceleri yatağında, yüzünü duvara dönüp ağladığını duymazsınız onun. </st><st c="7295">Annenizi babanızı hiç kaygılandırmaz. </st><st c="7333">Ne yapacağını hep bilir çünkü. </st><st c="7364">Bir kardeş olarak sizin de her şeyi bilmeniz gerekir bu durumda. </st><st c="7429">Alçakgönüllü yaşama hakkınız elinizden alınmıştır. </st><st c="7480">Hatalarınız daha çok göze batar. </st><st c="7513">Sıradanlık kusur oluverir, çünkü o kusursuzdur. </st><st c="7561">Normal birisinizdir belki ama onlar bunu anlamak istemezler. </st><st c="7622">Ablanız daima ölçüdür. </st><st c="7645">Onun başarılar sergilediği alanlarda siz başarısız olursanız gözlerdeki pırıltının sönüverdiğini görürsünüz. </st><st c="7754">Belki bambaşka konularda ışık saçabileceğinizi akıllarına bile getirmek istemezler. </st><st c="7838">Başka biri olduğunuzu kabul ettirmeniz gerekir. </st><st c="7886">Çok saçma bir şey ama böyle. </st><st c="7915">Kendinizi annenize babanıza, hatta onunla aynı sıralardan geçiyorsanız okulunuzdaki öğretmenlere kanıtlamanız gerekir. </st><st c="8034">Çok parlak bir öğrenci olan büyük kardeşiniz, sizden önce okulunuzun sıralarından geçmişse hiç şansınız kalmamıştır. </st><st c="8151">Öteki çocuklardan iki kat fazla çaba sarf etmek zorunda kalırsınız artık.</st></p>
			<p><st c="8224">Kendinizi kanıtlamak için.</st></p>
			<p><st c="8251">Ne kadar zor iştir bilemezsiniz.</st></p>
			<p><st c="8284">Ve ne kadar cesaret kırıcı... </st><st c="8315">Nedense yüreklendirici değil, cesaret kırıcı.</st></p>
			<p><st c="8360">İşte sıra bana geldi. </st><st c="8383">Elimi enseme götürüp yavaşça saçlarımı çözdüm. </st><st c="8430">Kıvırcık saçlı olduğumu fark etmeli.</st></p>
			<p><st c="8466">Arkamdaki arkadaş dürtmese öylece durup bakmayı sürdürecektim herhalde. </st><st c="8539">Derken, dürtmekle kalmadı. </st><st c="8566">Fısıltıyla da olsa güzelce azarladı beni.</st></p>
			<p><st c="8607">– Hadi kızım, sıra sende, versene kitabını, ne bekliyorsun alık alık.</st></p>
			<p><st c="8677">Ah, olamaz! </st><st c="8690">Simge bu. </st><st c="8700">Nasıl da tam arkama düşmüş upuzun kuyrukta?</st></p>
			<p><st c="8743">Geriden geriden gülüşmeler yükseldi. </st><st c="8781">Bozuldum. </st><st c="8791">Gülünecek birine dönüşmüş olamazdım. </st><st c="8828">Gösterecektim onlara günlerini. </st><st c="8860">Şu salondan bir çıkaydım.</st></p>
			<p><st c="8885">Kitabımı uzatırken aklımı başımdan alan sözler duydum.</st></p>
			<p><st c="8940">– Hahaha! </st><st c="8951">Kitaba yapışmış, bırakmıyor. </st><st c="8980">Versene artık imzalasın.</st></p>
			<p><span><st c="9004">Yalnız Simge olsa!</st></span></p>
			<p><st c="9023">– Bekliyoruz burada ya.</st></p>
			<p><span><st c="9047">Teker teker gelin!</st></span></p>
			<p><st c="9066">– Çok heyecanlı çok. </st><st c="9088">Dut yemiş bülbüle döndü. </st><st c="9113">Elinde iki kitap var, daha birini vermedi.</st></p>
			<p><st c="9155">– İmzalatmak istemiyorsan çıkabilirsin. </st><st c="9196">Biz bekliyoruz.</st></p>
			<p><st c="9211">Bunları duymuyormuş gibi davranmıştı yazar. </st><st c="9256">Belki de duymamıştı, bilmiyorum. </st><st c="9289">Sonuçta ortada gürültü koptuğu filan yoktu. </st><st c="9333">Bütün iğneler fısıltılar halinde uçuşarak hedefine ulaşıyor ama acıtarak batıyordu. </st><st c="9417">Öyleydi.</st></p>
			<p><st c="9425">Uzanıp kitabı elimden aldı. </st><st c="9454">Gerçekten. </st><st c="9465">Ben veremedim, yazar aldı.</st></p>
			<p><st c="9491">Arkamdakiler hâlâ konuşuyordu. </st><st c="9523">Can sıkıntısından. </st><st c="9542">Çok iyi öğrenmiştim artık. </st><st c="9569">Birini parmaklarına dolamasınlar...</st></p>
			<p><st c="9604">Ona Mutluluk Sokağı’nı uzattım.</st></p>
			<p><st c="9636">– Demek bu kitabımı da okudunuz.</st></p>
			<p><st c="9669">– Evet.</st></p>
			<p><st c="9677">– İkisini de mi imzalamamı mı istiyorsunuz?</st></p>
			<p><st c="9721">– Lütfen.</st></p>
			<p><st c="9731">– Adınız ne?</st></p>
			<p><st c="9744">O anda bütün öteki sesler kulaklarımdan silindi. </st><st c="9794">Ona dikkatle baktım. </st><st c="9815">Aramızdaki bağı görünür kılmak istiyordum. </st><st c="9858">Ama biraz farklıydı bu kadın. </st><st c="9888">Fotoğraflarında görünendi, evet, ama yine de başka bir şey vardı yüzünde. </st><st c="9962">Neyse. </st><st c="9969">Göz göze geldiğimiz anda, bütün yüzüne yayılan bir gülümsemeyle değişti ve ‘o’ oldu. </st><st c="10054">Gamzesi de vardı. </st><st c="10072">Gülünce gençleşmişti sanki.</st></p>
			<p><st c="10099">Ben bunları düşünürken sorunun tekrarlanması gerekti ve aklım başıma geldi. </st><st c="10176">Çünkü arkamdakilerin kısık sesli gülme krizi artmış, tıslamalara dönüşmüştü. </st><st c="10253">Kulaklarım tırmalanıyordu.</st></p>
			<p><st c="10279">– Adını mı unuttu bu kız? </st><st c="10306">Yok artık!</st></p>
			<p><st c="10316">Yazar, yüzüme bakarak bekliyordu. </st><st c="10351">Gülümsemesi hâlâ dudaklarındaydı. </st><st c="10385">Parlak, pembe bir ruj sürmüştü. </st><st c="10417">Gözlerinin üzerinde simli yeşil bir far, kirpiklerinin dibinde yeşil kalemle çizilmiş bir çizgi vardı.</st></p>
			<p><st c="10519">Küstah bir ses, tınısını alçak tutmaya çalışarak,</st></p>
			<p><st c="10569">– Hadi ama! </st><st c="10582">Bekliyoruz arkada. </st><st c="10601">Biz söyleyelim mi adını, dediğinde aklım başıma geldi.</st></p>
			<p><st c="10655">– Özge... </st><st c="10666">Adım Özge.</st></p>
			<p><st c="10676">Kitap elinde, bir an durakladı kadın. </st><st c="10715">Başını salladı. </st><st c="10731">İçinden sürekli konuşanlardandı bence. </st><st c="10770">İmza için hâlâ bekleyen hatırı sayılır çoklukta öğrenci vardı. </st><st c="10833">Yeni gurup gelmeye, kırmızı kumaş kaplı koltuklara oturmaya başlamıştı bile. </st><st c="10910">Salondaki gürültü gittikçe artıyordu.</st></p>
			<p><st c="10947">Dikkatle sayfaya bakıyordum. </st><st c="10977">Benim için farklı bir şeyler yazmalıydı oraya. </st><st c="11024">Mutlaka. </st><st c="11033">Buna hakkım olduğunu düşünüyordum.</st></p>
			<p><span><st c="11067">Sevgili Özge’ye, kendi mutluluk sokağını aramayı unutmasın diye...</st></span></p>
			<p><st c="11134">İşte benim için kurduğu cümle buydu. </st><st c="11172">Fena sayılmazdı. </st><st c="11189">Hatta özel bile denebilirdi.</st></p>
			<p><st c="11217">Her hareketini izliyordum. </st><st c="11245">Kalemi tutuşunu, harfleri yuvarlayışını ve duruşunu. </st><st c="11298">Hafifçe kitaba doğru eğilmişti. </st><st c="11330">Yandan ayırdığı saçlarının bir bölümünü kulağının arkasına kıstırmıştı. </st><st c="11402">Serbest kalanlar bukleler halinde öne doğru dökülüyor, yüzünün büyük bir kısmını örtüyordu. </st><st c="11494">Saçları kıvırcıktı. </st><st c="11514">Tıpkı benimkiler gibi. </st><st c="11537">Bunu çok anlamlı buldum. </st><st c="11562">Peki ya o? </st><st c="11573">Benim saçlarımın kıvırcık oluşu ona ilginç gelmiyor muydu?</st></p>
			<p><st c="11631">İmzasının altına ay ve yıl yazdıktan sonra kitabı yüzüne yaklaştırdı ve mürekkebi üfledi. </st><st c="11722">Yaptığı şey çok çocukça değil miydi?</st></p>
			<p><st c="11758">Kitabı bana verirken yüzüme baktı. </st><st c="11794">Bir anda gözlerinde tuhaf bir ışığın belirdiğini gördüm.</st></p>
			<p><st c="11850">– Bu kitaptaki kahramanın adı da Özge, biliyorsun değil mi, dedi.</st></p>
			<p><st c="11916">Bilmez miydim?</st></p>
			<p><st c="11931">Birden bütün cesaretimi toplayıp sordum. </st><st c="11973">Şimdi tam zamanıydı. </st><st c="11994">Bir daha bu fırsatı bulamayabilirdim.</st></p>
			<p><st c="12031">– Bu romanın devamını yazacak mısınız?</st></p>
			<p><st c="12070">– Hangisinin?</st></p>
			<p><st c="12084">– Mutluluk Sokağı’nın.</st></p>
			<p><st c="12107">– Yazayım mı?</st></p>
			<p><st c="12121">– Evet! </st><st c="12130">Lütfen!</st></p>
			<p><st c="12137">– Bunu hiç düşünmemiştim.</st></p>
			<p><st c="12163">– Çok merak ediyoruz.</st></p>
			<p><st c="12185">– Siz?</st></p>
			<p><st c="12192">– Evet, eski okulumda, hepimiz merak ediyorduk. </st><st c="12241">Ben şimdi de...</st></p>
			<p><st c="12256">– Neyi?</st></p>
			<p><st c="12264">– Onların sonraki hayatlarını. </st><st c="12296">Bilgi’nin, Utku’nun ve...</st></p>
			<p><st c="12321">Yani ‘benim, Özge’nin’ diyecektim, diyemedim.</st></p>
			<p><st c="12367">– Bunu ben de bilmiyorum ki.</st></p>
			<p><st c="12396">– Nasıl olur?</st></p>
			<p><st c="12410">– Aslında istesem de yazamam. </st><st c="12441">Çünkü artık kahramanları kaybettim ben. </st><st c="12481">Özellikle de Özge’yi.</st></p>
			<p><st c="12502">Umutsuzca yüzüne baktım.</st></p>
			<p><st c="12527">– Nasıl kaybettiniz?</st></p>
			<p><st c="12548">– Kendi hayatlarına gittiler. </st><st c="12579">Utku’nun ve Bilgi’nin nerelerde olduğunu, neler yaptığını az çok biliyorum aslında. </st><st c="12663">Onlar benim zaten tahmin ettiğim yoldan yürüyorlardır. </st><st c="12718">Özge’ye gelince...</st></p>
			<p><st c="12736">– Evet?</st></p>
			<p><st c="12744">Bir an kaşlarını çatıp sustu. </st><st c="12775">Sanki söyleyeceği doğru sözü arıyor ya da tartıyor gibiydi.</st></p>
			<p><st c="12834">Özge’ye gelince... </st><st c="12854">Zaten hep Özge’ye sıra gelince bir şeyler olur. </st><st c="12902">Bu Özge’nin kaçınılmaz sonudur. </st><st c="12934">Her zaman ama, her zaman... </st><st c="12962">Özge! </st><st c="12968">Ah Özge! </st><st c="12977">Nerelerdesin kızım sen? </st><st c="13001">Çıksana ortaya. </st><st c="13017">Bak, yazarı bile uğraştırıyorsun. </st><st c="13051">Herkesi uğraştırdığın gibi. </st><st c="13079">Ama dur, çırpınma! </st><st c="13098">Kendini avutmaya da kalkma.</st></p>
			<p><st c="13125">Onun gözünün önünde dikilip dursan da görünmeyensin sen.</st></p>
			<p><st c="13182">Öyleyse kuru, renksiz bir ses çıkabilir boğazından ve şöyle diyebilir:</st></p>
			<p><st c="13253">– Devamını lütfen yazın...</st></p>
			<p><st c="13280">– Bunu ben de isterim aslında. </st><st c="13312">Ama dediğim gibi. </st><st c="13330">Önce o delişmen kızı bulmak zorundayım. </st><st c="13370">Kendi Mutluluk Sokağı’nı arıyor mu, vaz mı geçti, yoksa tuttuğunu koparmak için savaşıyor mu bilmem gerekiyor. </st><st c="13481">Bana umut vermeli. </st><st c="13500">Ses vermeli. </st><st c="13513">Yoksa nasıl yazarım onu?</st></p>
			<p><st c="13537">Sonra eğilip ikinci kitabımı da imzaladı ve onu bana uzattığında yüzü birden anlamsızlaştı. </st><st c="13630">Konuşması bitmişti. </st><st c="13650">Aramızda bir anlığına oluşan bağ kopuvermişti sanki. </st><st c="13703">Artık gülümsemiyordu ve arkamdakiler beni neredeyse düşürecek kadar itiyordu. </st><st c="13781">Çok mu oyalanmıştım kitap imzalatırken ben? </st><st c="13825">Bunu bencilce mi buluyorlardı?</st></p>
			<p><st c="13855">Ona kitaptaki Özge oluşumdan söz etmek bir yana, teşekkür etmeme bile fırsat vermediler. </st><st c="13945">Bir anda kendimi zambakların üzerine kapaklanmak üzere buldum. </st><st c="14008">Neyse ki dik durmayı başarabildim. </st><st c="14043">Yoksa yalnız okulda değil, hiç kuşkum olmasındı ki sosyal medyada da dillerine düşecektim.</st></p>
			<p><st c="14133">‘Şaka, ama yalnızca şakaydı’ya sığınarak ne denli acımasız olabileceklerini biliyordum, kendi sınıf arkadaşlarımın. </st><st c="14250">Tam düşmek üzereyken fırsat bulup çekebilmişlerse bir fotoğrafımı da koyarlardı haberin altına.</st></p>
			<p><st c="14345">Kahrolsun!</st></p>
			<p><st c="14356">Ağlamamalıydım. </st><st c="14373">Ah Özge! </st><st c="14382">Haline bak!</st></p>
			<p><st c="14393">Kapının ağzı doluydu. </st><st c="14416">Girenler oluyordu sürekli. </st><st c="14443">İmza için bekleyenler de ön tarafta yığılmıştı. </st><st c="14491">Salondan çıkmalıydım. </st><st c="14513">Orada bulunmamı gerektirecek bir neden kalmamıştı. </st><st c="14564">Her şey olup bitmişti. </st><st c="14587">Şimdi kitabı alıp en tenha köşeye gitmek istiyordum. </st><st c="14640">Yeni ders zili çalmış, bahçe boşalmıştı. </st><st c="14681">Dışarı çıksam. </st><st c="14696">Bir banka otursam. </st><st c="14715">Düşünsem...</st></p>
			<p><st c="14726">Yalnız kalamadım. </st><st c="14745">Arkamdan saldırır gibi Beste ve Umut yüklendiler. </st><st c="14795">Yalnızca itmekle kalsalar iyi. </st><st c="14826">Sözlerle de sataşmayı sürdürdüler.</st></p>
			<p><st c="14860">– Bakalım sana ne yazmış. </st><st c="14887">Öyle çok oyalandın ki. </st><st c="14910">Ne olup bittiğini biz de görelim, dedi Beste.</st></p>
			<p><st c="14955">Umut elimdeki kitaba asıldı,</st></p>
			<p><st c="14984">– Hadi ver şu kitabı!</st></p>
			<p><st c="15006">– Dursana Umut! </st><st c="15023">Yırtacaksın.</st></p>
			<p><st c="15035">Beste’nin sözleri ise korkunçtu.</st></p>
			<p><st c="15068">– Çok komiktin Özge. </st><st c="15090">Biliyor musun, az daha kendini romandaki Özge’nin yerine koyduğunu düşünecektim. </st><st c="15171">Adım Özge, derken sanki o sendin. </st><st c="15205">Nasıl tutulup kaldın öyle?</st></p>
			<p><st c="15231">Umut bir kat daha meraklanmıştı.</st></p>
			<p><st c="15264">– Ne? </st><st c="15271">Hangi roman kahramanı?</st></p>
			<p><st c="15293">Beste’yi durdurmak diye bir şey olsaydı keşke. </st><st c="15341">Yoktu. </st><st c="15348">O konuşmaya ya da bir şey yapmaya başladı mı durmazdı. </st><st c="15403">Durdurulamazdı.</st></p>
			<p><st c="15418">– Ben bunu sana sorarım ama Beste. </st><st c="15454">Ay!</st></p>
			<p><st c="15457">– Özge’de yazarın bir kitabı daha var. </st><st c="15497">Oradaki kızın adı da Özge. </st><st c="15524">Ben okudum.</st></p>
			<p><st c="15535">Ve artık Umut’u da durduramıyordum. </st><st c="15572">Kitabı kaptı ve bize arkasını döndü. </st><st c="15609">Beste de pes etmedi ve onun koluna yapıştı.</st></p>
			<p><st c="15652">– Ben de bakacağım ne yazdığına. </st><st c="15686">Versene bana da o kitabı.</st></p>
			<p><st c="15711">İkili başarmıştı. </st></p>
			<p><st c="15730">Umut kitabı kimseye vermedi. </st><st c="15759">Başka bir şey yaptı. </st><st c="15780">Kapağını açıp yüksek sesle, tınılar titreştirerek bana, yalnızca bana yazılmış olan cümleyi okudu. </st><st c="15879">Sonra kitabı o birkaç dakikada okuyup bitirebilecekmiş ve içinde ne olduğunu şıp diye anlayacakmış gibi sayfaları hızla ileri geri çevirmeye başladı. </st><st c="16029">Üstüne atlayıp onu yere devirmek istiyordum. </st><st c="16074">Uzun boylu olabilirdi ama ben de çok kızgındım. </st><st c="16122">Ne var ki yardımcısı vardı. </st><st c="16150">Ben ağzım açık şekilde orada öylece dururken, bu kez Beste kitabı kaptı ve aynı alaylı sesle bana, yalnızca bana yazılan cümleyi okudu.</st></p>
			<p><st c="16285">Ağlamak ne kelime! </st><st c="16305">Sarsıla sarsıla ağlamak istiyordum.</st></p>
			<p><st c="16340">Sonra, daha sonra bana yazılanların çok da özel olmadığını görecek, hayal kırıklığı yaşayacaktım. </st><st c="16439">Arkadaşlarıma da imzaladığı kitapla bağlantılı içten sözler yazmış, “sevgili” sözcüğüyle başlayıp, “sevgilerimle” biten benzer cümleler kurmuştu yazar.</st></p>
			<p><st c="16590">Evet. </st><st c="16597">Durum tam olarak buydu.</st></p>
			<p><st c="16620">Bana özel bir şey yoktu kısacası. </st><st c="16655">İster üzül, ister kırıl Özge. </st><st c="16685">Durum bu. </st><st c="16695">Kitaptaki Özge özel, sen sıradansın.</st></p>
			<p><st c="16731">Neden?</st></p>
			<p><st c="16738">O Özge’nin sen olduğunu düşünmedin mi haftalarca? </st></p>
			<p><st c="16789">Dönüp dönüp okumadın mı seninle ilgili bölümleri?</st></p>
			<p><st c="16838">Kendinden çok şey bulmadın mı?</st></p>
			<p><st c="16869">Ablan, kardeşin, annen, baban bir zamanlar tıpkı onlar gibi değil miydi?</st></p>
			<p><st c="16942">Babanla annen ayrılmaya kalkmamışlar mıydı roman kahramanı Özge’ninkiler gibi?</st></p>
			<p><st c="17021">Ablan çalışkanlar çalışkanı bir kız değil miydi?</st></p>
			<p><st c="17070">Erkek kardeşin her şeye burnunu sokan o meraklı küçük yaramaz, ama çoğu kez de aranızda ezilip giden Utku değilse kimdi?</st></p>
			<p><st c="17191">Nesi farklı o Özge’nin?</st></p>
			<p><st c="17215">Neden oradaki Özge sen değilmişsin gibi davrandı sana o romanı yazan? </st><st c="17286">Neden seni kitabını imzalatmak için sıraya girmiş sıradan bir kız olarak düşündü ve sana öyle davrandı?</st></p>
			<p><st c="17389">Adını sordu. </st><st c="17403">Ama herkese sordu zaten.</st></p>
			<p><st c="17427">Gülümsedi, gamzelerini göstere göstere hem de, ama herkese gülümsedi zaten.</st></p>
			<p><st c="17503">Yüzüne bakarken güzlerinde bir ışık yandı sanki. </st><st c="17553">Ama belki bütün okurlarına aynı ışıkla bakıyor, ne biliyorsun?</st></p>
			<p><st c="17615">Keyfim kaçmıştı.</st></p>
			<p><st c="17632">Bu hayal kırıklığını unutmam gerekiyordu. </st><st c="17675">Hemen eski halime dönmeliydim. </st><st c="17706">Mutluluk Sokağı’nın Özge’sine. </st><st c="17737">Her şeye gülen, yerinde duramayan kıza. </st><st c="17777">Özge isem bu durgunluk bana göre değildi.</st></p>
			<p><st c="17818">Öyle yoğun bir tempo içindeydik ki kendi hayatımın akışına kapılmam hiç zor olmayacaktı. </st><st c="17908">Yine de onu kucağındaki zambaklarla, güllerle, kat kat bahçeleri inip okulun caddeye açılan kapısına geçiren öğretmenlerin arasından görebilmek için çabaladım. </st><st c="18068">İşte gitmişti. </st><st c="18083">Ardında teşekkürler ve gülücükler bırakarak. </st><st c="18128">Yüzlerce kitaba dökülmüş mürekkepli sözcükler.</st></p>
			<p><st c="18174">Onu unutmam gerekiyordu. </st><st c="18200">Sanırım başka çarem yoktu.</st></p>
			<p><st c="18226">Bana yüz vermemişti. </st><st c="18248">Roman sürmeyecek, kahramanların hayatlarının devamı yazılmayacaktı. </st><st c="18316">Hem zaten söylememiş miydi? </st><st c="18344">Özge’nin nerede olduğunu, nasıl yaşadığını, tuttuğu yolu bilmiyordu. </st><st c="18413">Ne yapsam olmamıştı işte. </st><st c="18439">Beni fark etmemekte, ayrı bir yere koymamakta direnmişti.</st></p>
		</div>
	<div id="charCountTotal" value="18496"></div></body>
</html>
