<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body>
  <p>İnsana hâlâ yüzyıllar öncesinin şatafatlı hayatını hatırlatan ama yorgun, yıpranmış, bir zamanlar yalnızca soylu bir ailenin yaşadığı şimdiyse kim bilir ne zamandır dünyanın dört bir yanından gelen turistleri ağırlayan otelin kapısından girince köşedeki büyük çizgili koltukların birinden Ayla ayağa fırladı. Ben koşup onu kucakladım. Kulağına, "Sen görürsün, bak ben seni ne yapacağım," diyordum. O da bana, "Ayol asıl sen görürsün, başıma bunlar da mı gelecekti," diyordu.</p>

  <p>Şaşkın, telaşlı, düşünceli, o ne yapacağını bilmez hali gözümün önünden gitmiyor.</p>

  <p>O an gerçekten de okulun bittiği gün heyecandan yerinde duramayan liseli kızlar gibiydik.</p>

  <p>Fuat, "Ben sizi biraz yalnız bırakayım da hasret giderin ama öğle yemeğine davetlimsiniz, görebileceğiniz en güzel manzarayı göstereceğim size, tam bir saat sonra burada buluşalım..." dedi ve ortadan kayboldu.</p>

  <p>Biz de yukarı, odaya çıktık. Duvarlarda çatlaklar, sanki bir yerlerden alıp getirilmiş gibi duran eski mobilyalar, havı yer yer dökülmüş bu açık yeşilli, mavili halılar insana bir otele değil de tanıdık bir ailenin evine gelmiş duygusu veriyordu. Çocuk gibi çığlıklar, kahkahalar atıyor, bana bir an önce neler olduğunu anlatmasını istiyordum.</p>

  <p>O her zamanki gibi benim bu deliliğime hem kızıyor, söyleniyor hem bir yandan dayanamayıp seviniyordu. "Nasıl buldu seni çabuk anlat, çabuk, ne söyledi, nasıl söyledi?.." diye soruyordum.</p>

  <p>O karşıma geçmiş, "Bu ne böyle, Hollywood filminden fırlamış gibisin, bu ne güzellik, dur sana bir daha bakayım..." diyordu.</p>

  <p>Tek bildiği, otele gelip odaya çıktığı sırada telefonun çaldığı, Fuat'ın kendisini tanıtıp sanki gayet doğal bir şey söylermiş gibi bana bir sürpriz yapmak istediğini anlattığı, bizimkinin de telefonun başında yeraltından çıkardığı heykeller gibi donup kaldığı...</p>

  <p>"E, sen ne dedin, söylesene, ne dedin?"</p>

  <p>"Ne diyeceğim, dilim tutuldu, kendime gelemedim ki bir şey söyleyeyim, adam ne dediyse ben sanki robot gibi önce nasıl olur, mümkün değil sonra da evet, tabii, peki, olur diye cevaplar verdim..."</p>

  <p>"Peki nereden öğrenmiş, nasıl bulmuş seni, sormadın mı?"</p>

  <p>"Ay öldürürsün sen insanı, kendin sorsana, ben nereden bileyim nasıl bulmuş, herhalde bizimkilerden birini tanıyor, sanki kırk yıllık arkadaşıymışım gibi benimle bir konuşması vardı ki dilim tutuldu diyorum, aklım başımdan gitti..."</p>

  <p>Evet o böyleydi işte. Öylesine rahat konuşurdu ki akla mantığa sığmayacak şeyler sanki zaten başka türlü olamazmış gibi siz de ikna olurdunuz...</p>

  <p>"Asıl sen onu bırak da, karşında görünce sen ne yaptın, onu anlat..."</p>

  <p>"Az kaldı düşüp bayılıyordum... Zaten sana geç kalıyorum diye telaş içinde gelip de birden onu görünce..."</p>

  <p>"Belli ki sen yine kanatlarını takmışsın ama bu pek hayra alamet değil, bak sana bir şey söyleyeyim..." dedi, sonra birden sustu...</p>

  <p>"Söyle söyle içinde kalmasın..." dedim...</p>

  <p>"Yok," dedi, "vazgeçtim, şimdi sırası değil, hayatımda seni hiç böyle görmemiştim, tutup da ayaklarını yere çekecek değilim..."</p>

  <p>Yeniden birbirimize sarıldık.</p>

  <p>O kadar bambaşka bir dünyanın içindeydim ki o an, ona hiçbir şey sormadım. Zaten o da anlatmadı. Bu olağanüstü maceranın tek tanığı olarak o da kendi hayatını unutmuş, benimkiyle ilgiliydi.</p>

  <p>Turgut'u telefonla arayıp geldiğimi haber verdim. Neyse ki telefonda fazla uzun konuşmayı sevmezdi, her şeyin yolunda olduğunu duyduktan sonra kapattı. Döndüm, Ayla'yla göz göze geldik bir an için... İkimiz de gözlerimizi kaçırdık.</p>

  <p>Eşyalarımızı çıkarttık, kendimize çekidüzen verdik, sonra yeniden aşağıya indik. Hep birlikte kente tepeden bakan bir lokantaya gittik. Biz yemeklerimizi yerken yağmur camlara çarparak yağmaya başladı. Yağmurun sesi öyle güzeldi ki bir süre hepimiz sustuk. Hava karardı. Yolculuktan, Ayla'nın tabletlerinden, "Madama Butterfly "dan konuştuk. Yan masadaki Amerikalı çiftle sohbet ettik. Sonra hep birlikte yan yana dizildik, garson fotoğrafımızı çekti. Fuat o kadar rahattı ki, sanki burada olmamız çok doğalmış, sanki yıllardır tanışıyormuşuz, sık sık böyle bir araya geliyormuşuz gibi davranıyordu. Amerikalılar resim çekerken bana iyice yaklaşıp sarıldı. Herhalde bizi karıkoca ya da sevgili sanmışlardı. Kimbilir nerededir o fotoğraf şimdi?</p>

  <p>Akşamüstü İsviçre'ye gitmek için bizden ayrıldı. Bu sanki öylesine, sıradan bir buluşmaymış gibi yanaklarımızdan öptü ikimizin de...</p>

  <p>Otelin kapısında onun gidişini izledik.</p>

  <p>Ağır koltuklara oturup kendimize çay söylediğimiz zaman hâlâ kalbimin çarpıntısı geçmemişti. Kendi kendime sabahtan beri yaşadıklarımın gerçek olup olmadığını düşündüm. Hani onu ilk gördüğümde söyleyeceklerim vardı? Hani ciddi bir konuşma yapacaktım? Onu gördüğüm anda hepsi uçup gitmişti tabii...</p>

  <p>Üstelik şimdi yalnızca birkaç saat birlikte olduktan sonra, topu topu bir gondol gezisinde baş başa kaldığımız halde burada oturmuş, gözlerim dalgın, âşığından ayrı kalacağı için hiçbir şeyin güldüremediği küçük kızlar gibi somurtuyordum.</p>

  <p>Aslında aramızda hiçbir şey yoktu. Ama yine de çoktan gizli bir ilişkinin içindeydim ve bunun farkında değildim. Öylesine başlamıştı ve sanki hiç konuşmaya gerek yokmuş gibi kendiliğinden sürüp gidiyordu işte. Kendiliğinden? Hayır, aslında onun istediği gibi... O güne kadar hiçbir buluşmayı planlamadığımızı düşündüm.</p>

  <p>"Ne o Karadeniz'de gemilerin batmış gibi..." dedi Ayla, kendime geldim.</p>

  <p>"Küçükhanım buraya benimle buluşmaya geldiğini unuttu herhalde..."</p>

  <p>Ona baktım, o büyük kristal avizeler yanmıştı, garsonlar koşturuyor, otelin salonundaki kalabalıktan farklı dillerde bir gürültü yükseliyordu. Bir an yüzüne baktım.</p>

  <p>"Ne yapacağım ben?" dedim.</p>

  <p>Ay ışığında sulara yansıyan kent, içimdeki o coşkulu masal duygusunu körükledi. Sanki çocukluğuma dönmüştüm de, ne görsem içim titriyordu.</p>

  <p>Sanki bütün o kiliseler, bütün o saraylar, o eski büyük evler, kuleler, köprüler, bütün bir kent akşam tembelliğiyle kendisini suya bırakmış yüzüyordu. Kent ve hayali...</p>

  <p>Üstelik ikisi de gerçeğe benzemiyordu.</p>

  <p>O gece yemekten sonra biraz üşüsek de yürüdük, süslü köprülerden geçtik, ara sokaklarda dolaştık, meydana dönüp dışarıda oturduk, geç saatlere kadar uzun uzun konuştuk. Sanki aramızda gizli bir anlaşma varmış gibi ikimiz de bir türlü dönüp dolaşıp ona getirmiyorduk sözlerimizi... Sanki bir hayalet görmüş ve bunu kimseye söylememeleri gerektiğini, söylerlerse anlaşılamayacaklarını ve onu bir daha göremeyeceklerini düşünen iki çocuk gibiydik.</p>

  <p>Evet biz biliyorduk ama birbirimize bile söylersek sanki birisi duyabilirdi.</p>

  <p>Ona, "Ne yapacağım ben?" dediğim zaman gözlerinde derin bir endişe gördüm.</p>

  <p>Çünkü bu soruya gerçekten bir cevap aradığımın, ondan bir cevap beklediğimin ama aslında söylenecek hiçbir şey olmadığını bildiğimin farkındaydı.</p>

  <p>Gecenin geç saatlerine kadar birbirimizden uzakta geçen yılları konuştuk. Onun hayatında da benim bilmediğim şeyler olmuştu.</p>

  <p>Ne zamandır, Anadolu'nun ortasında, köylerin arasında, ıhlamur kokan bir arazide dünyanın merkezine ulaşacakmış gibi toprağı kazıp duruyorlardı.</p>

  <p>Gerçekten de bir merkeze ulaştıkları söylenebilirdi aslında. Derinlerde bir yerde yüzlerce yıldır üstünü örtmüş, gizlenmiş, hayatın sırlarını vermek için birilerinin kendilerini bulmasını bekleyen insanlar vardı. Bilinmez bir gelecekte onları anlayabilmeleri için hiç bıkmadan her şeyi yazmaya çalışmışlardı. Resimler, işaretler, şifreler... Tanımadığınız birini anlamaya çalışmaktan daha zor değildi aslında...</p>

  <p>Tam iki bin yıl önceki bir aşk mektubunu -tableti mi desem?- okuyacaklarken, kafasında geniş kenarlı şapkası, elleri kısa pantolonun cebinde, masmavi gözlü bir Macar çıkagelmişti. Yazacağı kitap için kazıya katılan bir gazeteci... Sözüm ona adam hem bilgili, hem asil, hem de çok yakışıklıymış.</p>

  <p>"Aman canım bunlar seni zerre kadar ilgilendirmez, bana hikâye anlatma," dedim, yüzü kızardı, önüne baktı, "ama hayatla dalga geçmesini bilen biri olduğuna bahse girerim..."</p>

  <p>Güldü.</p>

  <p>"Evet, tam dediğin gibi," dedi, "hayatla gerçekten de dalga geçebilen biri..."</p>

  <p>Sevgili arkadaşımın ilk kez, çocukken ikimizin de benzemek istediğimiz "Küçük Kadınlar "daki Jo'dan farklı, "erkek fatma"lıktan uzak, kadınsı bir tavır takındığını fark ediyordum ondan söz ederken...</p>

  <p>En çok da sanki kırk yıldır tanışıyorlarmış gibi hem kur yapıp hem de sürekli şakalarıyla güldüren arkadaşlığı etkilemişti onu.</p>

  <p>Akşamları ateşin başında otururlarken söz, tanımadıkları krallardan, ölümsüz olabilmek için görkemli heykeller yaptıran küçük kraliçelerden, uzaktaki evlerine, çocukluklarına gelivermişti.</p>

  <p>Ayrılırlarken yeniden geleceğini söylemişti ama o gece kamptakilerden ayrılıp bir köşede ona asıl söylemek istediklerini söyleyememiş, ondan beklemiş ama her nedense doğru dürüst konuşamadan gitmişti.</p>

  <p>"Aman ben zaten güzel adam sevmem," diyordu şimdi. Ama ondan söz ederken gözlerinin nasıl uzaklara daldığını görmemek imkânsızdı.</p>

  <p>"Peki neden sen düşündüklerini söylemedin, belki senin onu terslemenden korkmuştur," dedim...</p>

  <p>Yüzüme şöyle bir baktı. Bir an yanlış bir şey söylediğimi anladım. Güldüm. "Canım biliyorsun işte, senin öyle terslemelerin vardır insanı, çekinmiştir adam..."</p>

  <p>"Biliyorum," diye güldü, "ama sana bir şey söyleyeyim mi, hayatımda kimseye bu kadar iyi davranmamışımdır... Her nedense beni kızdırdığı zamanlar bile ona sesimi çıkartamadım... Ama belli ki çapkının biriydi, zaten dediklerine bakılırsa İstanbul'da dansöz sevgilisi varmış..." "Sahi mi?" dedim...</p>

  <p>"Evet ama bunu ona soracak değildim tabii..."</p>

  <p>"Aman herkesin ağzı torba değil ki canım, her söylenene inanma..."</p>

  <p>"Kimbilir," dedi, "erkeklerin ne yapacağı belli olmaz, belki de onlardan bir şey beklemekle hata ediyoruz, sürekli bir şeyler yapmalarını bekleyerek asıl güzel olan anları da bozuyoruz."</p>

  <p>Ay ışığının altında uzak bir kentte, uzun, beklenmedik bir günün gecesiydi. Unutulmaz bir gün.</p>

  <p>Haklıydı belki de... Birini seviyorsanız onun sizi ne kadar çok sevdiğini sorgulamakla zaman kaybetmenin anlamı var mıydı?</p>

  <p>"Artık hiçbir şey bilmiyorum," dedim, "kendimi tanıyamıyorum, ne yapmam gerektiğine karar veremiyorum, kaçmak istediğim o mu yoksa aslında kendi hayatım mı bilemiyorum... Ve daha acayip olanı, bütün bunların nasıl olup da bu kadar çabuk değişebildiğini hiç anlamıyorum..."</p>

  <p>Bana bir sigara uzattı. Yanımızdan geçen ve bize anlamadığımız sözler söyleyen genç oğlanlara aldırışsızca baktıktan sonra, "Belki de," dedi, "uzun zaman görmezden geldiğimiz, ertelediğimiz şeyler biz farkına varmadan bir yer gelip karşımıza beklenmedik bir rastlantı çıkartıyor, bizi birdenbire şaşırtıcı bir şeyle karşılaştırıyor..."</p>

  <p>"Şu çözdüğün tabletlerde bilmediğimiz ne var, bize hayatın sırrını verecek, bütün bunların anahtarını verecek hiçbir şey yok mu?"</p>

  <p>"Sana bir şey söyleyeyim mi," dedi yine her zamanki gibi, uzun parmaklarının arasında sigara, elini yanağına dayamış, gözlerimin içine bakıp, "binlerce yıldır aynı soruları sorup duruyoruz ve ne gariptir ki sorular gibi, bulunabilen cevaplar da fazla değişmemiş..."</p>

  <p>Hiç unutmadım o iki günü...</p>

  <p>Ertesi sabah müzede gezerken bir resim gördüm. Ormanın içinde oturan iki sevgilinin resmi... Bir an birçok resmin önünden geçerken onu görünce durdum. Uzun uzun bu manzara resmine baktım. O resimde insanı etkileyen bir şey vardı. Aslında öylesine bir resim gibi duruyordu. Ama ışık, evet bu resimde çok garip bir ışık vardı. Öyle bir ışık ki, insan orada bir sonbahar günü akşamüzeri olduğunu anlayabiliyordu. Bir sonbahar akşamüzeri, yıllar yıllar önceki bir ormanın kokusunu bile duyuyordunuz. Bu resim sizi sanki çağırıyor, bir an için bile olsa o serin ormanın içine girip az sonra yağacak yağmurun kokusunu duyacakmışsınız gibi geliyordu.</p>

  <p>Bir süre o resmin karşısında sanki başka bir dünyaya gitmiş gibi durdum...</p>

  <p>Otele döndüğümüzde küçük bir paket verdiler bana. Odaya çıkar çıkmaz heyecanla açtım. Küçük bir el aynası çıktı içinden. Altın yaldızlı, işlemeli ama çok eski bir aynaydı. Aynasının kenarlarından sırları dökülmüştü. Çok güzeldi. Onunla birlikte bir mektup bırakılmıştı:</p>

  <p>"Oradan oraya giderken insan hayatı düşünüyor. Çocukluğunu, nereden nereye geldiğini, unuttuğu anları. ..</p>

  <p>Büyüdüğünü, yaşlandığını hissediyor. Çocukken küçücük şeyler bize ne büyük mutluluk verirdi. Şimdi istediğimizi yapmak elimizde ama her nedense bizi mutlu eden şeyler gittikçe azalıyor. İşte suların içine batacağı söylenen bir kente tepeden bakarak yenen bir yemek, bir kadının söylediği unutulmaz şarkılar, hiç beklenmedik karşılaşmalar... Tanımadığın bir sokakta yürürken birdenbire onun da yanında olmasını istediğin, içinin ürperdiği kısacık bir an... Bir yerlerden istemsiz çıkıp geliveren bir yüzün, tutmak istesen de, silinip gittiği o kısacık an...</p>

  <p>Bir yandan bunlar, insanın kendi kendine kaldığı, trenin camlarından yabancı hayatların akıp gittiği, geride kaldığı bir anda uzaklara giderken aynı anda kendi içine, kendi geçmişine yaptığı yolculuğun silik, tarifsiz duygusu, öte yandan sorumluluklar, görevler, bekleyenler... Gördüğüm ne varsa hayalimde senin yanına koyuyorum, senin üstüne giydiriyorum, senin eline alıp baktığını düşünüyorum, senin dokunmanı istiyorum... Bu küçük aynaya baktım ama kendimi değil senin yüzünü gördüm içinde...</p>

  <p>Kendinize iyi bakın küçükhanım..."</p>

  <p>Ne tuhaf! Sanki ayrı olduğumuz günlerde aslında ikimiz de aynı şeyleri düşünmüştük...</p>

  <p>"Ne yapacağını bilmiyorum ama," dedi Ayla, "bu mektupları, notları ortadan kaldırsan iyi olur... İnşallah onları saklamak gibi bir delilik yapmıyorsundur..."</p>

  <p>"Yaptığım deliliklerin yanında bu herhalde fazla büyük bir şey sayılmaz..." diye güldüm.</p>

  <p>"Keşke yine eski günlerde olsaydık," dedi Ayla, "o güzel günler niye öyle çabucak geçip gitti ki..."</p>

  <p>“Evet gerçekten de ne çabuk!"</p>

  <p>Şimdi o geceyi, onunla konuştuğumuz anları, neredeyse bu sözü nasıl söylediğimi bile dünmüş gibi hatırlıyorum. O gece, çocukluğun nasıl böyle çabucak bizi bırakıp gittiğini söyleyip üzülüyorduk.</p>

  <p>Şimdiyse çocukluk çok uzaklarda... O unutulmaz gece, yıllar sonra nerede, ne yaparken yeniden hatırlayacağımızı bilemediğimiz o konuşma da çoktan uzaklarda kaldı. Her şey beni bırakıp gitti.</p>

  <p>Sanki hayat saklanabilirmiş gibi her şeyi biriktiren, her gittiği yerden anılar toplayan, her şeyin fotoğrafını çeken insanlar beni şaşırtır. Sonra o fotoğrafları bir hayatın resimli romanı gibi başkalarına göstermeleri ve anlatmaları da... Benim böyle fotoğraflarım yok, belki ondan. Varsa bile orada burada kalmıştır. Zaten bir araya gelseler de bir anlam çıkacağını sanmam. İnsanın fotoğraflardan bir hayatı anlaması için o hayatın bir şeye benzemesi gerekir değil mi? Benim hayatım bir şeye benzemiyor ki...</p>

  <p>Onun için yıllar sonra yeniden buraya geldiğimde bu sokakları, bu evi, bu bahçeyi gördüğüm zaman içimde uyanan duyguyu adlandıramıyorum.</p>

  <p>Bu kırık dökük ahşap evler, birbirine yaslanmış, sanki eski bir komşuluğun hatırına birbirinin omzuna başını koymuş, ancak böylece bunca yıldan sonra hâlâ ayakta kalabilen bu evleri gördüğüm zaman ülkeme geldiğimi anlıyorum. Evleri de insanları gibi hep birbirine yaslanarak ayakta duran bir ülke...</p>

  <p>Öyle çok yerde yaşadım ki, neresi benim ülkem diye sorduğum oldu.</p>

  <p>Ama burası, lodosla gelen bu garip koku, bu yıkık dökük evler, bu bırakılmıştık hissi bana, ait olduğum yerin burası olduğunu hatırlattı hep...</p>

  <p>Ve bu insanlar... Avrupa kentlerinin o kendine güvenli, dünyayı yönettiğini sanan, yaşamı çözdüğünü düşünen insanlarının rahatlığını taşımayan, çekingen, kendine dönük insanlar... Halil efendi kim bilir kaç yıldan beri her sabah aynı saatte geçiyor. Üstünde hâlâ o eski bol ceketi... Yüzü de yıpranmış artık ceketi gibi ama zor bir hayatla başa çıkabilmiş olan insanlarda görülen o alçakgönüllü gülümseyişi hiç gitmemiş. Sesi hâlâ eskisi gibi gür çıkıyor. "Simitler sıcaaaaaak," diye bağırdığı zaman sanki çok uzaklardan susam kokusu geliyor.</p>

  <p>Nereye gidersem gideyim pek çok uzak kentte bile duydum o kokuyu... Kendimi yapayalnız, kimsesiz hissettiğim, nereye ait olduğumu, nereye gitmem gerektiğini bilemediğim günlerde bana sanki karanlık, puslu gecenin içinden yanan deniz feneri gibi gelen işaretlerden biri de belki o kokudur.</p>

  <p>Sıcak çıtır simidin kokusu mu, çocukluğun kokusu mu yoksa, kim bilir...</p>

  <p>Hamarat kadınların sabah temizliğini, yemek hazırlıklarını bitirip az şekerli bir kahve arası verdikleri nazlı saatler... Her birinin içinde yabancı gözlerin bilip anlayamayacağı, bizimse çocukluğumuzdan beri bildiğimiz büyük bahçelerin esrarı... Büyük manolyaların kokusu... Biz onları ayıramasak da bizi tanıdıkları her hallerinden belli olan serçelerin kendi başına gevezeliği...</p>

  <p>Bazı sabahlar (yaşlandıkça daha erken uyanmaya başladım) çıkıp deniz kenarındaki kahveye gidiyorum. Ah, eski çay bahçeleri yok tabii artık, kahve dediğim modern zamanların "cafe"lerinden biri...</p>

  <p>Küçük bir yer. Zaten gelen de pek fazla sayılmaz. Yazarlar, müzisyenler uğruyor. Bazen bir kitap alıyorum elime oyalanmak için, bazen onlarla konuşmayı, kendi aralarındaki sohbetlere karışmayı seviyorum.</p>

  <p>Biraz ötemdeki masada oturan kadının karşısındaki adama bakışını izliyorum.. Kadın ellili yaşlarında... Hâlâ çok güzel... Ona bakarken birden yüz ifadesinde, adama bakışında, hareketlerinde bana tuhaf gelen bir şey fark ediyorum. Ama ne? Sonra birden anlıyorum ki bu kadın aslında başka bir yaşının hareketlerini tekrarlıyor. Gözleri hâlâ on sekiz yaşındaki gibi bakıyor. Hâlâ o yaşlardaymış gibi davranıyor karşısındaki adamla flört ederken...</p>

  <p>Bu kendisini çekici kıldığını düşündüğü bakışlar, dudaklarının hareketi, ellerini kullanışı hep geçmişten kalan ve tekrarlanan şeyler...</p>

  <p>Karşısında bir ayna olsa birdenbire nasıl şaşıracak...</p>

  <p>O hareketlerle şu anki görüntüsünün kaymış bir fotoğraf gibi durduğunu fark edecek.</p>

  <p>Ama insan kendisi için yılların geçtiğini kolay kolay anlamıyor. Yaşlanmanın, ölümün başkaları için olduğunu sanıyor. Sanki beyaz bir kâğıda çizilmiş resmimizin üzerine sürekli ince şeffaf bir kâğıtla bir yenisi konuluyor, her ince yaprakta belki küçük, bir çizgi, belli belirsiz bir kıvrım var ama öylesine yavaş yavaş değişiyor ki, yılların geçtiğini, o yüzün değiştiğini fark edemiyor insan.</p>

  <p>Böyle önümde kalın bir deste gibi duran bu resmi şimdi sayfa sayfa soyup o ilk yüze geri dönmeyi deniyorum. Meğer hayatı geriye doğru yeniden yaşamak sandığımdan zormuş. Kendimi güçlü sanırdım ama şimdi o anlara geri döndükçe, kayıp gitmiş bir zamanı yeniden canlandırınca belki de yaşandığı an bile fark etmediğim ayrıntılar beliriyor, silinip gittiğini sandığım duygular yağıyor.</p>

  <p>Zaten onun için bunca yıldır geçmişten kaçmadım mı?</p>

  <p>Ne olursa olsun hayatını durdurma! Durup hayata bakmaya başladığın zaman yaşamak zordur.</p>

  <p>Bazen göğsümde bir ağrı hissediyorum. Ne zamandır kendimi dinlemekten vazgeçsem de artık basit ağrıların kötüye yorulma vakti geldi de geçiyor.</p>

  <p>Yıllar önce okuduğum o kitabı hatırlıyorum. Göğsünde mavi bir nilüfer çiçeği büyüyen kızla sevgilisinin aşk hikâyesini anlatan o garip kitabı.</p>

  <p>Fazla aşk öldürücü olabilir mi sahiden?</p>

  <p>Geçenlerde bunu Ayla'ya söyledim, her zamanki gibi alaycı, "Merak etme seni öldürecek olan aşk filan değil, şu hâlâ vazgeçemediğin sevgili sigaran..." deyiverdi.</p>

  <p>Ne yapalım gerçekler pek şiirsel değil.</p>

  <p>Bir önceki hafta çarpıntılarım fazlalaştı diye hastaneye gittim. Büyük makinaların içine soktular, her yerime kablolar bağladılar, filmler çektiler.</p>

  <p>Artık damarların içini bile görebiliyorlarmış. Bana büyük bir heyecanla ne çok şey görebildiklerini anlattılar.</p>

  <p>Bizim çocukluğumuzda, insanların içini gösteren gözlük diye uydurma şeyler satarlardı. Oğlanlar kızları bu gözlükleri takıp korkuturdu.</p>

  <p>İşte şimdi herkesin içini görecek büyük makineler yapmışlar sonunda. Ama benim kalbime ne olduğunu göremiyorlar.</p>

  <p>O çarpıntının ne zaman gelip kalbime yerleştiğini ve o günden beri hiç gitmeyip benimle kaldığını bilmiyorlar. Ben biliyorum.</p>

  <p>Gerçekte, bizim hiç göremediğimiz, yalnızca anlamaya çalıştığımız belleğin o karmaşık düzenini, içimizde bir yerde gizemli bir biçimde saklanan bütün geçmişimizi hangi makine resimleyebilir ki?</p>

  <p>Gökyüzü maviden beyaza açılıyor, bu yazın sonu, ömrümün kaçıncı yazının sonu kim bilir, beyaz bir gökyüzünde, birlikte uzun bir yolculuğa çıkmış kuşlarla geliyor. Akşam oluyor. Gemilerin ışıkları şimdiden yanmış. Deniz uzakta sislerle beyazlaşarak gökyüzünü tamamlıyor. Sanki dünyanın bütün kuşları gidiyor. Öyle çok. Dağılan bir kuşak gibi geçiyorlar mavilerin dokunduğu beyaz gökyüzünden. Uzağa. Çok uzağa ve birlikte. Yanıp sönen deniz fenerinin üstünden, kırmızı çatıların, minarelerin, dev gemilerin üstünden, herhangi bir akşama başlayan ev kadınlarının, işten dönen kaygılı insanların, bütün bu kaygılardan hiçbir şey anlamayan çocukların, bir akşamüzeri heyecanının, acıların, kavgaların, buluşmaların, ayrılıkların, yalnızlıkların üstünden uçup gidiyorlar. Bir başka ülkeye, bir başka denize, daha sıcağa, evet daha sıcağa gidiyorlar. Onlar gidiyor ve biz soğuyoruz.</p>

  <p>I Çocukluğumdan beri gördüğüm bir rüya var. Farklı yerlerde, farklı zamanlarda geçen, farklı öyküleri olan bir rüya. Ama hepsinin ortak yanı, içinde benim işlediğim bir cinayet olması...</p>

  <p>Bu karabasandan hep ter içinde uyanırım. Geri dönüşü olmayan bir suç işlediğimi, bunun artık ömrüm boyunca benimle geleceğini, kurtuluşum olmadığını düşünürken, kendimi inanılmayacak bir mutsuzluk ve çaresizlik içinde hissederken uyanırım.</p>

  <p>O sabah da aynı rüyadan yine böyle bir çaresizlikle uyanmıştım.</p>

  <p>Bir cumartesi günüydü. Sisli, serin bir sonbahar günü sabah erkenden alışverişe çıkmıştım. Bütün vitrinler yeni sezonun giysileriyle doluydu. Birkaç tayyör giyip çıkardım. Beş düğmeli, bele oturan ceketiyle siyahlı beyazlı kumaşı olan birini beğendim. Tam da üstüme oturmayan, biraz bol yeni moda paltolara pek ısınamadım. Şapkalarla epeyce oyalandım ama bir türlü karar veremedim. Tayyörün içine kırmızı bir fular aldım. Erkek bölümüne geçip Turgut'a da açık mavi bir gömlekle, çizgili bir kravat seçtim.</p>

  <p>Öğleden sonra yağmur başlamazsa kent dışına pikniğe giderdik herhalde.</p>

  <p>Elimde paketlerle eve girdiğimde onu salondaki koltukların birinde boşluğa bakarak otururken buldum. O an aslında hiçbir neden olmadığı halde içime büyük bir korku geldi. Paketleri bırakmadan salona kadar yürüdüm. Başını çevirip bana baktı. "Hoş geldin," dedi. "Bir sürü şey aldım," dedim.</p>

  <p>"Güle güle giy," dedi.</p>

  <p>Ne oturabiliyordum ne paketleri bırakabiliyordum ne de konuşabiliyordum.</p>

  <p>Sonra birden koltuğun yanındaki komodinin üzerinde duran mektubu gördüm. Gördüğümü fark etti. Mektubu eline aldı. Bana uzattı.</p>

  <p>"Makas arıyordum, çekmecende bunu gördüm, herhalde bir kocanın, eşinin mektuplarına bakması hakkıdır diye düşündüm," dedi.</p>

  <p>"Elbette..." dedim. Çünkü ne diyeceğimi bilmiyordum. Mektubu gördüğüm andan beri satır satır gözümün önüne getirmeye, neler yazdığını tam olarak hatırlamaya çalışıyordum. Fuat'ın yazdığı mektuptu, Venedik'ten sonra bana bir mektup yollamış, ben de nasıl bir dalgınlıkla onu öylece çekmeceye koymuş, sonra da orada unutuvermiştim.</p>

  <p>Gizli bir şey yapmanın en tehlikeli an'ı, uzun bir süre dikkatle uyguladığınız kuralları unutmaya, bunu aslında hayatınızın doğal bir parçası sanmaya başladığınız andır.</p>

  <p>Kendimi öylesine bir hayale kaptırmıştım ki sanki yalnız yaşıyormuşum, sanki evli değilmişim gibi hissetmeye başlamıştım.</p>

  <p>Kafamdan ne çok şey geçiyordu o anda. Yüzümün kızardığını hissettiğim için paketleri odaya götürür gibi salondan ayrıldım. Ne yapmalıydım? Her nasılsa bu mektup birinin eline geçerse ne anlam çıkartacağını hiç düşünmemiştim. İçinde çok açık bir şey yazılmadığını biliyordum ama yalnızca bana böyle bir mektup yazması bile zaten başlı başına acayip değil miydi?</p>

  <p>Paketleri yatağın üzerine bırakıp yeniden geri döndüm.</p>

  <p>Benim bir şey söylememi bekliyordu. Geçip karşısındaki koltuğa oturdum. Sanki beynim zonkluyordu ve inanılmaz geliyor ama şimdi, bunca yıldan sonra bile satır satır hatırladığım o küçük mektupta neler yazdığını o an bir türlü hatırlayamıyordum. Oysa kim bilir kaç kez okumuştum...</p>

  <p>"Bu böyle ne zamandır devam ediyor?" diye sordu. "Ne, ne zamandır devam ediyor?"</p>

  <p>"Bu sana yazdığı ilk mektuba benzemiyor, herhalde sen de ona karşılık yazıyorsun..."</p>

  <p>Yalnızca mektuplaştığımızı düşünüyordu. Ya da daha fazlasını konduramıyordu. Belki de benim ağzımdan böylece daha çok şey alacağını düşünüyordu.</p>

  <p>Böyle yakalanmış, ne söyleyeceğimi bilemez durumdayken çocukluğumdan beri esner gibi yaparım. Belki zaman kazanmak için, belki rahat görünmek için, bilmiyorum. Yine öyle esnermiş gibi yaptım.</p>

  <p>"Bir tane daha yazmıştı, ben de cevap vermiştim, çok zaman geçti, buraya geldikten sonra yazmıştı galiba, şimdi de bir tane daha yazmış..." dedim.</p>

  <p>Sakin görünüyordu.</p>

  <p>"Sana özel bir mektup yazması sence de biraz tuhaf değil mi?" dedi.</p>

  <p>"Fuat Bey bu, bilmezmiş gibi konuşuyorsun, aklına esmiş yazmış, ne kötülük var bunda..."</p>

  <p>Yüzünden bir şey anlamak imkânsızdı. Sinirli miydi, üzgün müydü, kuşku içinde miydi, yoksa acaba başka bir şey mi biliyordu, başka bir şey öğrenmiş de çekmeceyi onun için mi karıştırmıştı?</p>

  <p>Suçüstü yakalanmıştım.</p>

  <p>Üstelik ne bildiğini, kafasından neler geçtiğini hiç düşünemiyordum. Nasıl olup da onu böylesine unutabilmiştim. Nasıl olup da kendimi bu hayale kaptırıp gerçeği kaçırabilmiştim.</p>

  <p>İşte o rüyadaki gibi kendimi çaresiz, dönüşsüz bir yerde hissediyordum. Hâlâ şu an bile aradan yıllar geçtikten sonra o an'ı hatırlarken aynı duygu var içimde.</p>

  <p>Pek çok şey olduktan, neler yaşandıktan sonra bile onların hiçbiri değil de, o an suçluluk duyuruyor hâlâ bana... Ne garip!</p>

  <p>Aslında onun bana asla kızmayacağını, bunu büyütecek biri olmadığını, bu nedenle başıma hiçbir şey gelmeyeceğini biliyordum.</p>

  <p>Daha doğrusu o an'a kadar nasıl olduysa böyle bir şeyi hiç düşünmemiştim, düşünmek istememiştim belki de... Eğer bir şey ortaya çıkarsa ne diyeceğimi, kendimi nasıl savunacağımı hiç kurmamıştım...</p>

  <p>Benim herkesle rahat konuşmalarım, erkeklerle arama beklenen mesafeyi koymak yerine flört etmem aslında alışılmış şeylerdi. Buna fazla şaşırmazdı. Bir yere gittiğimizde başkalarıyla dans etmem, herhangi biriyle uzun uzun konuşmam aksine onun hoşuna gider, benim böyle kendimden emin halimi çok beğendiğini söylerdi.</p>

  <p>Bir keresinde bir davetten döndüğümüzde, "Sende şeytan tüyü var," demişti, "uzaktan bütün gece seni izledim, sanki herkes özellikle de erkekler seninle konuşabilmek için birbiriyle yarışıyor, yanına gelen sanki mıknatısa tutulmuş gibi ayrılamıyor..."</p>

  <p>Ama bunu kıskanmış veya kızmış gibi değil, takdir eder gibi söylemişti.</p>

  <p>O, görmek istemediği şeylerle yüzleşmek yerine onları istediği biçime sokmayı tercih eden biriydi. Başından beri ben ne düşünüyorsam, bu evlilik için ne hissediyorsam elbette o da biliyordu. Ama zaten onun için evlilik, çiftlerin birbirine saygı duyduğu, insan olarak birbirlerini sevdiği, toplum içinde birlikte yer aldıkları bir kurumdu.</p>

  <p>Sizi baskı altına alacak, kıskanacak, olur olmaz şeylerden olay çıkartacak, akşamlan koltuğuna oturduğu zaman çizgi romanlarını okurken huzurunu bozan tartışmalara girecek biri değildi o...</p>

  <p>Peki ama ben niye böyle hissediyordum. Neden korkuyordum? Onu kaybetmekten? Boşanmaktan? Rezil olmaktan?</p>

  <p>Hayır hiçbirinden korkmuyordum. Hiçbiri umurumda bile olmazdı. Aksine denilebilir ki o anki ruh halim içinde benden boşanmaya kalkışsa buna belki de sevinmem gerekirdi.</p>

  <p>Onu üzmekten mi peki?</p>

  <p>Hayır, itiraf etmem gerekir ki onu, üzmekten korkacak kadar derin bir sevgiyle sevmiyordum. Üstelik doğrusunu isterseniz o anda beni kaybetmenin onu çok üzeceğini de düşünmüyordum.</p>

  <p>Beni bu hale getiren, yakalanmış olmak ve gerçeği söyleyememekti. Çok utanıyordum.</p>

  <p>O güne kadar hiçbir zaman yalan söylemem gerekmemişti. Ne çocuklukta, ne okulda... Ne yaparsam yapayım her zaman olduğu gibi söylerdim, kimseden de korkmazdım.</p>

  <p>Bir keresinde bahçede bizim uzak akrabalardan birinin kızıyla bulduğumuz bir izmariti içmiştik. Kim yetiştirdiyse biri babama söylemiş. Akşam beni yanına çağırıp sordu. "Bana doğru söyle, içtiniz mi?" dedi. "Evet," dedim.</p>

  <p>"Bana doğru söylediğin için sana ceza vermeyeceğim," dedi babam, "ama gel şimdi bakalım yanıma..." Belki ilkokula yeni başlamıştım. Yanına gittim, gümüş tabakasından bir sigara çıkartıp yaktı. Benim ağzıma koydu. "Şimdi nefesini içeri çek bakalım ama derin bir nefes..." dedi. Dediğini yaptım ve öksürmeye başladım.</p>

  <p>Sigarayı ağzımdan aldı, söndürdü.</p>

  <p>"İşte sigara böyle pis bir şeydir," dedi, "eğer bir şeyi merak edersen gelip bana sor, ben sana gösteririm, senin kimseden gizli saklı şeyler yapmana lüzum yok, sadece korkaklar gizli saklı işler yapar, anladın mı?" diye sordu. "Anladım," dedim.</p>

  <p>Gerçekten de hiç gizli saklı bir şey yapmadım. Aklıma geleni söylemekten çekinmedim.</p>

  <p>Ama şimdi hayatımda ilk kez gerçeği söylemeye korkuyordum ve hem utanıyor hem kendimi aşağılanmış hissediyor hem büyük bir vicdan azabı duyuyordum.</p>

  <p>Yalanım çıkıp yakalanacağım için mi? Başıma kötü şeyler geleceği için mi? Ele güne rezil olacağım için mi? Hayır, sanırım, ona haksızlık ettiğimi bildiğim için...</p>

  <p>"Ben aranızdaki bu samimiyete bir anlam veremedim," dedi birden.</p>

  <p>"Herhalde bundan, başka bir anlam çıkartmadın Turgut," dedim ve bunu nasıl böyle hayretle, inanarak söylediğime ben bile şaşırdım.</p>

  <p>Yüzüme baktı. Herhalde daha fazla üstelemek istemedi. "Bir daha böyle bir mektup gelmezse ve senden de cevap gitmezse memnun olurum," dedi.</p>

  <p>"Ben yazmam ama onun ne yapacağını bilemem," diye cevap verdim.</p>

  <p>Ne yazık ki bu sözümü de tutamayacaktım. Tam kalkmış içeri gidiyordum ki, "Al," dedi mektubu uzatarak, "belki saklamak istersin..."</p>

  <p>Mektubu aldım, bir an durdum, sonra dört parçaya ayırıp yeniden masaya koydum, "Saklanacak bir mektup değil..." dedim. Şöyle yazıyordu içinde: "Küçükhanım, bir sürü karışıklığın içinde dönüşte sizin puslu şehre tekrar uğramayı çok istedim ama olmadı. İşler uzadı. Yarın dönüyorum. Ne kadar yorulduğumu, sıkıldığımı, bıktığımı anlatamam. Meğer bu siyaset hiç bana göre değilmiş. Siz bana ta Ankara'da söylemiştiniz değil mi? Herhalde her şey kaderin yazdığı gibi oluyor. Fakat aramızda kalsın, siz yine de kimseye söylemeyin olur mu?</p>

  <p>Bakalım bir daha ne zaman görüşürüz? Belki de siz bir ara gelirsiniz memlekete... Her zamanki gibi sevgiyle..."</p>

  <p>O sıralar ne karışıklığından söz ettiğini anlıyor muydum acaba? Galiba bunun kendi hayatıyla mı yoksa Ankara'dan, İstanbul'dan gelen haberlerle mi ilgili olduğunu tam bilemiyordum. Belki de ikisi birden...</p>

  <p>Nadiren de olsa gelip gidenlerle konuşurken Turgut hep haber almaya çalışıyor, Türkiye'de neler olup bittiğini iyice öğrenmek için gazete haberlerini onlara ayrıca soruyordu.</p>

  <p>İsmet Paşa'nın demeçleri, Meclis'te yaptığı konuşmalar zehir gibiydi. Onları duyuyorduk. Kimine basın yasağı konuyordu ama mutlaka duyuluyor, kulaktan kulağa yayılıyordu. Üniversiteler kaynıyordu. Ordu rahatsızdı. Kim gelse ilk söylediği bu oluyordu. Herkesin bir binbaşı, bir albay tanıdığından, akrabasından duyduğu bir şeyler vardı. Bu tür konularda konuşmayı hiç sevmeyen, çekinen Turgut bile, bazen ikimiz yalnızken, "Bunlar ayakta mı uyuyor, benim bu kadar uzakta duyduklarım bile durumun felaketini anlamaya yeter, bunlar duymuyor mu, sağır mı olmuşlar anlamak mümkün değil," diye söyleniyordu. Ağabeyimle birkaç kez telefonla konuşmuştuk. Hepsinde mutlaka yeni bir haber veriyordu ve bu haberlerin hiçbiri de bir öncekinden iyi değildi. Anlıyordum ki o da açıkça söylemese bile artık bu yönetime karşıydı, memnun değildi. Gazeteciler yakalanıyor, hapse atılıyor, oradaki gazetelerde de bunlar yer alıyordu.</p>

  <p>Ama ben Londra'ya geldiğimizden beri eskisi gibi ilgilenmiyordum bunlarla. Sanki kötü şeyleri duymak istemiyordum. Türkiye'den biri kötü bir haber getirdiği zaman hemen, "Yok öyle değildir, öyle olmamıştır," diyordum.</p>

  <p>Sonra bunu da bıraktım. Bir ara artık Turgut'un haftada bir getirdiği gazeteleri bile okumaktan vazgeçtim.</p>

  <p>Evet itiraf edeyim ki asıl korktuğum şey başkaydı. Onunla ilgili kötü bir yazı çıkacak, yine ona suç atacaklar, yine onu eleştirecekler diye korkuyordum. Zaten gözlerimi yalnız dünyaya değil kendi hayatıma bile kapatmıştım. Her şeyden kaçmış, kendi kendime kurduğum bir dünyada yaşıyordum.</p>

  <p>Onun için bunların hiçbirini ona sormak aklımın ucundan bile geçmiyordu. Zaten çılgınca rastlantılardan başka bir şey olmayan bu karşılaşmalarda ikimizden başka hiçbir şeyden söz etmek istemiyordum.</p>

  <p>Bana göre gerçeğe ilişkin, yaşanan zamana, ikimize ve bizi çevreleyen dünyaya ait olan herhangi bir şey anıldığı anda büyü bozulacak ve biz veremeyeceğimiz cevaplarla karşı karşıya kalacaktık.</p>

  <p>Ona aldığım paketi açtı, gömleği giyip kravatı denedi, sonra bana teşekkür etti. Ben aslında düşüncelerime dalıp gitmiştim ama o, aramızda ilk kez böyle bir konuşma geçtiği için belki de beni üzdüğünü, haksızlık ettiğini düşünmüştü.</p>

  <p>"İstersen çıkalım, biraz arabayla gezelim," dedi, "zaten gündüz gözü evin içinde ışık yakıyoruz, tıkılıp kalmayalım, biraz temiz hava alacak bir yere gidelim..."</p>

  <p>Üstümü değişmek için odama gittim. Dolaptan bir pantolon ve kazak aldım, fularımı taktım, bir yandan aklımdan az önce olanlar geçerken tuvalet masamın önüne oturup yüzüme biraz pudra sürdüm. Rujumu alırken küçük aynayı gördüm. Nedensiz bir biçimde onu elime almak istedim. Ve alırken ne olduysa birden elimden düşürdüm.</p>

  <p>Yerden aldığım zaman baktım ki ayna boydan boya çatlamış.</p>

  <p>Böyle şeylere inanmam ama belki de bize verilen işaretler var ve belki de nereye gideceğimizi bilmek için onları izlememiz gerekiyor. Kimbilir belki de kaybolduğumuzu, bir sonraki adımda ne yapacağımızı bilmediğimizi düşünürken aslında önümüze çıkan o şifreleri doğru okuyamadığımız, hatta çoğu kez onların farkında bile olmadığımız için yanlış yöne gidiyoruz.</p>

  <p>V eremeyeceğimiz cevaplar...</p>

  <p>O mektubun eline geçtiği günden sonra bir daha bunun sözü edilmeyecek, bu konu kapanacak sanıyordum.</p>

  <p>Ben her şeyi herkesten saklayarak koruyabileceğimi düşünmüştüm. Ama öyle olmadı.</p>

  <p>Büyülü anlar insanın gözünü kapatıyor. O günlerde sanki içimde bir yerde gizlenmiş bir dönüştürücü, dokunduklarımı, duyduklarımı, gördüklerimi hep başka türlü anlamama yol açıyordu.</p>

  <p>Zaten suların gerçeklik duygusunu sarstığı o masal kentindeki karşılaşmada, o birkaç büyülü saatte yüreği çarpıntılar içindeki genç bir kadının olup bitenleri gerçekten anlayabilmesi mümkün müydü?</p>

  <p>İçinde bulunduğu ruh halini -zaman zaman konuşmalarının arasında ipuçları verse de- fark etmemiştim.</p>

  <p>Kendi hayatında bir bıçak sırtında yürüdüğünü, o ince ipin artık kopma noktasına geldiğini anlayabilmek için belki de onu çok daha iyi tanımalıydım.</p>

  <p>Oysa gerçekte onu tanıdığım söylenemezdi.</p>

  <p>Ankara'daki öğleden sonraları yaptığımız konuşmalar hep örtülüydü.</p>

  <p>Yalnız kaldığımız birkaç saatte de kendimize ait hiçbir şey konuşmamıştık...</p>

  <p>Ne o benim hayatımı, evliliğimi sormuştu ne de ben... Aksine sanki gizli bir anlaşmayla başından beri havadan sudan konuştuğumuz günlerde bile özellikle sözün bu konulara gelmemesi için uğraşmıştık.</p>

  <p>Uzak bir yerde, kendi varoluşlarından çok başka bir yerde karşılaşmış ve kimliklerini gizlemiş iki casusa benziyorduk.</p>

  <p>Birbirimiz hakkında bildiklerimiz, kendi kendimize kurduklarımızın yanında çok zayıf kalırdı.</p>

  <p>Kendimi savaş hali gibi olağanüstü durumlarda yaşanan beklenmedik ilişkilerden birinde hissediyordum.</p>

  <p>O sıralarda gerçekten de içinde bulunduğu bütün o sorumluluğa rağmen onun da gerçekle bağlantısının yalnızca çok gerekli anlara indirgendiğini, bunun dışında neredeyse koptuğunu fark etmemiştim ama...</p>

  <p>Daha çok onun her zaman böyle delice şeyler yapabilen, kimseyi fazla umursamayan, başkalarından fazla etkilenmeyen insanlardan biri olduğuna inanıyordum.</p>

  <p>Kimi zaman kendi kendime, ne var canım bunda diyordum, masum bir flört, yetişkinlerin oynadığı bir oyun, ne yaptım sanki, diyordum.</p>

  <p>Zaten her şey öylesine zordu ki nasıl olsa bundan ileri gidemeyecektik.</p>

  <p>Onun da zaten bunu, bütün o can sıkıcı işlerin içinde, sıkıldığı hayatında kendisine açtığı bir pencere, bir nefes alma, küçük bir kaçamak olarak gördüğüne inandırmıştım kendimi...</p>

  <p>Koskoca adamın kendisini böyle bir oyuna kaptıracağına pek inanmıyordum hâlâ... Nereden bilirdim...</p>

  <p>Derken telefonlar başladı.</p>

  <p>Bir süre sonra artık sabahları kahvaltımı edip kahvemi içerken gözüm telefonda beklemeye başlamıştım. Nereye giderse gitsin ilk iş beni arıyordu artık. Şuraya geldim, şimdi öğle yemeği yiyeceğiz, akşamüstü hareket ediyoruz gibi ne yapıp ettiğini tek tek anlatıyordu.</p>

  <p>Kimi zaman telefon tam konuşurken kesilir ya da birileri gelir, aniden kapanır sonra yeniden arardı. Bir sabah hiç unutmam, yeni gelen dergilere bakıp kahvemi içerken telefon çaldı, işte böyle yine bir yere gitmişti, orada havayı, yolculuğu anlatıp beni düşündüğünü söylerken araya santral girdi, kapattık. Geçtim koltuğa oturdum, dergilerden birini aldım, yeniden telefon çaldı, koşup açtım, biraz konuştuk ama bu kez hat kesildi. Tam dönüp otururken yeniden çaldı ama bu kez de birkaç kelime ettikten sonra birileri geldiği için kapatmak zorunda kaldı.</p>

  <p>Koltuğa oturup dergiyi yeniden aldım ve kapağında üç genç kızın resmini gördüm, bir evin merdivenlerine oturmuşlardı, sanki baloya gidecek gibi görünüyorlardı. Hepsinin üstünde o günlerin modasına uygun balon etekli, omuzları açık elbiseler vardı. Saçları yapılıydı. Esmer olan telefonla konuşuyor ötekiler gülerek onu dinliyorlardı. Derginin kapağındaki başlık şuydu: "Genç kızlar telefona yapıştı!.." Önce aklım hâlâ telefonda olduğu için anlayamadım, sonra birden kahkahalarla gülmeye başladım. Genç kızların telefon delisi olduğunu, artık saatlerce sevgilileriyle telefonda konuştuklarını ve anne babaların bu durumdan nasıl şikâyetçi olduğunu anlatan bir haberdi. Hem genç kızlara öğütler veriyor hem de anne babalara yeni kuşağa karşı fazla sert olmamaları için uyarılarda bulunuyordu.</p>

  <p>Sonra nasıl oldu, neler oldu bilemiyorum ama böyle her gün konuşa konuşa öyle bir zaman geldi ki bana, "Neredeydin, kaç kere aradım, bulamadım..." demeye başladı. Kocamın karışmadığı şeylere karışıyordu.</p>

  <p>Dışarı çıkacağım zaman tedirgin oluyor, bir yere gitsem alelacele eve dönmeye çalışıyordum.</p>

  <p>İnanılmaz gibi geliyor ama öyle. Üstelik şaka yapmıyordu.</p>

  <p>İşte oyunun kurallarını kendim koyuyorum sanırken ipleri elimden kaçırmıştım ve nasıl olduğunu hiç anlamamıştım bile...</p>

  <p>Yavaş yavaş korkmaya başladım.</p>

  <p>O zamanlar bir hayalin gerçekten çok daha büyük bir tutkuyla sizi kuşatabileceğini, çok uzaklarda ve tanımadığınız birinin hayatınızı her gün görüp dokuduğunuz bir âşıktan daha çok belirleyebileceğini bilmiyordum.</p>

  <p>Çünkü böyle bir yürek çarpıntısını ilk kez duymuştum. Filmlerde anlatılamaz o çarpıntı... Kitaplarda belki biraz... Az çok hepimiz biliriz onu... Ama yine de hepimiz ilk kez başımıza geldiği zaman ne yapacağımızı şaşırırız. Onun için kendimizi bırakmamaya çalışsak bile bir an için bu duyguya kapıldığımızda başkalarının anlayamadığı, hayır, yalnız başkalarının değil bizim bile anlayamadığımız çılgınca şeyler yaparız...</p>

  <p>Bu bana sanki bir başkası olmak gibi gelir. Gizli bir yerde, içimizde belli belirsiz uyuyan bir başkasını uyandırıp onun yerine geçmek ya da onun bizim yerimize geçmesini sağlamak gibi garip bir şey...</p>

  <p>Bir başkası olmak, yıllarla belirlenmiş hayatın dışında başka bir hayata başlamak, herkesin bilip tanıdığı benliğinizin görünmeyen yüzünü takıp gizli sandıktan çıkardığınız giysilerle süsleyerek yeni birini yaratmak...</p>

  <p>İki ayrı yüz, iki ayrı ses, iki ayrı biçim...</p>

  <p>İki ayrı kadın...</p>

  <p>Birdenbire parçalanmış bir hayatın içinde bulmuştum kendimi...</p>

  <p>İki ayrı hayat. Bu oyunu öğrenmek o kadar kolay değildi. Birinden ötekine hızla geçebilmek gerekiyordu. Şu üstü buzlu cam gibi resimler vardır ya, azıcık oynattığınızda resim değişir, işte onun gibi...</p>

  <p>O günlerden en çok hatırladığım duygu, aşk, mutluluk, heyecan sanıyordum ama şimdi birden fark ettim ki, huzursuzlukmuş.</p>

  <p>İnsan hayatını bölmeye kalkıştığında ilk yitirdiği şey huzuru oluyor.</p>

  <p>Ama o günlerde bunun farkında mıydım ya da öyleysem bile bunu umursuyor muydum, pek sanmam...</p>

  <p>Telefonun öteki ucunda onun sesini duyunca ("Evet, nasılsın bakalım..."), aklına esip bir şarkı dinletmek için aradığında ("beklerim her gün bu sahillerde mahzun böyle ben I Gün batar, kuşlar döner, dönmez bu yoldan beklenen I En nihayet anladım yokmuş gören hatta bilen"), bir gezgin gibi oradan oraya giderken otellerden, toplantı salonlarından, havalimanlarından, tren garlarından o kentin sesi gelirken ("bana orayı anlat, şimdi durduğun yeri," derdim...) sanki birbirimizi yıllardır tanıyormuşuz, sanki yıllardır birlikteymişiz gibi artık yarım yamalak sözlerden bile başkalarının asla bilemeyeceği anlamlar çıkarttığımızda... hep burada olsa, ben orada olsam dediğim o anlarda ("keşke şimdi burada olsaydın, şu beyaz çiçeklerin adını sen bilirsin, onların kokusunu duymanı isterdim, burası öyle güzel ki..."), sıradan şeyler anlatırken birdenbire hiç beklenmedik bir şey söylediğinde ama yine de her keresinde telefonun ucunda soluğum kesilmiş kalakaldığımda ("çocuk ben sana bağlandım, senin sesini duymadan bir gün bile geçiremiyorum, büyülendim...") ve her zaman gelip bir yerde bizi bulan, kimi zaman sessizliklerin arkasından, bu kez sormasam, bu kez sormasa dedikten sonra kaçınılmaz olan o soru gelip çattığında: Ne yapacağız? Ama bu soruyu hiç sormazdık. Yalnızca içimden geçen bir soruydu o. Dilimin ucuna kadar gelen ama söylenmeyen...</p>

  <p>Yaşayınca anlıyor insan. Aynı evi paylaştığınız birinin haberi bile olmadan bambaşka bir hayat kurmak hiç de zor değilmiş... Ben buna inanmazdım. Bazen telefonu kapadıktan sonra bir an kendi kendime kalıyor ve öyle utanıyordum ki bir daha aradığı zaman bunu artık bitireceğime yeminler ediyordum.</p>

  <p>Ama akıl duygulara pek fazla hükmedemez de, duygular aklı kendilerine uydurmayı becerir.</p>

  <p>Bazen yolda yürürken, bir mağazada dolaşırken, bir yerde çay içerken hatta gece evde yemek yerken, Turgut'un yüzüne bakarken birdenbire her şeyi ona anlatmak gelirdi içimden.</p>

  <p>Haftanın bir gecesi, daha çok cuma akşamları mutlaka dışarıda yerdik. İkimiz baş başa... Böyle âdetleri vardı ve ne olursa olsun bunu değiştirmek istemezdi. Şimdi benim için en zor geceler onlardı. Çünkü karşı karşıya oturuyor, mum ışığında romantik bir havada yemek yiyorduk. Evde zaten ayrı odalarda uyuyor, geceleri o çalışırken ben okuyor veya işlerime bakıyordum ve pek yan yana gelmiyorduk. Ama böyle yüzlerimiz iyice yakın, gözlerine bakarak oturmak bana iyice zor gelmeye başlamıştı.</p>

  <p>Yine böyle bir akşam yeni açılan bir Rus lokantasına gitmiştik. Kırmızı kadifeler, ağır perdeler, süslü abajurlar, loş bir havada milli giysiler içinde servis yapan garsonlar...</p>

  <p>Neyse ki gürültülü bir topluluk Rus müziği çalıyordu da fazla konuşmak mümkün olmuyordu.</p>

  <p>Yemeklerimizi yiyip şarabımızı içerken ona baktım. İşte ne etrafta dolaşan renkli kadınlarla ilgileniyor ne de benden en küçük bir kuşkusu var...</p>

  <p>Herhalde boğazını kesseler bir başka kadınla macerası olamaz.</p>

  <p>Karısıyla beraber böyle bir yerde yemeğini yemek, haftada bir gün bile olsa şarap içmek, sohbet etmek onun için mutluluk duyulacak, şükredilecek bir şey...</p>

  <p>İçimdeki ses diyordu ki, başka bir kadın ona sahip olmak için neler yapmazdı... Sen böyle bir adamla birliktesin ama onu hak etmiyorsun. Kendi kendime, sen adi bir kadınsın, diyordum. Yalnız kendinin değil onun da onurunu çiğniyorsun. Yalnız kendini değil onu da mahvediyorsun.</p>

  <p>Ağlamak geliyordu içimden. O hiç sevemediğim Rus müziği deli gibi çalarken birdenbire ona her şeyi anlatmak istedim.</p>

  <p>En azından bu dürüst bir şey olurdu.</p>

  <p>Ben başka birine tutuldum, âşık oldum, senin istediğin gibi bir kadın olamadım, ortada henüz çocuk yokken bir an önce boşanalım, bir rezalet olmadan sen de kendi hayatına bak, demek ve derin bir nefes almak istiyordum.</p>

  <p>Neler olacağını düşünmek bile istemiyordum, yalnızca bütün bunları söyleyip kalkıp gitmek...</p>

  <p>Belki de gerçekten söyleyecektim.</p>

  <p>Ama tam dilimin ucunda bunlar varken birden, "Aman aman, bizim genç evliler buradaymış..." diyen bir sesle başımı kaldırdım.</p>

  <p>Turgut hemen ayağa fırladı. Fuat'ın en yakın arkadaşlarından biriydi Mehdi bey. Yanında eşi ve yabancı dostları vardı.</p>

  <p>Neyse ki masa küçük olduğu için onları davet edemedik. Mehdi bey ayrılırken, "Canım zaten böyle çifte kumruları rahatsız edecek değiliz ya bizim gibi içi geçmişler..." diye bana bakarak gülümsedi. Öyle bir gülümseme ki bir anda kıpkırmızı oldum. Sanki bana bir şeyler bildiğini ima eder gibi gelmişti. Burada kocanla böyle romantik yemekler yiyorsun ama ne fındıklar kırdığını biliyoruz küçükhanım, der gibiydi...</p>

  <p>Bir anda neye uğradığımı şaşırdım. Yalnız ikimize ait sandığımız gizli ülkeye, o girilmez kaleye düşman askerleri girmiş gibi bir anda yerle bir oldum. İzin isteyip yüzümü yıkamaya gittim. Yok canım belki de bana öyle gelmişti. Ama bilmemelerine imkân var mıydı? O kadar çok telefon, her gittiği yerden birini aramalar, toplantıların bile ortasında çıkıp gelmeler dikkati çekmez miydi? Sormasalar bile öğrenmeleri zor muydu? Hem kim bilir belki de kendisi anlatmış olamaz mıydı? Yapar mıydı böyle bir şey? Yok yapmazdı...</p>

  <p>Makyajımı tazeledim. Sakinleşmek için üst üste derin nefes aldım.</p>

  <p>Sonra dönüp masaya oturdum. Sonun yaklaştığını anlamıştım o gece. Çok yaklaştığını...</p>

  <p>O gece hiç uyumadım. Artık bir şeyler yapmam gerektiğini, bir karar vermek zorunda olduğumu biliyordum. Tam, kesip atarım, bitiririm, biraz üzülsem de geçer gider, böyle şeyleri başlamadan bitirmek en doğrusudur, bir sonumuz olmayacağı belli, diyor, kararımı veriyordum ki beş dakika geçmeden sanki bir boşlukta kaybolmuş gibi çaresiz bundan vazgeçiyordum.</p>

  <p>İki insan birbirini seviyorsa neden çare olmasın diye düşünmeye başlıyordum hemen. Her şeyin bir çaresi bulunur, başka birini sevdim diye kendimi trenlerin altına atacak değilim ya...</p>

  <p>O zaman yeniden ona her şeyi anlatmaya karar veriyordum.</p>

  <p>İşin kötüsü sanki bütün bunları biliyormuş gibi Turgut o günlerde durmadan büyük bir heyecanla yeni planlar anlatıyordu bana. Artık çocuk demeye başlamıştı. Ona göre her şey yolunda gidiyordu. Çocuğumuz olmadığı ve sürekli bir yerden bir yere gittiğimiz için evliliğimiz ilk günlerdeki gibi değildi. (En azından bunu kabul ediyordu.) Ama çocuk her evi değiştirirdi, aile olmanın tek şartıydı, onun da suçu vardı tabii, işe güce çok dalmıştı... O bunları açtıkça ben daha da sıkılıyor, boğulacak gibi oluyordum.</p>

  <p>İçimde, ona karşı büyük bir kötülük yapmışım gibi anlatılmaz bir vicdan azabı vardı.</p>

  <p>Gerçeği söylesem bir anda bütün bunlardan kurtulacakmışım, yeniden nefes alacakmışım gibi geliyordu.</p>

  <p>Ama buna kendi başıma karar verebilir miydim? Diyelim söyledim, kim diye sormayacak mıydı, o zaman ne yapacaktım?</p>

  <p>Offff, tıpkı o ilk gün takside söylediği gibi çekip gitseydik keşke... Zaman geçince her şey yoluna girmez miydi? Belki korkakça ama herkes için daha kolay değil mi böylesi?</p>

  <p>Evin içinde dolaşıyordum. Geceyarısını geçmişti. Kendime açık bir çay koyup sakinleşmeye çalıştım.</p>

  <p>İşte şairin söylediği gibiydi tam da: "bilmezdim şarkıların bu kadar güzel I kelimelerinse kifayetsiz olduğunu I bu derde düşmeden önce..."</p>

  <p>Niye benim istediğim gibi olmamıştı?</p>

  <p>Sözüm ona ben kendi istediğim gibi kurabilecektim geleceği? Bunun için beklenmedik bir biçimde, kimsenin ummadığı bir zamanda bütün hayat çizgimi kendi kendime değiştirmemiş miydim?</p>

  <p>Neden hayatı basit, sıradan güzelliklerle kurup onun içinde mutlu olamıyorduk?</p>

  <p>O zaman verdiğim karar mı yanlıştı, bir an önce evlenip çocuklar doğurmak, kendi evimin içinde bir dünya kurup onu kendi ellerimle biçimlendirmek...</p>

  <p>Yanlış olan bu muydu yoksa bunun için seçtiğim insan mı?</p>

  <p>Bütün bunları sorgulamalı mıydım yoksa bunun bana sunulmuş bir şans, beni çağıran yeni bir hayat olduğunu mu düşünmeliydim?</p>

  <p>O çağrının peşinden gidip her şeyi göze mi almalıydım, yoksa beni yolumdan çevirecek bir aldatmaca, şeytanın bir göz kırpması olduğunu düşünüp arkamı mı dönmeliydim?</p>

  <p>Ah, biliyorum, biliyorum, bütün bunlar için artık çok geçti. Bunların hepsini en başta düşünmeliydim.</p>

  <p>Ama o anda, henüz bir şeylerin artık değiştirilemeyecek, vazgeçilemeyecek noktaya gelmediğini, oraya gelmeden bir karar verebileceğimi sanıyordum.</p>

  <p>Turgut, Türkiye'den gönderilen dergileri, gazeteleri getirmişti. O dergilerden birini aldım elime. Güzel bir kadın çizilmişti kapağa, güzel, alımlı bir kadın ve hemen arkasında, yüzünü ellerinin arasına almış, düşünceli bir adam oturuyordu. "Eşiniz sizi aldatıyor mu?" yazıyordu resmin üstünde...</p>

  <p>İster istemez sayfaları karıştırıp o yazıyı buldum.</p>

  <p>"Fena bir kadını nasıl anlarsınız? " başlığı altında yazılmıştı:</p>

  <p>"Fena bir kadını anlamak esasen zor değildir. Eğer bir kadın sık sık yeni arkadaşlar icat ediyor, bugün bizim eski mektepten Nermin aradı, ne zamandır görüşmemiştik, onlarla buluşacağım gibi bahaneler öne sürerek daima dışarı çıkıyorsa... Son zamanlarda birdenbire kendisine bir güzellik, bir hava gelmişse... Daha çok boyanıyor, daha şık giyiniyorsa... Uzun müddet banyoda kalmaları sıklaşmışsa... Kocasının en küçük bir sorusu karşısında birdenbire parlayıp sinirleniyorsa... Verilen cep harçlığı bir türlü kendisine yetmiyorsa... Kimi zaman pahalı kıyafetler aldığında, bir ahbaplarının büyük indirim mağazası bulduğundan dem vuruyorsa... Muhakkak şu veya bu tanıdığın taksitle satış yapan bir mücevherat mağazası varsa... İşte bu ve benzen durumlar bir araya gelirse bir kocanın eşinden şüphe etmek için kuvvetli delilleri var demektir..."</p>

  <p>Şaşkın şaşkın okudum hepsini... İşte ben buydum! Burada çizilmiş olan kadın... Zavallı kocası bir köşede mutsuz bir yüzle oturuyor, kürkler, mücevherler içindeki hanım da ayna karşısında makyaj yapıyor, sevgilisinin kollarına koşacağı an'ı düşünerek hayaller kuruyordu.</p>

  <p>Herhalde o "telefon sabahları"nda, kenti bütün bir kış kaplayan sisin içinde giderek gerçeklik duygumun silindiği günlerden bir gün artık bunun daha fazla böyle sürüp gitmeyeceğini, başka bir şey olacağını ikimiz de biliyorduk. Ama ne?</p>

  <p>Buradan çok uzaklara, köyleri, kentleri, denizleri geçip giden kabloların ucundan gelen bir sesle yaşamak! Her sabah o sesi beklemek... Kimi zaman çalan, kimi zaman çalmayan telefondaki birkaç dakikalık konuşmaların dışında kalan bütün zamanı ona göre kurmak...</p>

  <p>İnanılır şey miydi bu?</p>

  <p>O ağır siyah telefonun gürültülü zili içimde çalıyordu artık. Her keresinde korkuyla, heyecanla, sevinçle yerimden fırlıyordum.</p>

  <p>(O zamanlar şimdi şu yanımda duran küçük cep telefonu gibi bir şeyi hayal bile edemezdim herhalde. Bazen sokakta yürürken, bir yerde otururken, güneşli havalarda tek başıma gittiğim parkta tanımadığım kadınlarla sohbet ederken onu aramak, onunla konuşmak isterdim. Bazen onun sesini, yalnızca sesini duymayı ne çok isterdim. Gördüğüm şeyleri ona anlatmak, onun da görmesini sağlamak... Geçenlerde gördüm, resimli telefon yapmışlar, fotoğraf çekip anında birine gönderebiliyormuşsunuz. Keşke o zaman da olsaydı. Ona gittiğim her yeri, neler yaptığımı böyle fotoğraflarla anlatabilseydim. Keşke aramızdaki o büyük boşlukları, bilinmezleri böylece biraz olsun giderebilseydim. Ama imkânsızdı.</p>

  <p>Ancak o beni aradığı zamanlar, evde, telefonun başında beklersem, gittiği yerden fırsat bulursa, telefonu düşürebilirse, her şey yolunda giderse birkaç dakika konuşurduk işte. Hepsi bu!) Derler ki cesur insanlar dürüst olur. Öyle miydi gerçekten?</p>

  <p>Bana kalsa dürüst olmak çok daha kolaydı. Asıl cesaret isteyen böyle gizli yaşamaktı. İki hayatı olmak, hayatını ikiye bölmek, parçalanmış bir ruhla, yırtılmış bir kalple, gelgitler içinde kalmaktı...</p>

  <p>Ne tuhaf! Onunla hiç konuşmamıştık bunu... Zaten o gizleniyormuş gibi değildi. Bana da asla, kimseye bir şey söyleme, kimse duymasın, dememişti.</p>

  <p>Ne düşünüyordu acaba? Bilemiyordum. Bazen sözünü kesip birdenbire bunu sormak geliyordu içimden.</p>

  <p>Dinlemiyordum bazen anlattıklarını... Ne olacak, ne yapacağız, bu işin sonu nereye varacak gibi sorulardı işte sormak istediklerim... Ama tam soracakken birden bana bunlar öylesine sıradan, öylesine herhangi bir kadının soracağı sorular gibi basit geliyordu ki hemen vazgeçiyordum. Ama bir yandan kafamın içinde bu sorular başkalarıyla birleşerek dönüp duruyordu. Kurtulamıyordum sorulardan. Neden bana ilk gün taksinin içinde söylediklerini bir daha hiç tekrarlamamıştı? Neden artık, kaçıp gidelim, başka bir hayat kuralım, demiyordu? Çok mu erkendi? Benim bunu yapamayacağımı mı düşünmüştü? Yoksa bir anda ağzından çıkan sözcüklerin ağırlığını sonradan mı anlamıştı?</p>

  <p>Sonunda bir sabah telefondaki sesin her gün olduğu gibi uzaktan gelmediğini fark ettim.</p>

  <p>Kahvemi, sigaramı almış gazeteleri okuyordum.</p>

  <p>Deprem olmuştu, kırktan fazla ölü olduğu söyleniyordu. Abant'taki o eski otel bile yıkılmıştı. Birinci sayfanın altında bir yerde büyükçe bir başlıkta: "İstanbul bir zelzele merkezi üzerinde mi bulunuyor?" yazıyordu. Altına, ünlü bir deprem profesörünün açıklamasını koymuşlardı: "İstanbul bir zelzele merkezinin üzerinde değildir. Başka merkezlerde olan depremler hatta en yakında olanlar bile ancak bugün duyduğumuz nispeten hafif denecek bir sallantı tesirinden başka bir şey yapamaz. ¦ ¦"</p>

  <p>Bir gün önce annemlerle konuşmuştum, biraz sallanmışlar ama korkmamışlardı.</p>

  <p>Çiçeklere biraz su verdim, uçları kurumuş gibi geldi bana. Kollarının ucu beyaz tüylerle süslenmiş mavi sabahlığım üstümde, telefon saatini bekliyordum. Gazeteyi yeniden aldım, her zaman beni eğlendiren o mektup köşesini açtım.</p>

  <p>Genç bir adam, "İşaretlerle, ahlar, oflarla bir kıza âşık oldum, bütün tahrikler onun tarafından geldiği halde günün birinde onu bir başkasıyla gezerken görmeyeyim mi? Kendimi kaybettim. Dünya başıma yıkıldı. Şimdi onu unutmaya çalışıyorum. Fakat çaresiz. Seneler geçti hâlâ unutamadım. Hatta avunmak için inanır mısınız, iki cilt şiir yazdım. Hâlâ unutabilmiş değilim. Söyleyin ben ne yapayım?" yazmıştı. Gazetenin cevabı şöyleydi: "İki cilt şiir daha yazın. Öyle zannediyoruz ki o ciltler de tamamlandığı zaman o kızı tamamen unutmuş olacaksınız."</p>

  <p>Kendi kendime kahkahalarla gülerken telefon çaldı. Bunu Fuat'a mutlaka anlatmalıyım dedim içimden.</p>

  <p>Her zamanki gibi, "Günaydın küçükhanım," dedi, "nasılsın bakalım?" "Günaydın..." dedim ama sanki sonunda bir soru işareti vardı.</p>

  <p>"Ne o, başka birinden mi telefon bekliyorsun yoksa?" Sesi alaycıydı, neşeli ama çok yakın, çok net... "Sesin çok yakından geliyor," dedim, "sanki yan odadan arıyormuş gibi..." Güldü.</p>

  <p>"Biraz daha kandıracaktım seni ama kıyamadım, evet yakındayım, neredeyse yan odada, o kadar yakın..." Sesimin titremesine engel olmaya çalışıyordum: "Nerede?" dedim...</p>

  <p>"Buradayım," dedi, "parkın köşesindeki otelde kalıyorum..." Bir an soluğum tıkandı, sesim çıkmadı.</p>

  <p>"Bir günlüğüne kaçıp geldim, kimse nerede olduğumu bilmiyor..." Derin bir nefes aldım.</p>

  <p>Biliyordum, neler olacağını biliyordum ve onun için şimdi artık kaçınılmaz bir noktada, bugüne dek ertelenmiş olanın, kaçınılmaz olanla yer değiştirdiği bir anda duruyordum ve taş kesilmiştim.</p>

  <p>"Orada mısın?" diye sordu.</p>

  <p>"Evet, buradayım, hoş geldin..." diyebildim.</p>

  <p>"Seni bekliyorum," dedi, "kapıda karşılayacağım..."</p>

  <p>Sanki oyun bitmişti. Hayal değildi artık. Sözcükler, sesler, bakışlar, şaşırtmacalar değildi. Artık gerçekti. Çoğu zaman yaptığı gibi kaçamak, şakayla karışık, imalı değildi konuşması...</p>

  <p>Geleceğimi söyledim ve telefonu kapadım.</p>

  <p>Ama belki de gizli, kendimden bile gizli bir biçimde kaç kez aklıma gelen, kim bilir kaç kez hayalimde kurduğum, neredeyse gerçekleşmiş gibi hep farklı bir yerde, hep farklı bir dekorda oluşturduğum bu buluşma an'ında, sandığım gibi yerimden fırlayıp koşacağıma, oturduğum koltuğa mıhlanmış gibi bir süre kıpırdayamadım.</p>

  <p>Kalbim duracak gibiydi. Nefes alamıyordum. Kendi kendime kilitlenmiş gibi...</p>

  <p>Belki de onunla yaşadığımız her şeyi simgeleyen bir andı bu: Gitmekle gitmemek... İnsanı benzersiz bir mutluluktan bir anda derin bir mutsuzluğa savuran, ölçüsünü şaşırmış bir sarkaç... Hep içimde hissedecektim o sarkacı bundan böyle...</p>

  <p>Öylece oturuyordum. Gözlerim boşluğa saplanmış, elim ayağım bağlanmış gibi...</p>

  <p>Bir an, artık ne olacaksa olsun deyip gitmeye karar veriyor aynı anda sanki gizli bir güç beni yakalamış gibi vazgeçiyordum.</p>

  <p>O an, gerçekten de hiçbir şey bilmiyordum. Ne duygularımı, ne yapmak istediğimi, hiçbir şey...</p>

  <p>Duygular, düşünceler, gerçek, hayal her şey kaybolmuştu sanki bir anda... Sanki bunca zaman bu an'ın geleceğini bilmiyormuşum gibi hep böyle ertelenecek, hep böyle sonsuza dek bu sis kışının içinde belirsiz bir görüntüler âleminde yaşayıp gidecekmişim gibi...</p>

  <p>Böyle ne kadar zaman geçti, ne kadar zaman orada kendi kendime karmaşık duygularla boğuştum bilmiyorum. Herhalde bütün bunlar aslında en çok birkaç dakikayı almıştı.</p>

  <p>Telefonun yeniden çalmasıyla kendime geldim. "Ne o hâlâ giyiniyor musun yoksa?" dedi...</p>

  <p>"Bu... Bu beklenmedik bir şey oldu," diye kekeledim.</p>

  <p>Sesimden kararsızlığımı anlamıştı. Sanki birisi boğazımı sıkıyormuş gibi garip çıkıyordu sesim. Bir an sessizlik oldu. Sanırım o anda, içimden, onun şaka yaptığını söylemesini istiyordum. Ama şaka değildi, biliyordum.</p>

  <p>Sonra, "Ya hemen buraya gelirsin ya da ben şimdi oraya geliyorum," dedi... Yapacağını biliyordum.</p>

  <p>"Hayır, hayır, sakın... Ben geliyorum..." dedim.</p>

  <p>¦İv'.</p>

  <p>Artık hayır diyebilecek bir yerde olmadığımı anlamıştım. Hep ertelenebilecek sandığım o an gelip çatmıştı yine her zamanki gibi beklenmedik bir biçimde ve şimdi artık bir oyun değildi.</p>

  <p>O an'a kadar hep onun yaptıklarını izlemiştim aslında. Ben hiçbir şey yapmamıştım. Onun kurduğu bir oyunda istemeden yer almış gibi davranıyordum.</p>

  <p>Oysa işte şimdi ilk kez benim de bir şey yapmam gerekiyordu ve bu kez istemeden değil, beklenmedik bir biçimde kendimi içinde bulduğum bir durumda değil, isteyerek, karar vererek... Benim seçimim olacaktı artık.</p>

  <p>Evet ya da hayır.</p>

  <p>İkisinin arasındaki o belirsiz, kimsesiz alanda özgürce gezip dolaşma hakkım kalmamıştı.</p>

  <p>Mutlu muydum o anda? Ayaklarım yerden kesilmiş miydi? Hep dedikleri gibi, içimde "büyük kelebeklerin kanat çırpmasını" mı duyuyordum?</p>

  <p>Yalnızca karnıma saplanmış bir ağrıyı, kalbimin neredeyse korkutacak gibi çarpmasını, elim ayağıma dolaşmış, şaşkınlar gibi odanın içinde dönüp durduğumu hatırlıyorum. Ama mutlu olup olmadığımı, hayır, bunu hatırlamıyorum. Korktuğumu da sanmıyorum. Yalnızca şaşkındım.</p>

  <p>Herhalde hiçbir kadın o kadar kısa sürede bu kadar çok şeyi giyip çıkartmamıştır.</p>

  <p>Sonunda yumuşacık ince yünden, küçük düğmeli, yuvarlak yakalı açık mavi bir hırkayla pilili, lacivert, kendinden kemerli eteğimi giydim. Yeni aldığım ayakkabıların üstünde iki tane kırmızı kiraz vardı. O ayakkabılara bayılmıştım ama hiç giymemiştim.</p>

  <p>Aynanın karşısında dururken ellerimi belime koydum ve bir kez daha belimin inceliğine hayretle baktım.</p>

  <p>Dudağıma o kirazların renginde bir ruj sürdüm, aynada öyle beyaz görünüyordum ki biraz allık süreyim derken bu kez yanaklarım dağlı kızlar gibi kıpkırmızı oldu, bir de onu silmekle uğraştım.</p>

  <p>Sonra yatağın üstüne yığılmış bütün o elbiseleri, gömlekleri, kazakları, etekleri, çorapları, çamaşırları yerlerine kaldırdım.</p>

  <p>"Senin bu kirpiklerin sahici mi?" deyip durduğu kirpiklerime biraz rimel sürdüm.</p>

  <p>Lacivert pardösümü ve yine kirazlı çantamı aldım, çıktım. Saat 11'e geliyordu.</p>

  <p>Sokaklarda pek fazla insan yoktu. Sanki o sabah aylardır süren sis ilk kez açılmaya başlamış, belli belirsiz bir güneş ışığı, geç kalan baharın yolda olduğunu söyler gibi yalandan havayı ısıtmıştı. Yürüsem mi, bir taksi mi çevirsem bilemedim önce. Buradan yürüyerek en fazla beş dakika sürerdi. İlk boş taksi geçti, arkasından gelene bindim. - Evet otelin kapısında bekliyordu söylediği gibi...</p>

  <p>Ama nasıl?</p>

  <p>Kapıcının kuyruklu ceketini ve melon şapkasını giymişti. Taksi yanaşınca onların yaptığı gibi abartılı bir hareketle kapıyı açtı.</p>

  <p>"Bavulunuz var mı hanımefendi?" diye sordu gülerek.</p>

  <p>Onu öyle görünce benim aklımdakiler silinip gitti. Herhalde kadının birinin taksiden inip otel kapıcısına sarıldığım görenler şaşkına dönmüştür.</p>

  <p>114 numaralı oda, bastığınız zaman yerlerdeki koyu renk tahtaların gıcırdadığı alt koridorun sonundaydı. Ağır, eski, bordo kadife perdelerle, yıllanmış mobilyalarla, koyu ahşapla, duvarlara asılmış eski manzara resimleriyle ve alt kısmı çizgili, üstü çiçek desenli duvar kâğıtlarıyla döşeli otelin içinde yürürken loş ama sakin bir sarayda hissediyordu insan kendisini...</p>

  <p>Zaten gelir gelmez belli ki herkesle dost olmuştu. Kapıcının ceketini, şapkasını geri verdi, oteldekiler sanki eşi gelmiş gibi iltifatlarla karşıladılar beni.</p>

  <p>Odaya girince karşıma geçti, muzip bir çocuk gibi gülümseyerek ama biraz da utangaç oturdu.</p>

  <p>Saate baktım, tam 11'i 20 geçiyordu.</p>

  <p>"Bu renk sana çok yakışmış," dedi, "niye her görüşümde bir kere daha şaşırıyorum ki..."</p>

  <p>"Neye şaşırıyorsunuz," dedim, sonra güldüm, her konuşmamıza böyle siz'li bir cümleyle başlamam onu da güldürüyordu.</p>

  <p>"Neye şaşıracağım," dedi, "sanki her görüşümde daha da güzelleşiyorsun, ben hayalini kuruyorum, sen hayalden daha güzel çıkıyorsun karşıma..."</p>

  <p>Tam o sırada kapı çaldı ve bir an ürperdim. Siyahlar giymiş bir uşak, gümüş, ağır bir tepside beyaz, kabartma süslü fincanlar ve porselen demliklerle çay getirdi. Onları masanın üzerine koydu, servis yapmasını isteyip istemediğimizi sordu.</p>

  <p>"Ben yaparım," dedim, "teşekkür ederiz..."</p>

  <p>Ara sıra buluşan iki arkadaş gibi rahat, karşılıklı geçip çaylarımızı yudumlamaya başladık. O kalkıp radyoyu açtı. Sonradan ona, "Sen o fincanlara bir şey koymuştun," dedim.</p>

  <p>Hüzünlü şarkılar hatırlıyorum. Fısıltılar... Kumaşların sesi... Kapalı perdelerden sızan ışıkta belli belirsiz eşyalar...</p>

  <p>Dışarıda sıradan bir gün sürüyor... Şu perdelerin arkasında bıraktığım başka bir kadın var, başka bir hayat... Burada başka bir kadın, karanlığın içinde... Hangisi benim bilmiyorum... Artık perdeler kapalı, dışarıdaki kadınla birbirimizi görmüyoruz... Yavaş yavaş dışarıdaki kadını unutuyorum ve yalnız kalıyorum... Gözlerimi kapatıyorum... Şarkı, "ne oldu onlara, unutulmaz anlara" diyor... Onun sesi kulağımda, "Bu an'ı ne çok hayal ettim," diyor... Ben onun gözlerine bakmaktan korkuyorum... Yorganların, çarşafların altına saklanıyorum... Bir çekime kapılmış gibi dönüyorum... Durduğum yer, kendimi sabit sandığım merkezi kaybediyorum. .. "yaz geçti, şimdi yapraklar dökülüyor..." İçimden bir şey yükseliyor sanki... İçimden bir şey dışıma çıkmaya çalışıyor... Solukları duyuyorum... "Ne kadar küçüksün" diyor... Sanki dokununca ne olacağını bilemediğiniz, ilk kez gördüğünüz, tanımadığınız bir şeye, büyülü bir taşa dokunur gibi dokunuyorum ona... "Çarpılmazsın korkma," diyor... "Çarpılacağız biliyorum," diyorum... Çok sıcak... Sarsıcı... Başım dönüyor... Renkler bir belirip bir kayboluyor... Sonunda açıyorum gözlerimi... Karanlıkta... Yorganın altında... Ayrıntılar görebiliyorum belli belirsiz... "nerdesin bilmiyorum ama kalbimin içinde kalmışsın sanki..." Güzel bir şarkı mı, hüzünlü bir şarkı mı yoksa... Çok yüksekte durup aşağı bakıyorum... Ürperiyorum... Kasılıyorum... Titriyorum... Gözlerimi kapayıp bırakıyorum kendimi boşluğa... Sanki büyük kanatlarım varmış gibi, sanki bir rüzgâr perisi beni tutup ellerinin üzerinde taşırmış gibi yavaşça uçuyorum boşlukta... Görüntüler geçiyor... Renkler geçiyor... Işık değişiyor... İçimden çıkmaya çalışan o her neyse artık benimle boğuşmayı bırakıyor... O titremelerin geçmesi için sımsıkı sarılıyorum... "Yoksa ağlıyor musun?" diyen sesini duyuyorum...</p>

  <p>Ben o gün anladım ki, iki insanın bedenleri birbirine değdiği zaman ya hemen tutuşan ve sonra sönen saman alevi gibi geçici bir zevk verir ya da ikinizin arasında hiç anlayamayacağınız sonsuz bir bağ kurulur. Sanki bir başkasına, bir yabancıya içinize girmesi, kimsenin gözle görüp elle tutamadığı cisimleşmemiş benliğinize dokunması, orada pervasızca gezip dolaşması için elinizde olmadan izin vermiş olursunuz. Sanki ne sizin ne de bir başkasının asla bilmediği incecik bir aralıktan geçip o gizli bahçeye girersiniz.</p>

  <p>Belki de başımın böylesine dönmesi, gözlerimi kapadığımda kendimi birdenbire tanımadığım bir yeryüzünde bulmam, hiç alışılmamış, hiç görülmemiş, hiç dokunulmamış, bildiğimiz zamana ve mekâna benzemeyen, bilinen işaretlerin geçerli olmadığı, dillerin bir işe yaramadığı, gözlerini yeni açmış bir çocuk gibi şaşkın kalakaldığınız ve belki ancak ağlayabildiğiniz benzersiz bir alana ulaşmış gibi hissetmem işte bu yüzdendi...</p>

  <p>Sizin hayatınızda hiç kayıp bir gün var mıdır? Yaşanmış ama kaybolmuş, kimsenin bilmediği, unutulmuş, sizin bile artık gerçekliğinden emin olamadığınız bir gün?</p>

  <p>Giyindikten sonra beni elimden tutup koltuğa oturttu. Kendisi de yere, dizlerimin yanına oturdu. Ellerimi tutup gözlerime uzun uzun baktı. Bir şey söyleyecek gibi... "Niye öyle bakıyorsun bana?" dedim.</p>

  <p>"Hayatımda bugüne kadar senden daha güzel hiçbir şey görmediğim için," dedi... Güldüm.</p>

  <p>"Gülme," dedi, "sen de beni sahiden seviyor musun?" Saçlarını okşadım. Elimi yüzüne sürdüm, tutup öptü.</p>

  <p>"Evet," dedim, "hem de asla bilemeyeceğin gibi seviyorum..." "O zaman bana bir söz vermeni istiyorum," dedi.</p>

  <p>Söz vermek mi? Gözlerime öyle çocuk gibi bakarken ona herhalde istediği bir mucize için bile söz verebilirdim. Geç kalıyordum, farkındaydım ama yine de gitmek istemiyordum. Hayır, burada kalmak, bütün bir ömrü bu odada geçirmek istiyordum o anda...</p>

  <p>"Ömrümüz oldukça ve ikimiz de birbirimizi böyle sevdikçe her yıl bu gün buraya gelelim, bu odaya ve ne olursa olsun yeniden birbirimize aynı soruyu soralım... Olur mu?"</p>

  <p>"Ne olursa olsun öyle mi?"</p>

  <p>"Evet, ne olursa olsun, ne yaparsak yapalım, beraber de olsak ayrı da olsak, elimiz ayağımız tuttuğu sürece... Söz mü?"</p>

  <p>Ona sarıldım. Gözlerimden yaşlar akmaya başladı. Kulağına "söz" diye fısıldadım, "her yıl bahar geldiği zaman..." Otelin kapısından çıkarken saat dört buçuktu. Kapıda bir an durup karşıdaki büyük parka baktım, derin bir nefes aldım. Dışarıdaki kadın beni bekliyordu. Onu görünce bir yere gitmediği için sevindim. Kapıcı eğilerek taksinin kapısını açtı, ikimiz birlikte bindik.</p>

  <p>İşte hepsi buydu.</p>

  <p>Bütün hayatımın en unutulmaz öğleden sonrası.</p>

  <p>Öğünden sonra, hayatımda görmek istediğim tek insan o olmasına rağmen sabah telefonlarını açmaktan vazgeçtim. Hiç durmadan uzun uzun çalan telefona bakıp yerimde oturduğum günler geçti.</p>

  <p>Bir delilik yapacağından korkuyordum ama yine de direndim. Kendimle savaşıyordum.</p>

  <p>Şimdi benim için her şey değişmişti. İşte o eşiği geçmiştim. Yasaklanmış alana girmiştim.</p>

  <p>Bunu yapıp yapmayacağımı düşünmüyordum artık. Çünkü bitmişti. Artık her şey gerçekti. Öyle sanıyordum ki onun olduğum akşam artık oyun bitecek, büyü bozulacak ve ben artık hayallerin dünyasından çıkmış olacaktım.</p>

  <p>Evet böyle düşünmüştüm.</p>

  <p>Oysa o akşam eve döndüğümde hiç de öyle olmadığını anladım. Aksine ayaklarım yerden iyice kesilmişti. Belki de o gece, aslında büyük bir vicdan azabıyla kıvranmam gerekiyordu ama nedense hiç de öyle bir şey hissetmiyordum.</p>

  <p>İçimden yeniden onun yanına gitmek, birlikte sokaklarda yürümek, kucağında uyumak geliyordu. Evet istediğim tek şey buydu ve geri kalan hiçbir şey umurumda bile değildi.</p>

  <p>Garip bir biçimde hüzünlü ve aynı zamanda neşeliydim.</p>

  <p>Duygularım bunlardı. Suçluluk ya da kaygıdan çok mutluluk ve uçarılık...</p>

  <p>Ama sonra düşünmeye başladım. Ve düşündükçe bunların bir anlamı olmadığını, gerçeğin asla benim sandığım, yaşadığım gibi bir hayale dönüşemeyeceğini, gerçekle hayalin aynı şey olamayacağını ve ikisinin de kendisine ait alanda kalması gerektiğini anladım.</p>

  <p>Kendi kendime, "Bunu yapmadan, ona dokunmadan, onun bana dokunmasına izin vermeden, gözlerimi kapatıp o eşsiz öpücüğü hissetmeden bitirmem imkânsızdı ama şimdi ömür boyunca tek bir kez yapılmasına izin verilen bir şey gibi bunu anılarımda saklayacak ve artık bir son vereceğim," diyordum.</p>

  <p>Kendimi şimdi eskisi gibi zayıf, çaresiz, kararsız hissetmiyordum. Güçlüydüm, mutluydum ve bundan böyle o telefonu açmayacaktım.</p>

  <p>Kimbilir belki de çok üzüleceğini anlayan bir kadının kendini koruma güdüsüydü bu.</p>

  <p>Tıpkı yıllar önce düşündüğüm gibi basit, dengeli, düzenli hayatıma devam edecektim. Çocuklarım olacaktı. Şu beklediğimiz Uzakdoğu tayini yakında çıkacak ve zaten artık çok uzaklarda yaşayacaktım. Onun beni telefonla bile bulamayacağı kadar uzakta...</p>

  <p>Bana inanmıyorsunuz değil mi? Ben de öyle.</p>

  <p>Ama o an için gerçekten de inanmıştım. Hiç değilse kısa bir an için...</p>

  <p>Telefonları duymamak için evden erken çıkmaya başladım. Müzelere, kitaplıklara gittim. Uzun zamandır aramadığım insanları aramaya, onlarla öğle yemeklerine gidip sıradan şeylerden konuşmaya başladım yeniden. İşte çocukların okullarından, yeni mobilyalardan, yeni tatil planlarından, günlük dedikodulardan...</p>

  <p>Sonra bir gece o rüyayı gördüm.</p>

  <p>Aynalarla çevrilmiş bir rüyaydı. Bunu nasıl anlatmalı... Rüya sanki aynalardan yapılmıştı. Rüyayı aynaların içinden görmek gibi tuhaf bir şey...</p>

  <p>Karlarla kaplı dev bir ormanın içinde eski bir şatoda yaşıyorum. Hani şu korku filmlerinde görülen türden bir şato ama karlarla kaplı olduğu için öyle ürkütücü görünmüyor. Üst kattaki odamın penceresinde oturuyorum. Kendimi orada otururken görüyorum. Ama ben küçük bir kız çocuğuyum. Pencerenin içinde oturmuş dışarıya, hiç durmadan yağan kara bakan uzun, dalgalı saçlı bir kız çocuğu... Bana mı benziyor yoksa hayalimdeki kıza mı bilmiyorum. Üstümde açık yeşil, yakalı, uzun kollu bir elbise var. Çocukken çok sevdiğim kırmızı elbiseme çok benziyor. Ama bunun rengi yeşil ve üzerinde belli belirsiz çok küçük, bej benekler var.</p>

  <p>Kendi kendime, rüyamda kendi çocukluğumu görüyorum diye düşünürken aynı anda bir başka yerde, çok uzaklarda bir yerde onu görüyorum. Ama sanki başka bir zamanda, benden yıllar, yıllar uzakta... Mavi yıldızlı, beyaz duvar kâğıtlarıyla kaplı bir odada, yatağında uyuyor.</p>

  <p>Ama çok garip. Aynı zamanda burada, benim rüyamın içinde uyuyor ve acaba onun rüyası nasıl, onun rüyasını da görebilir miyim diye düşünüyorum.</p>

  <p>Ve bu çok inanılmaz belki ama onun rüyasını görüyorum.</p>

  <p>Çünkü aslında o da benimle aynı rüyayı görüyor. O da rüyasında küçük, sıska bir çocuk ve karlarla kaplı ormanın içindeki daracık bir patikada yürümeye çalışıyor. Yüzüne karlar çarparken orada ne aradığını, neden orada olduğunu düşünüyor ve üşüyor. Pencerenin içinden onu görüyorum ben. Evet bu o, diyorum, ama çocuk!</p>

  <p>Yüzüne çarpan karların içinde güçlükle yürüyor, burayı görüp göremediğini anlayamıyorum.</p>

  <p>Onu görünce çok seviniyorum ve buraya, yanıma geleceği için heyecanlanıyorum.</p>

  <p>Şatoyu görüp kapıya kadar geliyor. Camları açmaya çalışıp açamıyorum, küçük ellerimle camlara vuruyorum ama duymuyor. Çok üşümüş olmalı. Sonunda beni görüyor. Tanıyıp tanımadığı belli olmuyor. Yalnızca içeri girmek istiyor.</p>

  <p>Kapıya gidip vurmaya başladığını görebiliyorum ve ne yapacağımı bilemiyorum.</p>

  <p>Sonra o, kapıyı açmaya çalışırken bir anda anlıyorum ki, o kapı aslında rüyanın kapısıdır.</p>

  <p>Ve eğer onu açarsa artık rüyadan çıkıp gerçeğe geçecek. O zaman onu artık göremeyeceğim.</p>

  <p>Aynalar yüzünden her şey birbirine karışıyor. Her yanda kar yağıyor. Onu kapıyı açmaya çalışırken görüyorum her yerde. Hangisinin gerçek, hangisinin yansıma olduğunu bilemiyorum. Sesleniyorum, duymuyor. Bağırmaya başlıyorum ama sesim çıkmıyor.</p>

  <p>O sabah ağlayarak uyandım.</p>

  <p>Uzun süre bu rüyanın etkisinden kurtulamadım. Banyoda sıcak suyun altında gözlerimi kapatmışken bile sanki yeniden oraya, o soğuk ormana, deli gibi yağan karın içine dönecekmişim, yine öyle bağırmaya çalışacakmışım da sesim çıkmayacakmış gibi ürperiyordum.</p>

  <p>Ve telefon çaldığında hiç düşünmeden açtım.</p>

  <p>"Çok korktum..." dedi, "Neredesin, seni bulamadım, benimle bir daha asla konuşmayacağım düşündüm..."</p>

  <p>Yeniden ağlamak geliyordu içimden. Kendimi tutmaya çalıştım. "Konuşmak istediğim tek insan sensin..."</p>

  <p>"Ne yaptım ben sana?" dedi, "Bana doğru söyle, bir şey mi oldu, oraya gelmemek için zor duruyorum..." "Hayır," dedim, "hiçbir şey olmadı... ne yapacağımı bilemiyorum..."</p>

  <p>Sonra ona rüyayı anlattım.</p>

  <p>Sesimden heyecanlandığımı anladı. Güldü.</p>

  <p>"Ne güzel bir rüya, neden korktun, söyle bakalım çocuk halim nasılmış, ben senin çocukluğunu biliyorum ama sen benimkini bilmiyorsun, nasıl gördün?" dedi...</p>

  <p>"Çok sevimliydin," dedim, "gördüğüm en güzel çocuktun ama o anda bunu fark etmeyecek kadar heyecanlıydım..."</p>

  <p>"Keşke ben de böyle rüyalar görsem," dedi... Bir sessizlik oldu.</p>

  <p>"Bir uçağa binip buraya gelmek ister misin?" dedi. "Gelemem..." dedim.</p>

  <p>"Önümüzdeki hafta ben gelirim o zaman..." dedi. "Bilmiyorum..." dedim.</p>

  <p>"Seni seviyorum..." dedi.</p>

  <p>İlk kez söylüyordu bunu. Ve o zaman ilk kez telefonda onun karşısında ağlamaya başladım.</p>

  <p>Nasıl olur da insan, dünya yüzünde, bütün bir ömür boyu hatta ondan bile sonra, sonsuza dek birlikte olmak istediği, her gördüğünde, hayır, yalnızca adını düşündüğünde bile kalbinin deli gibi çarpmasına engel olamadığı, belki de hayata geldiği an kaybedip sonra da çaresizce, farkında bile olmadan oradan oraya savrularak yıllar yılı arayıp durduğu parçasını bulmuşken mutsuz olur?</p>

  <p>Kimi zaman birini sevdiğini düşünür insan. Onu neden sevdiğini bir başkasına anlatabilir. Sözcüklerle, uzun cümlelerle, yaşanmış hatıralarla, örnekler vererek...</p>

  <p>Bazen birini sevdiğine kendisini inandırır.</p>

  <p>Onu sevmek için, daha çok sevebilmek için bir şeyler yapar ya da bir şeyler bekler.</p>

  <p>Ama bazen birini delice sevdiğinizi bilirsiniz. Hissedersiniz. Bunun için hiçbir neden olmasa da sizin dışınızda bir güçle ona doğru çekilirsiniz.</p>

  <p>Yerçekimi gibi doğal, kendiliğinden... İsteseniz de engel olunamayan bir şey...</p>

  <p>Evet işte ben onu bulmuştum ama mutsuzdum.</p>

  <p>Kendi kendime sabahlara kadar oturuyordum, neden deliler gibi gülmeyip ağladığımı anlayamıyordum.</p>

  <p>Onu bulmuştum ama alamıyordum. Bu yüzden mi?</p>

  <p>Sanki kaybolup gitmiş gölgeme bir yerde rastlamıştım ve yakalamaya çalıştığım anda yeniden elimden kaçıp gidiyordu. Uzağa değil, yakınımdaydı, görüyordum, ama dokununca yeniden gidiyordu.</p>

  <p>Belki de yıllar sonra, belki de hep böyle elle tutulamadığı için bunca değerli olduğunu mu düşünmeliyim?</p>

  <p>Biliyorum, öyle derler. Ama bu doğru değil.</p>

  <p>O günlerde de, şimdi de, bana sorsanız aynı cevabı veririm.</p>

  <p>Masallardaki lambayı ovalayıp içinden çıkan cin, "Dile benden ne dilersen," diye sorsa, çocukluğumda bir türlü bulamadığım o cevabı hemen söylerim:</p>

  <p>Bütün bir hayat, onun kucağına yatmış, saçlarımı okşarken benimle konuşmasının yanında hiçbir anlam taşımaz. Bir keresinde ona, "Beni neden seviyorsun?" diye sormuştum.</p>

  <p>Kimbilir yine neredeydik?</p>

  <p>Sorulardan hoşlanmaz. Bir süre cevap vermeden uzaklara baktı sonra bana döndü ve gayet ciddi, "Bilmiyorum..." dedi. Yağmur çiselemeye başlamıştı. Hava kararıyordu ve biraz sonra yine ayrılmak zorundaydık. Kimbilir bir daha ne zaman görüşecektik. O gün artık yorulduğumu hissediyordum. Ama gözlerine bakarak bu konuşmayı uzatmak zordu. Paltomun yakalarını kaldırdı, atkısını çıkartıp boynuma sardı. Şişman güvercinler dolaşıyordu ayaklarımızın arasında. Yerler kırmızı yapraklarla doluydu. Gölün üzerinde yağmur damlaları dağılıp birbirine geçen desenler çiziyordu. Uzaklara baktım.</p>

  <p>"Beni neden sevdiğini bilmiyorsun öyle mi?" dedim.</p>

  <p>"Hayır, bilmiyorum," dedi, "çünkü çok düşündüm. Bunu sözlerle anlatamıyorum... Onun için sahici..."</p>

  <p>Sonra beni tutup kendisine döndürdü. Gözlerimin içine bakarak devam etti: "Birini sevmen için elle tutulur bir neden bulamıyorsan onu sahiden seviyorsun demektir..."</p>

  <p>Öyle mi gerçekten?</p>

  <p>Çoğu zaman istediklerimizi yapanları, bize uygun davranan insanları severiz. Onların yanında kendimizi güvende hissederiz. Aslında bize uygun olanı sevmek kolaydır. Zor olan, bize benzemeyenleri, istediğimizi yapmayanları sevebilmektir. Birini, seni mutlu ettiği için değil, yalnızca kendi başına varolduğu için, bir başkası gibi değil kendisi gibi olduğu için sevebilmek zordur.</p>

  <p>Bir arkadaşım vardı, yıllar yılı kendisini sevmeyen bir adamı sevdi. Gençlik yıllarında yalnızca kısa bir süre beraber olmuşlar sonra adam bir gün onu artık aramamış, bir başkasını sevdiğini söyleyip çekip gitmişti. Hayatındaki her şeyi belki haberi bile yokken onun için erteledi. Hiçbir şey istemeden, söylemeden yıllarca bekledi. Hepimiz nefret ederdik o adamdan. Tek başına yaşayan, hayatına birçok kadın girip çıkan ünlü çapkınlardan biriydi. Hakkındaki dedikoduları her duyduğunda uzakta bir yerde bir kadının nasıl üzüldüğünü, hayatına kıymak istediğini bilmeden yaşayıp gidiyordu. Zamanla ilişkileri bir tür arkadaşlığa dönüşmüştü. Söylendiğine göre adam ona âşıklarını bile anlatıyordu. Kız da çaresizce buna razı olmuş, her şey geçmişte kalmış gibi onun en yakın arkadaşı olmakla yetinir görünmüştü.</p>

  <p>Sonunda bir gün Yeniköy'deki eski balıkçıda rastladım onlara... Adam iyice yaşlanmıştı, arkadaşım da orta yaşı çoktan geçmiş, kilo almış, o eski güzelliğinden eser kalmamıştı. Ama evine yerleşmiş, evlenemese de hayatının son yıllarında sevgilisi olmayı başarmıştı.</p>

  <p>Herkes acırdı ona. Bütün hayatını beş para etmeyecek bir adam için harcadığına üzülürlerdi. Onları öyle görünce kendi kendime, işte dedim, gerçekten birini sevmek böyle bir şey olmalı. Bütün bir hayattan sevdiği insan için vazgeçebilmek... Ve eminim ona bu adamı neden sevdiğini sorsaydık, bize açık bir cevap veremezdi. Orada onunla yağmurun altında otururken aklıma onların kırık dökük hikâyesi gelmişti.</p>

  <p>Birden yıllar sonrasını düşündüm. Yaşlandığım zaman nerede olacaktım, kiminle? Hayat böyle tehlikeli oyunlar oynayacak kadar uzun muydu? Böyle sonu belli olmayan maceralara atılacak kadar basit miydi?</p>

  <p>Birini sevmek için nedenlerin yoksa onu gerçekten seviyorsun demektir.</p>

  <p>Ben biraz üşüyordum, yağmur yüzüme çarpıyor, ara ara sertleşen rüzgârda saçlarım savruluyordu. Her keresinde gözlerime bakarken, eliyle yüzümden çekiyordu saçlarımı.</p>

  <p>"Bana söz ver," dedi, "sakın, sakın ola ki bu saçları kestirmeye kalkışmayacaksın..."</p>

  <p>O günlerde kadınlar saçlarını kestiriyor, erkek çocukları gibi dolaşıyorlardı. O sabah bir dergide, berberler cemiyeti başkanının açıklamasını okumuş, bana kahkahalarla onu anlatmıştı. Başkan, artık erkeklerin çoğunun saçlarının eşlerininkinden uzun olduğundan yakınıyordu.</p>

  <p>Orada yüzümüze çarpan ve giderek artan yağmura aldırmadan oturduğumuz o gün, gözlerimin içine bakıp bir şeyler anlatırken ilk kez onun aslında başkalarının sandığı gibi kocaman bir adam olmadığını anlamıştım.</p>

  <p>Hiç olmayacak şeylerden söz etmeyi seviyor. Hayalleri gerçek sanıyor. Herkes onu sevsin istiyor. Çok, çok, çok sevilmesi gerekiyor. Herkesi kızdırmaya bayılıyor ama yine de kimsenin ona kızmamasını istiyor.</p>

  <p>"İşte hep böyle olacak," diyor, "hep böyle el ele oturup bütün gece konuşacağız, bizi kimsenin tanımadığı yerlere gideceğiz, bu insanlardan, bu kalabalıklardan, bu törenlerden, bu kurallardan kurtulacağız."</p>

  <p>Çocuk gibi heyecanlanıyor bunları anlatırken. Öylesine mutlu oluyor ki sanki bir an ben de inanıyorum. Ona sorular sormuyorum. O gün, orada, soğuktan burnum donmuşken, kocaman elinin içinde elimi ısıtırken, benimle olduğu için dünyanın en mutlu insanıyken ona artık sorular sormaktan vazgeçmem gerektiğini anlıyorum. Çünkü cevabı olmayan soruları sormadığım için mutluyum. Şu an, biraz daha, biraz daha, mutluluk sonsuza dek süren, saklanabilen bir şey değil ki, bir an bulutların arasından çıkıp yeniden kaybolan güneş gibi... Hepsi bu...</p>

  <p>"Sen biraz sus artık," diyorum. Şaşkınlıkla yüzüme bakıyor. "Sus da beni öp!"</p>

  <p>Onun yanındayken her şeyi unuturdum.</p>

  <p>"Neye üzüldün, geçen gün telefonda sesin niye öyle bozuktu..." diye sorduğunda, "Unuttum, gitti!" derdim. Gerçekten de unutmuş olurdum.</p>

  <p>Aklıma takılan bütün soruları, beni uyutmayan bütün o düşünceleri, kendi kendimi yiyip durduğum saatleri, ona olan öfkemi, kendime duyduğum kızgınlığı, beni tüketen ikilemleri onu gördüğüm hatta sesini duyduğum an unuturdum. Hayır, derdim kendi kendime, hiçbir şey beklemiyorum, gelecek tasarımları yapmıyorum onunla, bizim bir geleceğimiz yok, onun çoktan kurulmuş bir dünyası var, benim bir hayatım, bu yalnızca bir rüya, gözlerimi kapadığım an kendimi asla olmadığım kadar mutlu hissettiğim bir hayal.</p>

  <p>Bir rüyanın içinde gerçekler bozulur. Bazen bizim bile istemediğimiz biçimler alır. Rüyaları biz yönlendiremeyiz. Yalnızca izleriz. Kimse bir rüyayı kurgulayamaz.</p>

  <p>Ve insan hayatın içinde böyle gizemli bir taş bulmuşsa, ona dokunduğu anda bulunduğu yerden uzaklara götüren, bir çocuk gibi neşelendiren, küçük bir kız gibi ilk'lerin heyecanını yaşatan, bütün bir hayatın ışığını, renklerini, duygusunu değiştiren sihirli bir taş bulmuşsa bundan daha fazlasını istememeliydi...</p>

  <p>Sonradan düşündüm, acaba neden o bana aynı soruyu sormamıştı. Eğer sorsaydı ben ona ne söyleyecektim?</p>

  <p>Hayatın başka bir odası daha olduğunu ondan öğrendim.</p>

  <p>Hayatın gizli odası...</p>

  <p>İşte şu masallarda anlattıkları, anahtarının mutlaka kaybolduğu, gizlendiği, açılabilmesi için sihirli sözcüklerin arandığı, devlere, perilere, büyücülere başvurulduğu oda gibi... Evet tam da onun gibi... Bir masal odası... Sanki farkında bile olmadan kitaplığın içindeki gizli bir düğmeye dokunmuştum ve bir kapı açılmıştı.</p>

  <p>Beni nereye götüreceği, geri gelip gelemeyeceğim, kimlerle karşılaşacağım bilinmez bir koridor uzanıyordu önümde.</p>

  <p>Ayla'nın gizemli kentleri bulması gibi... Üstündeki toprağı kazıyıp ortaya çıkardığı ağır, taş kabartmalarla süslenmiş kapıyı itip kendisini birdenbire yeraltı geçitlerinde, nereye gittiğini, neyle karşılaşacağını bilmediği bir labirentte bulması gibi...</p>

  <p>İnsan bazen kendi içindeki gizli kapıların bile yerlerini bilmiyor. Bazen bir rastlantıyla ya da karşısına beklenmedik bir anda çıkan biri sayesinde öğreniyor.</p>

  <p>Tıpkı o gizemli eski zaman kentlerine, sonsuza dek bütün kötülüklerden, yabancılardan, bilinmeyen güçlerden gizlenmeye çalışan bir kralın tapmağına girmiş gibi, duvarlara yazılı okunamayan sözcüklerle, bilinmez dillerle, çözülmemiş resimlerle, size ne anlatmak istediğini anlayamadığınız işaretlerle karşılaşıyordunuz.</p>

  <p>Ama belki de asıl yanıltıcı olan, bütün bu unutulmuş sözcüklerin, işaretlerin, şifrelerin sizin bildiklerinize benzemesiydi. Evet benzer ama aynı değil.</p>

  <p>Sözdizimi her şeyi değiştiriyordu. Bir işaret, binlerce yıl sonra bambaşka bir anlama geliyordu. Çok tanıdık sandığınız sözcükler aslında çözemediğiniz bir başka hikâye anlatıyordu.</p>

  <p>Ama biliyor musunuz bence en güzel an oydu işte. Binlerce yıl sonra ilk kez dokunulan bir kapının açılıp sizi ürpertici bir rüyanın içine çağırdığı an...</p>

  <p>Henüz size ne anlatmak istediğini bilmediğiniz yazıların arasında korkarak, heyecanla dolaşmak... Mükemmel bir heykelciği elinizde tutmak, hiç bilmediğiniz bir geçmişe dokunmak, ne olduğunu anlamadığınız eşyaya bakmak, bir zamanlar hayatın vazgeçilmez unsurları olan kırık dökük parçalardan bir şeyler anlamaya çalışmak, -kim bilir şimdi bize sıradan gelen bu parlak taşlı yüzük o zamanlar hangi kutsal yükleri taşıyordu- atlı arabaların, ürkütücü savaşçıların, kartalbaşlı tanrıların, köpekyüzlü hizmetkârların, parlak giysili rahiplerin, çocuk prenseslerin tasvirlerine hayranlıkla bakmak, bir gün bir rastlantıyla kendisini harikalar ülkesinde bulan o küçük kız gibi kaybolmuş, daracık koridorlardan eğilerek bin yıldır uyuyan güneş kralının odasına girmek, tanımadık kokuların, içinizi kaplayan ürkütücü bir sessizliğin giderek derinleştiği sırlarla dolu bir odada artık bütün kavgalardan, sonu gelmez savaşlardan uzakta, yeryüzünün koynundaki sonsuz huzura gizlenmiş birini görmek, sanki dokunduğunuz an dağılıp gideceğinden korktuğunuz, herkesten saklamak istediğiniz paha biçilmez bir dünyaya gelmiş gibi kendinizi bütün bir hayatın üstünde hissetmek... İşte tam o an...</p>

  <p>Çünkü sonra her şey çözülür, bildik bir anlam kazanır, o eşsiz büyü, o benzersiz an dağılır gider.</p>

  <p>İşte ben şimdi tıpkı o bilinmez dünyanın kapısını yeni açan birinin heyecanını taşıyordum. Ve bu an'ın sonsuzlaşmasını, hiç bitmemesini, bütün bir hayatı kaplamasını istiyordum.</p>

  <p>Ah, ne olurdu, şuralarda bir yerlerde bana bu sırrı verecek o gizli yazıyı bulsaydım!</p>

  <p>Tıpkı o rüyadaki gibi, kapıyı açarsanız masalın dışına çıkıyordunuz, açmazsanız istediğiniz gibi yaşayamıyordunuz.</p>

  <p>Her şey isteğinizin dışında gelişiyordu.</p>

  <p>Bir masalın içinde çok uzun süre kalmak imkânsızdı. Bir süre sonra o kapıdan çıkmak istiyordunuz, çıkmak, aynaların, yanıltıcı görüntülerin, sislerin, gelip giden duyguların arkasındaki gerçek hayatı tutmak istiyordunuz. Beni yiyip bitiren çelişki buydu.</p>

  <p>İçimdeki o gizli odada ne çok şey buldum.</p>

  <p>Kendime farklı yerlerden bakmayı orada öğrendim. Başkalarının sözcükleriyle kendimi tanımlamak yerine kendi cümlelerimi kurmayı... Bedenin sizin dışınızda da bir hayatı olduğunu... Hayatın bize öğretilenlerin dışında bambaşka biçimlen olabileceğini...</p>

  <p>Belki de asla ortaya çıkmayacak olan bambaşka bir kadın buldum orada. Şaşırdım onu görünce. Korktum. Bana benzeyen ama tanımadığım bu kadınla ne yapacağımı uzun süre bilemedim. Kavgaya tutuştum önce. Herkesten gizlemeye çalıştım, kendimden bile...</p>

  <p>Meğer insan kendisini hiç tanımadan yıllar yılı yaşayabilirmiş. Hatta belki de bütün bir ömür boyunca kendisini bir başkası sanabilirmiş.</p>

  <p>Birdenbire anladım ki ben kendimi çok iyi tanıdığımı sanırken aslında hiç tanımıyormuşum.</p>

  <p>Sorsalar, asla duygularına kapılmayan, güçlü, kendi sözlerini başkalarını fazla umursamadan söyleyebilen, her şeyi akılla çözebileceğine inanan biri olduğumu anlatırdım.</p>

  <p>Kendine güvenen, hiçbir şeyden korkmayan, ne yapacağını bilen bir kadın...</p>

  <p>Böyle sanıyordum.</p>

  <p>Bir de baktım ki aksine kendisini duygularına kaptırıp bütün bir dünyayı unutabilecek kadar akılsız biriymişim.</p>

  <p>Akılsız evet. Ama bunu kötü bir şey saydığımı sanmayın sakın.</p>

  <p>Hayatı kendi başına kurabileceğine, kendi düzeniyle yaşayacağına inanan insanlardan biriydim. Asıl budalalık bu değil mi?</p>

  <p>Şimdi anlamıştım ki hayat bizden büyüktür ve biraz güçlü bir rüzgâr bile kurduğunuz bütün o kumdan kaleleri çocuksu bir keyifle ansızın yıkıverir.</p>

  <p>Bir başkasının bedenine dokunmanın, birinin teninize dokunmasının sizi birdenbire alıp buradan sonsuzluğa taşıyabilecek kadar güçlü olduğunu bilmezdim.</p>

  <p>Bunca yıl nereye, nasıl böylesine gizlendiğini bilmiyorum ama çılgınca bir tutkuyla dolu olduğumu öğrenmiştim artık.</p>

  <p>Sanki kendi ruhumu kazıyordum ve orada gizlenmiş o belli belirsiz yazıları çözdükçe yeni bir kimlik buluyordum. Gerçek varlığımı... Kim olduğumu... Farkında bile olmadan yıllar boyu kendimden bile gizlediğim o gerçek kadını... Sanki sonsuz uzaklıkta bir geçmişe gidiyor ve o bilmediğim alfabeyi çözdükçe kendimi hatırlıyordum.</p>

  <p>Evet onu orada buldum.</p>

  <p>Ve başkaları ne söylerse söylesin, ben o kadını çok sevdim.</p>

  <p>Evet belki de o yalnızca bir anahtardı. Bana kendi hayatımın kapılarını açan bir rastlantı... Özlemeyi onunla öğrendim.</p>

  <p>İnsan varlığından habersiz olduğu bir şeyi özlemez. Onun eksikliğini hissetmez. Bilmediği bir şeye sahip olmadığı için acı çekmez.</p>

  <p>Çocuğunuz yoksa göğsünüze yaslanmış o sıcaklığın nasıl tanımlanamaz bir şey olduğunu bilemezsiniz. Bilmediğiniz için de geri kalan bütün hayat boyu taşıyacağınız kaçınılmaz sorumluluğu o sıcaklığın nasıl karşılayabildiğim anlamazsınız. Endişeyi onunla öğrendim... Kaybetmekten korkmayı...</p>

  <p>Öyle çok korkardım ki... Ona bir şey olmasından... Onu yeniden görememekten...</p>

  <p>Birkaç gün kaybolsa... Söz verdiği zaman aramasa... Bütün uzaklıklara, koşulların bütün karışıklığına rağmen ondan haber alamadığım anda derin bir korkuya kapılırdım hemen. Ne yaparsam yapayım bu korku giderilemezdi. Sanki göğsüme bir bıçak saplanmış gibi ne yapacağımı bilmez halde giderek artan bir endişeyle beklerdim.</p>

  <p>Evet beklemeyi, sabretmeyi de ondan öğrendim.</p>

  <p>Öyle çok bekledim ki... Telefonun çalmasını... Bir mektubu, bir pusulayı... Onu yeniden görebilmeyi... Her şey öylesine belirsizdi ki, ne konuşursak konuşalım, ne söz verilmiş olursa olsun her keresinde sanki hep yeniden başlardık.</p>

  <p>Kendi kendimi hep günün birinde onu kaybedeceğim düşüncesine alıştırmaya çalışırdım. O anlatılmaz duygunun esiri olduğunuz zaman artık bunun imkânsız bir şey olduğunu bilemiyordum tabii... Aslında bütün hayat böyle.</p>

  <p>Eğer insan, ardından gelecek acıları düşünerek o an sahip olmadığı ama olacağını düşündükçe heyecan duyduğu şeylerden vazgeçebilse bambaşka bir hayatı olur.</p>

  <p>Onunla bütün hayatım değişti ve yeniden başka bir biçime dönüştürmeyi başaramadım.</p>

  <p>Hep derler ki, hayat insanın elinde olan bir şeydir, insan kendi kaderini çizebilir. Sakın inanmayın. Hayat bizim asla bilemeyeceğimiz rastlantılarla çizilmiş bir kaderin elindedir.</p>

  <p>Ama durun. Yine zamanlan birbirine karıştırmadan ^önce neler olduğunu anlatayım.</p>

  <p>Çünkü okurlar, biliyorum ki, bütün romanlarda olay akışıyla ve sonunda neler olacağıyla ilgilenir.</p>

  <p>Bütün dünyanın Asya gribini konuştuğu o sabah ben, bambaşka bir nedenle, kentin biraz arka sokaklarındaki doktorun odasından çıktım, binanın kapısına yaslanıp temiz havayı içime çektim.</p>

  <p>Hemen yakında bir kilise vardı. Herhalde benim kaderimi çizen bir Tanrı varsa, kendi dinimin evi olmasa da beni oraya kabul eder ve söyleyeceklerimi dinlerdi.</p>

  <p>Hiç büyümeyen o masal kahramanının heykelinin yanındaki sokağa girdim.</p>

  <p>Küçük kilisede kimse yoktu. Sıralardan birine oturdum. Loş, sessiz, huzurlu bir yerdi. Bir anda sizi gerçekten de dışarıdaki dünyanın debdebesinden, bütün o ciddiye alınan hayattan uzaklaştırıyordu. Yüksek, renkli resimler çizilmiş camlardan yansıyan ışık huzmeleri içeri-. deki karanlığı bölüyor, heykeller, resimler, eski eşyalar insana başka bir dünyaya geldiği hissini veriyordu.</p>

  <p>Orada oturdum ve "Ulu Tanrım," dedim, "herhalde yaptıklarımı izledin, bana ne yapmam gerektiğini kendi dilinde söylediysen, senin işaretlerini okuyup okuyamadığımı bilmiyorum. Eğer kitaplarda yazılanlar doğruysa beni bu büyük günahtan döndürmek için mutlaka elinden geleni yaptın ama yine de buralı bir yazarın dediği gibi, 'insan yüreğinin çılgınlığına son yok...' Şimdi ne yapacağımı bilmiyorum. Ama belki de benim yaşamam gereken hayat budur ve sen beni yalnız bırakmışsındır. Eğer öyleyse bu çocuğu doğurmalı mıyım yoksa daha büyük bir günah işleyerek onu öldürmeli miyim?" Yok canım, tabii bir cevap beklemiyordum.</p>

  <p>Ama o an öylesine yalnızdım ki yapabileceğim pek başka bir şey de yoktu ve kim bilir ne kadar zaman orada kendi kendime bir cevap bekliyormuş gibi öylece oturdum.</p>

  <p>Bir yandan bu felaketin altından nasıl kalkacağımı düşünmem gerekiyordu. Bir yandan artık daha fazla böyle gizli saklı sürdüremeyeceğimi anlıyordum.</p>

  <p>Sanki bir sınava girmiş gibi sorular yığılıyordu önüme. Peki ama ona söyleyecek miydim?</p>

  <p>Bunu bilmesi gerekiyor muydu? Öğrendiği zaman ne yapacaktı?</p>

  <p>Korkup geri mi çekilecekti yoksa çılgınca bir şey yapıp benimle bir hayat kurmak mı isteyecekti? Bu olabilir miydi?</p>

  <p>Bütün bir hayat bir anda yıkılıp yenisi yapılabilir miydi?</p>

  <p>Neden olmasın, diyordum kendi kendime... İkimiz de boşanırız, yeniden evleniriz, uzak bir yerlere gideriz, çocuk doğar, sonra ne yapacağımızı düşünürüz...</p>

  <p>Sonra birden aklıma Turgut geliyordu, Fuat'ın eşi, kızı, annem, ağabeyim... Keşke hepsi bu kadar olsa...</p>

  <p>Ya çıkacak skandal... Bütün gazetelerde yazılacak haberler? Kendisi istese bile izin verirler miydi bunu yapmasına? Birden anladım ki yalnız Türkiye'de değil, bütün dünyada konuşulacak bir haber olurdu bu... Başlıkları görebiliyordum şimdi:</p>

  <p>"Bakanın metresinden çocuğu oldu!" "Yasak aşk meyvesini verdi... "</p>

  <p>Hayır, sandığım gibi kolay değildi. Bütün bunlara katlanmak, bütün bunları kabullenmek... Hem yalnız ikimiz için değil, geri kalan ve aslında hiç suçu olmayan öteki insanlar ne yapacaktı? Onlara bunu yapmaya hakkımız var mıydı?</p>

  <p>Bütün memleket karışmaz mıydı?</p>

  <p>Fena mı işte, zaten herkes şikâyetçi değil mi, bu bahaneyle hükümet düşer de hepimiz kurtuluruz, diye bir an güldüm kendi kendime...</p>

  <p>Tarihe geçerdim, hükümet düşüren kadın diye...</p>

  <p>Gül, gül sen daha, diyordum içimden, bakalım bunun sonunda da gülebilecek misin?</p>

  <p>En doğrusu, kimseye söylemeden, kimsenin haberi bile olmadan çocuktan kurtulmak değil miydi?</p>

  <p>Aklıma şeytanca şeyler de geliyordu. Kim bilecekti ki çocuğun ondan olduğunu? Zaten Turgut da çocuk diye tutturmamış mıydı ne zamandır? Herhalde deliriyordum, böyle şeyler düşünebildiğime göre o anda aklım pek yerinde değildi.</p>

  <p>Bir an kendi kendime güldüm, ister misin oğlan olsun, büyüyünce de tıpkı onun burnunu alsın...</p>

  <p>Ayla'yı arasam, o da anlamaz ki bu işlerden... Sen çok anlıyorsun! İnsan liseli kızlar gibi ilk keresinde hamile kalır mı?</p>

  <p>Budala, diyordum kendime. Eh, doğrusunu söylemek gerekirse liseli bir kızdan fazla büyük de sayılmazdım. Ama olan olmuştu artık.</p>

  <p>Bir an önce bir karar vermek zorundaydım.</p>

  <p>Ama zaten o günlerde en çok zorlandığım şey de bu değil miydi: Karar vermek.</p>

  <p>Sislerle kaplı sokaklarda kaybolmuş gibi yürüdüğüm, kendimi kentin o güne kadar hiç gitmediğim semtlerinde bulduğum, sonunda ısınmak için bir kahveye girip oturduğum zaman masama gelen o kadınla uzun uzun dertleştiğim gün şimdi ancak bulanık, unutulmaya yüz tutmuş bir resim gibi... Ama o unutulmaz sıkıntı, nasıl olmuşsa yitip giden onca şeyin içinde benimle kalmayı başarmış. O günü hatırlarken o tanımsız bulantıyı da hissediyorum içimde yine. Evet işte orada, o akşamüzeri, daha önce hiç gitmediğim bir semtteki kahvede, başka yer olmadığı için gelip masama oturan o kadına başıma gelenleri anlatıyorum.</p>

  <p>Daha önce hiç görmediğim bir kadına anlatıyorum bütün bunları.</p>

  <p>O da bana, kolundaki numaralan gösteriyor, hayatla ölümün iç içe geçtiği, yalnızca birkaç saatlik bir farkla onu alıp buraya getiren o rastlantıyı, akıl almaz kıyımları, bir iskelete dönüştüğü toplama kampından nasıl kurtulduğunu anlatıyor.</p>

  <p>Nasıl olup da benim yaşlarımdaki bu kadının böylesine yaşlı göründüğünü anlayamıyorum. Sanki hiç unutulmayacak bir keder gelip gözlerine yerleşmiş. Güldüğü zaman bile gitmiyor. Ben konuşurken onun, çocuklar gibi önündeki kremalı pastayı her kaşıkta tadına vararak, yavaş yavaş, sanki hayatındaki ilk ya da son pasta gibi yemesini izliyorum. Birbirini hiç tanımayan, farklı ülkelerden gelip burada bu kentte başka bir dilde, bozuk bir anlatımla birbirimize hayatımızı anlatıyoruz.</p>

  <p>Bağırarak konuşan birkaç adam, buranın müdavimi olduğu belli olan insanlar, yüksek sesle çalan acıklı bir aşk şarkısı, içtikçe tatsızlaşan kahve ve sigara... Başım dönüyor.</p>

  <p>Kendi kendime artık eve dönmem gerektiğini söylüyorum, gerçekte bir hayatım olduğunu...</p>

  <p>Eski, modası çoktan geçmiş çantasını toplayıp kalkarken, beni tanıdığı için sevindiğini söylüyor ve sonra "Hayat hiç beklenmedik bir anda biten bir şey," diyor, "içinizden gelen neyse onu yapın, fazla düşünmeye zaman yok..."</p>

  <p>T1am da o günlerde ne olduysa sabah telefonları kesildi.</p>

  <p>Oysa son konuşmamızda bir hafta sonra geleceğini söylemişti.</p>

  <p>Kafam karmakarışıktı. Hissettiğim tek şey tanımsız bir sıkışmaydı aslında.</p>

  <p>Hâlâ bugün bile o günlerde gördüğüm bir rüyadan kurtulamam. Annemlerdeyiz, Fuat da var, babam yaşıyor, kayınvalidem, Turgut, ağabeyim hep beraber oturuyoruz. Annemlerdeyiz ama bizim evimizin eşyaları da burada. Bu eşyanın burada olması nedense bana çok garip geliyor. Ben hâlâ kimse bilmiyormuş gibi davranmaya çalışıyorum ama sonra herkesin bildiğini fark ediyorum. Kimseden çıt çıkmıyor ama bakışları görebiliyorum. Belki bir şey yapar, bir şey söyler diye Fuat'a bakıyorum ama o da önüne bakarak dalgın dalgın oturuyor.</p>

  <p>Bu karabasanla uyanırdım bazı geceler... Tam da o öğleden sonrayı, oteldeki saatleri de bildiklerini düşündüğüm anda... Hâlâ bir tek o rüyada babamı gördüğüm için sevinemem...</p>

  <p>Dünyayla bağım kesilmişti. Tümüyle içime kapanmıştım.</p>

  <p>Zaten pek az görüştüğüm insanlarla da görüşmüyor, Turgut'la yalnız kaldığımız saatleri olabildiğince atlatmaya çalışıyor ve düşünüp duruyordum.</p>

  <p>Şimdi ona en çok ihtiyacım olduğu anda birdenbire kaybolmuştu. Hiçbir haber alamıyordum.</p>

  <p>Ayla yine bin yıllık yeraltı kentlerine dönmüştü.</p>

  <p>Son yazdığı mektupta, daha önce bazı parçalan bulunup anlaşılamamış bir destanın en önemli bölümünü bulduklarını, bunun belki de yazılmış en eski aşk hikâyelerinden biri olduğunu söylüyordu.</p>

  <p>O telefonun başında bütün bir gün oturduğumu hatırlarım. Ama çalmıyordu.</p>

  <p>Birkaç kez oturup ona mektup yazdım. Coşkuyla, yükselen duygularla yazılmış, sitemlerle, kimi zaman öfke ve kıskançlıkla, kimi zaman yorgun, bezgin bir teslimiyetle, kimi zaman dayanılmaz bir özlemle dolu mektuplar...</p>

  <p>Tabii hepsini sonunda yırtıp atıyordum. Kimbilir belki de o günlerde bunları yazmak beni biraz olsun rahatlatıyor, kendi kendime konuşmak yerine neler düşündüğümü görmemi sağlıyordu.</p>

  <p>"Nerede olduğunu bilmiyorum, neden kaçtığını, ne düşündüğünü... Eğer içinde en küçük bir soru varsa, eğer en küçük bir pişmanlık duyuyorsan bana bunu söylemelisin. Yoksa hepsi yalan mıydı? Bütün o sözler, bütün o şarkılar, bütün o gözyaşları hep sahte miydi? Seni bulmak, yakana yapışıp, gözlerimin içine bakarak gerçeği söylemen için sarsmak istiyorum. Yoksa korkup artık vazgeçtiğini söylemek yerine kaçmak mı istiyorsun?.. Eğer öyleyse merak etme ben de seni artık görmek istemiyorum... Hayatımızı mahvetmeden önce bu sonu olmayan hayalden uyanalım ve doğru olanı yapalım... Sana bütün bir hayat boyu mutluluklar diliyorum... "</p>

  <p>Tabii sonra bu mektup yırtılıyor ve çaresizlik içindeki akşam satırları geliyordu:</p>

  <p>"İçimde anlatılmaz bir endişe var. Yoksa bir şey mi oldu? Benim bilmediğim, beklenmedik bir şey? Çok korkuyorum. Küçük bir çocuk gibi ağlayıp duruyorum. Tırnaklarımı öyle çok yedim ki artık korkarım o çok sevdiğin ellerimi beğenmeyeceksin... Ne olur şu telefon çalsın, ne olur yine o neşeli, mutlu sesini duyayım, hiçbir şey istemiyorum, bir tek iyi olduğunu söyle, sonra kapat, razıyım..."</p>

  <p>İşte böyle bir duygudan ötekine savrulup duruyordum.</p>

  <p>Neler olduğunu bilmiyordum. Haber alabileceğim, sorabileceğim kimse yoktu. Bunu o güne kadar nasıl olup da düşünmediğime şaşıyordum. O istemediği anda bir daha ona ulaşamayacağımı ilk kez o zaman fark ettim. Kimsenin benden haberi yoktu... Bizden başka her şeyden haberi olan tek kişi Ayla'ydı. Fuat belki en kötü durumda ona ulaşabilirdi ama benim arayacağım hiç kimse yoktu. Peşimde koşup durmasına, ne yaparsam yapayım beni arayıp bulmasına o kadar alışmıştım ki bu hiç aklıma gelmemişti.</p>

  <p>Bir yandan bunları düşünüyor bir yandan da artık son bir çabayla günlük hayatımı sürdürmeye çalışıyordum. Bir yerden bir yere gitmek, alışveriş yapmak, yemek pişirmek, bulaşıkları yıkamak, biriyle zorunlu birkaç söz konuşmak bile öylesine imkânsız geliyordu ki anlatamam.</p>

  <p>İnsanın içiyle dışının bambaşka olması gerçekten böylesine zor muydu yoksa ben bu duyguyu hiç bilmediğim için mi bana öyle geliyordu?</p>

  <p>Turgut bir şeylerin farkındaydı ama ne olduğunu bilemiyordu.</p>

  <p>Ben yalnızca utanıyordum onun karşısında. Bir türlü yok edemediğim bir utançla, her an her şeyi söyleyebileceğimi bildiğim için de kendimi iyice kasıyor, her söylediğime dikkat ediyordum.</p>

  <p>Yine cuma yemekleri, bazı haftalar belki sinema ya da tiyatro... Bunlara biraz olsun katlanabiliyordum ama artık arabayla hafta sonu gezintilerine, pikniklere dayanamıyordum. Hele o elçiliktekilerin bir araya geldiği akşamlar benim için tümüyle kâbusa dönmüştü.</p>

  <p>Canım kimseyi görmek, konuşmak istemiyordu. Alışveriş yaparken ya da bir lokantada yemekleri söylerken bile sohbet etmeye çalışan satıcılar ya da garsonlar beni çileden çıkartmaya yetiyordu.</p>

  <p>İnsanın kendisine hiç benzemeyen bir kabukla da yaşayabileceğini, giderek kendisiymiş gibi bir maske yaratabileceğini o zaman anladım.</p>

  <p>Sonunda bir akşam daha fazla dayanamayıp, "Sana ne oldu?" diye sordu, "Son zamanlarda yüzün gülmüyor, hep düşüncelisin..."</p>

  <p>İşte belki de tam zamanıydı. En azından artık bu evliliğin yürümediğini, mutlu olmadığımı söyleyemez miydim? Ortak neyimiz vardı ki? Herhalde o da benden çok memnun değildi... Akşamları oturup karşılıklı konuşmalarımız yarım saati geçmiyordu artık.</p>

  <p>Böyle ömür boyu aynı evde iki arkadaş gibi oturacak mıydık?</p>

  <p>Ama eskisi gibi aklıma geleni söyleyemiyordum artık. Sanki bambaşka biri olmuştum. Büyümüştüm. Başkalarına benzemiştim. Bu öldürücü sır beni kuşatmış, esir almış, yönetiyordu.</p>

  <p>Aklımdan geçenleri sanki benim yerime bir başkası değiştirip bambaşka sözcüklere dönüştürdü: "Çok sıkıldım buradan artık, annemi, ağabeyimi özledim, Türkiye'yi özledim..." dedim.</p>

  <p>Rahatlamış gibiydi. "Eh, tahmin ettiğim gibi," dedi, "burada hiç arkadaş edinemedin, sıkılıyorsun tabii... Benim de aylardır halim belli... Kafamı kaldıramıyorum ki seni bir yerlere götüreyim. Aslında beraber gideriz diye düşünüyordum ama ayrılamıyorum, en iyisi seni yollayayım, biraz dinlenirsin, özlem giderirsin..."</p>

  <p>"Nereye?" dedim şaşkın şaşkın.</p>

  <p>"Nereye olacak, İstanbul'a..."</p>

  <p>Benim günlerdir düşünüp bulamadığım şeyi bir anda o söylemişti.</p>

  <p>Hayatta insanın başına gelebilecek en kötü şey, doğrulan bilip yanlışları seçmek istemesi midir? Belki ondan da kötüsü, yanlışları seçmek istediği halde doğruları seçmek zorunda kalmasıdır.</p>

  <p>O gece yatağımda, karanlıkta gözlerimi kapatıp düşündüm.</p>

  <p>Belki de bu bana verilen son işaretti. Üstelik bir de çıkış kapısı vardı. Hiç kimse bilmeden bu çocuktan kurtulabilir ve artık bu sonu olmayacak ilişkiyi bitirebilirdim. Evet böyle olmalıydı.</p>

  <p>Bir aşk öyküsü sonsuza dek sürüp gidemezdi.</p>

  <p>Aşk öykülerinin benzersizliği, bizi alıp götürmesi, kendimiz yaşamasak bile eşsiz bir heyecan duymamızı sağlaması bu yüzden değil miydi?</p>

  <p>Bir tür göz boyama, geçici bir baş dönmesi, bir sihir değil miydi?</p>

  <p>İnsan böylesine bir masalı gerçekte yıllarca yaşayabilir miydi? Başınızın üstünde parlayan bir haleyle alışveriş sepetine marulları, pırasaları doldururken düşünsenize kendinizi...</p>

  <p>Sonsuza dek yalanlarla yaşayabilir miydiniz? Hayır bu mümkün değildi.</p>

  <p>Belki de bütün aşkların mutsuz bitmesinin nedeni de buydu... Eğer günün birinde uyumadığımız halde bir rüya gördüysek belki de bu eşsiz deneyimle yetinmeli, onun anısını kalbimizde gizleyip sıradan hayatımıza devam etmeliydik.</p>

  <p>Ama yapamıyordu insan. O duygu, o çarpıntı sonsuza dek yanında kalsın, hiç bitmesin istiyordu.</p>

  <p>Bir anda beklenmedik bir yerde, her gün geçtiğiniz sokaklarda, aslında sonsuzluğun içinde bilinmeyen bir yerlerde gizli olduğunu sandığınız o cenneti bulup da sahte bile olsa vazgeçmek o kadar kolay değildi.</p>

  <p>Onun için bütün görkemli aşk masalları böyle felaketle bitiyordu işte. Tıpkı uyuşturucuya saplanıp kalmak gibi bir şey...</p>

  <p>Zaten ondan da ses çıkmıyordu. Kimbilir belki o da aynı şeyleri düşünüyordu. Artık o da fazla ileri gittiğimizi, bunun sonunda belki benim yaralanacağımı, belki birlikte tehlikeye düşeceğimizi anlamış, uzaklaşmanın en doğrusu olacağına karar vermişti.</p>

  <p>Bir keresinde, "Benim hayatım umurumda bile değil," demişti, "tek korkum senin dile düşmen, senin üzülmen..." Kahkahalarla gülmüştüm o zaman...</p>

  <p>"Dile düşmek mi? Benim sahiden de bunlara aldıracağımı mı sanıyorsun?"</p>

  <p>Yüzümü okşadı, "Sen daha çok küçüksün, insanların nasıl zarar verebileceğini hiç bilmiyorsun..." dedi.</p>

  <p>Hayatımda iki insanın eli yüzüme dokunduğu zaman birdenbire sakinleşip bütün sıkıntılarımı, üzüntülerimi unuttum. Biri babamdı, biri de o.</p>

  <p>Eliyle yanağımı tutup hafifçe okşadığında boynumu biraz yana kırar, eline yaşlanırdım. Aklımda ne varsa silinir giderdi o anda. İçim ürperirdi, sanki bir şey yükselirdi boğazıma doğru, aynı anda derin bir şefkat duyardım, anlatılması çok zor ama hem o anda çırılçıplak kendimi ona bırakmak, onunla sevişmek hem de göğsüne uzanıp derin, mutlu bir uykuya dalmak isterdim. Ve inanır mısınız hangisini daha çok istediğime, daha doğrusu hangisini istediğime karar veremezdim.</p>

  <p>Öyle karşımda durur, her keresinde ilk kez görüyormuş gibi bakardı bana. "Neden bana öyle bakıyorsun?" diye sorardım.</p>

  <p>"Senin gözlerine bakınca insan birden heyecanlanıyor, inanılmaz bir ışıltı var gözlerinde, sana bakarken kendimden geçiyorum," derdi.</p>

  <p>Ama o anda bunları düşünemiyordum. Bunları bilmiyordum bile belki.</p>

  <p>Yapmak istediğimi değil, yapmam gerekeni düşünüyordum yalnızca.</p>

  <p>İşte yaşanacak olanlar yaşanmıştı. Bu bir maceradan başka ne olabilirdi ki? Ve şimdi kimse zarar görmeden, kimse duymadan, sanki hiç olmamış gibi bitmeliydi. Gerçekten de unutulmaz bir rüyaymış gibi uyanacaktım ve bir zaman sonra o rüyanın silik, karmaşık görüntüleri kaybolup gidecek, yalnızca duygusu benimle kalacaktı.</p>

  <p>Ama karanlıkta yastığımın üstüne akan damlaların farkındaydım. Evet yapmam gereken buydu ama ne yazık ki aslında hayatta yapmayı istediğim son şey de buydu.</p>

  <p>İnsan kimi seveceğini seçebilir mi?</p>

  <p>Seçemiyormuş.</p>

  <p>Dedim ya, kendi içime öylesine kapanmıştım ki neler olup bittiğinden haberim bile yoktu.</p>

  <p>İstanbul'a gelince gerçeklerden nasıl koptuğumu işte o zaman anladım.</p>

  <p>Annem benim birdenbire gelişime öyle sevinmişti ki nedenini sormadı bile. Bahçeye girip de manolya ağaçlarını görünce sanki çocukluk arkadaşlarımı görmüş gibi ağlamaya başladım. Kapı çıngırağı çalınca annem fırladı, ağabeyim de arkasından...</p>

  <p>Zaten beni görünce annem kendisini tutabilir mi, biz onunla sarılıp bir zaman bahçede ağlaşırken ağabeyim de, "Canım durun, ne oluyorsunuz, beni de ağlatacaksınız, kadın milleti değil mi..." diye söyleniyor ama sahiden de gözyaşlarını zor tutuyordu.</p>

  <p>Belki bana öyle geliyor, belki her insan çocukluğunun anlatılmaz kokularını duyduğu yerlerde mutlu olur ama bunca yer gördüm dünyada, bu manolya ağacının durduğu bahçe, erguvanların duvarlardan sarktığı parke taşı sokak, sanki bütün zamanlan yaşamış olmanın bilgeliğiyle eşsizliğini gizleyebilen irili ufaklı yalılar, balıkçı kayıklarının durduğu sahil kadar güzel hiçbir yer görmedim.</p>

  <p>Bu dar sokaklarda yürümeyi, eski evlerin pencerelerinde oturan yaşlı kadınlarla selamlaşmayı, balıkçıların pırıl pırıl tezgâhlara doldurdukları lüferlerin, uskumruların arkasındaki o neşeli bağırışlarını, geç kalınca evin içinde dört dönmeye, sanki bir âşığın gelmesini bekler gibi pencerelere gidip gelmeye başladığım simitçinin akşamüstü seslenişini, beni uykumun arasında yoklayan anneannemin sesi gibi yakından gelen sabah ezanını, bütün bir gün oturduğunuz yerden yalnızca ışığın değişmesiyle her an yeni bir resme benzeyen manzaraya bakmanın verdiği hayreti, kıyıda oturduğumuz yaz akşamlan neredeyse el uzatsak dokunacağımız kadar yakından geçen ve kim bilir nerelere giden o dev gemileri, sessizliğin içinde birdenbire başlayan ve birbirlerine gizemli bir dilde neler anlattıklarını asla bilemeyeceğimiz martıları, ayaklarımızı suya uzatıp oturduğumuz zaman çılgınca akıp giden denizi, bana hayatın ne olursa olsun benzersiz, akıl almaz bir mutluluk olduğunu söyleyen bütün bu görüntüleri, sesleri, kokuları başka hiçbir yerde bulamadım.</p>

  <p>Ama o gün beni öyle bahçe kapısından girerken böylesine hıçkırıklara boğan şeyin aslında ne olduğunu kimse bilmiyordu tabii...</p>

  <p>O an, o kapıdan girerken bir mucize olsa da birdenbire küçülsem, sanki yıllar öncesinin yazlarından birine dönmüş gibi küçük bir kız olarak oradan girsem ne olurdu sanki...</p>

  <p>İşte çayım, küçük ıspanaklı böreklerim, kaşarpeynirim hazırdı bile...</p>

  <p>Yalnızca denizden gelen esinti bile bir an için her şeyi unutmamı sağlıyordu.</p>

  <p>Uçakta gelirken zaten başka bir havaya girmiştim. Birdenbire bu işin böyle gizli saklı yürüyüp gitmesinden rahatsız olmuştum. Bir kadının kocasına söylemesi mümkün olmayan bir şeydi belki ama ne yapalım ki gerçekti. Bunu saklamak, tertemiz bir insanı bütün bir ömür boyu kandırmak sanki daha mı iyiydi? Evet biliyorum, kimsenin haberi olmayacaktı, belki yalnızca beni tanımayan bir doktorun, bir hemşirenin... Ama ben bilecektim... Bundan böyle ne zaman onun yüzüne baksam bu sahtekârlığımı, inanılmaz yalanımı bilecektim. Soğukkanlı bir katil gibi yaşayıp gidecektim öyle mi? Yok, ben bunu yapamazdım.</p>

  <p>Ben birini sevmiştim. Bir oyun oynamak istemiştim. Evet büyük bir hata yapmıştım belki. Evli bir kadının hatta bekâr bile olsa evli bir adamla böyle yakınlaşması, görüşmesi belki ona ümit vermesi doğru değildi. Bütün bunları daha ilk günlerden, Ankara'daki o sohbetlerden anlayıp bitirmem gerekirdi. Ama yapmadım. Belki de kimselerin bilmediği, benim neşeli, delidolu halime bakanların asla anlayamayacağı bir yalnızlık yüzünden olmuştu. Belki...</p>

  <p>Hayır, birden fark ettim ki buna bahaneler aramanın, nedenler bulmanın hiçbir anlamı yok. Böylesine eşsiz bir duygunun nedeni olur mu? İnsan kalbinin belki nasıl çarptığının, neden durduğunun, nasıl tıkandığının nedenleri vardır. Ama kimin için çarptığının nedeni olur mu?Dipten gelen bir dalga gibi, yerkürenin kabuğunun birdenbire kırılması gibi beklenmedik bir sarsıntıydı bu. Bir anda o güne kadar olan bütün hayatınızı geri dönülemeyecek biçimde değiştiren bir deprem.</p>

  <p>Ben hep insanın kararlarını kendisinin verebileceğine, hayatını kendi elleriyle biçimlendireceğine, aklın üstünlüğüne inanmıştım.</p>

  <p>Bütün o aşk romanlarını okurken, o filmleri izlerken kendi kendime hep, "Ah ne budala kadın," derdim, "ya şu adam, zavallı nasıl da körleşmiş..."</p>

  <p>Güler geçerdim bunlara.</p>

  <p>Uçsuz bucaksız bir çölde yürürken kafanıza yıldırım düşmesi gibi komik ama aynı zamanda çaresiz bir şeydi yaşadığım.</p>

  <p>Olmuştu işte. Böylesine güçlü bir dalgaya direnmek mümkün değildi. O dalganın üstünde, beni götürdüğü yere gidiyordum ama hâlâ dizginlerin elimde olduğunu sanıyordum.</p>

  <p>Hayır, kimsenin suçu yoktu. Ne kocamın, ne onun ne de benim. Bu yalnızca hayatın bizi hiç umursamadan kendince kurduğu bir oyundu.</p>

  <p>Yapmam gerekenleri yapmış mıydım? Bilmiyorum. Direnmiştim kendime göre. Uzak kalmaya çalışmıştım. Bunun yalnızca bir oyun olarak kalmasını, belki beni böyle uzaktan bir hayal gibi mutlu etmesini ve sonra tatlı, güzel bir anı olmasını istemiştim.</p>

  <p>Yapamadım.</p>

  <p>Aslına bakarsanız uçakta bütün bunları düşünürken birden anladım ki hamile kalmamın, onunla geçirdiğim o öğleden sonranın, bir başkasının tenine dokunmuş olmamın hiç önemi yok. Hepsinden önemlisi benim ona âşık olmam...</p>

  <p>Ben bir başkasına âşıktım.</p>

  <p>O başkasını hiç görmesem, onunla hiç konuşmasam, hiç dokunmasam bile yalnızca ona âşık olmam bile yetmez miydi?</p>

  <p>Anladım ki yalnızca bir kaçamak olsaydı, yalnız bir kadının istekleri olsaydı, yalnızca şehvetle geçirilmiş bir gün olsaydı her şey çok daha kolay olurdu.</p>

  <p>O zaman her şeyden vazgeçilebilir, belki gizlenebilir, belki söylense bile unutulup gidebilirdi.</p>

  <p>Buna bir anlık bir delilik, bir kendini kaybediş an'ı, bir sarhoşluk denilebilirdi.</p>

  <p>Ne var ki kalbim, aklım, rüyalarım, mutluluğum, hüznüm, gözyaşlarını, şarkılar, kitaplar, filmler her şey, her şey artık onundu.</p>

  <p>Onun olmadığı bütün görüntüler, yanımda yokken bile onu düşünmeden geçen tek bir an yalnızca hayatın bezdirici sıkıntısını taşıyordu artık.</p>

  <p>İnsan yalnızca bir sesi duymakla, uzaktan bir hayali düşünmekle, onun gülüşünü, bir sözünü, gülerek, ellerini sallayarak anlattığı bir hikâyeyi, çocuksu gülümsemesini, bir an için deli bir âşık, bir an için şefkatli bir baba gibi anlatılmaz bir ifadeyle bakan gözlerini düşünüp kendi kendisine gülüyorsa, içinden sıcacık bir şey kayıp gidiyorsa artık buna bir oyun, bir hayal, bir rüya denebilir miydi?</p>

  <p>Bu, gerçeğin, dünyadaki en güzel gerçeğin ta kendisi değil miydi?</p>

  <p>Ve ben ne yapmaya karar vermiştim? Bu inanılmaz mutluluğu bir yana bırakıp (sanki becerebilirmişim gibi) yalnızca birkaç saati için bile yıllarımı verebileceğim o eşsiz anları unutup evime geri dönecek, eski hayatımı sürecek, kimselere belli etmeden evliliğimi kurtaracaktım...</p>

  <p>Peki ama neden? Yalnızca böyle olması gerektiği için mi? Yalnızca başkaları üzülmesin diye mi? Bütün evlilikler mutlu ya da mutsuz sürüp gitmek zorunda olduğu için mi? Yoksa yıkılan şeylerin yerine yenilerini kurmaktan korktuğumuz ve günün birinde pişmanlık duyacağımızı sandığımız için mi?</p>

  <p>Hayatla tek başımıza baş edemeyeceğimizi düşündüğümüzden mi yoksa?</p>

  <p>Birdenbire anladım ki asıl hayal budur ve gerçekleşmesi imkânsızdır.</p>

  <p>Hem neden yapacaktım bunu? Başkaları için... Ama başkaları mutlu olacak mıydı o zaman? İçinde, bir başkasına duyduğu aşkın koparılmasıyla sonsuz bir kırıklık kalmış bir kadın bir başka erkekle ne yapabilirdi ki?</p>

  <p>Üstelik ne zamandır aramızda hiçbir şey yoktu. Biz artık iki arkadaştık. Hem de birbirine kendi hayatlarını anlatmayan, birbirlerini gerçekte tanımayan, yalnızca hayatın görünür yanlarını paylaşan iki arkadaş...</p>

  <p>Çok üzgündüm... Ne yaparsam yapayım Turgut'un mutsuz olacağını biliyordum. Mutsuz olacaktı ama beni çok sevdiği ya da kaybettiği için değil. Kurmak istediği hayat bozulduğu, başarısız olduğu için... Ama belki de şimdi söylemek en doğrusuydu. Böylece hiç değilse bana kızacak, benden nefret edecek ve unutması daha kolay olacaktı. Şimdi belki benden ayrılmak ona zor gelecek ama zaman geçince doğrusunun bu olduğunu o da anlayacaktı.</p>

  <p>Evet kapının çıngırağı çaldığında benim aklımda bunlar vardı ve anneme sarılıp ağlarken kimse bilmese de çoktan boşanmaya karar vermiştim.</p>

  <p>Böyle uzakta olunca, ne zamandır gelmediğim çocukluğumun evinde birdenbire ne yapacağıma karar vermiş gibiydim.</p>

  <p>Sanki birden bambaşka bir âleme geçmiştim. Ne kadar alıştığımı sansam da bir türlü yabancılıktan kurtulamadığım, kendimi hep yalnız hissettiğim o kentlerden uzakta, her şeyin çok tanıdık olduğu bu bahçede şimdi birden rahatlamıştım.</p>

  <p>Daha bir gece önceki tedirgin, güvensiz, çelişkiler içindeki insan ben değildim sanki... Artık biliyordum ne yapacağımı...</p>

  <p>Ama yine de bunu ona hele anneme nasıl söyleyeceğimi o an düşünmek bile istemiyordum. Ben böyle kendi dünyama dalıp gitmişken ne çok şey olmuştu.</p>

  <p>Herkes politikadan söz ediyordu o günlerde.</p>

  <p>Konuşulanlara göre sahiden de hiçbir şeyden haberim yoktu. Radyoda neredeyse komik denilecek propaganda konuşmalarından geçilmiyor, buna karşılık kimi görsem yakınıyor, bıçağın kemiğe dayandığını söylüyordu. Gazeteciler tutuklanıyor, gazeteler sansürleniyor, kim sesini çıkartırsa devletle kavga etmiş sayılıyordu. Öğrenciler, hocalar, askerler, memurlar hep şikâyetçiydi.</p>

  <p>Yalnız beni görmeye gelen akrabaların, konu komşunun söyledikleri bile her şeyin büyük bir hızla sona doğru gittiğini göstermeye yeterdi aslında.</p>

  <p>Bunları duydukça kalbim sıkışıyor, kendi kendime onları savunacak bir şeyler bulmaya çalışıyor ama doğrusu ben de bulamıyordum.</p>

  <p>Bazen konuşmalarda onun da adı geçiyor, ötekilerle birlikte o da suçlanıyor, asla yapmayacağını bildiğim şeyler anlatılıyor ama kızarıp bozarıp sesimi çıkartamıyordum.</p>

  <p>Hep onun Ankara'da o öğleden sonra bana birdenbire politikaya gireceğini söyleyip düşüncemi sorduğu zaman, "Ben size politikayı yakıştırmam..." deyişimi hatırlıyordum.</p>

  <p>Sanki içime doğmuş gibi...</p>

  <p>Yazık ki bunu söylememden hiç hoşlanmamıştı o gün.</p>

  <p>Şimdiyse içimde, çocuğu okuldan gecikmiş annelerin duyacağına benzer bir endişeyle ne yapacağımı düşünüyordum. Üstelik o ortalarda yoktu.</p>

  <p>Ben böyle kendi kendime karar vermişken onun neler yaptığını, beni arayıp aramadığını, ne düşündüğünü hiç bilmiyor, bir yandan ona çok kızarken bir yandan da büyük bir umutsuzluğa kapılıyordum.</p>

  <p>Sonunda anlaşıldı ki, beni niye aramadığını düşündüğüm günlerde o, bir Uzakdoğu gezisindeydi.</p>

  <p>Sonradan bana, "Öyle yerlere gidiyorduk ki ne bir an yalnız kalabiliyordum ne de seni arayacak bir telefon bulabiliyordum, yoksa aklımdan bir an bile çıkmadın..." diyecekti ama ben bunun yalan olduğunu o zaman da biliyordum.</p>

  <p>Gerçek başkaydı.</p>

  <p>Birlikte geçirdiğimiz o öğleden sonra oteldeki odada radyoyu açmış ve ikimizi de nedensiz bir biçimde duygulandıran, ağlatan bir şarkı başlamıştı.</p>

  <p>Akordiyonla çalınan kederli bir tangoydu bu. O zaman demiştim ki, "Fuat, bu ikimizin şarkısı olsun, nerede olursa olsun hep bu şarkıyı dinleyelim, birbirimizi hatırlayalım..." Yüzü asılmıştı.</p>

  <p>"Hep böyle veda eder gibi konuşuyorsun, biz hiç ayrılmayacağız, bunu aklından çıkart, ben delinin biriyim, ne olursa olsun senin peşini bırakmam, istersen dünyanın öteki ucuna git ben de gelirim, hiçbir şey gözümde değil..." demişti. Birbirimize sarılıp gözlerimizden yaşlar akarak o şarkıyı dinlemiştik.</p>

  <p>Onun küçük bir çocuk gibi yüzünü asmasına hiç dayanamazdım.</p>

  <p>İşte dönmeden önce o şarkının plağını bulup almış. Ankara'ya döndüğü zaman kızına her gece o şarkıyı pikaba koyup çaldırmış. Gözleri dolarak, uzaklara bakarak sigarasını içip defalarca bu şarkıyı dinlemiş. Bunları ben sonradan öğrendim.</p>

  <p>Onun o gün karısından boşanmaya, eve gider gitmez bunu ona söylemeye karar verdiğini ancak yıllar sonra anladım. Ama kimi zaman sert olsa da, lafını sakınmasa da, bir anda parlayıp geçen öfkelere tutulsa da, sevdiği insanlara, onları mutsuz edecek bir şeyi söyleyebilecek biri değildi.</p>

  <p>İstiyordu ki herkes onun ne hissettiğini anlasın, söylemediklerinden bir anlam çıkartsın, ona göre davransın...</p>

  <p>Aslında benim ne düşündüğünden haberim yoktu ama o, sanki bana bir söz vermiş gibi gidip de karısına artık boşanmak istediğini söyleyemeyince beni arayamamış, eve gitmemek için her bahaneyi uydurup gezilere, çalışmalara dalmış.</p>

  <p>Kimbilir belki o da aynı şeyleri düşünüyordu. Gidip de evini, kendisini heyecanla karşılayan kızını, eşini görünce onları bütün milletin gözü önünde başka bir kadın için bırakamayacağını anlamış, çaresizlik içinde vazgeçmenin yollarını aramıştı.</p>

  <p>Ama âşıklar hep şüphecidir.</p>

  <p>Ben bütün bunların böyle olduğunu o zaman düşünmemiş, belki de artık yaptığından pişman olduğunu, belki fazla ileri gittiğine karar verdiğini, belki de sonradan benim sandığım gibi beni sevmediğini bile kurmuştum.</p>

  <p>Ama biliyor musunuz hep içimde bir yerde, onun, ne olursa olsun benden vazgeçemeyeceğini, aramızda belki de yıllarını gece gündüz beraber geçirmiş sevgililerden bile güçlü bir bağ, sanki bizim kurduğumuz değil de bize verilmiş bir bağ olduğunu, biz istesek de bunu kopartamayacağımızı bilirdim.</p>

  <p>Bir yandan bütün bunlarla uğraşıyordum, bir yandan beni görmeye gelen akrabalarla, tanıdıklarla yenen yemekler, çay saatleri, bir yandan da aklımı sürekli kurcalayan çocuk...</p>

  <p>Doğrusu ne yapmam gerektiğine karar vermiştim ama bunu nasıl yapacağımı bilmiyordum.</p>

  <p>Çocuktan kurtulur kurtulmaz geri dönüp kocama her şeyi anlatacaktım. Fuat ne yaparsa yapsın ben artık geri dönülmez bir yola girmiştim. Şimdi belki de en doğru zamandı karar vermek için... Çünkü onun ne yapmak istediğini bilmiyordum. Belki de çoktan vazgeçmişti. Belki de ben hayatımı bozacak ve yalnız kalacaktım. Ama benim için doğru olanı yapmalıydım. Başkalarını ya da geleceği düşünerek, bir şeylere güvenerek, bir başkası için birinden vazgeçerek değil, hiçbir ödül olmadan, hatta belki yalnızca cezalandırılmayı göze alarak doğru olanı yapmak...</p>

  <p>O zamana kadar doğru olanı yapmak, hayatımı mahvetmemek için düşündüklerimin hiçbirinin gerçek olmadığını anlamıştım artık. Bundan sonra ne olacağını yalnızca hayat gösterecekti.</p>

  <p>Belki de hepimizin günün birinde kendimize bu soruyu sormamız gerekiyor: Doğru olan nedir?</p>

  <p>Biliyorum, bu soruyu kime sorsak, "doğru olan"ı başkalarına göre anlatacaktır.</p>

  <p>Hepimiz "doğru olan"ın, başkalarının onaylayacağı, genelgeçer kurallara göre benimsenmiş bir şey olduğuna inanırız.</p>

  <p>Bu yüzden değil mi pek çok insanın yalnızca kendi istediği ve aslında başkalarına zararı dokunmayan kararları bile alamayıp bütün hayatlarını yıkıp yok etmeleri... Düş kırıklıkları içinde mutsuz olmaları... Çelişkiler içinde hastalanmaları... Kimi zaman dayanılmaz bir kederle kendi hayatlarına kendi elleriyle son vermeleri...</p>

  <p>Keşke okullarda bize bunca şey anlatacaklarına hayatın bu gerçek bilgisini öğretebilselerdi.</p>

  <p>Gazete haberleriyle geçip giden bu mutsuz hayatları önümüze koyup, onlardan ders çıkartabilselerdi.</p>

  <p>Elbette biliyorum, bu pek işe yaramaz. Hepimiz başkalarının başına gelenleri biliriz, bize çok yabancı görünen hayatları filmlerden, kitaplardan öğreniriz. Anlatılanlardan, hiç yaşamasak bile, pek çok şey kalır aklımızda... Ama ancak kendimiz yaşadığımız zaman ne olduğunu gerçekten anlayabiliriz.</p>

  <p>Çoğumuz, hayatımızı yıkıp yeniden kuracak kadar cesur değiliz. Onun için de bizi kim bilir nerede bekleyen gerçek mutluluğun peşinden koşamayız.</p>

  <p>Ama ne yazık ki insan ve mutluluğu dünyaya aynı yerde ve aynı anda gelmiyor.</p>

  <p>Sanki sizi tamamlayacak öteki parçanız bir oyun gibi sizden uzağa, bilmediğiniz bir yere fırlatılıyor. Üstelik ne kadar zamanınız olduğunu bilmiyorsunuz ve onu nerede, nasıl arayacağınızdan da haberiniz yok...</p>

  <p>Hem onunla karşılaşsanız bile bunu ancak derinlerden bir yerden gelen ama asla doğruluğunu kanıtlayamayacağınız o duyguyla sezebilirsiniz...</p>

  <p>Bir an için bu söylediklerimin, hayatın bu çocuksu anlatımının doğru olduğunu düşünelim.</p>

  <p>Eğer öyleyse, bunca imkânsız bir oyunun içinde hayatınızın öteki parçasını bir rastlantıyla bulabildiyseniz ondan vazgeçer miydiniz?</p>

  <p>Ondan korkup geri çekilir miydiniz?</p>

  <p>Sonra bir gün annemle karşılıklı oturmuş kahvaltı ederken gerçeği önce onun bilmesi gerektiğini düşündüm. Ama sanki hemen söyleyiverecekmiş gibi dilimin ucuna gelenleri söylemek hiç de sandığım kadar kolay değildi.</p>

  <p>İşte bütün bu düşündüklerimin, kendimce büyük açıklamalarımın bu yaşlı kadının üzülmesinin yanında hiçbir anlamı yoktu.</p>

  <p>Kızı mutlu bir evlilik yapmıştı ve ölmeden torununu görmek istiyordu. Zaten ne zaman gelen giden konuklar çocuk lafı açsa kıpkırmızı oluyor, ne diyeceğimi şaşırıyor, bazen, alın size çocuk, deyip her şeyi anlatacak kadar kızıyordum.</p>

  <p>Onun anlattıklarını dinlemekten çok ona gerçeği nasıl söyleyeceğimi düşünürken Turgut aradı. Bir fırsat bulsa gelmeyi ne kadar çok istediğini söyledi, beni özlemişti, canı sıkılıyordu, yalnız yemek yemeye alışamıyordu, her akşam daireden arkadaşlarıyla dışarı çıkıyordu... İşte buna benzer şeyler... Benim aklım hiç orada değil, biraz daha kalmak istediğimi, annemin beni bırakmadığını söyleyip telefonu kapadım.</p>

  <p>"Kal tabii," dedi annem, "o da izin alabiliyorsa gelsin, kızımızı verdik, bir daha yüzünü göremedik, olur mu böyle..." Babamın ölümünden sonra annem sanki birdenbire yaşlanmıştı. Dalıp gidiyor, uzun uzun, hepimizin çoktan ezberlediği anıları anlatıyor, olur olmaz şeylere ağlamaya başlıyordu.</p>

  <p>Artık anneannemin de babamın da olmadığı bu eski eve yerleşince biraz da çocuklaşmıştı sanki. Benim uzaklarda olmamdan mutsuzdu. Ağabeyimin de günün birinde gideceğini düşünüyor, sürekli onun da artık evlenip yuva kurmasının zamanı geldiğini söylese de anlıyordum ki gelin ancak bu eve gelirse bu evlilik mümkündür...</p>

  <p>Nihat'la yalnız kalıp konuşabildiğimiz zaman onun da zaten pek evlenme niyeti olmadığını anladım. O da kendisini başkaları için feda eden insanlardan biriydi. Annemi böylece bırakıp kendi hayatını kurmayacaktı. Kendince bir kabullenmişlikle, "Kusura bakma ama bekârlık sultanlıktır kardeşim, şimdilik hayatımdan memnunum," diyordu, "bakalım zaman ne gösterir..."</p>

  <p>Annemin söylediğine göre iyi kazanıyordu. Zaten oldum olası giyim kuşama meraklıydı. Şimdi de çok şık görünüyordu. Biraz içkiyi artırdığını, geceleri kulüpte arkadaşlarıyla kumar oynadığını öğrendim.</p>

  <p>Annem bunların farkındaydı ama değilmiş gibi sesini çıkartmıyordu.</p>

  <p>Annem altta, o da üst katta yaşıyordu. Onu biraz durulmuş buldum. Sanki o eski, neşeli, çevik, delikanlı hali gitmiş yerine ağır, oturaklı bir adam gelivermişti. Böyle kendinden emin, olgun bir adam gibi konuşurken bir an gözleri daldı. Bir sessizlik oldu.</p>

  <p>"Sana ne oldu böyle Nihat?" diye sordum.</p>

  <p>Gözler değişmiyor. Sanki bir an için, trenlerinin başında, yerde diz çökmüşken gözlerini kaldırıp bana bakan o kısa pantolonlu çocuğu gördüm.</p>

  <p>"Bilmem," dedi, "bazen hayat istediğin gibi kurulmuyor, kendini pek de beklemediğin bir yerde buluyorsun..." "Bilmez miyim," dedim, gülerek...</p>

  <p>Annemin onun üzerine nasıl düştüğünü, hiç istemeden babamın yerini aldığını o zaman fark ettim. Birkaç kez evlenme konusu açılmış ama annem kızların hepsine birtakım kusurlar bulup işi yokuşa sürmüştü.</p>

  <p>"Ne yapmak isterdin?" dedim.</p>

  <p>Sorunun boşunalığını göstermek ister gibi güldü. "Asıl kötü olan da bu ya," dedi, "ne yapmak istediğini bilmemek..."</p>

  <p>Sonra birden, "İyi ama hep sen soruyorsun, hiçbir şey söylemiyorsun, orada her şey yolunda mı, senin istediğin oldu mu, mutlu musun?"</p>

  <p>Nedense geldiğimden beri bana en çok sorulması gereken bu soruyu duyunca birden şaşırdım. Sanki bir şey biliyormuş gibi ürperdim.</p>

  <p>Ah, bir de bilseydi!</p>

  <p>Beni küçük bir kızken tanıştırdığı adamla gizli bir aşk yaşadığım acaba aklının ucundan geçer miydi?</p>

  <p>"Sizleri çok özledim," dedim, "burayı özledim, uzakta olmak zormuş, önce insan yeni yerler görüyor, yeni birileriyle tanışıyor, kendine eğlenceler buluyor ama sonra yavaş yavaş hiç beklemediğin bir hasret çöküyor üstüne, o kadar ağırlaşıyor ki bir zaman sonra taşıyamıyorsun onu..."</p>

  <p>Annemin sesini duyduk sonra: "Çocuklar, yemek hazır, hadi soğumadan gelin..."</p>

  <p>Çocuklar! Tıpkı çocukluğumuzdaki gibi bu emirle ikimiz de yerimizden fırladık ve sonra aynı anda birbirimize bakıp gülmeye başladık.</p>

  <p>Kendi başıma bir şey yapamayacağımı anladığım zaman yine sevgili arkadaşıma koştum.</p>

  <p>Yine bozkırın ortasında bir yerlerdeydi. Annesi ona haftada bir posta gönderdiğini söyledi.</p>

  <p>Ona, "İstanbul'dayım, fazla kalamayacağım ama sana ihtiyacım var, belki de biç olmadığı kadar..." yazılı bir mektup yolladım. İki gün sonra beyaz gömleği, dizlerinin altına kadar gelen haki pantolonu ve kafasında şapkayla kapının çıngırağını çalıyordu.</p>

  <p>Ben yerimden fırlarken annemin, "Aaa bu deli kızın çalışı..." dediğini duydum.</p>

  <p>Boynuna atlayıp gözlerimden yaşlar aktığını görünce kulağıma, "Bir şey olduğunu anladım ama gelene kadar aklımdan bin türlü şey geçti, çabuk bana ne olduğunu anlat yoksa şuracıkta kalpten gideceğim sonra benim için ağlayacaksın..." dedi.</p>

  <p>Kahvaltıda annemin meraklı sorularına cevap yetiştirmekten benimle konuşamadı zavallı. Benden öyle bir not alınca nasıl telaşlanmıştı kim bilir.</p>

  <p>Annem bir türlü anlamıyordu onun ne yaptığını... "Bin yıl önce ölmüş adamları mezarlarında rahat bıraksanıza kızım, çarpılacaksınız..." deyip duruyordu. Sahilde yürüyüşe çıktık.</p>

  <p>Ona her şeyi anlattım.</p>

  <p>Yaşananları, mutluluğu, bitmek bilmeyen geceleri, sokaklarda hayal âleminde gibi yürüdüğüm günleri, beni kendimden uzaklaştıran çelişkiyi, utancı, coşkuyu, aklımdan geçen ne varsa, hepsini anlattım. Sonunda asıl büyük felaketi duyunca bir an durdu.</p>

  <p>"Eyvah!" dedi, "Bu da mı oldu? Her şey aklıma gelmişti de bu gelmemişti işte..."</p>

  <p>Her zamanki gibi bir yandan bana laf yetiştiriyor, soru üstüne soru soruyor, eğleniyor, bir yandan da ne yapması gerektiğini düşünüyordu.</p>

  <p>"Ben kararımı verdim," dedim, "yapacak bir şey yok, bundan sonra ne olursa olsun umurumda değil, kimseden gizleyecek değilim..."</p>

  <p>"Seni üzerler," dedi... "Herkes neler yapıyor da kimsenin ruhu bile duymuyor. Bu işin bir geleceği olacak mı, eğer olmayacaksa niye böyle bir çılgınlık yapmak istiyorsun?"</p>

  <p>"Bilmiyorum," dedim, "ben böyle yaşayamıyorum, önce yapabilirim sanmıştım ama yapamadım. O gider mi, gitmez mi bilmiyorum ama o gitse bile bu duygu bir yere gitmeyecek, hep benimle kalacak, bir tek bunu biliyorum." Bir sıraya oturduk.</p>

  <p>Kafasına Kızılderili tüylerinden yapılma bir şapka giymiş sevimli bir oğlanı, ellerindeki tabancalarla ortalığa su sıkan birkaç kovboy kovalıyordu.</p>

  <p>Deli gibi bağırıp koşarak, tablasını yere koyan macuncunun yanına gittiler.</p>

  <p>Uzakta yavaş yavaş sallanan renkli sandallarda birkaç kişi balık tutuyordu. "Ne yaparsan yap," dedi Ayla, "ben her zaman senin yanında olacağım..."</p>

  <p>Elini ellerimin arasına aldım. Çatlamış, nasırlaşmış, toprakla uğraşan insanlarınki gibi sertleşmişti.</p>

  <p>"Biliyorum," dedim, "zaten senden başkası da yanımda olmayacak..."</p>

  <p>Güneş öylesine parlaktı ki denize bakınca gözlerimiz kamaşıyordu. Sonbahar geliyordu ama hâlâ sıcak, nemli, sıkıntılı bir yaz havası vardı.</p>

  <p>"Ne garip," dedim, "sanki lanetlenmiş gibi, ayrıldığımdan beri hep kötü şeyler için geri dönüyorum, önce babamın ölümüne, şimdi de bu!"</p>

  <p>"Dua edelim bu son olsun," dedi, "hem şimdi bırak bunları, sonra ne yapmayı düşünüyorsun? Geri mi döneceksin?" Bir an şaşırdım, verecek bir cevap bulamadım. Gerçekten de o an hiçbir şey bilmiyordum. Sonrasını hiç düşünmemiştim...</p>

  <p>"Herhalde dönerim, başka ne yapabilirim ki..." dedim. Ama bir an bu belirsiz gelecek beni korkuttu. Hiç de kolay olmayacaktı.</p>

  <p>Bir sessizlikten sonra, "Sana bir şey sormak istiyorum," dedi... Sesinde sanki izin ister gibi bir hava vardı. Benim bir şey söylemeden, merakla yüzüne baktığımı görünce, "Nasıl olsa kimse bilmiyor," dedi, "belki de, nasıl söylesem, birbirinizi aslında pek fazla görmediniz bile..."</p>

  <p>"Evet görmedik, sonra?"</p>

  <p>"Acaba bir süre böyle devam etseniz... Çünkü biliyorsun bazen insan bir büyüye kapılıp gider ama sonradan bunun hiç de sandığı gibi bir şey olmadığını anlar..."</p>

  <p>Cümleyi bitirirken sesi düşmüştü. Yanlış bir şey söylemiş gibi düzeltmeye çalıştı. "Yani demek istiyorum ki..."</p>

  <p>"Ne söylemeye çalıştığını biliyorum," dedim, "beni düşündüğün için bunu söylediğini de... Aslında söylediklerini en başından beri biliyorum. Kimbilir, belki de senin dediğin gibidir..."</p>

  <p>"Hayır, hayır, ben öyledir demiyorum, yalnızca belki öyle olabilir diyorum, bunu şu anda kimse bilemez..." "Sonradan pişman olacağım bir şey yapmamı istemiyorsun değil mi? Ama ben zaten artık bu hayatı sürdüremem. Bilmiyorsun bunun nasıl zor bir şey olduğunu. Hem doğrusunu söylemek gerekirse artık o olsa da, olmasa da bu evlilik yürümez. Ne yapalım, sen haklıymışsın, ben mantık evliliği yapacak biri değilmişim, bunu yeni anladım."</p>

  <p>"Bilmem ki, en azından ona da sorsaydın, belki onun da söyleyecekleri vardır..."</p>

  <p>"Kime? Fuat'a mı? Benim boşanıp boşanmayacağımdan ona ne? Bilirsin böyle şeyler yaparken kimseye bir şey sormam..."</p>

  <p>"Bilmez miyim," dedi söylenir gibi... Sonra, boş ver dercesine ekledi: "Aman canım dünyanın sonu değil ya, çocuk yok, bir şey yok, boşanırsınız olur biter..."</p>

  <p>"Keşke bütün bunlar olmadan önce boşansaydım..."</p>

  <p>"Benim düşündüğüm zaten boşanmaktan çok bu olayın duyulması... Demin bana kızdın ama kocana ne anlatacaksın, bakalım o anlatmanı ister mi, onun için sor dedim..." Bir an düşündüm.</p>

  <p>Evet, bu bizim sırrımızdı. Ona sormadan hem de gidip kocama ondan söz etmemi ister miydi? Buna kendi başıma karar vermem doğru muydu? Yalnız benim değil, belki onun da hayatını etkileyecekti bu karar.</p>

  <p>"Bilemiyorum," dedim, "doğrusu şu an bunu düşünmek de istemiyorum, şu günler bir geçsin de bakarız..." "Annen hiçbir şey sezmedi mi?" diye sordu.</p>

  <p>"Hayır, beni o kadar özlemiş ki sanki bundan sonra hep burada kalacağımı söylesem boşanmam pek umurunda olmayacak gibi geliyor."</p>

  <p>"Aman ne olur, ben gittikten sonra söyle," dedi, "o sıralar ortada olmak istemiyorum... Bilirsin skandalları pek sevmem..."</p>

  <p>"Olur mu canım," diye güldüm, "sen suç ortağım değil misin? Eğer asılacaksak da aynı iple asılacağız..." O gürültülü kahkahalarından birini attı.</p>

  <p>"Hâlâ eğlenebildiğine göre yalnız başına da becerebilirsin..." dedi. "Her şeyi sonuna kadar inkâr edeceğim, duymadım, görmedim, hem zaten nereden bilebilirim ki? Ben toprağın altında köstebekler gibi eşeleniyordum, unuttun mu?" "Aman eşeleniyorsun da bir şey buldun mu bari?"</p>

  <p>"Bulmaz olur muyum? En azından şu anlattıklarının pek de yeni şeyler olmadığını buldum. 4000 yıl önce de aynı heyecanlar, aynı sıkıntılar, aynı acılar varmış."</p>

  <p>"Mektupta yazdığın o aşk hikâyesini mi söylüyorsun?" "Evet, belki de yazılmış en eski aşk hikâyesi..."</p>

  <p>"Ne olur bana mutlu bittiğini söyle..."</p>

  <p>"Şimdilik söyleyemiyorum çünkü çözemedim ama merak etme yakında öğreneceğiz..."</p>

  <p>"Bir an önce oraya dönmek için acele ettiğini biliyorum ama senin yerinde olsam böyle bir eğlenceyi kaçırmam," dedim, "kurbanları seyretmek her zaman heyecanlıdır..."</p>

  <p>Bu sözcüğü pek sevmedi. Bir an neşesi kaçmış gibi dalıp gitti...</p>

  <p>"Ne kadar zaman geçti ki..." dedi sonra, "Oyun bahçesinden bu kadar çabuk çıkacağımız aklına gelir miydi?"</p>

  <p>Çocuklar ellerinde renkli macunlarla yere oturmuş, macuncunun bir elinde tefle söylediği komik bir şarkıyı dinliyorlardı.</p>

  <p>Her şey olup bittikten sonra o geceyi Aylaların adadaki evinde geçirdik. Birkaç arkadaş toplanıp adaya gideceğimizi söyleyerek (okul yıllarındaki gibi) sabah evden çıktık ve ertesi gün akşama döndük. Liseli kızlar gibi hâlâ yalan söylüyorduk.</p>

  <p>O günü hatırlamak istemem. Belki de yaşadığım en boğuntulu, en renksiz günlerden biri olduğu için...</p>

  <p>Zaten istesem de pek hatırlayamam.</p>

  <p>Uzak bir semtte, eski püskü bir apartmanda, her şeyin dokunmak bile istemeyeceğiniz kadar kirli göründüğü, duvarları çatlamış, ilaç kokusuyla kaplı ama neyse ki temiz örtülü bir yatakta gözlerimi kapadım ve kendi kendime, "Uyandığında geçmiş olacak ve bu sabahı, burayı, bu insanları bir daha hiçbir zaman hatırlamayacaksın," diye söz verdim.</p>

  <p>Sahiden de unuttum. Bir daha hiç gitmediğim o yerden her şey silinmiş de nedense bir tek ağır, demir kapı kalmış.</p>

  <p>Uyandığımda ağlıyormuşum. Neden ağladığımı bilmiyorum çünkü karmakarışık bir rüyadan uyanmıştım. Bir yandan kurtulduğum için seviniyordum bir yandan içimde garip bir hüzün vardı.</p>

  <p>Neredeyse bütün öğleden sonrayı uyuyarak geçirdikten sonra akşam balkonda balık yedik. Uzun uzun konuştuk ve çoğu kez geçmiş zamanı hatırladıkça gözlerimin dolmasını engelleyemedim. Büyüdükçe anneme benziyordum galiba...</p>

  <p>Ertesi gün hem dinlendim hem ne zamandır özlediğim adanın keyfini çıkardım. Faytonla dolaştık, ormanda yürüdük, kıyıda çay içtik.</p>

  <p>Sabah uyandığımızda İstanbul yazının o en güzel ışığı, kuş sesleri, çiçek kokusu, pırıl pırıl güneşin altında yüzünüzü okşayan esintisi bile insana her şeyi unutturmaya yeterdi.</p>

  <p>Yazın son günleri...</p>

  <p>Kendi kendime dedim ki, nereye gidersem gideyim huzur bulacağım, ayaklarımı yere bastığımda toprağı hissettiğim, ait olduğum yer burası...</p>

  <p>Elimizde lolipoplar, her yanından püsküller, nazarlıklar sarkan, üstünde bozuk bir el yazısıyla, "Ne şair yaş döker, ne âşık ağlar I Tarihe karıştı eski sevdalar" yazan bir faytona bindik.</p>

  <p>"Niye öteki şiirini almamış acaba?" dedi Ayla, "Araba için daha uygun olurdu..."</p>

  <p>Bir anda ikimiz de okul günlerine gittik. Üstümüzde formalarımızla, saçlarımız atkuyruğu, Mübeccel hanımın dersindeyiz. Karatahtanın önünde o uzun şiiri ezbere okurken hatırlıyorum kendimi. "İlk sevgiye benzeyen ilk acı, ilk ayrılık I Yüreğimin yaktığı ateşle hava ılık..."</p>

  <p>"Aman bana şiir deme fena oluyorum," dedi Ayla, "birden yine sözlüye kalkacakmış gibi içimi bir korku kaplıyor, sanki bilemesek idama gidecektik, ne yanlış şey..."</p>

  <p>"Tabii çalışacağın yerde aylaklık edersen korkarsın," diye takıldım ona...</p>

  <p>"Aman sorma, hâlâ bazı geceler rüyamda sözlüye kalkıyorum da, kan ter içinde uyanıyorum..."</p>

  <p>Sanki olabilirmiş ve yeniden bir sihir onu okul günlerine döndürebilirmiş gibi tahtaya vurup kulağını çekmesi beni güldürdü.</p>

  <p>"Biliyor musun ben çok isterdim," dedim, "yeniden okula dönmeyi, kış sabahları senin afyonun patlamamış, beş karış suratla evden çıkışını görmeyi, birlikte ellerimize hohlayarak yokuşu tırmanmamızı... Gerçekten de çok isterdim..." Bana sarıldı, başımı omzuna koydum.</p>

  <p>"Bakma sen bana," dedi, "ben de özlüyorum, bisiklete bindiğimiz günleri, ders çalışmaya size geldiğim akşamları, kıkır kıkır gülmemizden kimsenin uyuyamadığı geceleri... Hiç özlemez olur muyum?" "Dua et de bu günlerimizi de aramayalım sonra," dedim.</p>

  <p>Posbıyıklı yaşlı arabacı kimi zaman atlara bağırarak, kimi zaman kamçısını şaklatarak, bazen elinin altındaki zili neşeyle çalarak, bazen davudi sesiyle yanımızdan geçen bir başka arabaya ya da yolda gördüğü birine seslenerek tepeden aşağı iniyordu.</p>

  <p>İğne çamlarının, beyaz köşklerin, bahçelerden fışkıran yaban bitkilerin içinden yaylanarak giderken hayatın bize verdiklerini anlamakta neden böylesine zorlandığımızı düşünüyordum.</p>

  <p>Akşam vapuruyla dönerken biraz olsun yüzüm gülüyordu.</p>

  <p>Kafam yine karmakarışıktı ama içimdeki sıkıntı yerini şimdi bir aldırışsızlığa, belli belirsiz bir sarhoşluğa bırakmıştı.</p>

  <p>Bir an denize bakarken yine onu düşündüm. Hiçbir şeyden haberi yoktu ve hiçbir zaman da olmayacaktı. İçimde bir yerde biliyordum ki eğer haberi olsa bu çocuğu doğurmamı isterdi. Evet, ne olursa olsun isterdi.</p>

  <p>Eğer böyle bir şey yaptığımdan haberi olsa çok kızardı bana. Bir an onunla oturmuş, bebeğe isim ararken düşündüm kendimi... Nedense bu bana asla olmayacak bir hayal gibi geldi. Onun bacak bacak üstüne atmış, elinde sigarası, dergilere bakıp çocuğa giysiler beğenmesi birden güldürdü beni. Sanki bu düzenli fotoğrafın içindeki adamın yüzü ona uymuyordu. İkimizi böyle, bir evde, evli gibi düşünmemiştim hiç.</p>

  <p>İskelede pavurya satıyorlardı. Kalabalığın içinde yürürken İstanbul'u yeniden içime çektim, bütün bu birbirine karışmış kokular, sesler, itiş kakış, gökyüzüne vuran bu kızıllık, denizin üstündeki bakır titreşimleri...</p>

  <p>Yolda Ayla'nın anlattıklarını dinler gibi görünsem de aslında dinlemiyordum. Aklımda bir tek şey vardı, onun nerede olduğu, beni arayıp aramadığı...</p>

  <p>Bir yanım artık her şeyin bittiğini, belki de bir daha asla görüşmeyeceğimizi söylüyordu. Bir yanımsa ne olursa olsun bir yerlerden yine çıkıp geleceğini, bu çılgınlığın böyle durup dururken bitmesinin imkânsız olduğunu... Pek çok şeyi düşündüğümü sanıyordum ama o, her zamanki gibi beni yine şaşırttı.</p>

  <p>Eve döndüğümüz zaman annem kapıyı yüzünde garip bir ifadeyle açtı. Bir an sanki öğrendiğini sanıp korktum. Ama yüzünde tuhaf, neşeli bir şey vardı.</p>

  <p>İçeri girince, "Kızlar gelin bakalım burada ne var?" dedi.</p>

  <p>Salona girdik ki, küçük süslü bir sepetin içinde başında kırmızı kurdeleyle küçücük bir Siyam yavrusu uyuyor.</p>

  <p>Neredeyse beyaza yakın tüylü, başında, kuyruğunda açık leylak rengi gibi lekeler olan el kadar bir kedi. "Aaa bu da nereden çıktı böyle," diye çığlığı bastı Ayla...</p>

  <p>"Bilmem onu kızımıza soracağız," diye yüzüme baktı annem.</p>

  <p>"Bana mı?" dedim ve bir anda Ayla'nın bakışıyla kendime geldim. İkimiz de aynı anda anladık. Başka kim olabilirdi ki?</p>

  <p>Sanki bir ateş üstümü kaplamış gibi kıpkırmızı kesildiğimi hissettim o an.</p>

  <p>"Bir şoför getirdi," dedi annem, "bu notu da sana bıraktı, Sevim hanım mı öyle bir isim söyledi..."</p>

  <p>Küçük, kapalı zarfı bana uzattı.</p>

  <p>Neyse ki Nihat evde değilmiş diye düşündüm. Yoksa mutlaka bin türlü soru sorar, şoförün ağzından laf alırdı.</p>

  <p>Fuat'ın bu pervasızlığına, rahatlığına her zaman şaşırmışımdır.</p>

  <p>Aklımdan bin türlü şey geçiyordu ama ne yapacağımı bilemiyordum. Ayla, kediyi kucağına almış, göğsüne yaslıyor, yeni uyanmış bebek de boynuna tırmanıyor sonra yeniden aşağı inmeye, belki de sepetine geri dönmeye çalışıyordu. Annem bir cevap bekler gibi yüzüme bakıyordu. Sözcükleri doğru seçmek daha doğrusu bir araya getirirken saçmalamamak için kendimi zorladım.</p>

  <p>"A, Sevim hanım mı yollamış," dedim, "ne kadın! Bir kere konuşmuştuk, doğurunca yavrulardan biri senin diyordu, demek geldiğimi duyunca..."</p>

  <p>Ayla, gülmemek için kendisini zor tutuyor, kediye şirinlikler yaparak bunu gizlemeye çalışıyor, benim, "yardım etsene," der gibi kaş göz oynatmama aldırmıyordu bile.</p>

  <p>"Ay keşke birini de ben alsam, nasıl olsa en az birkaç tane vardır, bir rica etsen, belki bana da verir," diye bir de eğleniyordu.</p>

  <p>"Elimi yüzümü yıkayıp geliyorum," dedim ve odadan nasıl kaçtığımı bilemedim. Banyoda zarfı açıp (aslında açıp değil de yırtıp) için deki küçük kâğıt parçasını çıkartırken ellerim öyle titriyordu ki asla başaramayacağım sandım. Herhalde ne olur ne olmaz, annem açabilir diye İngilizce yazmıştı.</p>

  <p>"Küçükhanım, biliyorum, suçluyum ama kendimi birdenbire dünyanın öteki ucunda buldum. Heyet oraya giderken ben kaçıp senin yanına gelecektim ama olmadı. Kaç gündür o ada senin, bu kıyı benim dolaşmaktan bittik. Dönünce öğrendim ki İstanbul'daymışsın. Biliyorsun kulağım deliktir. Orada ne görsem, nereye gitsem hep seni düşündüm. Dünyanın en uzak köşesinde bile varlığın yoksa da gölgen benim yanımdaydı. Hatırlıyor musun bir keresinde boynunda Siyam'la oturan bir kadın görmüştük, sen onu çok sevmiştin. Orada bu küçük yavruyu görünce dayanamayıp aldım. Eğer alıştırırsan boynunda taşıyabilirmişsin. Yarın saat 11 'de Pera Palas'ta bekliyorum. Yoksa gelip annenle çay içmeye de itirazım yok ona göre... Hamiş: Siyam deyip geçme, onu bana sahici bir kral armağan etti..."</p>

  <p>Onca sıkıntıdan, onca korkudan sonra işte küçücük bir not yine bütün dünyamı değiştirmişti.</p>

  <p>Nasıl da yalan söylemiştim kendi kendime. Bir daha aramasa da umurumda olmayacaktı, kendi hayatımı yeniden kuracaktım, bittiyse ben de artık onu aramayacaktım... Hepsi laftı tabii... İşte yine o kargacık burgacık el yazısını, o mühür gibi garip imzasını görünce her şeyi unutuvermiştim.</p>

  <p>Yarın onu görecektim. Bu gece uyuyacaktık ve sabah uyanınca gülerek beni kucaklayacak, yine gülerek kim bilir neler anlatacak ve ben karşısında söylemek istediklerimin hepsini yine unutup dünyanın en güzel gözlerine bakarak kimi zaman ne söylediğini artık izleyemesem de onu dinleyecektim.</p>

  <p>Hani çocuklar çok gitmek istedikleri bir yere ne zaman gideceklerini anlayamaz da sürekli, "Uyuyacağız, uyanacağız ve sonra gideceğiz değil mi?" diye sorar dururlar ya, işte kendimi öyle hissettim bir an. Evet yarındı. Her şey geçmişti. Bütün o, bir an önce bitmesini istediğim kötü zaman geçmişti. Yarın yanımda olacaktı. Birden bir kez daha anladım ki, kendi kendime ne söylersem söyleyeyim, ne düşünürsem düşüneyim, hayatta olmayı istediğim tek yer orasıydı, onun yanı...</p>

  <p>Salona geldim ki, annemle Ayla küçük, iplikten bir top yapmışlar, şaşkın kediyi oynatmaya çalışıyorlar ama o önce topun peşinden gidiyor sonra birden onu kaybediyor ya da yakalamaya çalışırken dengesini kaybedip yuvarlanıyordu. Topu tutmak isterken düşüp yuvarlanması, onu yakalamak isterken kendi kuyruğunu yakalaması, birden kendisini tepetaklak bulunca afallamış hali öyle sevimliydi ki...</p>

  <p>"Aman pek de maskaraymış bu," diyordu annem, "hiç böyle renkte kedi görmedim, belli ki cins bir şey..."</p>

  <p>"A tabii, bunlar eski Mısır'ın kutsal kedileri," dedi Ayla, "kralların kedileri... Hatta onlar için de mezarlar yapmışlar, ölünce hepsini mumyalamışlar..."</p>

  <p>"Kedileri mi?" diye sordu annem şaşkınlık içinde.</p>

  <p>"Evet teyzeciğim, mezarları açıp da binlerce kedi mumyası görünce herkes çok şaşırmış..."</p>

  <p>"Fesuphanallah," dedi annem, "firavun aklı işte... Ayla kızım, büyülü müyülü olmasın bu da..."</p>

  <p>"Aman anne," dedim, "sen aldırma onun anlattıklarına, fi tarihinden bahsediyor. Şu zavallı yavrucağa baksana ne tatlı, bundan büyücü olur mu hiç?"</p>

  <p>Sonra Ayla'ya göz kırparak, "Ama," dedim, "bir kral kedisi olduğu belli... Şu duruşuna baksana..."</p>

  <p>"Kral kedisiyse sarayında otursaydı, ne yapacağız şimdi bunu, alıp ta oralara götürecek değilsin ya? Sakın bana bakma, bilirsin ben evde öyle kedi, köpek istemem..." dedi annem.</p>

  <p>"Niye götürmeyecekmişim," dedim, "götürürüm, hiç değilse bana arkadaşlık eder... Zaten patlıyorum sıkıntıdan." "Buna bir isim bulmak lazım o zaman," dedi Ayla, "böyle pisipisi diye çağırılmaz herhalde..."</p>

  <p>Aklımıza gelen isimlerin kimini söylemesi zor, kimini uzun, kimini pek sıradan bulup eliyorduk. Annem Tırmık, Tekir gibi isimler sayıyor, Ayla, kraliçelerin, tanrıçaların adlarını sıralıyordu.</p>

  <p>Sonunda, "Leylak koyalım," dedi annem, "rengine uysun..."</p>

  <p>Biraz sonra Leylak kucağımda, zaten yan açık gözlerini sıkıca yummuş, farkında olmadan koltuğumun altına girmeye çalışarak, küçük, pütürlü diliyle boynumu yalayarak, mırıltılar çıkartarak uyuyordu.</p>

  <p>Aslında hayvanlara karşı fazla ilgim yoktur. Ama bu kedi nedense böyle kucağıma gelip mırladıkça ona birdenbire ısınıvermiştim.</p>

  <p>"Kerataya bak," dedi annem, "sahibini bilirmiş gibi nasıl hemen onun kucağında yerini buldu, biz sabahtan beri sütle besliyoruz, nafile!"</p>

  <p>"Annesi sanıyor onu," dedi Ayla... Bir an göz göze geldik.</p>

  <p>Ne garip, sanki o gün neyi kaybettiğimi bilirmiş gibi bana bu küçük yavruyu yollamıştı. Tam da o gün...</p>

  <p>İnanılacak şey miydi bu?</p>

  <p>Ne çok zaman geçmişti. Şimdi tek başıma sinemaların, oyuncakçıların, tuhafiyelerin, renkli pazarların, belki bize çocukken binbirsurat balosu gibi gelen garip kalabalığın anılarımda her nedense sirk müziği gibi bir şarkıyla dev bir panayıra dönüştüğü Beyoğlu'nda yürüyordum ve artık büyük bir kadındım.</p>

  <p>Sanki aynı anda hem büyük bir kadın hem de o eski çocuk gibi iki farklı duyguyu, o farklı duyguların görüntülerini, seslerini aynı anda yaşıyordum.</p>

  <p>Sinemaların birinin köşesinde uzay canavarı kılığına girmiş iki kişi bir filmin reklamını yapmak için gelen geçene sataşıyordu.</p>

  <p>Annemlerin saatlerce oyalandığı şapkacıların, düğmecilerin, terzilerin bulunduğu pasaja girip bir an yüzüme çarpan serinlikle hemen o günlere dönüveriyordum.</p>

  <p>Ne zamandır gelmemiştim ama ayrıntıları unutmamıştım.</p>

  <p>Rengârenk düğmelerin, ipliklerin, elime alıp dokunmaktan bıkmadığım çeşit çeşit kumaş parçalarının arasında oturup onları bekleyişimi, biraz sonra gideceğimiz, bebeklerle dolu dev oyuncakçıda kendimi kaybedişimi...</p>

  <p>Renkli kâğıt bebekler vardı o zaman. Bir kitabın içinden giysilerini keser, onları bebeklere giydirirdim. Buraya geldiğimiz zaman bana mutlaka onlardan alırlardı.</p>

  <p>Limonataların, çayların, dondurmaların ikram edildiği, herkesin hatırının sorulduğu, selamlar gönderildiği mağazaların biraz loş ve karışık havası pek değişmemiş.</p>

  <p>Başımı şöyle bir uzatıyorum pasajın girişinden, yüzlerinde tüllü şapkaları olan birkaç hanım parke taşı avluda dedikodu yapıyor. Köşedeki kuaförde hanımlar kafalarına o kocaman fanusları geçirmiş, ellerindeki dergileri okuyorlar.</p>

  <p>Sinemaların bez afişlerine bakıyorum. Ben onları çok daha büyük sanırdım. Biri yanımdan geçerken bana hafifçe çarpıyor ve dönüp özür bile dilemiyor.</p>

  <p>İnanılmayacak şey ama birbiri üzerine yığılmış, tepelere kadar üst üste öylesine konulmuş, raflara birkaç sıra halinde dizilmiş sayısız kitabın içinden ne isterseniz birkaç dakikada bulup çıkartan, aksiliğiyle ünlü Artin efendinin dükkânı kapanmış.</p>

  <p>Kiliseler, elçilikler, vitrinlerindeki ışıltıyla mücevher mağazaları...</p>

  <p>Birkaç dükkânın yerini tam çıkartamıyorum. Onları bulamıyorum. Ben mi karıştırıyorum yoksa onlar yerlerini başkalarına mı bırakıp gitti bilemiyorum. Dediklerine göre birkaç yıl önceki olaylardan sonra tasını tarağını toplayıp gidenler çok olmuş.</p>

  <p>Ama en güzel hediyelikleri satan ve camekânında mavi kadifelerin içinde en fazla bir müzik kutusu, bir kar küresi ya da bir porselen bebek duran yaşlı Rum'un dükkânı açık.</p>

  <p>Birkaç gün sonra onun doğum günü.</p>

  <p>Dükkâna giriyorum. Sanki vitrine inat tıka basa dolu raflara bakıp bir şey bulmak öyle zor ki... Sonunda altın kapaklı, yeşil, çizgili bir dolmakalem beğeniyorum. Kravatı, yeleği, gözlükleri, köstekli saatiyle yaşlı adam sanki her an bir davete gidecek gibi şık,, benim için özel bir kutu çıkartıyor tezgâhın altından.</p>

  <p>"Ama," diyorum, "açar açmaz yazmasını istiyorum."</p>

  <p>"Kolay efendim," diyor, ağır hareketlerle, çok önemli bir şey yapıyormuş gibi mürekkep koyup küçük bir mendille siliyor.</p>

  <p>Kalemi özenle kutunun içine yerleştiriyor, dikkatle paket yapıyor, beyaz, ipekten bir kurdeleyle bağlıyor. Sonra onu da kırmızı kadife bir kesenin içine koyuyor.</p>

  <p>Küçük bir kâğıt parçasına, "O eşsiz mektuplarını belki artık bu kalemle yazarsın, doğum günün kutlu olsun..." yazıyorum, kâğıdı kesenin içine atıyorum. Yaşlı adam beni kapıya kadar uğurluyor.</p>

  <p>Oradan çıkıp biraz yürüyünce, annem, teyzem, büyükannem ne zaman buraya gelsek mutlaka uğradığımız pastanenin önüne geliyorum.</p>

  <p>Camekânın bir köşesinde kristal vazoda beyaz laleler duruyor, öteki köşede kırmızı... Ama asıl bugün bile hâlâ aklımdan çıkmayan (yapmıyorlar ki artık) meyve şekerlemeleri... Süslü kâğıtlar içinde bir resim gibi duran parlak incirler, portakallar...</p>

  <p>Neyse ki o yerinde duruyor. Üstelik işte duvarlara çizilmiş, mevsimleri gösteren resimleriyle, hiç değişmemiş... Bir an kapıyı itip içeri girerken heyecanlanıyorum. Sanki geçmişe döner gibi oluyorum. Süslü püslü, belli ki alışverişten gelen birkaç kadın bir masada yüksek sesle konuşuyorlar. Bir başka masada göbekli bir adam gazete okuyor. Bir adamla bir kadın fısıldayarak konuştukları köşeden aynı anda bana bakıp sonra yeniden kendi hayatlarına dönüyorlar. Bir kadın, "Moliendo Cafe"yi söylüyor.</p>

  <p>Tezgâha kadar yürüyorum. Yaşlı madamlar beni hatırlamıyor, ben de kim olduğumu söylemiyorum. Onlar paketi hazırlarken çantamdan küçük siyah pudralığı çıkartıp aynasında kendime bakıyorum. Yanaklarıma biraz pudra sürüyorum, saçlarımı düzeltiyorum.</p>

  <p>Sonra elimde bir incir şekerlemesiyle çıkıp yürümeye başlıyorum.</p>

  <p>263 i Otelin kapısından girdiğim zaman kepi başına küçük gelmiş iriyarı genç bir oğlan beni karşıladı. Sanki kim olduğumdan kuşkusu yokmuş gibi, "Buyurun, beyefendi sizi bekliyor," dedi...</p>

  <p>Sesimi çıkarmadan peşine düştüm. Mermer merdivenleri çıkıp sağa döndük.</p>

  <p>Barın uzak köşesinde oturduğu yerden kalkmış, arkası bana dönük tıknazca bir adamla ayakta konuşuyordu. Bir an duraladım ama çocuk önüme düşmüş, görevini yerine getirmenin heyecanı içinde bir bana, bir ona bakarak yürüyordu.</p>

  <p>İster istemez ben de peşinden gittim. Bize baktığını görünce adam da bize doğru döndü, benim gelmemle birlikte, mahcup, izin istedi. Yanımdan geçerken bu tombul, badem bıyıklı, kel kafalı adamı bir yerden tanıdığımı düşündüm ama çıkartamadım.</p>

  <p>Bir an bana elini uzatacağını sandım ama sanki göz göze gelmekten kaçar gibi aceleyle ikimizin de elini sıkmadan dönüp gitti.</p>

  <p>Fuat gelip yine beni omuzlarımdan tuttu. Yüzüme gülerek baktı.</p>

  <p>"Nihayet!" dedi, "Buralara gelirsin de bana haber vermezsin öyle mi, tek tek soracağım bunların hesabını, önce bir otur da sen..."</p>

  <p>Bordo çizgili açık kahverengi koltuklardan birine oturdum, sırtım kapıya dönük, pencerenin yanına... Tüllerden dışarısı belli belirsiz görünüyordu. Sabahın bu saatinde beni getiren komiyle, beyazlar giymiş bir garsondan başka kimse yoktu içeride.</p>

  <p>Garsona bir meyve suyu söyledikten sonra, "Kimin kime hesap vereceği belli olmaz beyefendi," dedim, "en iyisi hesap kitap işlerini başka bir zamana bırakalım..."</p>

  <p>Şaşırmış gibi baktı.</p>

  <p>"Kimdi bu bey, sanki bir yerden tanıyorum," dedim...</p>

  <p>"Abdülhak Şinasi bey canım," dedi, "nev-i şahsına münhasır bir adam, yoksa kitaplarını okumadın mı?"</p>

  <p>"Şimdi hatırladım," dedim, "okumaz olur muyum, keşke bilseydim, çok da severim ama elini bile uzatmadı ki..." "Uzatmaz," diye güldü, "el sıkışmayı pek sevmez, biraz hastalık hastası... Senin yanakların niye böyle kızarmış, yürüdün mü?"</p>

  <p>"Evet," dedim, "biraz erken çıkmışım, yürüdüm, ne zamandır gelmemişim Beyoğlu'na, özlemişim, çocukluğumu hatırladım, babamı, anneannemi, hava güzel ama hızlı yürüyünce biraz sıcak basıyor..." "E, nasıl buldun bakalım bizim minik yavruyu?"</p>

  <p>"Çok sevimli, boynumdan inmiyor, adını da Leylak koyduk, onca yol onu taşıdığına inanamadım..." "Herkes görmemiş gibi bavullar dolusu ıvır zıvır taşıdı, ben bir kedi taşımışım çok mu?"</p>

  <p>"Gelip de annem kediyi gösterince neye uğradığımı şaşırdım tabii... İyi ama burada olduğumu nereden öğrendin?" Güldü. Gümüş tabakasını açıp sigara uzattı, kendi de bir tane aldı, benimkini yaktı, "Zor değil ama merak ettim seni bulamayınca, yalnız gelmişsin, kötü bir şey yok değil mi?"</p>

  <p>Araya uzun bir zaman girmişti. Telefonla bile konuşmayalı çok olmuştu. Belki de onun için şimdi bir türlü eski yakınlığımızı bulamıyor, sanki uzak bir tanıdıkla buluşmuş gibi mesafeli konuşuyorduk. "Yok," dedim, "annemi özledim, biraz da sıkıldım, onun için geldim..."</p>

  <p>Ona neler olup bittiğini anlatmayacaktım.</p>

  <p>Kendi hayatımda olup bitecekler yalnızca benimle ilgiliydi. O bütün bunların dışında kalmalıydı. Yalnızca beni sevdiği için hayatımın dağılıp gideceğinden korkmamalıydı. Olup biteceklere neden olduğunu düşünerek vicdan azabı çekmemeliydi. Hayır, bunu ona yaşatmak istemiyordum.</p>

  <p>Birden o sabah her şey tıpkı tepeden kente baktığım zaman uzaktaki adaları bile gördüğüm gibi berraklaşmıştı. O, hayatın içinde beklenmedik bir mutluluk bulmuştu. Bir rüya. Bir hayal. Belki de yalnızca en güzel yanlarını gördüğünüz gerçek. Hangisini isterseniz söyleyin. Şimdi onu bozmaya, bu eşsiz duyguyu bunca yıldır yaşanmış ötekilere benzetmeye hakkım var mıydı?</p>

  <p>Benden istediği bu muydu?</p>

  <p>Hayır, benden istediği bu değildi. Elbette şimdi sorsam başka şeyler söylerdi ama ben biliyordum. Onun için de en azından o, yalnızca mutluluğu, bıktırıcı sorunlarla gölgelenmemiş coşkuyu yaşamalıydı.</p>

  <p>Hayatımı bir kez kurmaya çalışmıştım, olmamıştı. Çok sağlam sandığım ne varsa dağılıyordu işte.</p>

  <p>Oysa hiç bilmediğim, farkında olmadığım bir şey bana onu getirmişti ve ben de kendimi bu rastlantının büyüsüne bırakmıştım.</p>

  <p>Artık kuralları, alışılmış düşünceleri, başkalarının söylediklerini, bütün öğrendiklerimi unutuyordum. Evet unutacaktım, en azından bu kez.</p>

  <p>Ben istediğimi yapacaktım ve onun neyi neden yaptığını da düşünmeyecektim. Bütün kadınlar gibi sürekli ondan bir şeyler yapmasını bekleyip yapmayınca da üzülmeyecektim. Tıpkı benim yaptığım gibi aslında o da istediğini yapacaktı.</p>

  <p>Eğer bizi bir araya getiren şey hayatın bir buyruğuysa (evet böyle garip, mistik şeyler vardı aklımda) ve benim her an hissettiğim kadar gerçekse mutluluk bize gelecekti. "Seni dalgın gördüm, düşünceli..." dedi.</p>

  <p>Gerçekten de dalıp gitmiştim.</p>

  <p>"Beni gördüğüne sevinmedin mi yoksa?"</p>

  <p>İnsanların bizi duyduğunu düşünüyordum çünkü koskoca salonda başka hiç ses yoktu. Yarım yamalak duyduğumuz bir radyodan gelen müzik dışında...</p>

  <p>Fısıldar gibi, "Sevinmez olur muyum," dedim, "ben de seni çok merak ettim, birden kayboldun, aklıma türlü şey geldi ama şimdi hepsi geçti, burada biraz..."</p>

  <p>"Evet, biliyorum," dedi, "biraz çıkıp yürüyelim mi?"</p>

  <p>Artık nasıl baktıysam, güldü, eliyle dizime yavaşça vurdu, "Tamam, tamam, vazgeçtim," dedi, "iyi bir fikir değil ama seninle bir sinemaya gitmek isterdim..."</p>

  <p>"Evet," dedim gülerek, "bak bu daha iyi fikir, şurada Saray'da Grace Kelly'nin bir filmi oynuyor, gelirken gördüm..." Çantamı açıp hediyesini çıkardım.</p>

  <p>"Bana mı aldın," dedi, "çok güzel bir şeye benziyor..."</p>

  <p>Kutuyu çıkartırken not masanın üzerine düştü. Onu alıp okudu. "Doğum günümü unutmadın öyle mi," dedi, "ben bile unutmuşum..." Sonra kutuyu açtı.</p>

  <p>"Çok güzelmiş," dedi, "sahiden çok güzel..."</p>

  <p>"Yazsana," dedim.</p>

  <p>Önündeki kâğıtlardan birini aldı, bir şeyler yazıp önüme çevirdi.</p>

  <p>"Seni her görüşümde dünyayı unutuyorum, her şey gidiyor, yalnız seni kucaklamak, sana sarılmak, seni öpmek isteği kalıyor. Gittiğim her yerde seni özlüyorum. Seninle konuşmayınca sanki hep bir şey unutmuşum ama ne unuttuğumu bilmiyormuşum gibi tuhaf bir his içinde oluyorum. Ben sana âşık oldum!"</p>

  <p>Bunu okuyunca daha fazla dayanamadım, kalemi elinden aldım, "Ben de sana âşık oldum. Bu benim bilmediğim bir his. Onun için şaşkınım. Hem nereye gittiğini umursamayan bir kelebek gibi uçuyorum hem de bir yere konmak ihtiyacıyla çırpmıyorum. Sana çok yazdım ama hepsini yırtıp attım. Ne yapacağımı bilmiyorum..." yazdım.</p>

  <p>Ben sigaramı söndürürken o, az önce çıkardığı sigarasını yeni yaktı. Camın üstünde kâğıdı çevirip okudu. Bir an ona bakmadığım halde yüzüme baktığını, gözlerimi görmeye çalıştığını fark ettim. Kalemi bıraktım.</p>

  <p>"Bana söyle," yazdı, tersten görebiliyordum ne yazdığını, o kargacık burgacık yazısını buradan bile okuyabiliyordum artık, "ne istersen onu yapalım, hiçbir şey umurumda değil, istersen şimdi şuradan çıkalım, el ele tutuşup bütün yolu yürüyelim, herkes görsün, herkes bilsin, ne olacaksa olsun..."</p>

  <p>Sonra hızla çevirdi kâğıdı önüme.</p>

  <p>O sigarasını içerken, ben bir yandan okuduklarıma sevindim, bir yandan aynı anda bunların hepsinin yalnızca içindeki bir istek olduğunu anladım.</p>

  <p>Bir an benim de aklımdan her şeye boş vermek, "Hadi gel, buradan çıkalım, çekip gidelim, yeni bir hayata başlayalım," demek geçti.</p>

  <p>"Ben de bunu yapamayacağımızı bilecek kadar büyüğüm," yazdım, "bana şimdi fazla sorma ama bir tek şey söyleyeceğim, artık daha fazla yalan söylemek istemiyorum, birkaç gün sonra geri dönüyorum, ondan sonra yeniden konuşuruz..."</p>

  <p>Okuyanca yüzüme baktı. Ne demek istediğimi anlamaya çalışıyordu.</p>

  <p>"Yarın akşam Ankara'ya dönüyorum," dedi, sonra sesini alçaltarak ve gözlerini kaçırıp tül perdelerden dışarı bakarak, biraz utangaç, "bu gece kaçabilecek misin?"</p>

  <p>"Hayır," dedim hemen, sanki bu soruyu beklermiş gibi, sanki çoktan vereceğim cevap hazırmış gibi, aslında değildi, çünkü tek isteğim onunla yalnız kalabilmek, bu resmi, sıkıcı havadan çıkmak, yüzünü, gözlerini öpmek, sarılmak ve bütün geceyi birlikte geçirmekti. Ama yine de, "Hayır," dedim, "ben şimdi gidiyorum, gelecek hafta konuşuruz, belki sen oraya gelirsin, daha fazla imkânsızlıklardan söz etmek istemiyorum."</p>

  <p>Bir an onunla tıpkı dünkü gibi adada olmayı, faytona binmeyi, çamların içinde yürümeyi, bahçelerden sokağa sarkan kırmızılı, mavili çiçekleri koklamayı istedim.</p>

  <p>Evet biz başka âşıklar gibi bunları yapamıyorduk.</p>

  <p>Sinemaya bile gidemiyorduk. Sokaklarda başıboş yürüyemiyorduk. Şurada deliler gibi istesem de elini tutamıyordum. Tam içimden geleni söyleyecekken birden susuyordum. Çevresi düşmanlarla sarılmış insanlar gibi yalnızca kapalı odalarda, bizi tanımadıkları yerlerde rahat edebiliyorduk. Ne yapalım ki böyleydi.</p>

  <p>Çok zaman bezginliğe kapıldığım, bütün o hayallermiş, rüyalarmış hepsinden vazgeçip artık ne olacaksa olsun dediğim, bu gizli saklılıktan, bu ne olduğu belirsiz durumdan çıkmak istediğim ve kim bilir kaç kez bu yüzden ondan ayrılmaya çalıştığım oldu.</p>

  <p>Ama o anda ayrılmak değildi aklımdan geçen. Yalnızca en azından birimiz (ben) özgür olmalıydık. Böyle ikimiz de yalanlar içinde, ikimiz de her akşam bir başkasıyla paylaşılan hayatlarımıza geri dönerken ve birbirimizi göremezken daha fazla sürdüremezdik.</p>

  <p>Yeniden kâğıdı önüne çekti, "Sakın, sakın benden ayrılacağını söyleme, ne istersen yap, ne istersen iste ama bunu isteme, sana yalvarıyorum..." yazdı.</p>

  <p>"Ayrılık yok," yazdım, "biz hiç ayrılmayacağız."</p>

  <p>O satırları yazarken ikimiz de gerçekten inanıyorduk ayrılmayacağımıza...</p>

  <p>Okuyunca yüzü yeniden aydınlandı. Ayağa kalktım, beni yanaklarımdan öperken, küçük bir kâğıt parçasını elime tutuşturdu, "Bu numarayı al, benim kendi telefonum, ne zaman istersen arayabilirsin, ben açmazsam kapatırsın, artık zaten gece gündüz oradayım, eve gittiğim yok..." dedi.</p>

  <p>Salondan çıkarken bir an dönüp baktım. Orada ayakta durmuş bana bakıyordu. Eliyle yeniden elveda işareti yaptı.</p>

  <p>Otelden çıktığımda artık, az önce bu yolu yürüyerek gelirken bana eşlik eden küçük çocuğu bulamadım. İçimde yine o burkulma, yine o karnımdaki kasılma, çocuksu bir neşeyle karışan o boşluk duygusu bir aradaydı.</p>

  <p>Geldiğim yolu yeniden bu kez geriye doğru yürümeye başladım. Tek başıma.</p>

  <p>^V7"az akşamları -artık uykum iyice azaldı- tepeden, X. hâlâ nasıl olduysa kalmış asırlık ağaçların arasından uzaklara, sonra kimi zaman güzel havalarda parlayan yıldızlara bakıp hatırlamaya çalışıyorum burada, terasta...</p>

  <p>Anılar da yıldızlar gibi... Onlara bakarken nasıl aslında çok eski bir görüntülerini görüyorsak tıpkı öyle... Anılar da uzak yıldızlar gibi zamanın bir yerindeki görüntüyü ancak şimdi yollayabiliyor bize... Keşke bunun tam tersi de olabilseydi...</p>

  <p>Ah, keşke geleceği hatırlamak mümkün olsaydı. Ve biz gelecekteki hayatımızı da tıpkı geçmişimiz gibi görebilsek ve yıllar sonra olacakları hatırlayıp ona göre hareket edebilseydik.</p>

  <p>Yeniden yaşayabilseydim başka türlü mü davranırdım? Geleceği bilseydim ne yapıp edip onu değiştirmeye çalışır mıydım?</p>

  <p>Hatta kimi zaman düşünürüm, acaba benim yaptıklarım yüzünden mi oldu bazı şeyler? Eğer ben farklı davransaydım kaderin çizgisi bizi bambaşka bir yere taşır mıydı?</p>

  <p>Kimbilir...</p>

  <p>İnsan bu çelişkiyi, hayatı dilediğince yaşamak isteğiyle, başkaları, kendisini kuşatan dünya ve öğrenilmiş kuralların arasında kalma ikilemini yaşıyor hep.</p>

  <p>Ne kadar bilse, ne kadar cesur olsa, ne kadar çok görmüş olsa da bundan kurtulması kolay olmuyor.</p>

  <p>Ne kurallar ne başkalarının sözleri ne beni yargılamaları umurumda değildi. Hepsi bana vız gelirdi.</p>

  <p>Ama ya başkalarının sizin yaptıklarınız yüzünden acı çekmesi, sizin mutluluğunuzun bir başkasının mutsuzluğunu yaratması?</p>

  <p>O, çöplerle oynanan oyundaki gibi, istediğiniz çöpü almaya çalışırken başkalarını yerinden oynatıyorsunuz ve yanıyorsunuz.</p>

  <p>Kimbilir, belki bu oyunu, hiçbir çöpü yerinden oynatmayacak kadar ustalıkla oynayanlar ya da sürekli yanmaktan hiç korkmayanlar da vardır. En azından ben onlardan biri değilim. Belki de en kötüsü benim yaptığımdır.</p>

  <p>Bir keresinde Ayla demişti ki, "Hep iki arada kalıyorsun, bu çelişki seni yiyip bitiriyor, iyi ya da kötü birini seçsen rahatlayacaksın..."</p>

  <p>O zaman ona hak vermiştim. Ama şimdi biliyorum ki doğru değil. Ben, aynı anda her şeyi birden yaşamak isteyen biriydim. Gerçek buydu ve bunu kimseye, kendime bile uzun yıllar söyleyemedim.</p>

  <p>Bu gizli aşkları, ihanetleri belki de fazla büyütüyoruz. Sanki dünyanın en büyük buluşmasıymış gibi aslında belki de hiç anlamı olmayan bir rastlantıyla bir araya gelmiş iki insanın ömür boyu birbirlerinden başka kimseye ilgi duymamasını istiyoruz.</p>

  <p>Hem de ne zaman? Neredeyse çocuk yaşlarından başlayarak...</p>

  <p>Evet ben de bunun olabileceğini sanıyordum. Bir hayat kurmanın duygularla ilgisi olduğunu hiç düşünmüyordum.</p>

  <p>İnsan deliler gibi sevdiği birinin yanında bile her zaman mutlu olmazken, pek az sevdiği biriyle yıllarını geçirebilir mi?</p>

  <p>Ayla, yıllar önce, yine burada, terasta bir akşam yemeğinden sonra, "Belki de tam tersi doğrudur," demişti, "belki de aslında ancak çok sevmediğimiz biriyle mutlu olabiliriz..."</p>

  <p>Evet belki de... Çocuğu olduktan sonra hayattaki tek gerçek sevginin bu olduğunu, aşkların, tutkuların, bedenin çılgınca isteklerinin artık hiç anlamı kalmadığını söylemişti.</p>

  <p>İkimizin böyle yıllar içinde, başladığımız yerin tam tersine gelmemiz beni güldürmüştü.</p>

  <p>Ben evlenip iyi bir kocayla mutlu bir yuva kurmanın en doğru yol olduğunu düşünüp kararımı verdiğim zaman o, bunun gerçek bir delilik olduğunu söylememiş miydi?</p>

  <p>Sonra da gidip hiç beklenmedik bir zamanda, beklenmedik birine rastlayıp yine bizi şaşkınlığa düşürerek evlenmiş, yıllar sürecek mutlu bir yuva kurmuştu.</p>

  <p>Ne yapalım ki, kendimi ne kadar kandırmaya çalıştıysam da ben böyle bir kadın değilmişim.</p>

  <p>İnsanın kendisine çizdiği rolle gerçekte olduğu şey birbirine hiç uymayabiliyor.</p>

  <p>Belki rastlantılar olmasaydı pek çok kadın gibi ben de bunun hiç farkına varmadan, belki ara sıra gelen küçük işaretleri göz ardı ederek, başkalarıyla kendimi karşılaştırıp küçük dünyamın mutluluğuyla yetinerek, çocuklarımı büyütmenin, hayat kavgasının içinde istekleri, aşırılıkları, hayalleri yavaş yavaş unutarak yaşayıp gidecektim.</p>

  <p>Yaşamayan hiç kimsenin gerçekte bilemeyeceği bir duygu, içinizden bir canlıyı kazımalarının sesi, bir parçanızı öldürmenin, geleceği öldürmenin, alınyazısını vahşice kendi ellerinizle değiştirmenin verdiği o anlatılmaz iç sıkıntısı o günlerde beni birdenbire büyütmüştü sanki.</p>

  <p>Tabii düşündüm. Hem de çok düşündüm. O çocuk doğsaydı, büyüseydi neler olurdu, hayatım nasıl değişirdi, onun nasıl bir hayatı olurdu?</p>

  <p>Sonra da hep kendi kendime derim ki, "Hayır belki de onun hayata gelmemesi gerekiyordu, onun için böyle oldu..."</p>

  <p>Kendimi böyle avuturum.</p>

  <p>Zaten insanın böyle yıllar sonra geçmişteki yıldızlara bakar gibi anılara bakıp da bir şeyler söylemesi mümkün mü?</p>

  <p>I Beyoğlu'nu bir baştan ötekine geçtiğim o sabahtan birkaç gün sonra geri dönmek için hazırlığa başladım. Aslında annemin beni bırakmaya niyeti yoktu. Turgut her telefon ettiğinde ona gelmesi için ısrar ediyor, böylece beni geri çağırmasını da engelliyordu.</p>

  <p>Sonra, Kapalı Çarşı'ya gideceğimiz bir gün kahvelerimizi içerken, "Kızım," dedi, "biliyorsun gitmeni hiç istemiyorum ama bu seyahat biraz fazla uzadı, erkek kısmını böyle fazla yalnız bırakmaya gelmez..."</p>

  <p>O devam edecekti ama sözünü kestim. Bu oyunu daha fazla sürdüremeyecektim. "Anne..." dedim son yudumu aldıktan sonra. Ama devam etmeme izin vermedi.</p>

  <p>"Kapat da fal bakayım," dedi.</p>

  <p>Fincanı ters çevirip tabağa koydum. Tabakla birlikte elimde çevirdim.</p>

  <p>"Fazla çevirme," dedi, "her şey birbirine karışmasın..."</p>

  <p>Sanki fincanı fazla çevirirsem kaderim de karışacakmış gibi...</p>

  <p>"Sana bir şey söylemek istiyorum anne," dedim, fincanı küçük sehpanın üzerine koyarken, sanki çok doğal bir şey söyler gibi, "ben boşanmaya karar verdim..."</p>

  <p>Çığlık atacakmış da tutmak istermiş gibi ani bir hareketle elini ağzına kapattı.</p>

  <p>"Üzülme anne," dedim, "böylesi herkes için daha iyi olacak, ne yaptıysam artık bunun devam etmesine imkân olmadığını anladım..."</p>

  <p>"Ah, kızım!" dedi, "bir şeyler olduğunu anlamıştım ama..."</p>

  <p>Gerçekten anlamış mıydı? O zamanlar boşanma sözü böyle şimdiki gibi rahat edilmiyordu. Zavallı anneciğimin ne kadar üzüldüğünü şimdi daha iyi anlıyorum. Yine de sandığım gibi sert bir tepki göstermedi.</p>

  <p>"İstersen biraz daha kal, biraz daha düşün, Turgut bey ne diyor, beraber mi verdiniz bu kararı?" diye sordu.</p>

  <p>"Onun haberi yok anne," dedim, "ama döner dönmez söyleyeceğim..." O zaman biraz şaşırdı.</p>

  <p>"Tek başına mı karar verdin?" dedi.</p>

  <p>"Evet," dedim, "evlenmeye de tek başıma karar vermemiş miydim?"</p>

  <p>Bir an yine bu evlilik yüzünden kendisini suçlarmış gibi suskun, önüne baktı. "Sana bir şey mi yaptı?" diye sordu sonra kaygıyla, "Yoksa..."</p>

  <p>"Hayır anne," dedim, "başka bir kadın yok, bana bir şey de yapmadı, her zaman iyiydi, saygılıydı ama iş ortaklığı değil ki bu, saygıyla, iyilikle olmuyor, ben onu sevmiyorum, seviyorum ama kocam gibi değil, nasıl anlatayım işte, lütfen daha fazla sorma bana, zaten içim içimi yiyor..."</p>

  <p>"Belliydi zaten halinden senin ama soramadım, belki bir kavgadır, geçer diye düşündüm, fakat her gün arayıp sorunca..."</p>

  <p>"Evet her gün arıyor, hiçbir şeyden haberi yok, nasıl söyleyeceğim bilmiyorum, düşündükçe fena oluyorum..." "Bilmem ki kızım, bari bir oturup konuşsaydınız..."</p>

  <p>"Ne yapalım anne," dedim, biraz da konuşmayı artık bitirebilmek için, "kısmet buraya kadarmış..."</p>

  <p>"Kızım sen daha çok gençsin," dedi, "çocuğunuz da yok, zat°n uzaklardaydınız ama yine de böyle kararlar verirken iyice ölçüp biçmek lazım, ağabeyinle de konuş istersen..."</p>

  <p>"Ben kararımı verdim," dedim, "artık kimseyle çok fazla konuşmak istemiyorum, ona da söylerim ama fikrimi değiştirmeyeceğim, sen kendini üzme, olmayacak şeyleri uzatmak daha kötü..."</p>

  <p>"Ne yapalım öyleyse kızım," dedi annem kalkarken, "hayırlısı neyse o olsun, sen en doğrusunu bilirsin..."</p>

  <p>Herhalde, elinden tuttuğum küçük oğlanlar, kızlarla buraya dönmemi, torunlarının büyümesini izlemeyi hayal etmişti. Onun yerine şimdi hiç de duymak istemeyeceği bir haber alıyordu. Üzülmüştü ama belli etmek istemiyordu.</p>

  <p>Onun böyle söylemesi beni duygulandırdı. Hem gözlerim doldu hem de içimden güldüm. Ben mi en doğrusunu bilirim?</p>

  <p>Keşke!</p>

  <p>Aslında belki de fala en çok şimdi ihtiyacım vardı ama o fincan sehpanın üzerinde unutuldu kaldı.</p>

  <p>O akşam Nihat ağabeyim de her şeyi öğrendi. O da soğukkanlıydı. Bir anda fark ettim ki benim bu kadar kendimi yiyip bitirdiğim şeyi onlar o kadar da önemsemiyor ya da önemsememiş görünüyorlar, hatta neredeyse bu evliliğin bu kadar uzun sürmesine şaşıyorlardı. Kimbilir belki de babamın ölümü onlara hayatın başka bir yüzünü göstermiş, kurallara uygun hayatın pek de öyle sanıldığı gibi güçlü olmadığını fark etmelerine neden olmuştu.</p>

  <p>Nihat hiçbir şey bilmeden benden yana çıktı hemen. Belki de annem de, o da, benim fazla konuşmamamın nedenini zavallı Turgut'un söylenmeyecek bir hatasına, gizli bir ilişkisine, bir ahlaksızlığına bağlıyorlardı.</p>

  <p>Kimse benden böyle bir şey beklemiyordu.</p>

  <p>"Gelir burada oturursun," dedi Nihat, "istersen iş de buluruz, senin gibi iki dil bilen kıza iş mi yok..."</p>

  <p>"Tabii burada oturacak," dedi annem şaşkınlıkla... "Zaten asıl yanlışlık gitmesindeydi ya..."</p>

  <p>O zaman bütün bunları düşünemiyordum. Neler olacağını, ne yapacağımı hiç bilmiyordum. Yeniden çocukluk günlerine nasıl dönecektim. Yıllardır bambaşka bir hayatım vardı. Yıllardır özgürlüğe, canımın istediğini yapmaya, söylemeye alışmıştım. Tek başıma dünyanın öteki ucunda kendi evimi kurmuş, taşımış, yeniden kurmuştum. Şimdi buraya dönmek, yeniden aile hayatına başlamak, bu küçük çevrede kapalı kalmak hiç de kolay görünmüyordu. Gelip gidenler, karşılaştığım insanlar, uzak tanıdıklar, eski arkadaşlar bana hep ancak birkaç saat görüşülebilecek insanlar gibi geliyor, misafirlik biraz uzasa canım sıkılıyor, nasıl kurtulacağımı düşünmeye başlıyordum. Aman bu Ayla da yerinde oturmazdı ki...</p>

  <p>"Seninle gelmemi ister misin?" diye sordu Nihat sonra yalnız kaldığımızda. "Merak etme," dedim, "ben hallederim, biraz sıkıntılı olacak ama ne yapalım." Düşünceli görünüyordu ama yine de şakaya vurmaya, beni üzmemeye çalışıyordu. "Hatırlıyor musun," dedim, "sana, Amerika'ya nasıl gidilir diye sorduğum geceyi?"</p>

  <p>"Hatırlamaz olur muyum?" dedi, "Sen o gece çoktan karar vermiştin evlenmeye değil mi?"</p>

  <p>Güldüm.</p>

  <p>"Nasıl da kızmıştın bana, bak sen haklı çıktın..."</p>

  <p>"Yıllar nasıl geçiyor," dedi, "keşke haklı çıkmasaydım."</p>

  <p>"Hep bir an önce büyümek isterdim unuttun mu?" dedim, "Meğerse büyümek o kadar güzel bir şey değilmiş." Elimi tuttu, "Sen sakın kendini üzme," dedi, "ne olursa olsun ben her zaman senin yanındayım."</p>

  <p>"Ne olursa olsun, değil mi Nihat?" dedim.</p>

  <p>Yüzüme baktı. Sanki olanları, olacakları bilirmiş gibi, "Evet," dedi, "ne olursa olsun..." Sahiden de öyle oldu. Hep yanımda...</p>

  <p>Alana inip de Turgut'u elinde koskoca bir buket beyaz gülle görünce birden kendime olan güvenim uçup gitti.</p>

  <p>Doğrusu benim de toparlanmam için bu yalnızlık iyi gelmişti. Geri dönerken kafamda her şeyi bitirmiştim. Artık onu kocam gibi görmüyordum. Beni en çok rahatsız eden şey, bunca zamandır kendi başıma verdiğim bu karardan onun hiç haberi olmaması, her konuşmamızda sürekli beni ne kadar özlediğini söyleyip durmasıydı.</p>

  <p>Sanki onu şimdi asıl bu yaptığımla, ikimiz adına kendi başıma verdiğim bu kararla aldatmışım gibi geliyordu bana.</p>

  <p>Öyle ki, yol boyunca onun bu sevgi gösterilerinden, pek alışmadığım öpücüklerinden kendimi alıp da bir şey söyleyemedim.</p>

  <p>İki insanın beklentileri birbirinin tam tersiyken ne yapmak gerektiğini hiç bilemem.</p>

  <p>Üstelik suçlu sayılan bendim (kendim de öyle düşünüyordum) ve yine de beni seven birine hiç de adil sayılmayacak bir kararı söylemek pek kolay değildi.</p>

  <p>İstanbul'dayken, aslında onun da pek çok şeyden rahatsız olduğunu düşündüm.</p>

  <p>Aptal bir insan değildi. Benim garip hallerimden, her ne kadar belli etmemeye çalışsam da gidip gelen aklımdan, giderek daha da soğumamdan bir şeyler anlamıştı.</p>

  <p>Belki en başından beri aramızda belli belirsiz bir duvar, bir uzaklık olduğu için fazla şaşırmamıştı.</p>

  <p>Bence o bütün bunları benim evlilikten sıkıldığıma veriyordu.</p>

  <p>Ara sıra üstü kapalı bazı şeyler söylediğini o zaman fark ettim. Bir keresinde bir filmden çıkmıştık. Mutsuz bir evliliği anlatan kasvetli bir filmdi. Marlon Brando oynuyor diye gitmiştik.</p>

  <p>Demişti ki, "Evliliğin böyle cehennem azabına dönmesini anlamam... İnsanlar birbirlerine biraz saygı duyarsa, biraz severlerse evlilik hayatın düzenini sağlar."</p>

  <p>"Evet ama herkes bu düzeni sevmiyor belki de," dedim.</p>

  <p>"Herkes düzeni sever," dedi, "gençlikte insan heyecanlarla yaşayabilir ama sonradan hep yanında olacak birini arar. Bana göre bir insanı sevmek biraz da kendi elimizde olan bir şeydir..."</p>

  <p>Bu sözlerini hatırlamıştım İstanbul'da.</p>

  <p>Bana açıkça, biraz çaba harcamam gerektiğini söylemek istemişti belli ki... Ona göre sevmek bile çalışarak kazanılan bir şeydi.</p>

  <p>İtiraf etmeliyim ki bir an bizi kente getiren arabanın içinden kendimi dışarı atmak ve hemen geri dönmemek için zor durdum. Bunu Ayla'nın dediği gibi bir mektup yazarak yapmadığıma çok pişmandım şimdi. Bu bir alçaklık mı olurdu? Sanki yaptıklarım değildi!&#160;</p>

  <p>Bavulumu eve bırakıp yemeğe dışarı çıktık. Benim çok sevdiğim balıkçılardan birinde yer ayırtmıştı. Burası bizim için biraz pahalıydı. Onun için de ya önemli bir misafir geldiğinde ya da yıldönümü, yaş günü gibi günlerde giderdik. Bugün bile yılbaşını, yaş günlerini, kutlamaları sevmem.</p>

  <p>Sevineceğime iyice canım sıkıldı.</p>

  <p>Belli ki, bütün bu sürede ikimizin de düşüneceğini ve her şeyi yeniden yoluna koymak için neler yapacağını kurmuştu. Bütün bunları konuşmadan (ona göre böyle tartışmalar, kavgalar, yüz göz olmak bir evliliği bitirecek şeylerdi) anlayıp beni İstanbul'a göndermesinin nedeni de buydu.</p>

  <p>Benimle fazla ilgilenemediğini, yalnız kaldığımı gördüğü halde Amerika'daki gibi beni gezdiremediğini düşünüp kendisini suçluyordu.</p>

  <p>Bir an önce yemekten kalkmak için yolu bahane ettim, acıkmadığımı söyledim. Birer kadeh şarap içtik, ıstakoz yedik. Sanki birazdan bir cinayet işleyecekmişim gibi içimde anlatılmaz bir sıkıntı, bir vicdan azabı, büyük bir korku vardı. Acaba vaz mı geçsem, hiç değilse bu gece söylemesem, yarın, öbür gün bir kavga çıkartıp o zaman mı konuşsam diye içimden geçirmedim desem yalan olur.</p>

  <p>Ama onunla kavga etmek kolay değildir. Hem bu gece, artık bu kadar hazırken yapamazsam bir daha hiç yapamayabilirdim.</p>

  <p>O kadar iyi, o kadar sevecendi ki, sanki benim yokluğumda beni gerçekten de ne kadar çok özlediğini, sevdiğini daha iyi anlamış gibi görünüyordu.</p>

  <p>Bunları bana söyledikçe benim konuşmam zorlaşacaktı. Aramızda birkaç haftalık bu uzaklığın verdiği yabancılık silinirse hiç konuşamayabilirdim.</p>

  <p>Daha fazla dayanamayacağımı hissediyordum. İyi ya da kötü ne olacaksa olsun ve bitsin istiyordum.</p>

  <p>Hep Türkiye'yi soruyordu, İstanbul'u, daha çok da politik ortamı... Bense tutulmuş gibiydim. Sanki burada yaşamıyormuşum da İstanbul'dan ilk kez geliyormuşum gibi yabancıydım bu ışıklı meydanlara, bu sokaklara, bu kalabalığa... O benim suskunluğumu, dalgınlığımı yol yorgunluğuna veriyordu.</p>

  <p>Biraz üşüdük ama yürümek istedim eve kadar.</p>

  <p>Ev birden bana kasvetli, yabancı geldi. Cam açtım, ışıkları yaktım. Çalışma masasında kitaplar, kâğıtlar vardı. Belli ki akşamları yemeklerini dışarıda yemiş, sonra da gelip evde çalışmıştı. Ev tertemizdi. Burada onun tek başına yaşamasının ne kadar zor olacağını düşündüm. Benim yokluğum belki de tek başına kalınca iyiden iyiye korkutmuştu onu.</p>

  <p>Kapıdan girip topuklu ayakkabılarımı çıkartınca anladım ne kadar yorulduğumu. Önce her zaman yaptığım gibi gidip üstümü değiştirmek istedim ama sonra vazgeçtim. Yalnızca elimi, yüzümü yıkadım, biraz serinledim. Sanki böyle üstümdeki giysilerle daha ciddi olacaktı konuşmam.</p>

  <p>Salondaki koltuklardan birine oturdum. Gazeteler birikmişti. Üstüne robdöşambrını giymiş, ayağında o armalı terlikleriyle, önce gidip radyoyu açtı sonra elinde içkisi gelip karşıma oturdu. Biraz şaşırdım.</p>

  <p>"Ne o yeni âdet mi çıktı," dedim gülerek. "Yok canım," dedi, "gelişinin şerefine..." Etrafa şöyle bir baktım.</p>

  <p>"Her yer pırıl pırıl," dedim. Alay ettiğimi sandı.</p>

  <p>"Evde kadın olmayınca bu kadar oluyor, elimden geleni yaptım ama yine de..." "Aksine her şey tertemiz, düzenli, nasıl becerirsin bir türlü anlamam," dedim. "Aman hiç sorma," dedi, "ben böyle tek başıma yasayacak adam değilim, iyice anladım, içim sıkıldı, akşamları eve gelmek bile istemedim..."</p>

  <p>Benim dalmış sustuğumu görünce, "İstersen erkenden yat, çok yorgun görünüyorsun," dedi, "yarın konuşuruz..." Radyoda canlı bir program vardı. "Sonbahar Yaprakları" çalıyordu.</p>

  <p>Bir an yatsam mı diye düşündüm ama sonra bütün cesaretimi toplayıp, "Sana bir şey söylemek istiyorum," dedim. Karşımda ayak ayak üstüne atmış, elindeki bardağın buzlarını sallayarak eritiyordu.</p>

  <p>"Seni dinliyorum," dedi.</p>

  <p>"Ben aslında İstanbul'a sana söyleyemediğim bir şey için gittim," dedim.</p>

  <p>Şaşkın şaşkın yüzüme baktı.</p>

  <p>"Söyleyemedim ama bunun sana karşı çok büyük bir haksızlık, yalancılık, namussuzluk olduğunu düşündüm sonra..."</p>

  <p>İyice şaşırdı. Yüzü asılmış, gergin, ne söyleyeceğimi bekliyordu.</p>

  <p>Bunca zaman, ona bütün bunları söyleyeceğimi düşünmüştüm ama işte bu an, karşımda böyle oturduğu zaman nereden başlayacağımı, nasıl konuşacağımı hiç düşünememiştim.</p>

  <p>"Herhalde beni hiç affetmeyeceksin, doğrusunu istersen ben de kendimi affetmiyorum, nasıl oldu bilmiyorum ama ne yaptımsa engel olamadım..."</p>

  <p>Elindeki bardağı masanın üstüne bıraktı. "Neler söylüyorsun sen?" dedi.</p>

  <p>"Ben Fuat'la beraber oldum," dedim, "hamile kaldım ve İstanbul'a gidip çocuğu aldırdım." Yalnızca müzik kaldı.</p>

  <p>Bunların hepsini bir nefeste nasıl söyledim hâlâ bilmem.</p>

  <p>Ama herhalde başka türlü söylemek mümkün değildi. Her söylediğim bir öncekinden felaketti çünkü. Belki de hepsini birlikte söyleyip tek bir suçmuş gibi göstermeye çalışıyordum.</p>

  <p>Bana baktı. Sonra gözlerini yere, halının desenlerine çevirdi.</p>

  <p>O an hiçbir şey bilmiyordum. Onun böyle bir durumda ne yapacağını, nasıl bir tepki göstereceğini hiç düşünememiştim.</p>

  <p>Bağıracak mıydı, dövecek miydi, çekip gidecek miydi, eşyalarımı toplayıp beni kapı dışarı mı edecekti?</p>

  <p>Ama hiç kıpırdamadan, konuşmadan oturuyordu. Belki birkaç saniye geçti ama sessizlik uzun, bitmeyen bir zaman gibiydi.</p>

  <p>"Ne zaman oldu bu?" diye sordu sonra. Gözleri hâlâ yerde, sesi kısık.</p>

  <p>"Gitmeden birkaç hafta önce..." dedim. "Buraya geldi öyle mi?"</p>

  <p>"Evet," dedim, içimden ayrıntıları sormaması için dua ederek. "Sarhoş muydun?"</p>

  <p>Şaşırdım. Benim bir kadehten fazla içmediğimi bilirdi.</p>

  <p>"Hayır," dedim, "ben hiç sarhoş olmam, biliyorsun..." Bir yandan kafamın içinde sesler dönüyordu. Sarhoş olduk desene, kendimde değildim desene, bir şeyler uydursana...</p>

  <p>"Başka bir söyleyeceğin var mı?" dedi sonunda.</p>

  <p>"Aslında geri dönmeyip bütün bunları sana bir mektupla anlatacaktım ama geldim. Yüzüme tükürmek hakkındır."</p>

  <p>Başını kaldırıp yüzüme baktı. Yüzünde iğrenme ya da nefret gibi bir ifade yoktu. Yalnızca kaygılı, şaşkın, boş bir yüz vardı.</p>

  <p>"Bunları bana başka biri söyleseydi ölsem inanmazdım. Ben sana ne söyleyeyim," dedi.</p>

  <p>"Onun çocuktan filan haberi yok," dedim, "bir şey bilmiyor, seninle konuştuğumu da bilmiyor. Bir an önce boşanalım, ikimiz için de en doğrusu bu..."</p>

  <p>Sanki söylediklerimin en acayibi buymuş gibi çok şaşırdı. Sanki, bütün bu utanmazlıktan sonra bir de boşanmayı benim dile getirmeme sinirlenmiş gibiydi.</p>

  <p>"O da karısından boşanacak öyle mi?" diye sordu. Bunu soracağını düşünmemiştim. Şaşırdım.</p>

  <p>"Hayır," dedim, "onun ne yapacağı beni ilgilendirmez. Ben kendi yapmam gerekeni yapıyorum. Sana bu yaptıklarımdan sonra herhalde benim yüzümü görmek istemezsin..."</p>

  <p>Kalktı, ellerini ceplerine sokup yürümeye başladı.</p>

  <p>"Sen onu hiç tanımamışsın," dedi, "kendisi istese bile boşanamaz. En baştan anlamam gerekirdi. Ne yazık ki sana çok güvendim. Bütün rahatlığına rağmen, çok ahlaklı görünen kadınlardan daha tutucu olduğunu düşündüm hep. Seni de kandırdı demek..."</p>

  <p>Hâlâ bana değil de ona kızması tuhafıma gitti.</p>

  <p>Tam asıl suçlunun ben olduğumu söyleyecektim ki bu kez kendimi tuttum. Duymak istediği bu değildi. Benim bütün bunları kendi isteğimle yaptığımı, ona deliler gibi âşık olduğumu, onun için de her şeyi unuttuğumu duymak istemiyordu tabii.</p>

  <p>"Ne yapalım ki oldu," dedim, "keşke olmasaydı, keşke kendimi engelleyebilseydim... Seni utandırdığım için çok üzgünüm ama yine de bütün bunları kendim anlattığım, başkasından duymadığın için memnunum."</p>

  <p>Yeniden yerine oturdu. İçkisinden birkaç yudum içti.</p>

  <p>Radyodaki adam ertesi günkü Miles Davis konseriyle ilgili bilgiler veriyordu. "Ne yapmayı düşünüyorsun?" diye sordu.</p>

  <p>"Annemin yanına gitmeyi tabii," dedim. "Kim biliyor bu konuyu?" diye sordu.</p>

  <p>O an yalan söylemek zorunda kaldım. "Hiç kimse bilmiyor," dedim.</p>

  <p>Yüzüme baktı.</p>

  <p>"Hiç kimse öyle mi?"</p>

  <p>"Evet, üçümüzden başka kimse bilmiyor," dedim.</p>

  <p>Onun böyle kısık bir sesle, mutsuz, yıkılmış, şaşkın konuşması bana karşı gerçekten de o güne kadar çok anlamadığım, hatta sorarsanız bugün bile nedenini bilemediğim bir zaafı olduğunu göstermişti.</p>

  <p>Bu düzenin dağılmasından, başarısız olmaktan çok korktuğunu biliyordum ama biraz haksızlık etmiştim. Çünkü beni gerçekten de seviyordu. O an eminim ki, bütün bunları çözebilmek için her çareye razıydı. Eğer ondan özürler dileseydim, ağlayıp bütün bunların bir kaza, bir macera, bir delilik olduğunu söyleseydim üstelemeyecekti. Aslında bana kızmaması, bağırıp çağırmaması, hakaretler yağdırmaması benim de biraz dikkatli olmama yol açtı.</p>

  <p>"Keşke bütün bunlar olmadan ayrılsaydık," dedim, "sen de herhalde benden memnun değildin..." Acı bir gülümsemeyle yüzüme baktı.</p>

  <p>"Her şeyi çok bildiğini sanıyorsun değil mi?" dedi.</p>

  <p>İçimde bir şey acıdı. Ne yapmıştı ki bunu hak etmek için? Başka kadınların el üstünde tutacağı bir koca değil miydi?</p>

  <p>Çalışkan, dürüst, sevecen, eşinin bir dediğini iki etmeyen, üstelik ona karışıp üzerinde baskı kurmayan, her şeyden önce saygı gösteren biri...</p>

  <p>O, dışarıdan pek medeni görünen ama aslında evin içinde yapmadıklarını bırakmayan, başkalarının yanında karısıyla mutlu aile tablosu çizip sonra iş toplantısı diyerek paralı kadınlara gidenlerden değildi.</p>

  <p>Bir gün bile, ben erkeğim, benim dediğim olur, dememişti.</p>

  <p>Aramızda basit tatsızlıklar, tartışmalar, soğukluklar olmuştu ama hiçbir zaman kavga denilecek bir şey olmamıştı.</p>

  <p>Beynimi durdurmaya, artık bütün bunları düşünmemeye çalışıyordum ama olmuyordu. "Çok kötü oldu bu," dedi birden.</p>

  <p>Bütün hayatı altüst olacaktı. Onun gibi başkalarının söyleyeceklerine bu kadar önem veren biri için tam bir rezaletti bu. Her şeyi mahvetmiştim.</p>

  <p>"Kimse bilmiyor," dedim yeniden, "bilmesine de gerek yok, sen çok iyi bir insansın, mutlaka benden çok daha iyisini..." Eliyle öyle kesin bir işaret yaptı ki susmak zorunda kaldım. Saçmaladığımın farkındaydım ama benim yerimde siz olsanız ne yapardınız?</p>

  <p>"İsterdim ki," dedi, "günün birinde torunlarımıza seni ilk gördüğüm günü anlatayım, onların yaşında küçük bir kız olduğun o akşamı..."</p>

  <p>Birden böyle ondan pek duymadığım duygusal bir cümle kurması beni çok etkiledi. Herhalde bunca zaman kendimi alıştırdığımı sanarak içime attığım bütün bu sıkıntılar bir araya geldi ve bu cümleyle birlikte boşaldı, yüzüme ellerimi kapadım, hıçkırarak ağlamaya başladım.</p>

  <p>Bir yandan da, "Neden bana kızmıyorsun, neden tokatlamıyorsun, neden benim ahlaksız adinin biri olduğumu söylemiyorsun," diye bağırıyordum, boğulur gibi...</p>

  <p>"Kendimizi kandırmayalım," dedi, "senin ona âşık olduğunu başından beri biliyorum ben. Sormuyorum çünkü duymak istemiyorum. Kalbinde başka birisi olan bir kadına söylenecek ne olabilir? Hayır ben seni ahlaksız bulmuyorum, adi de bulmuyorum..."</p>

  <p>"Ama öyleyim, öyleyim..." dedim.</p>

  <p>"Demek ki kaderde bunu yaşamak da varmış," dedi kalkarken, "ne yapalım..."</p>

  <p>O bezgin, mutsuz sesi hâlâ zaman zaman duyarım.</p>

  <p>Aslında biraz şaşırmıştım. Büyük bir kavga, duymak istemediğim sözler, çirkinlikler olmadığı için sevinmiştim. Ama yine de anlayamadığım bir şey vardı. Turgut'un bütün bu söylediklerimi böylesine sakin karşılaması bana garip geliyordu.</p>

  <p>Bu yaptıklarımın bir koca için kabul edilemeyecek şeyler olması bir yana aynı zamanda onun hayatını tümüyle değiştirecek olması çok acıydı. O gece çok ağladım.</p>

  <p>Yalnızca her şeyi açıkça söyleyerek, günah çıkartarak insanın vicdanını rahatlatması o kadar kolay değilmiş.</p>

  <p>İşte aylardır kurduğum, yapmaya çalıştığım şeyi yapmıştım ama yine de üzgündüm.</p>

  <p>Üstelik onun böylesine çaresizce olanları kabullenmesi beni iyice yaralamıştı. Nedense o an'a kadar daha çok kendimi düşünmüş, onun hayatıyla, onun duygularıyla pek ilgilenmemiştim. Sanki beni, onunla ilgili üzen tek şey onu aldatmak, hak etmediği bir biçimde arkasından iş çevirmekti. Oysa şimdi asıl bu yaptığımla onun hayatını altüst ettiğimi yeni fark ediyordum.</p>

  <p>Hatta belki de bütün bunların söylenmemesini, gizli kalmasını, hiç duymamış olmayı isterdi.</p>

  <p>Ama söylenmişti ve artık bir şey yapmak zorundaydı. Belki de aklına gelen, kuşkulandığı ve başından beri biliyordum dediği şeyleri görmezden gelmek, belki geçici bir macera olarak almak, nasıl olsa biteceğini düşünmek onun için daha kolaydı.</p>

  <p>Belki de hepimiz için böyledir.</p>

  <p>Geceyi yorgun, baş ağrısıyla, ikide bir uyandığım karmaşık rüyalarla geçirdim.</p>

  <p>Sabah uyandığımda Turgut gitmişti ama başucumdaki komodinin üzerinde bana yazdığı bir mektup vardı.</p>

  <p>Yatağın içinde oturdum, gözlerim hâlâ tam açılmamış, hâlâ yarı uyur yarı uyanık, ikiye katlanmış kâğıdı açıp okumaya başladım.</p>

  <p>"Sevgili kızım," diye başlıyordu. Bana böyle kızım diye seslenmesi garip geldi ama daha önce ondan mektup almadığım için başka zaman olsa ne yazacağını da bilemedim.</p>

  <p>"Keşke hayatta herkes her istediğini yapabilse ve mutluluk böyle seçilebilecek bir şey olsaydı.</p>

  <p>Beni belki, duygulara uzak, yalnızca kurallarla yaşayan, soğuk bir adam olarak görüyorsun. Belki de haklısın. Seninle evlendiğimiz günden beri hep kendi hayalimdeki yuvayı kurmaya çalıştım. Bir erkeğin görevi bu değil midir? Ben bütün görevlerimi harfiyen yerine getirdim. Ama bir şeyi unuttum. Senin gibi güzel, akıllı, parlak bir genç kızın hayalinin gerçekte ne olduğunu hiç sormadım. Çünkü takdir edersin ki böyle, bir anlamda görücü usulüyle evlenmeyi kabul ettiğin için senin de sakin, mutlu bir yuva istediğini sandım. Senin küçük bir kız olduğunu, zaman içinde büyüyüp değişeceğini, hayattan farklı şeyler isteyebileceğini düşünemedim.</p>

  <p>Evet sana kızgınım. Benim hayalimi kırdın. Ama bir yandan da düşünüyorum, ben de seninkini kırmışım. Öyle olmasaydı kimse seni baştan çıkartamazdı.</p>

  <p>Seni her zaman bir âşık, bir sevgiliden çok çocuğum gibi gördüm. Şimdi de senin, uzun zamandır unuttuğumuz şirinliklerini, çocuksu hallerini bir daha göremeyeceğimi düşünüp içime bir bıçak saplanıyor."</p>

  <p>Burada bir an benim de içime bir bıçak saplandı. Bunca yılı bir çırpıda bırakıp gitmek ne olursa olsun çok acı değil mi...</p>

  <p>Yeniden ağlamaya başlamamak için kalktım, soğuk suyun altına girip bir süre öylece durdum. Sular üstümden akarken kendi kendime, şimdi mektubu okuyacaksın ve artık kendini üzmeyeceksin, bir karar verdin, iyi ya da kötü en azından bunu basardın, şimdi artık üzülmenin, ağlamanın kimseye faydası yok, bundan sonra olacakları şimdiden düşünme, diyordum.</p>

  <p>Duştan çıktım, üstümü giydim, aşağı inip kendime sert bir kahve yaptım, başım çatlayacak gibi ağrıyordu, bir ilaç aldım, radyoyu açtım, koltuğa oturup kaldığım yerden okumaya başladım.</p>

  <p>"Dün akşam bana söylediklerinden sonra yapacak fazla bir şey kalmadığını biliyorum. Ama bütün gece düşündüm. Seni, böyle sonu olmayacak bir maceraya bırakmamın doğru olmadığına karar verdim. Bir şeyi yapmak istediğinde seni kimsenin durduramayacağını iyi biliyorum. Ama senden boşanmayacağım... En azından bu çılgınlığın belki de geçici bir bunalım olduğunu, doğruyu görmen için bir süre geçmesi gerektiğini düşünüyorum. "</p>

  <p>Burada yeniden şaşırdım. Aklından neler geçiyordu? Demek hâlâ gözlerimin körleştiğini, aptalca bir tutkunun peşinden sürüklendiğimi sanıyordu. Hızla geri kalan bölümü de okudum.</p>

  <p>"Bundan sonrası biraz da sana bağlı. Ben yaraların kapanabileceğini sanıyorum. Açık söylemek gerekirse kendim için de bir şeyden emin değilim. Ama bir zaman ayrı kalsak daha iyi olur. Hayat çizgisini değiştiren kararları böyle ani ve karışık zamanlarda vermemek daha doğrudur. Başkalarını bu yaşananlara ortak eder misin, etmez misin bilemem ama benim için hepsi ikimizin arasında kalacaktır. Bana büyük bir sevgi duymasan da bir parça saygın varsa bu söylediklerimi anlayabileceğini umut ediyorum. Ev senindir, istediğin gibi kalabilirsin, ben birkaç gün burada olmayacağım.</p>

  <p>Her zaman yalnızca senin iyiliğini düşündüğüme hiç şüphen olmasın." Bu mektup beni hiç sanmadığım bir biçimde etkiledi.</p>

  <p>Kendimden utandım. Yanı basımdaki insanı hiç tanıyamadığımı düşündüm. Kuşkuya kapıldım. Eğer onu bile hiç anlamamışsam acaba Fuat'la ilgili duygularım gerçek miydi?</p>

  <p>Yoksa yalnızca bir rezalet çıkmaması, düzenin bozulmaması için mi böyle davranıyordu? Hayır, sanmıyorum.</p>

  <p>Gerçekten de benim için en iyisini düşündüğünü ve sözlerinde samimi olduğunu, bütün acısına, bütün öfkesine rağmen yalnız benim yüzümü görebilmek için her şeyi kabullendiğini şimdi çok iyi biliyorum.</p>

  <p>Ama o anda emin değildim. Kuşkular, gelgitler, çelişkiler içinde kıvranıyordum. Ne yapmam gerektiğini bilmiyordum.</p>

  <p>Üstelik boşanmayacağını söylemesi beni korkutmuştu. Sanki bir anda her şey bitip çözülecek ve ondan sonra ne olacaksa olacak sanıyordum ama işte o kadar kolay değildi. Uzun uzun düşündüm. Kendimi toplamaya çalıştım. Fuat'ı aklımdan çıkartıp yalnızca kendimle ilgili düşünmeye çalıştım. Zaten onun (her zamanki gibi) hiçbir şeyden haberi yoktu.</p>

  <p>Şimdi önüme bir önceki günden farklı bir durum çıkmıştı. Bu mektup bana açıkça, git düşün, bu sonu gelmeyecek ilişkini bitir, geri gelmek istersen kapım açık, yeniden başlayalım, diyordu.</p>

  <p>Kahvemi bitirip yeniden yukarı çıktım. Üstümü değiştim. Aynanın karşısına oturdum. Aslında yaptığım her şeyi öylesine yapıyordum. Ne giysilere, ne eşyaya bakmak bile istemiyordum artık. Bittiğini, bir daha buraya dönmeyeceğimi düşünmek beni yaralayacaktı, bundan kaçmaya çalışıyordum.</p>

  <p>Belki de pek az insana, sonsuza dek değişmiş, elinde olmayan bir yanlışla parçalanmış hayatına geri dönebilmesi için böyle bir şans verilir değil mi?</p>

  <p>Gerçekten de o günlerde, kimsenin bir şey bilmediği, henüz hayalden gerçeğe dönüştüğü bile belli olmayan bu ilişkiyi bitirmek ve kaldığım yerden devam etmek (bütün olanlara rağmen) mümkün görünüyordu. Üstelik işte ona anlatmıştım ve kendimi en azından "temiz" hissediyordum.</p>

  <p>Ama farkında olmadığım şey, bütün bunları açıkça anlatmakla kafamın içindeki karmaşayı düzeltmemin mümkün olmadığıydı.</p>

  <p>Çünkü aslında benim için önemli olan Turgut'un ne düşündüğü ya da bu ilişkinin ortaya çıkıp bize zarar vermesi değildi ki...</p>

  <p>Ben ne yapacağımı bilmediğim için böyle garip bir ruh hali içindeydim.</p>

  <p>Bana, "Git onunla ne istiyorsan yaşa ve sonunda anılarındaki bir macerayla buraya geri dön, ben yine de sana bu güvenli evi hazır tutarım," dese ne fark edecekti sanki.</p>

  <p>Sanki ayağımın altında sürekli kayan bir yerde yürümeye çalışıyordum. Tutunmaya çalıştığım ne varsa bir hayal gibi yitip gidiyordu.</p>

  <p>O zaman birden Fuat'a da kızdığımı fark ettim. O güne kadar bunu hiç düşünmemiş, onun yaptıklarında en küçük bir kusur görmemiş, her şeyi olduğu gibi kabullenmiştim.</p>

  <p>Ama şimdi birdenbire onun neden bir şey söylemediğini, neden bize ne olacağıyla ilgilenmediğini, yalnızca baş başa geçirilen kaçamak saatlerle sınırlı kalan bu maceradan belki de sıkılmaya başladığını düşünüyordum.</p>

  <p>Son karşılaşmamızda hiç de öyle eskisi gibi ısrarcı değildi.</p>

  <p>Bana göre eşsiz geçen o öğleden sonrayı sanki unutmuş, o günden sonra ortadan kaybolmuştu. Son görüşmemiz de</p>

  <p>(belki biraz benim yüzümden) pek sıcak geçmemişti.</p>

  <p>Kendi kendime bir yandan bunları düşünüp bir yandan da böyle şeyleri aklıma bile getirmemeliyim diyordum. Çünkü hâlâ çaresizce, hayatta aslında bir karşılığı olmayan o hayali yaşatmaya çalışıyordum ben.</p>

  <p>Ama elbette yalnızca o hayali yanınızda taşımakla yetinemezsiniz.</p>

  <p>Aşağı indim. Yukarı çıktım. Yeniden indim, yeniden çıktım. Böyle uzun bir süre kafamdakilerle uğraşarak evin içinde dolaşıp durdum. Bütün eşyalarımı toplayacak takatim yoktu. Bir bavul hazırladım.</p>

  <p>Turgut birkaç günlüğüne bir toplantıya gitmişti. Ben de bulduğum ilk uçakla yeniden İstanbul'a döndüm. Taksi şoförü bavulu arabaya koyarken dönüp eve yeniden bakmadım bile. Dişlerimi sıktım ve alana giden yol boyunca belki de son kez görüyormuş gibi kente bakıp şoförün gevezeliklerini dinledim.</p>

  <p>İstanbul'a geldiğim zaman derin bir nefes aldım. Elbette üzülecektim ama zamanla unutacaktım. Yapmam gerekeni yapmıştım. Artık dönüp arkama bakmayacaktım.</p>

  <p>Fuat seçimlerle uğraşıyordu. Döndüğüm zaman seçimleri kazandıklarını öğrendim ama kendi arkadaşlarıyla bile arası açıktı. Onu görevinden almışlar, yeniden büyükelçi olarak yurtdışına yollamak istiyorlardı. Bunları gazetelerden okuyordum. Bir zaman hiç konuşamadık. Ben aramıyordum, o da belli ki kendi derdine düşmüştü. Aslında ben olanlardan memnundum. Bu sayede artık politikadan kurtulacağını düşünüp seviniyordum. Ama nasıl olduysa bu anlaşılmaz hırsın onu da esir aldığını fark etmemiştim.</p>

  <p>Artık kış gelmişti. Ben ne yapacağımı bilmez bir halde öylesine günler geçiriyordum. Turgut bir zaman inat etti. Hatta kalkıp İstanbul'a geldi. Annemlerle konuşup onları ikna etmeyi düşünüyordu. Ama sonra bunların hepsinin boşuna olduğunu anladı. Biraz tatsız bir konuşmanın ardından, "Sonunda pişman olacaksın ama çok geç olacak, benim artık yapacağım bir şey kalmadı," deyip gitti.</p>

  <p>(Şimdi, o gün onun bıkkın, bezgin, gözlerime bakamadan iki eliyle ellerimi tutup ayrılışı geldi gözümün önüne. Omuzları düşmüş gibiydi. Arkasından bakmak istememiştim. Kimbilir belki de öyle omuzları düşmüş yürümesine dayanamayıp çağırırım diye mi? Birkaç yıl sonra beni aradı ama görüşemedik. Çok yıllar sonra İstanbul'da bir otelin çay salonunda gördüm onu. Yanında şişmanca bir kadın vardı. Gözlük takmış, saçları dökülmüştü. Beni eşiyle tanıştırdı, gözlerime uzun uzun baktı. Bu sefer de ben gözlerimi kaçırdım. Ankara'daydılar. İki oğlu olmuştu. Onlardan birinin mezuniyeti için İstanbul'a gelmişlerdi.) O gün o gittikten sonra üzülsem de bir an için rahatladım. En azından artık resmen boşanmamış olsam da bu işin bittiğine seviniyordum.</p>

  <p>Leylak büyümüş, kimseye yüz vermeyen, havalı bir hanım, evin kraliçesi gibi ortalıkta dolaşıyordu. Farkına varmadan aylar geçmiş ve ben bunca zamandır her şeyi ertelemenin verdiği sıkıntıyla biraz zayıflamış, iyice durgunlaşmış, sessiz, keyifsiz bir kız olup çıkmıştım.</p>

  <p>Nihat beni gezdiriyor, akşamları sürekli bir yerlere götürüyor, eve kapanmamam için uğraşıyordu. Yine bir akşam herhalde Melek sinemasında "Harp ve Sulh" filmine gitmiştik. Filmden çıkıp gelince içimde ne zamandan sonra yine o heyecanı duydum. Belki de yaklaşan bahar beni uzun kış uykusundan kaldırıyordu.</p>

  <p>Sabah uyanır uyanmaz, bana verdiği numaradan onu aradım. Telefonu açtı. Sesimi duyunca heyecanlandı ama yanında birileri vardı. "Neredesin?" dedi.</p>

  <p>"İstanbul'dayım," dedim.</p>

  <p>"Burası biraz karışık," dedi, "ne zaman konuşabiliriz?"</p>

  <p>"Bilmiyorum," dedim, "burası da biraz karışık..." Bir sessizlik oldu. Her zamanki gibi değildi sesim. "Sen iyi misin?" diye sordu.</p>

  <p>"İyiyim," dedim.</p>

  <p>"Bir terslik yok değil mi?" dedi, sanki bunca zamandır konuşmamış olmamız bir terslik değilmiş gibi.</p>

  <p>"Sana bir şey sormak istiyorum," dedim birden. Aslında bunu düşünmemiştim, o anda aklıma gelmişti. Şimdi bana pek zavallıca geliyor ama sordum işte: "Bana âşık mısın?"</p>

  <p>Bir an sustu.</p>

  <p>"Bu ne biçim soru böyle?" dedi.</p>

  <p>Yanlış cevap. Ne sanıyorsunuz? Bu oyunda bu sorunun tek bir cevabı vardır ve eğer bir erkek o cevabı vermiyorsa yanar, oyun bozulur.</p>

  <p>"Öylesine sordum," dedim, "sonra konuşuruz, herhalde işlerin var, hoşça kal..." Telefonu kapattım.</p>

  <p>Birdenbire her şey üstüme üstüme gelmeye başladı. Biraz daha dursam delirecektim sanki. Çıktım, sokaklarda yürüdüm. Böyle olmayacaktı. Annemleri üzmemek, birilerine bir şey duyurmamak, Turgut'un adını kirletmemek, Fuat'ın konumunu düşünmek... Hep tek başıma, hep kendi kendime, hep kafamın içinde düşünmek, düşünmek, düşünmek... Bütün bunlara daha fazla dayanamayacaktım. İçimden deli gibi bağırmak, çığlık atmak geliyor da zor tutuyordum.</p>

  <p>Belki de bir yerlere gitmeye, biraz tek başıma kalmaya ihtiyacım vardı. Ama nereye? Birden karar verdim, anneme bir arkadaşımın beni davet ettiğini söyleyip, küçük bir bavul hazırladım. Nihat'a içimden geçenleri anlattım, biletimi ayarladı, nereden aklıma geldiyse Paris'e yola çıktım.</p>

  <p>Aklımda hiçbir şey yoktu. Tek düşündüğüm uzaklaşmak, beni kimsenin tanımadığı bir yere gitmek, bütün bu geçen zamandan, düşüncelerden, kendimden kurtulup biraz yalnız kalmaktı.</p>

  <p>Paris'te tek bildiğim otel, Fuat'ın bir keresinde uzun uzun anlattığı, her gelişinde mutlaka oraya gittiğini söylediği küçük, sokak içinde üç katlı, büyük pencereleri, yeşil panjurları olan bir yerdi.</p>

  <p>Doğruca oraya gittim. Pırıl pırıl bir hava vardı. İnsanlar sokaklarda, cafe'lerde sanki bayram kutluyormuş gibi neşeli bir hava içindeydi.</p>

  <p>Dediklerine göre, burada bahar hiç böyle erken gelmez, hava kolay kolay böyle güzel olmazdı. Beni şehre getiren taksi şoförü, "Şansınıza," diyordu.</p>

  <p>Burada uzunca bir süre kalmaya karar verdim. Belki de yalnızca bir turist gibi tek başıma gezip tozmak, müzeleri görmek, tiyatrolara gitmek iyi gelecekti bana.</p>

  <p>Bavulumu yerleştirdikten sonra Fuat'ın beni evden arayabileceği geldi aklıma. Telefonu kapatmamdaki garipliği anlayıp boş kalır kalmaz aramaya başlayacak ve beni bulamayınca belki de bir saçmalık yapacaktı.</p>

  <p>Birdenbire artık bu ilişkiyi bitirmem gerektiğini düşündüm.</p>

  <p>Zaten artık her şey sanki benim dışımda biri tarafından yönlendirilmiş gibi kesin, ani, açık bir biçimde olup bitiyordu. Telefonu bağlattım. Sesimi duyunca heyecanlandı, "Ben de seni arıyordum," dedi, "neler oluyor? Sende bir tuhaflık var..."</p>

  <p>"Bir şey olduğu yok," dedim, "biraz yalnız kalmaya karar verdim, beni evden arama çünkü orada değilim, İstanbul'dan çok uzak bir yerdeyim," sonra bir an durdum ve "artık bu ilişkiyi bitirmenin zamanıdır," dedim, "eğer bir ilişki denilebilirse tabii..."</p>

  <p>"Neler söylüyorsun," dedi, "delirdin mi, ne bitirmesi, çabuk söyle, neredesin?"</p>

  <p>Kapı çaldı, oda servisinden güler yüzlü, sevimli bir çocuk yiyecek bir şeyler getirdi. O girince sustum. Başka bir isteğim olup olmadığını sordu. Telefonda olduğumu görünce özür dileyerek tepsiyi masaya bırakıp çıktı.</p>

  <p>"Nerede olduğumu boş ver," dedim, "bir yerlerdeyim işte, uzun uzun düşündüm, yapacak başka bir şey yok, bizim bir sonumuz yok..."</p>

  <p>Çocuğun konuşmasını duymuştu.</p>

  <p>"Sen Paris'tesin," dedi, "çabuk bana nerede kaldığını söyle, hemen oraya geleceğim..."</p>

  <p>"Hayır bir yere gelmeyeceksin," dedim, "bir rüya hiç sonsuza dek sürer mi?"</p>

  <p>I I Bir an ne diyeceğini bilemezmiş gibi sustu.</p>

  <p>"Daha önce aradığın zaman seninle konuşamadım, burası doluydu," dedi, "ama bana sorduğun sorunun cevabını hemen söylemek istiyorum, evet sana âşığım, hem de deli gibi... Dur, sakın kapatma, benim de iki çift sözüm var, onu dinle..."</p>

  <p>Sustum.</p>

  <p>"En baştan sana söyledim, senin için ne istersen yaparım, her şeyi göze alırım dedim, dinlemedin. Senin hayatını bozmamak için ben de sesimi çıkartmadım. Ne düşündüğünü, ne hissettiğini bile bilmiyorum. Sen bana hiçbir şey söylemedin ki... Varsa yoksa ben anlatıyorum..."</p>

  <p>Aslında doğru söylüyordu. Ben, ona, "Seni seviyorum," bile dememiştim. Sanki bu öylesine doğal, öylesine gerçek, öylesine belli bir şeydi ki bunu söylemek bile saçma gelmişti belki bana...</p>

  <p>Kendi kendime şaşırdım. Aman Allahım, demek uğruna kendimi bile kaybettiğim adam, onu ne kadar çok sevdiğimi bilmiyor. Ona kendimi verişimdeki saflığı bile anlamış değil.</p>

  <p>"Bazı şeyleri söylemek mi lazım?" dedim.</p>

  <p>"Değilse sen neden böyle kuşku içindesin peki?" diye sordu.</p>

  <p>"Bilmiyorum," dedim, "gerçekten de bilmiyorum. Var mısın, yok musun belli değil. Kaybolup giden bir hayal gibi. Bir görünüp bir yok oluyorsun. Ne düşündüğünü, ne yaptığını, ne hissettiğini anlamıyorum."</p>

  <p>"Ne hissettiğimi anlamıyor musun?" dedi şaşkınlıkla, "Buna inanmam işte. Benim aklımı kaybettiğimi senden başka herkes fark etti, bir sen mi anlayamadın? Sen bana kızmışsın, söyle bakalım niye kızdın?"</p>

  <p>Evet kızmıştım. Ama şimdi nasıl o öğleden sonranın ardından ortadan kaybolmasının ne korkunç bir şey olduğunu söyleyebilirdim ki...</p>

  <p>"Olmayacak bir şeye kalkıştık, böyle kaçamak saatler, böyle gizli saklı işlerle nereye varılır ki... Ben hep üzülüyorum, şimdi içimde her şey kırılmış gibi, ne yapsam olmuyor," dedim.</p>

  <p>"Peki sen neden beni aramadın?" dedi, "Son karşılaşmamızda bana biraz zaman ver deyip sonra da ortadan kaybolmadın mı?"</p>

  <p>Bir an durdum. Gerçekten de böyle mi olmuştu?</p>

  <p>Fazla düşünmeme izin vermedi, "Bana nerede kaldığını söyle, hemen geleyim, konuşalım, ne istiyorsan cevabını veririm, hayatımda görmek, konuşmak, gözlerine bakmak istediğim bir tek sen varsın..." dedi. "Hayır," dedim, "söylemeyeceğim, yalnız kalmak istiyorum, kendi kendime düşünmek istiyorum..."</p>

  <p>"Bana bir tek şey için söz ver," dedi, "ne istersen yap, ne istersen düşün ama beni bırakma, istediğin gibi olsun, yılda bir saate bile razıyım, ama ayrılık deme bana... Hayatında en küçük yer bile benim için dünyanın en güzel yeri, bunu sakın unutma..."</p>

  <p>O akşam kendimi sanki ilk kez evinden dışarıda kalan, gizlice, beklenmedik bir şey yapmaya kalkışmış küçük bir kız gibi hissediyordum.</p>

  <p>Evet bir geceliğine başından büyük bir maceraya kalkışmış okullu kızlar gibi... Ama tuhaf olan şuydu ki, ne yapacağımı bilemiyordum.</p>

  <p>Bu kenti tanımıyordum. Burada oturan tanıdık bir iki uzak isim bulunurdu belki ama onlara ne anlatacaktım ki?</p>

  <p>Burada bir otel odasında oturup ağlayacak mıydım yoksa?</p>

  <p>Aynanın karşısında aptal aptal otururken birdenbire karar verdim. Hayır, bu gece benimdi. Belki de ilk kez hayatımda böyle tek başıma, kimsenin nerede olduğumu bilmediği bir anda, üstelik hayatımın en büyük kopuşlarından birindeydim ve bu küçük odada oturup ağlayacak değildim.</p>

  <p>Kendi kendime, herkesi kaybetsem bile uzakta bir yerde küçük bir kedim var nasıl olsa diye güldüm.</p>

  <p>Şöyle bir düşünürsek, şu an ne yapacağını bilemez halde, bütün hayatı benim yüzümden dağılmış, yeniden toparlamanın yollarını arayacağını çok iyi bildiğim kocam, garip bir telefon konuşmasının ardından ne düşündüğümü anlamamış ve sanırım aslında kendisinin de ne yapacağını bilemeyen bir sevgilim, hiç görmediğim uzak bir yerde, kim bilir ne zaman, ölümsüz olabilmek için hayatlarını tabletlere yazdıran kralların peşinden toprağı eşeleyen bir arkadaşım, benim anlaşılmaz hallerim yüzünden şaşkına dönen annem, ne istersem yapan, bir şey sormayan ama artık kaygısı yüzünden okunan ağabeyim ve güzel kedim...</p>

  <p>İşte hayatım buydu.</p>

  <p>Sanki önümde toprak ikiye parçalanıyor, gitgide açılan bir uçurumun kenarında duruyordum ve bir an önce hangi tarafta kalacağıma karar vermem gerekiyor ama ben uçurumun giderek açılmasını izliyordum yalnızca. Evet, pek parlak bir durum sayılmazdı.</p>

  <p>Ama bir de öte yandan (biliyorum hoş değil ama) hayatımdaki erkeklerin ikisi de ne olursa olsun benden vazgeçmek istemiyordu.</p>

  <p>Aklıma bu gelince aynanın karşısında bir an durup gülmeye başladım. "Kaçıksın kızım sen," dedim kendi kendime.</p>

  <p>İşte tam da hayatımın o kırılma noktasında duruyordum ve ikisi de nerede olduğumu bilmiyordu.</p>

  <p>İlk kez böylesine tek başıma kalmıştım hayatta ve tanımadığım bir kentte, bir otel odasında, kim bilir ne zamandan kalma, varakları dökülmeye başlamış, sırları kenarlardan çözülmüş oval aynanın karşısında kendi kendime kahkahalar atıyordum.</p>

  <p>Hayır, bu gece oturup da hayatımla ne yapacağıma karar verecek değildim.</p>

  <p>Hem zaten ne zaman bir şeylere karar versem yüzüme gözüme bulaştırmamış mıydım?</p>

  <p>Parlak kırmızı rujumu sürdüm, saçlarımı topladım, uzun kirpiklerimi belirginleştirdim, eflatuna çalan bir far sürdüm.</p>

  <p>Sonra beyaz büyük noktalı lacivert elbisemi giydim. Beyazlı, lacivertli ayakkabılarımı, çantamı aldım. Hayır saçlarım güzeldi, şapka takmayacaktım.</p>

  <p>Tam kapıyı kapatırken aklıma geldi, dönüp açık mavili, eflatunlu ince şalımı aldım.</p>

  <p>Dışarı çıktığımda hava henüz kararmamıştı. Cadde boyunca sıralanmış cafe'ler tıklım tıklım doluydu. Oturacak yer bulamayanlar, gençler kaldırımlarda bekleşiyor, kimileri yerlere oturmuş sohbet ediyordu.</p>

  <p>O sıralar pek moda olan küçük motosikletlerin üzerinde oturup gelene geçene laf atan, kendi aralarında eğlenenler, küçük, tüylü köpekleriyle yürüyüşe çıkıp onların önünden geçerken gülümseyerek başlarını yukarıya kaldıran şık hanımlar, buruşuk giysileri ve dağınık halleriyle hemen ötekilerden ayrılan sanatçılar, mağazalardan paketlerle çıkıp kendilerini bekleyen şoförün açtığı kapıdan arabalarına binenler, hasır sandalyelere oturmuş gazetelerini okurken bir yandan da güneşin son demlerinden yararlanmaya çalışan yaşlılar, herkese birden yetişemeyeceklerini anlayıp boş vermiş, kendilerine yönelen ellere, seslenişlere uzaktan şakalarla karşılık veren garsonlar, birkaç fotoğraf karesine bu unutulmaz tatili sığdırmaya çalışan turistler...</p>

  <p>Paris'te bir bahar akşamıydı.</p>

  <p>Hiç değilse bir geceliğine, hayatım boyunca ilk kez bütün sorumluluklardan, bütün bağlılıklardan, yapılması gerekenlerden, tanıyanlardan, sorulardan, bekleyenlerden, alışılmış görüntülerden uzaktaydım.</p>

  <p>Caddeyi gören bir lokantaya girip kendime beyaz şarap söyledim. Bir sigara yaktım. Gazeteyi alıp "bu gece kentte" başlıklı sütunları okudum. Şu yeni sarışın bombanın bir filmi başlamıştı. "Bütün erkeklerin peşinden koştuğu güzel yıldız B.B." başlığının altında, ayağını renkli bir plaj topunun üstüne koymuş, mayolu bir resmi vardı.</p>

  <p>"Karım bu filme gitmeme izin vermiyor," dedi yaşlı &#160;garson kadehimi doldururken, "inanabiliyor musunuz?"</p>

  <p>Güldüm, "Ama bu daha çocuk," dedim, "yoksa onu kıskanıyor mu?"</p>

  <p>"Ah, haklısınız hanımefendi," dedi, "ben de söyledim, torunum ondan büyük ama gelin de bunu karıma anlatın, mayo giyen herkes ünlü oluyorsa bunda benim ne suçum var?"</p>

  <p>Hayır, gidip de bu yeni çocuğun belli ki pek de iç açıcı olmayan filmini görmek istemiyordum. Buradan yürüyerek gidilebilecek bir yerde ünlü bir zenci saksafoncu çalacaktı. Tanımıyordum ama bana daha cazip geldi. Karısıyla küçük kızın filmi arasında anlamsız bir seçime zorlanmaktan suratı asılmış garsona orada yer bulup bulamayacağımı sordum. "Pek sanmam," dedi, "küçük bir yer, meraklısı da çoktur ama isterseniz telefon edip sizin için yer ayırtırım."</p>

  <p>Ben suyun içinde yüzen midyelerle uğraşırken onlar benim yerimi ayırtmıştı bile.</p>

  <p>Yemekten sonra sokaklarda dolaştım, bir cafe'ye oturup kahvemi içtim. Yalnızlığın tadını çıkartır gibi yavaş, tembel, zaman öldürdüm.</p>

  <p>Yerin bir kat altındaki kulüp, küçük, karanlık, tıka basa dolu, duman içinde bir yerdi.</p>

  <p>Sahnenin hemen yanında küçük, yuvarlak bir masaya oturdum. Duvarlar kırmızı kadife perdelerle örtülmüştü. Yer yer duvarlara, perdelerin üzerine eski çalgılar asılmıştı. Her yerde siyah beyaz, büyük çerçeveli, imzalı fotoğraflar vardı. Yerleri kaplayan koyu mavili, kırmızılı halılar öylesine eskimişti ki neredeyse liflerinden kopup ayrılacak gibi görünüyordu. Küçük ahşap masaların üstündeki kırmızı küçük abajurların ve duvarlardaki apliklerin verdiği ışıkta kesif duman bir sis tabakası oluşturmuştu.</p>

  <p>Biraz sonra hiç tanımadığım ama oradakilerin çılgınca alkışlarından çok ünlü olduğu anlaşılan, siyah takım elbiseli, şapkalı, iriyarı bir zenci gelip sahneye, burnumun dibine oturdu ve eski püskü bir çantadan saksafonunu çıkarttı, çalmaya başladı. Önce neşeli bir calypso, sonra gürültülü bir parça ve sizi hemen kuşatan, içinizde buruk sesler bırakan güzel bir balad çaldı. "Bugün ağlayacağım," gibi bir adı vardı.</p>

  <p>O parçayı sonradan çok aradım ama ne garip, bulamadım. Belki de hiçbir zaman plağa almadılar.</p>

  <p>O uzun, hüzünlü parçayı çalarken gözlerini ne zaman açsa bana bakıyormuş gibiydi. Sonra herkes onu ayakta alkışlarken ara verdiler. Sanki çok eskiden tanışıyormuşuz gibi gelip benim yanımda durdu, "İyi akşamlar," dedi.</p>

  <p>Şaşkınlıkla başımı kaldırıp yüzüne baktım. Bir sandalye uzattılar, oturdu.</p>

  <p>"Burada tek başınıza ne yapıyorsunuz?" diye sordu.</p>

  <p>"Tek başına gelen hanımların masasına oturmak da konserin bir parçası mı?" dedim.</p>

  <p>Kalın, dumanlı sesiyle güldü.</p>

  <p>"Ara verince sahnede oturmak komik oluyor, ben elimde saksafon yokken nasıl oturacağımı bile bilmem," dedi, "hem baksanıza oturacak başka yer yok ki..."</p>

  <p>Bir içki getirdiler, hemen dikip bitirdi, yenisini istedi.</p>

  <p>"Evet, anlaşılan çok ünlüsünüz," dedim.</p>

  <p>"Adım Dexter," dedi, "son şarkımı beğendiniz mi?"</p>

  <p>"Çok beğendim, siz mi yazdınız?"</p>

  <p>"Henüz yazmadım," dedi, "aslında bu gece çalacağımı ben de, çocuklar da bilmiyorduk..."</p>

  <p>"Ben de bu gece burada olacağımı bilmiyordum," dedim, "bana sorarsanız bu şarkıyı hemen yazın çünkü çok güzel..." "Merak etmeyin çaldığım parçaları unutmam," diye güldü. Sonra kalkarken, "Sizin için çalmamı istediğiniz bir şey var mı?" diye sordu.</p>

  <p>"Hayır," dedim, "o ünlü yakışıklı trompetçiden başka cazcı tanımıyorum^ birkaç şarkıdan başkasını da bilmiyorum."</p>

  <p>Sonra yeniden başladılar. İkinci parçasına başlamadan önce durdu, "Şimdi nereden geldiğini bilmediğim genç bir hanım için eski bir şarkı çalmak istiyorum," dedi.</p>

  <p>İşte o çaldığı şarkıyı sonradan buldum: "Her elveda dediğimizde..." O plaktan iki tane aldım. Biri Fuat'ın biri de benim.</p>

  <p>Ne garip o gece hiç tanımadığım ama bütün dünyanın tanıdığı bu iriyarı zenci sanki her şeyi bilirmiş gibi benim için bu şarkıyı çalmıştı.</p>

  <p>"Her elveda dediğimizde I biraz daha ölüyorum... "</p>

  <p>Gece yarısını çoktan geçerken, onlar çalmaya devam ederken, küçük bir kâğıda, "Bay Dexter, ben de her elveda dediğimde bu şarkıyı hatırlayacağım, sizi tanıdığıma sevindim, kim bilir belki dünyanın başka bir yerinde, başka bir zaman yeniden karşılaşırız," yazdım, çıkarken garsonla ona yolladım.</p>

  <p>Kulağımda o şarkı, biraz ayaklarım yerden kesilmiş, gecenin serinliğinde ayılmaya çalışarak yürüye yürüye otele döndüm ve kendimi uzun zaman sonra ilk kez iyi hissederek yatağa attım.</p>

  <p>İşte bizim kendi küçük pencerelerimizin dışında hiç beklenmedik, bambaşka bir hayat vardı.</p>

  <p>Tek başıma, sabaha karşı, ayakkabılarımı elime alıp, çıplak ayaklarla bulvarlarda, soğuk taşların üzerinde yürümüştüm.</p>

  <p>1 Bütün bunları ilk kez şimdi, yıllar sonra böylesine açıklıkla yerli yerine koyabiliyorum. Sanki evimde büyük bir temizlik yapar gibi. Atılacaklar var, ayıklanması gerekenler, birilerine verilecekler, her nedense bir yerlerde unutulmuş oysa görür görmez ne çok özlediğinizi anladığınız şeyler - hadi tozunu alalım onların, yeniden başköşeye koyalım!</p>

  <p>Siz ne kadar uğraşsanız da her şey birikir, atılacaklar unutulur, dalgaların taşıyıp kıyıya vurduğu süprüntüler gibi hayatın ayrıntıları oraya buraya yığılır.</p>

  <p>İşte sanki burada o bahar temizliğini yapmak için sabah erkenden pencereyi açıyorum, tüller uçuşuyor, dışarıdan çocukların bağırışları geliyor ve birdenbire kendimi orada, ilk kez tek başıma, herkesten uzakta, kimsenin nerede olduğumu bilmediği, kimsenin beni tanımadığı bir kentte hayatımla ne yapacağıma karar vermeye çalıştığım o gecenin sabahında buluyorum.</p>

  <p>Karmakarışık, geç saatlere kadar müzikle, içkiyle biraz esrik, yapayalnız bir geceydi.</p>

  <p>Az sonra bana artık nasıl bir hayatım olacağını söyleyecekleri bir bekleme odasında oturur gibiydim. Ne istediğimi biliyor muydum?</p>

  <p>Aslında bana sorsanız o an tek isteğim hep burada, bu bekleme odasında kalmaktı belki de... İçeri girip bundan sonra neler olacağını öğrenmeden...</p>

  <p>Gece geç saatlerde, tek tük sarhoşların, bağırarak, birbirleriyle şakalaşarak yürüyen kızlı erkekli gençlerin arasından geçerek otele gelip kendimi yatağa attığımda biraz başım dönüyordu. Mutsuz muydum? Hayır. Korkuyor muydum? Hayır. Şimdi hatırlamaya çalışınca anlıyorum ki aslında kendimi sanki bu dünyadan uzaklaşmış, hafiflemiş gibi hissediyordum.</p>

  <p>Artık düşünmek istemiyordum. Hiç olmadığım kadar yorgundum, yalnız bu yolculuğun, o günün, gecenin değil, uzun zamanların, sanki içimden çıkmaya çalışan birini içimde tutmaya, hapsetmeye çalışarak geçen ayların verdiği bir yorgunluktu bu.</p>

  <p>Hani çok yorulduğunuz zaman yatarsınız da, kendinizi uçuyormuş gibi hafif hissettiğiniz bir uykuya dalarsınız...</p>

  <p>Beni derin, huzurlu bir uykudan uyandıran, gece açık unuttuğum pencereden gelen güneş değil, belli belirsiz bir akordiyon sesi oldu.</p>

  <p>Bir an şaşkınlıkla kulak kesildim, hâlâ yarı uykuda, nerede olduğumu çıkartmaya çalıştım, evet yalnızdım, küçük bir otel odasındaydım ama bu şarkı? Bu nasıl olabilirdi?</p>

  <p>Hayır yanılmıyordum, o şarkı çalıyordu. Bizim şarkımız.</p>

  <p>Bir rüya değildi, gerçekti. Sanki bir peri, sihirli değneğiyle bana bir işaret vermek istiyordu. Rüyamın içinde çalan o akordiyon sesini hiç unutmadım.</p>

  <p>Hâlâ kimi bahar sabahları sanki o sesi duyarmış gibi, sanki yine ben nerede olursam olayım dışarıda bir yerde, kapının önünde biri o şarkıyı çalıyormuş gibi uyanırım.</p>

  <p>Bir an oradan buraya, rüyanın ülkesinden gerçek dünyaya geçemem, içimde, bir çocuğun nedeni bilinmez bir heyecanla yataktan fırlaması gibi garip bir telaşla kalkarım, bütün o eşsiz zamanın geçmişte kaldığını bilsem de çok kısa bir an uzak anılardaki otel odasında uyanan o genç kızla yer değiştiririm.</p>

  <p>Her keresinde bu inanılmaz yaşantı tüylerimi ürpertir, tarifsiz bir mutlulukla olgun bir hüzün, yılları, yalnızca birkaç dakikada geçip gelen, beraberinde geldiği yerin kokusunu, havasını, ışığını, duygusunu da getiren tatlı bir bahar esintisi gibi yer değiştirir.</p>

  <p>Ben geriye doğru, o genç kıza dönüşürken, o mutluluk da bugüne doğru artık alışılmış bir hüzne dönüşür.</p>

  <p>Ve inanır mısınız, içimden bu inanılmaz gerçeğe isyan etmek geleceği yerde bu olağanüstü duyguyu yitirmediğini, yeniden sanki gerçekmiş gibi yaşayabildiğim için sevinirim.</p>

  <p>Şaşkınlıkla uyanıyorum. Bir an kulak kesilip gerçekten bu sesi duyup duymadığımı, yoksa yalnızca rüyamda, beynimin içinde bir yerde mi çaldığını çıkartmaya çalışıyorum.</p>

  <p>Sonra fırlayıp pencereye gidiyorum, tüller uçuşuyor, eğilip bakıyorum, otelin önünde, başında kırmızı, ponponlu beresi, çizgili mavi gömleği, elinde küçük akordiyonuyla kör bir adam, "her şey silindi ve artık yalnız sen varsın" şarkısını söylüyor. Beyaz tüylü büyük köpeği yanında, kaldırımda yatıyor.</p>

  <p>Önce anlamıyorum. Heyecanlanıyorum. Bunu yalnızca bir rastlantı sanıyorum. Ama ben henüz baharın o güzel kokusu ve ışığıyla süslenen rüyadan çıkamamışken kapı çalınıyor. Ellerinde küçük odayı neredeyse dolduracak kadar çok çiçekle, rengârenk güllerle kepli, kırmızı üniformalı çocuklar giriyor.</p>

  <p>Tüllerin uçuştuğu, açık pencereden kentin sesleriyle, kokusuyla o şarkının girdiği, rüyamın çiçeklerle dolduğu o sabah gerçekten de her şey siliniyor ve bir tek o kalıyor.</p>

  <p>İşte o andan sonra ne daha fazla düşünmek istiyorum, ne karar vermek, ne geri dönmek, ne bir yere gitmek...</p>

  <p>Sanki olacakları artık bilirmiş gibi, bilmesem de bütün bir geleceği o gün kabullenmiş gibi her şeyi unutuyorum. Düşünmem gerekenler, sorumlu olduğum insanlar, doğrular, yanlışlar, kuşkular, çelişkiler, gelecek kaygısı, geçmişin bağlan, hepsi bir anda uçup gidiyor.</p>

  <p>Orada, yıllar, yıllar önce -her şey değişti belki, kentler, insanlar, hayatlar, şarkılar bile ama işte o bahar sabahları hiç değişmedi, belki de benim için sonsuza dek o sabahın mührüyle her bahar yeniden açılmak üzere kapandı- bir bahar sabahı, sözcüklere, düşüncelere, çekişmelere, akıl yürütmelere, sonuç çıkartmalara gerek kalmadan, içimde artık hiç kuşku kalmadan kendimi geleceğe bırakıyorum.</p>
</body>
</html>
