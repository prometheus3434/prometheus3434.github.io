<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>Nietzsche’yi Kendi Kıstasları İle Yargılamak</h3>

  <h3 id="sigil_toc_id_22">Tapınmaya Layık Tanrı</h3>

  <p>Nietzsche, Dostoyevski için “her ne kadar en derin içgüdülerime zıt olsa da ona çok minnettarım”<a href="#b31dn1" id="b31dn1b"><sup>1</sup></a> derken bu “içgüdülerin” ne olduğunu tahmin etmek zor değil. <i>Deccal</i>'in başında, Nietzsche önvarsayımlarını şöyle sıralar:</p>

  <p class="alinti">İyi olan nedir? İnsanda güç duygusunu, güce ulaşma iradesini ve gücün ta kendisini artıran her şey.</p>

  <p class="alinti">Kötü olan nedir? Zayıflıktan doğan her şey.</p>

  <p class="alinti">Mutluluk nedir? Gücün arttığı hissi, zorluğun üstesinden gelmek.</p>

  <p class="alinti">Her türlü kötülükten daha zarar verici olan nedir? Hastalıklı olanlar ve zayıflar için aktif sempati duymak, Hristiyanlık...<a href="#b31dn2" id="b31dn2b"><sup>2</sup></a></p>

  <p>İyi, kötü ve mutluluk gerçekten bu ise, o zaman Mesih böyle bir kriter karşısında gerçekten de eksik kalır. O, güçlerini kullanmamayı tercih edip Baba’sının isteğine boyun eğmeyi ve fakir, zayıf, hasta ve ihtiyaçlı olanların kurtuluşu için kendini alçaltmayı (<i>kenosis</i>) tercih eden alçak gönüllü hizmetkârdır.<br /></p>

  <p>Nietzsche, Tanrı’ya dair bu “bozuk” görüşten nefret etmiştir.<a href="#b31dn3" id="b31dn3b"><sup>3</sup></a> Böyle bir Tanrı yüce değildir ve tapınılmaya layık değildir; “Biz, Tanrı olarak yüceltileni ‘tanrısal’ bulmaktan çok acınacak derecede anlamsız, zararlı, sadece bir hata değil aynı zamanda yaşamın kendisine karşı bir suç olarak görüyoruz (...) Biz Tanrı’yı Tanrı olarak reddediyoruz (...) Hristiyanların bu Tanrı’sının varlığı ispatlanacak olsa, ona nasıl inanabileceğimizi daha da az biliyor olacağız.”<a href="#b31dn4" id="b31dn4b"><sup>4</sup></a></p>

  <p>Böyle bir Tanrı’nın izlenmesinin sonucu çürümedir. Tanrı’nın sahip olmamızı istediği özelliklerin hepsi -acıma, alçak gönüllülük, boyun eğme- <i>Übermensch</i>’in (üstün-adam) bütün ideallerinin zıddıdır.</p>

  <p>İnsanlığın asıl ihtiyacı olan üstün-insan figürü Nietzsche’nin Tanrı “hastalığına” karşı sunduğu panzehirdir. Üstün-insan doğrudan doğruya tek bir insanı ifade etmemektedir.</p>

  <p>Üstün-insan bir konumdur: İnsanların Tanrı’nın ölümü ile yüzleşip yaşamı tüm çıplaklığı ve karanlığıyla kucaklayacakları, iyinin ve kötünün ötesine geçip, iradeleri üzerinde hâkimiyet sağlayacakları ve ne kadar zor olursa olsun kendilerinin yaratıcısı olacakları gelecektir.</p>

  <p>Bu yüzden “Hristiyanlık ve alkol” tarihteki önemli kültürler arasında yer alma fırsatını Almanya’dan çaldığı için “yozlaşmaya giden iki büyük yoldur”.<a href="#b31dn5" id="b31dn5b"><sup>5</sup></a></p>

  <p>Çünkü, Hristiyan inancının özü bunlara karşıdır, doğru ve yanlış iradeye sınır getirmektedir. Güç ve şiddet kullanımı, adalet ve merhamet çerçevesinde sınırlı bir yere sahiptir. İnsan yaratıcı değil, yaratılmış olandır ve sınırsızlığının ötesinde kurtarılması gereken acizliği ile sınırlıdır. En önemlisi de Hristiyan inancının erdem saydığı şeyler, Almanya’nın ileri gitmesini engellemektedir.</p>

  <p>İnsanlar erdemlerinin gücü aracılığıyla “toprağa sadık kalmalı” ve erdemlerinin “dünyadan uçup gitmesine izin vermemeliler, kanatlarını sonsuz duvarlara çarpmamalılar!Ne yazık ki, uçup giden erdem çok olmuştur!”<a href="#b31dn6" id="b31dn6b"><sup>6</sup></a></p>

  <h3 id="sigil_toc_id_23">Dostoyevski’nin Yazılarında Nietzsche Tiplemeleri</h3>

  <p>Dostoyevski elbette ne Nietzsche’yi ne de yazılarını duymuştu. Ama sanki bir <i>sensus plenior</i> ile onun gelişini tahmin etmişti. İvan tıpkı Nietzsche gibi Tanrı’ya inancı reddeder. Mantıksal anlamda varlığı tartışılabilir olduğu için değil, Hristiyan Tanrı’sını tapınılmaya layık bulmadığı için.<a href="#b31dn7" id="b31dn7b"><sup>7</sup></a></p>

  <p>Raskolnikov, tıpkı Nietzsche gibi iki türlü insana inanır; normal ve anormal olanlara. Normal insanlar sürü gibidir, “uysal bir şekilde kurulmuş düzene uyan” kalabalıklardır. Anormal insanlar olan küçük, elit bir grup ise “her şeyin daha iyi olması amacıyla şimdiki durumun yok edilmesi için pek çok yöntem arayan bireylerden oluşur.”<a href="#b31dn8" id="b31dn8b"><sup>8</sup></a></p>

  <p>Bu anormal kişiler suç işlediklerinde, bu suçu eninde sonunda insanlık için daha iyi bir gelecek adına işlemiş olurlar. Ippolit, tıpkı Nietzsche gibi alçak gönüllüğü insanlar için yıkıcı bir nitelik olarak görür.<a href="#b31dn9" id="b31dn9b"><sup>9</sup></a></p>

  <p>Dostoyevski’nin romanlarını birbirine bağlayan tek bir tema vardır: Tanrı’nın cenazesinden sonra insanlara ne olur? Terras’ın ustalıkla özetlediği gibi;</p>

  <p class="alinti"><i>Yeraltından Notlar</i>’ın tekbenci antikahramanı gibi, Nietzsche’nin <i>Übermensch</i>’i olabilecek Raskolnikov gibi, <i>Cinler</i>’deki <i>l’homme revolte</i> Kirilov gibi, tükenmiş Byron kahramanlarını andıran Svidrigayilov ve Stavrogin gibi, zevkine düşkün Fyodor Pavloviç Karamazov veya <i>Delikanlı</i>’daki Versilov gibi -her biri Tanrı olmadan veya Tanrı’ya karşı insanın tek başına ayakta durabileceğine inanan hümanistlerdir.<a href="#b31dn10" id="b31dn10b"><sup>10</sup></a></p>

  <p>Bu karakterlerde Tanrı, sevgi, alçak gönüllülük ve kendini feda olmadan yaşamın nasıl olabileceğini görüyoruz. Dostoyevski için Tanrı yoksa o zaman her şey mümkündür ve her şeyin sonu yok oluştur ve tüm eserlerinde Nietzsche’nin sunduğu fikirlerin, yaşandığı takdirde bizi nereye götürdüğü irdelenir.</p>

  <p>Bu nedenle, Dostoyevski ve Nietzsche arasındaki fark “budala” kelimesini yüzeysel olarak benzer şekilde kullanmalarından aslında çok daha derindir. Her ikisi de aynı çağın tutarsızlığını ve ruhsuzluğunu görmüş, ancak birbirlerinden çok farklı çözümler üretmişlerdir.</p>

  <h3 id="sigil_toc_id_24">Şiirselliğin Altındaki Metodolojik Hatalar<br /></h3>

  <p>Şüphesiz bugün bile Nietzsche’nin yaygın bir şekilde okunmasının başta gelen sebeplerinden biri yazım tarzı ve onun gücüdür. Kullandığı kelimelerin şiirselliği, cümlelerinin yoğunluğu ve benzetmeleri okuyucu üzerinde büyük bir etki bırakmakta, okuyucuyu rahatsız etmekte ve aynı zamanda hayranlık uyandırmaktadır.</p>

  <p>Ancak, Nietzsche’nin İsa kurgusu çok ciddi iki soruna takılmaktadır. Bu sorunların ilki tarihte gerçekte ne olduğuna dair fikirlerini dayandırdığı epistemolojik kıstastır. Nietzsche’nin kutsal yazılarda aktarılan olayların ötesindeki asıl gerçeği bulma projesinin kullandığı gerçeklik kıstası kendi önvarsayımıdır.</p>

  <p>Yani, Kutsal Kitap’ın yazarlarının anlattıklarını, o yazılar dışındaki kaynaklarla kıyaslayarak yanlış bulmak veya ispatlamak yerine, hiçbir delil sunmadan kendi bireysel inançlarına uymayan öğelerin gerçek olamayacağını kabul edip bunları reddetmesidir.</p>

  <p>İkinci sorun, Nietzsche’nin bu metodolojik hatanın en somut dışa vurumu olan <i>budala</i> İsa figürünü geliştirirken Kutsal Kitap’tan özellikle seçilmiş bölümleri kullanması ve işine gelmeyen ve ona ters gelen her metni tarihsel olarak kabul edilemez ilan edişidir.</p>

  <p>Örneğin, Nietzsche İsa’yı gelişmemiş, tepki veremeyen, kızamayan bir çocuk olarak betimleyip İsa’nın öfkeyle tepki vermediği olayları ve belli ayetleri “gerçek” bulgular olarak kullanırken, İncil’de buna ters düşen ayetleri, İsa’nın rasyonel konuşmalarını, kızgınlığını, tapınaktaki yozlaşmalara kızıp ortalığı karıştırmasını, ölmek üzere olduğunu bilmesini ve bunu reddedemediği için değil de tam tersine sevgisi yüzünden kabul ettiğini “gerçek” olarak görmez.</p>

  <p>Böylelikle <i>Deccal</i>'de karşımıza çıkan İsa herhangi bir somut, tutarlı ve tarihsel delile dayalı bir İsa kurgusu değil, Nietzsche’nin kendini referans alarak oluşturduğu bir İsa’dır.</p>

  <p>Nietzsche İncil’deki İsa figürünü tüm yönleriyle yansıtmadığı gibi, aynı zamanda Dostoyevski’nin <i>Budala</i>'sını da doğru kullanmamaktadır. Bu öncelikle, Nietzsche’nin “budala” terimini gelişmemiş, gecikmeli bir ergenlik anlamında kullanması ve Dostoyevski’nin aynı kelimeyi kullanmasındaki en değerli nitelikleri göz ardı etmesidir.</p>

  <p>Dostoyevski için budalanın tipi, kendini bilge sayan ama aslında akılsız olan bir toplumun değerlerinin tersine çevrilmesidir. Kutsal Deliler geleneği içinde anlaşıldığında, budala, zihinsel bir engel değil, toplumu yargılayan bir zıtlıktır.</p>

  <p>Bu yüzden “budala” kelimesi Dostoyevski için bir aşağılama değil, çağdaş dünyanın değerlerine karşı bir üstünlüktür. Budalalık, değerleri ve yaşamı yüzünden farklı olana, dışındaki toplum tarafından verilmiş bir lakaptır; Nietzsche’nin kullandığı gibi biyolojik ve psikolojik bir rahatsızlık değil.</p>

  <p>Welsford Enid’in palyaçoluğun ve soytarılığın sosyal ve edebî bir kişilik olarak tarihini anlatan <i>Soytarı</i> adlı kitabında gözlemlediği gibi;</p>

  <p class="alinti">Dinî inancın yaşam yarışına getirdiği anlamı reddetmeyenler için, insan ruhu bu dünyada rahatsızdır çünkü evi daha başka bir yerdedir ve bu ev hapsinden kaçış bir fantezi değil de gerçek bir olgudur. Bir teist salt mutluluğun olasılığına inanır, çünkü insanlığın yüceleştirilmiş soyutlanmışlığına inanmaz. Bu yüzden onun için romantik komedi ciddi bir edebiyattır çünkü o, gerçeği önceden tatmak gibidir. Bir Soytarı bir Hümanistken çok daha bilgedir ve palyaçoluk, insanlığın tanrısallaştırılmasından daha az uçarıdır.<a href="#b31dn11" id="b31dn11b"><sup>11</sup></a></p>

  <p>İkincisi, Nietzsche’nin öfke göstermeyen, baş kaldırmayan ve rasyonel düşünceden uzak <i>budala</i>’sına karşın,<a href="#b31dn12" id="b31dn12b"><sup>12</sup></a> Dostoyevski’nin <i>budala</i>’sında Prens Mışkin, Roma Katolik Kilisesi’ne karşı yaptığı konuşmada yalnızca güçlü argümanlar geliştirebilecek rasyonel yönünü göstermekle kalmaz, aynı zamanda öfkeli ve agresif yanını da gösterir.<a href="#b31dn13" id="b31dn13b"><sup>13</sup></a> Nietzsche burada da İncil’deki İsa kurgusunu oluştururken bilerek göz ardı ettiği gibi, Mışkin’in kendi yazım amaçlarına uymayan yönlerini de göz ardı etmektedir.</p>

  <p>Bu yüzden Nietzsche’nin Ernest Renan’ın pozitif İsa tabirlerine eleştiri olarak Dostoyevski’yi kullanması büyük bir çelişkidir. Dostoyevski, Renan’ın İsa için kullandığı dâhi ve kahraman terimlerini de bir sorun gibi görmekten çok, Renan’ın İsa’nın soyutlaştırıldığı ve insan gerçekliğinden tamamen uzaklaştırıldığı ikonik dinî yazılara tepki olarak sunduğu insan İsa figürünü büyük bir sıcaklıkla karşılayacaktır. Çünkü <i>Budala</i> romanının altında yatan çaba, İsa’nın ve İsa’ya benzerliğin insan gerçekliği içerisinde ifade edilmeye çalışılmasıdır.</p>

  <p>Dostoyevski’nin Renan’dan ayrıldığı tek ve en önemli nokta, Renan’ın İsa’nın tanrısallığını reddetmesidir. Eğer bir yakınlık söz konusu ise, Dostoyevski, Nietzsche ve Renan yan yana koyulduğunda, Dostoyevski Renan’a Nietzsche’ye hiçbir zaman olamayacağı kadar yakındır.</p>

  <p>Ancak hiç kimse Nietzsche’yi İncil’i ve <i>Budala</i>'yı yanlış kullanmakla suçlayamaz. Nietzsche açıkça gerçeklerin değil, yalnızca yorumların var olduğuna inanmaktadır. İletişim ve ifade, gerçeklerin aktarımı değil, yorumlayan bireyin güç dürtüsü, çıkarları ve kısıtlılığı ile algıladığı ve kullandığı bir kurgudur.</p>

  <p>Nietzsche’nin gerçek ve gerçeği oluşturan ve kullananlara yönelik eleştirisi bu noktada geri tepmekte ve onun argümanını zayıflatmaktadır. Çünkü, Nietzsche’nin yazılarında karşımıza çıkan İsa, gerçeklik payı yüksek bir ifade değil, kendi süzgecinden geçirip yazım amaçları için yonttuğu ve gelişigüzel kullandığı bir kurgudur. Böylelikle Nietzsche, kendi ürettiği şüpheci, psikoanalitik ve maske düşürücü kıstas içerisinde kaybolmaktadır.</p>

  <h3 id="sigil_toc_id_25">Nietzsche’nin Geri Tepen ad hominem Argümanları</h3>

  <p>Nietzsche’nin Tanrı inancına karşı kullandığı asıl argüman, kilisenin güç isteği ile insanları kontrol altına alması ve gerçekleri saptırmasıdır. Nietzsche’nin kendisinin de ifade ettiği gibi, bu eleştirisi birçok Hristiyan tarafından olumlu algılanacak ve kabul edilecektir.</p>

  <p>Eleştiri inancın kötü kullanımına karşıdır, inancın kendi parametrelerinin ve gerçek iddialarının doğru olup olmadığına değil. Yani Nietzsche’nin argümanı Tanrı’nın olmadığının bağımsız ispatı değil, Tanrı’ya inanan insanların zayıf olması ve Marx ve Freud’un ifade ettiği gibi dinin insanları uyuşturması ve kullanılmaya müsait kılmasıdır.</p>

  <p>Ancak, Nietzsche’nin gerçek ifadelerini oluşturanları eleştirmesi nasıl kendi gerçek iddialarını da şüpheli konuma düşürüyorsa, Freud’un daha ileri götürdüğü inanç sahibi insanların, zayıflıkları yüzünden Tanrı fikrini ürettikleri düşüncesi de yine aynı soruna takılmaktadır. Nietzsche’nin, ateizmin bir mantık sonucunda ulaştığı bir çıkarım değil, bir içgüdü olduğunu ifade etmesi, kendisini zor bir duruma sokmaktadır.</p>

  <p>İnsanların zayıflıkları ve korunma ihtiyaçları yüzünden bir baba figürüne duydukları özlemle Göksel Baba inancını kabul edeceklerinden söz etmek, aynı zamanda insanların kötü baba tecrübelerinden dolayı, “Baba” olarak adlandırılan Tanrı kavramını reddedeceklerini de söylemektir.</p>

  <p>New York Üniversitesi’nde psikoloji profesörü olan Paul Vitz, <i>The Faith of the Fatherless (Babasızın İmanı)</i> adlı kitabında birçok ünlü ateistin hayatlarında köklü baba sorunları olduğuna dikkat çeker. Vitz’e göre bir çocuğunun babasına olan sevgisini ve saygısını kaybetmesinin üç yolu vardır.</p>

  <p>İlk olarak baba fiziki olarak yakındadır ama zayıf, insiyatif kullanmayan, pasif birisidir. İkincisi baba fiziki olarak yoktur; ya daha çocuk genç yaştayken ölmüş ya da aileyi terk etmiştir. Üçüncü olarak baba fiziki olarak vardır, ancak fiziki ve psikolojik yollardan çocuklarını ezmekte, kaba kuvvetle veya cinsel tacizle çocuklara zarar vermektedir.</p>

  <p>Böyle ailelerde yetişmiş çocuklar pozitif bir baba figürü görmediklerinden, baba benzetmeleri ile ifade edilen birTanrı’ya inanmak istemeyeceklerdir. Nasıl inanç sahibi insanların Tanrı’ya inanmaları mantık dışı duygusal bir arayış olarak algılanıyorsa, yine aynı mantıkla Tanrı inancının reddi de mantık dışı, duygusal bir tepki olarak algılanmalıdır.</p>

  <p>Paul Vitz’in kitabında gösterdiği gibi Nietzsche, David Hume, Bertrand Russell, Jean-Paul Sartre, Albert Camus, Arthur Schopenhauer gibi önde gelen ateistler daha küçük yaşta babalarını kaybetmişlerdir. Fiziken var olmakla birlikte zayıf olan veya kendilerine zarar veren babaları olan ateistler ise Thomas Hobbes, Jean Meslier, Voltarie, Samuel Butler, Sigmund Freud ve H.G. Wells’dir.</p>

  <p>Nietzsche’nin Hristiyan din adamı babasının erken yaşta, daha Nietzsche çocukken ölümünün getirdiği olası duygusal tepki, çok muhafazakâr ve eğitimsiz olan annesi ve kız kardeşi ile büyümesi, onu Tanrı inancından soğutmuş olmalıdır.</p>

  <p>Ancak, Nietzsche’yi ve bu ünlü düşünürlerin fikirlerini sırf babalarıyla olan bozuk ilişkileri yüzünden ürettiklerini söylemek, her ne kadar onları daha yakından anlamamıza yardım etse de, yazılarında sundukları gerçek iddialarını hiçe çıkarmaz. Yani, Nietzsche’nin inanca ve inananlara karşı tepkilerini sadece babasının ölümüne tepki olarak görmek ve onun ciddi fikirlerini değerlendirmemek büyük bir hata olur.</p>

  <p>Bir işkence kurbanı, adalet için mücadele eden bir insan hakları avukatı olmayı seçtiğinde ve insan yaşamının değerini ifade etmek için kitaplar yazdığında, bireysel geçmişini su üstüne çıkarmak, bize yazarın neden bu konuya ilgi duyduğunu anlatmakla birlikte, hiçbir şekilde yazarın kitabındaki ifadelerin gerçek olup olmadığını ispatlamaz.</p>

  <p>Yine aynı şekilde, Nietzsche’nin sıkça kullandığı, sunulan argümana ya da inanca değil de ona sahip olanların kim olduğuna karşı geliştirilen ad hominem tartışma tarzı bizlere sadece inanç sahibi insanların amaçlarını, inanma sebeplerini ve inançlarını ne kadar tutarlı yaşadıklarını gösterebilir. İnançların gerçek olup olmadığı, ona inananların dışında bir sorudur.</p>

  <p>Yani demokrasi idealinin gerçekliği, sadece o idealin tartışılması ile doğru veya yanlış bulunabilir. Parlamentoları dolduran, güç, para ve ün peşinde olan politikacıların yaşamı o idealin eleştirisi değil, onu kendi çıkarları için kullananların eleştirisidir.</p>

  <p class="dipnot"><a href="#b31dn1b" id="b31dn1"><sup>1</sup></a>Jackson tarafından alıntı yapıldığı hâliyle, Dialogues with Dostoevsky, 249 Nietzsche,</p>

  <p class="dipnot"><a href="#b31dn2b" id="b31dn2"><sup>2</sup></a> The Anti-Christ,127<br /></p>

  <p class="dipnot"><a href="#b31dn3b" id="b31dn3"><sup>3</sup></a> a.g.e. 140<br /></p>

  <p class="dipnot"><a href="#b31dn4b" id="b31dn4"><sup>4</sup></a> a.g.e. 175</p>

  <p class="dipnot"><a href="#b31dn5b" id="b31dn5"><sup>5</sup></a> a.g.e. 196</p>

  <p class="dipnot"><a href="#b31dn6b" id="b31dn6"><sup>6</sup></a> Nietzsche, <i>Thus Spoke Zarathustra</i>, 102</p>

  <p class="dipnot"><a href="#b31dn7b" id="b31dn7"><sup>7</sup></a> Dostoevsky, <i>The Brothers Karamazov</i>, 306, 307</p>

  <p class="dipnot"><a href="#b31dn8b" id="b31dn8"><sup>8</sup></a> Frank, <i>Miraculous Years</i>, 108</p>

  <p class="dipnot"><a href="#b31dn9b" id="b31dn9"><sup>9</sup></a> Dostoevsky, <i>The Idiot</i>, 395</p>

  <p class="dipnot"><a href="#b31dn10b" id="b31dn10"><sup>10</sup></a> Terras, <i>Reading Dostoevsky</i>, 10</p>

  <p class="dipnot"><a href="#b31dn11b" id="b31dn11"><sup>11</sup></a> Enid, <i>The Fool: His Literary and Social History</i></p>

  <p class="dipnot"><a href="#b31dn12b" id="b31dn12"><sup>12</sup></a> Nietzsche, <i>The Anti-Christ</i>, 156</p>

  <p class="dipnot"><a href="#b31dn13b" id="b31dn13"><sup>13</sup></a> Dostoevsky, <i>The Idiot</i>, 545-549</p>
</body>
</html>
