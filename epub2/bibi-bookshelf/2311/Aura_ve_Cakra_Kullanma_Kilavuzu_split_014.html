<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Aura ve Çakra Kullanma Kılavuzu</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><span class="calibre2">
</span></p><p class="calibre5" style="margin:0pt; border:0pt; height:1em"> </p><p class="calibre7">Elbette bazı insanlar inatçı davranarak ilişkiyi aynı şekilde devam ettirmek isteyebilirler; ama siz bu imajı da yok edebilirsiniz. Başkalarının sizi sınırlayan imajlarını yok etmek için siz hemen hiç enerji harcamazken, onlar, şayet değişime karşı çıkıyorlarsa, tonlarca enerji harcamak zorunda kalırlar. Yorulan siz olmazsınız; onlar yorulur ve onlar özgür kalmasalar bile siz özgür kalırsınız. Siz ilişkinin yalnızca kendinize ait olan kısmını değiştirebilirsiniz.</p><p class="calibre7">İmajları yıkmak, psişik dalgalarınızı algılayan ve spiritüel gelişiminizin önüne çıkan kişilerle uzlaşmanın en iyi yoludur. Bu, durup her şeyin mantıklı bir izahını yapmak zorunda kalmadan onlara spiritüel düzeyde nerede olduğunuzu göstermenin en sorumlu, en sevgi dolu ve en kolay yoludur.</p><p class="calibre7">İmajlarını yıktığınız insanlara, temiz ve açık bir vicdanla gelişimin nasıl olduğu konusunda ufak da olsa bir fikir vermiş olursunuz. Buna ek olarak gelişiminiz için gerekli olan sakin ve özel ortamı, yaptıklarınıza ara vermeden sağlamış olursunuz. İmajları yıkmak hayatınızdaki insanları sakinleştirir, kafanızdaki, kalbinizdeki ve auranızdaki gürültüyü dindirir; iyileşme olanağını verir.</p><p class="calibre7">Bütün sembolik çiçek ve hediyeleriniz sınırsız bir kaynak olan ruhunuzdan gelir. Bu yüzden günlük enerji seviyeniz üzerinde etkisi olmaz. Bütün bir gününüzü imajları yok ederek geçirseniz bile durup dinlenmeniz gerekmez, çünkü hediyeleriniz sürekli kendi kendine yenilenen iç dünyanızdan gelmektedir.</p><p class="calibre7">Birkaç imaj daha yok etmeyi deneyin ama bu kez, şayet daha önce size zor geldiyse, imha etme işlemini curcunalı bir eğlenceye çevirin. Unutmayın, sizin köhnemiş imajları imha etmekteki başarınız, imajlarını yok ettiğiniz insanların iyileşme sürecine ve kalitesine olumlu etki yapacaktır. Eğer yolladığınız hediyeler nazikçe salına salına uzaklaşıyorsa ya da havaya uçup patlamak yerine şöyle bir “pıt” ediyorsa insanların gelişimine yardım etmiyorsunuz demektir.</p><p class="calibre7">İmaj taşıyan hediyeler kararlılıkla ve çabucak yok edilmezlerse içlerindeki kişiler sadece küçük; hatta kafa karıştırıcı bir mesajdan başka bir şey almazlar. İmajlarının kesin olarak yok edilmesinden duyacakları özgürlük duygusundan yoksun kalırlar ve ilerleme kaydedemezler. Köhnemiş imajları rahatlıkla yok etme becerisini kazanır ve bunu gerçekten isterseniz ilişkide olduğunuz dostlarınıza ve kendinize sınırsız bir iyilikte bulunmuş olursunuz. Özgürleşin, rahat olun ve eski kalıplardan, ilişkilerden, beklentilerden kendinizi kurtarmak için kendinize bir şans verin. Sevgi dolu güzel hediyeler yaratın, kişilerin imajlarını bunların içine yerleştirin ve onları mahvedin!</p><p class="calibre7">Bu noktada günlük meditasyonunuz şöyle olmalıdır: Kendinizi topraklayın, kafanızın içindeki odaya girin, auranızın sınırını ışıklandırın ve gerekiyorsa temizleyin, nöbetçinizi kontrol edip topraklayın ve topraklanmamış hediye sembollerinizi yok edin. İmajları ister tek tek, ister çifter çifter, ister üçer üçer ya da gruplar halinde nasıl istiyorsanız öyle yok edebilirsiniz. İmajları hediyelerin içine, topraklamadan ve auranızın içindeyken yerleştirmeyi sonra da auranızın dışında yok etmeyi unutmayın. Bunlar o resimlerin sizin yarattığınız imajlar olduğunuzu hatırlamanız bakımından önemli adımlardır.</p><p class="calibre7">Bu imajlar sizin o insanlarla yaşadığınız tecrübelere dayalı olarak yarattığınız, ama sadece sizin yarattığınız, mükemmel olmayan, tamamlanmamış imajlardır. İmajlar, o kişinin tüm ruhunun görüntüsü değildir; sadece sizi rahatsız eden özellikleridir.</p><p class="calibre7">Örneğin annenizin size olan düşkünlüğü meditasyonlarınız sırasında azalabilir ama onun varlığına duyduğunuz tepki ve kafanızın içinde yarattıklarınız size ait kalır. İmajlar sizin eserlerinizdir. Onlar sizin annenize duyduklarınızdan oluşur. Annenizin de tıpkı sizin gibi pek çok farklı yüzü vardır. O sadece sizin algıladıklarınızdan ibaret değildir. O milyonlarca şeydir ve herkes gibi bir ruhtur. Sizin yarattığınız imaj onun ruhunu sınırlamaktadır çünkü ya sizin beklentilerinize uymaya ya da erişmeye çalışmaktadır.</p><p class="calibre7">Auranızın içinde annenizin bir imajını oluşturduğunuzda onunla ilgili düşüncelerinizin sorumluluğunu kabul etmiş olursunuz. Anneniz için yarattığınız imajı auranızın dışına taşıyarak kişisel alanınızdan çıkardığınızda onu ışığa çıkarmış olursunuz böylece onu yeniden psişik malzemeye katma şansı doğar. Annenizin topraklanmamış hediyesini ve içindeki imajını yok ettiğinizde annenize olan davranışlarınızı gözden geçirir, enerjisini ona geri yollar ve onu özgür bırakırsınız.</p><p class="calibre7">O dakikadan başlayarak annenizi sizin ihtiyaçlarınıza sizin tepkilerinize ve geçmişteki sınırlamalarınıza bağımlı olmadan kendi bütünlüğü içinde görebilirsiniz. Onun imajını auranız içinde yaratmak ve sonra yok etmek ikinizin de gerçek dünyada ilerlemenize yardımcı olacaktır.</p><p class="calibre7">İmajları her yerde ve her zaman yok edebilirsiniz. Eğer gün içinde kişiler sizin merhaba hediyelerinizle sakinleşemeyecek kadar zarar verici bir hale gelirlerse onları o anda orada patlatın gitsin. Birisi ile konuşurken başınızı sallayarak “Evet, haklısınız,” demek ve bu arada kafanızın içinde onların imajlarını şarapnel parçaları gibi patlatıp dağıtmak çok eğlenceli olabilir! Birden kafalarının karışmasını ve hiçbir neden yokken aniden size karşı daha barışçıl davranmalarını izlemek daha da eğlencelidir.</p><p class="calibre7">Başlangıç yöntemlerini neredeyse bitirdiniz. Bundan sonraki yöntem, altın güneş tedavisi; size toprakladığınız, temizlediğiniz, serbest bıraktığınız ve yok ettiğiniz enerjiyi yeniden yönlendirmeyi öğretecek. Ancak birkaç gün daha imaj yıkmak istiyorsanız lütfen yapın!</p><p class="calibre7">Sağlıklı bir şekilde gelişmemiz ve toplum bilincinden sıyrılmamız konusunda kültürümüz bizi çok az destekliyor. Çoğumuz için bu, ortalığı temizlemek ve kendimize yönelebilmemiz için bize verilen ilk şanstır. Çoğu öğrenci bu noktada birkaç hafta, bazen daha uzun bir süre kalır. Bu son derece uygundur.</p><p class="calibre7">İnsanları havaya uçurmaktan zevk alın, özellikle de onları seviyorsanız. O eski kokuşmuş kalıpları yok edin. Size sağladığı özgürlüğe; hissettirdiği sevgi yoğunluğuna ve insanlarla sırf kendiniz olarak kurabildiğiniz ilişkilerin güzelliğine şaşıp kalacaksınız.</p><div class="mbppagebreak" id="calibre_pb_14"></div>
</body></html>
