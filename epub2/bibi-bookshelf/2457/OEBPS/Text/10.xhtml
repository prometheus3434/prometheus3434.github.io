<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">10. B</span>ÖLÜM</p>

  <p>Kâtiplerle kütüphanecileri etrafında toplamış bir adam heyecanlı el kol hareketleriyle çabuk çabuk bir şeyler anlatıyordu.</p>

  <p>Bu kişi Rodos’tan gelen geminin kaptanından başkası değildi. Kara bir haber getirmişti. Rodos bir zelzeleyle harabeye dönmüştü. Depremden sonra günlerce kenti terk edememiş ve İskenderiye’ye kadar gelmeyi başarmış ilk kazazedeydi. O kadar heyecanlıydı ki kesik kesik hikâyesini anlatırken olanları sanki yeniden yaşıyormuş gibiydi. Depremin ilk saniyelerinde Rodos limanındaki heykel ayakta kalmış, deprem bittiğinde ise tam felaket geçti sanılırken koca heykel korkunç bir gürültüyle yerle bir olmuştu. Parçaları dev dalgalar oluşturmuş, sayısız gemiyi batırmıştı.</p>

  <p>Eratosten’in ayak sesleri Theon’u kendine getirdi. Söylenenlerin bir kelimesine bile inanmamıştı. Akdeniz limanları böyle yalan yanlış haberlerle doluydu.</p>

  <p>“Ben birkaç hafta önce Rodos’taydım. Heykeli limanda sapasağlam bir şekilde gördüm.”</p>

  <p>Argo’nun köprüsünde adanın ufukta kaybolmasını seyrederken son gördüğü şeydi heykel. Bu bir şaka olmalıydı. Hiçbir güç Rodos Heykeli’ni yıkamazdı.</p>

  <p>Kaptan, Theon’a adayı ne zaman terk ettiğini sordu. Theon günü gününe söyledi.</p>

  <p>“Depremden dört gün önce ayrılmışsın! Şansın varmış oğlum. Tanrılara seni korudukları için teşekkür etmelisin. Rodos’un kıyı kesiminde tek bir sağlam bina kalmadı. Canını kurtaran da yok!”</p>

  <p>Theon birden deniz yolculuğunu anımsadı. İkenderiye’ye varmalarına az kala gemiyi nerdeyse alabora edecek olan dalga, depremin yarattığı etkinin eseriydi. İki gün geç ayrılmış olsalar, şimdi balıklara yem olacaklardı.</p>

  <p>“Eğer doğru anladıysam az kalsın Philolaos’un el yazmasını bulamayacakmışım,” diye atıldı Eraosten.</p>

  <p>Kuşkusuz dünyanın merkezinde toprak hareket etmiyordu, ama etrafındaki hareketlenmelerden dolayı tamamen çökmüş olabilir miydi? Eratosten evine doğru yürürken bu soruyu defalarca kendine sordu.</p>

  <p>Bir yandan da heykelin yapım aşamasında kentin askeri yöneticisi Demetrios Poliorcetos’un toplattığı Ironz kılıçları, kalkanları, zırhlar aklına geliyordu. Demetrio heykeli inşa ettirdikten sonra bir komplo sonucu kentten sürülmüştü. Hangi tanrı tarafından? Elbette ki Apollon. Güneş’in arabasını süren kutsal arabacı.</p>

  <p>Eratosten bu generalden nefret ediyordu. Çünkü adaşı olan bir başka tiranı hatırlatıyordu. Atina’dan kovulan Phalerli Demetrios’u.</p>

  <p><br /></p>

  <p>Mouseion’a girer girmez hemen çalışma odasına gitti. Resmen açıklamadan önce kimseye göstermediği dünya haritasını bir süre seyrettikten sonra, önceki coğrafyacıların hazırlamış olduğu haritaların bulunduğu harita odasına girdi.</p>

  <p>İşaret parmağı ile haritada Rodos’u buldu. Eratosten’in haritasında dünyanın merkezi Rodos’tu. Bu nokta şimdi yerle bir olmuş, sadece harita üstünde bir nokta olarak kalmıştı. Bunu biliyor olmak garip ve bir o kadar da ilginç bir şeydi.</p>

  <p>Kaideliler dünyanın merkezi olarak Babil’i göstermişlerdi. Eski Mısırlılar Thebai’yi, Yunanlılar ise sular ortasındaki bir adayı, Rodos’u. Tüm yorumları reddediyordu Eratosten. Coğrafya rasyonel bir bilimdi.</p>

  <p>Rodos heykelini ve dünyanın merkezini suların yutmasını neye yorabilirdi insan? Artık yeni bir çağ başlamıştı. Eski Yunan, Makedonya ve antik Pers’in zamanı geçmiş, yeni uygarlıkların ateşleri yanıyordu artık. İskenderiye’de onlardan biriydi. Hatta en çok ışık vereni. İskenderiye’nin ışığı en parlak anını yaşıyordu ve söneceği gün de muhakkak gelecekti. Tarih böyleydi. Eratosten gözlerini haritadan ayırdı ve başını iki yana salladı. “Bir de yorum yapmayacaktım sözde...”</p>

  <p>Üzgün ve yorgundu. Erken yattı. Uykuya dalmadan önceki son düşüncesi şu oldu: Dünyanın artık altı harikası kalmıştı. Ansızın yataktan fırladı ve haritanın başına geçti. Parmağını merkez boylam üstüne koyarak aşağıdan yukarıya doğru getirdi. Halikarnas’ta Maosolos’un mezarı, Efes’te Artemis Tapınağı, Rodos’ta Apollon Heykeli, İskenderiye ve Fener, daha güneyde Keops Piramidi. Daha önce, dünyanın beş harikasının da aynı meridyen üstünde oluşunun dikkatini çekmemiş olması garipti. Diğer ikisi ise batıda bulunuyordu. Bunlar da Olimpiya’daki Zeus Heykeli ve Babil’in Asma Bahçeleri’ydi.</p>

  <p>Yeniden yatağa uzandı. Kralın isteğini hatırlamıştı. Everget dileğine kavuşacaktı. Kendi kendine söz verdi. Ertesi gün işe koyulacaktı.</p>

  <p><br /></p>

  <p>Aynı anda Theon, Çatlak Amfora’da irice bir kadeh şarabı midesine indiriyordu. Kuşkusuz depremde ölmediği için şükrediyordu. Alışkanlıklarının dışına çıkıp ikinci kadehi bitirdikten sonra da içmeye devam etmişti. İki olayı kutluyordu: Birincisi kütüphaneye kabul edilişi, diğeri ise korkunç bir faciadan mucize eseri sağ kurtuluşuydu. Hatta ikinci sebep birinciye göre kutlanması biraz daha mecburi olanıydı.</p>

  <p>Hızla boşalan kadehlerden sonra odasına gitmek için ayaklandı. Ama meyhaneden birkaç adım uzaklaşamadan sendeledi ve yere yıkıldı.</p>

  <p>Gece yarısına doğru ayılıp gözlerini araladığında, başının ağrıdan çatladığını ve hiçbir şey görmediğini fark etti. Aniden bir lamba etrafı aydınlattı. Gece kıyafetleri içindeki Çatlak Amfora’nın patroniçesi onu izliyordu. Hâlâ sarhoş olduğuna kanaat getiren Theon, gözlerini yumdu. Tekrar açtığında kadın hâlâ oradaydı. Demek ki gördükleri rüya değildi.</p>

  <p>“Kendini Rodos Heykeli Sanan Adam uyandı demek. Meyhanenin önünde devrildi ve ben de yarattığı dalgalarla boğuşuyorum.”</p>

  <p>“Bana ne oldu?”</p>

  <p>“Sadece bir deprem geçirdin.” Kendi şakasına güldükten sonra onu sarhoşken kendine ve çevreye zarar vermekten alıkoyduğunu söyleyerek, hınzırca durumundan istifade etmeye de kalkmadığını ekledi.</p>

  <p>“Felaket!” dedi Theon.</p>

  <p>“Benim düşündüğüm de tam olarak buydu,” diye mırıldandı kadın.</p>

  <p>Theon çatlamak üzere olan bir başla uyandığında kadın giyiniyordu. Uyandığını belli etmek için hiçbir şey yapmadı. Kadın hâlâ uyuduğunu sanıyordu. O da bu yüzden kadını rahat rahat izleyebilirdi. Kadın, önce dağılan saçlarını kavrayıp tokayla tutturdu. Sonra da koltukaltlarına etajerde duran parfümden sıktı. Theon, kendinden en az on, on iki yaş daha büyük kadını izlerken hayranlık duyuyordu. Kadın mücevherlerini takmaya başladı. Kolunda küçük bir kuyumcuyu dolduracak kadar bilezik ve takı vardı.</p>

  <p>Vücuduna ikinci bir deri kadar güzel oturan bir külot giydi. Kendi etrafında döndüğünde belli belirsiz cinsel organı göründü. Theon hem korkuyor hem de büyük bir zevkle gördüklerinin tadını çıkarıyordu.</p>

  <p>Hayatında hiçbir kadının giyinmesini görmemiş, şimdiye dek böyle bir istek de duymamıştı. Yakalanırsa kendisini mazur gösterecek hiçbir özrü olmadığının farkındaydı. Ama öyle bir hareket yapmalıydı ki kadının ona bakışı değişmeliydi. Kafasında bir senaryo yazdı. Hafifçe öksürdü. Kadın döndü. O an konuşmayı başlatacak bir konu aradı. Yatağın karşısında üstünde amfora konmuş bir kaide vardı. Şüphesiz sohbeti açmak için yerinde bir soru olacaktı:</p>

  <p>“Neden meyhanenin adı Çatlak Amfora? Bu adı sen mi buldun yoksa daha önceki sahibinden mi kaldı?”</p>

  <p>Patroniçe yüzüne son bir far darbesi vurduktan sonra konuşmaya başladı: “İlk soruyu senin soracağını düşünmüyorsun ya? Rodos Heykelimiz geceyi nasıl geçirdi?”</p>

  <p>Theon’un kafasının karışık olmasından faydalanıyordu. Belki de uyanıp kendisini izlediğini fark etmişti ve karşıdakinin bundan habersiz oluşunun keyfini çıkarıyor gibiydi.</p>

  <p>“Kocamın ölümünden aylar sonraydı. Ondan bana sadece, o günlerde adı Dolu Ağız olan meyhane kalmıştı. Günlerden bir gün zengin bir Atinalı, salona süs olarak koymam için bir Amfora armağan etti. Ben de onu alıp güzel bir yere yerleştirdim. Yine aynı günlerde dev gibi bir Galyalı tüccar meyhaneme geldi. Tüccarın yanında oturan bir kadın, onu gıdıklıyordu ha bire. Adam kadından daha fazlasını bekliyordu elbette. Bu niyetle kadını durmadan sıkıştırıyor, saçlarından çekiyor, kolunu çimdikliyordu. Bir süre sonra adam kadına gerçekten hayvan gibi davranmaya başlayınca meyhaneyi terk etmesini istedim. Buna karşılık olarak o da bağırıp çağırmaya başladı. Onu susturmak için etrafta işimi görebilecek bir şeyler aradım, ama ne yazık ki hiçbir şey yoktu. Gözüm amforaya takıldı. Hemen durduğu yerden aldım. Oldukça ağırdı. Buna rağmen kaldırdım ve o hayvanın kafasına indirdim. Kırılacağından emindim. Ama dayandı. Sadece...”</p>

  <p>“Çatlamıştı!”</p>

  <p>“Galyalının kafası gibi. Ertesi gün olay tüm limana yayılmıştı. Herkes gelip ‘Çatlak Amfora’nın nerede olduğunu soruyordu. O gün tabelayı değiştirdim.” Parmağıyla amforanın üstünde zikzak şeklindeki uzun çatlağı gösterdi. Oysa Theon kadının biçimli vücudundan gözlerini ayıramıyordu.</p>

  <p>“Kütüphane’ de işe başlaman beni memnun etti. Meyhanede çalışmaya devam etseydin asla geceyi birlikte geçirme fırsatımız olmayacaktı. Çalışanlarla yakınlaşmam. Bunu uzun süredir istiyordum. Seninle sevişebilmek için kovmayı bile düşünmüştüm.”</p>

  <p><br /></p>

  <p>Şehir deprem haberiyle çalkalanıyordu. Rodos’un yok olması kafaları allak bullak etmişti; çünkü adayla ticari, askeri ve kültürel ilişkiler çok sıcaktı. İskenderiye’de yaşayan ailelerden çoğunun adada bir akrabası veya yakını yaşıyordu. Haber almak için büyük bir kalabalık limanda toplanmış, bekleyişiyordu.</p>

  <p>Zorlukla Çatlak Amfora’nın sahibesinden ayrılan Theon, kütüphanenin yolunu tuttu. Yoldayken endişeyle Fener’e bakan insanlar gördü. Kentin yöneticileri de, aynı endişeyi paylaşıyordu. Herkesin aklında tek bir soru vardı:</p>

  <p>Fener de depremden zarar görmüş olabilir miydi? Elbette Rodos uzak bir mesafeydi ancak deprem deniz tabanında değişiklikler meydana getirmiş olabilirdi. Bu değişiklikler Fener’i alaşağı edecek kadar güçlü olabilirdi. Eğer ona bir şey olacak olursa bu hem sembolik olarak hem de gerçek anlamda bir felaket olurdu.</p>

  <p>Hemen bir komisyon kuruldu. En deneyimli mimarlar, duvarcı ustaları, marangozlar, temel ustaları Fener’de meydana gelmiş olabilecek herhangi bir hasarı tespit etmekle görevlendirildiler.</p>

  <p>Theon, Eratosten’e kendisini de bu komisyona ataması için neredeyse yalvardı. Ve başardı da.</p>

  <p>İşçileri taşıyan arabalar Heptastade’ı kat ettiler. Arabacılar geçiş izinlerini nöbetçilere gösterirken başlarındaki subay Theon’u tanıdı:</p>

  <p>“Ama sen...”</p>

  <p>“Ta kendisi!”</p>

  <p><br /></p>

  <p>Abidevi yapıya yaklaştıkça insan kendini daha küçük hissediyordu. Fener, insanın başını döndürecek kadar yüksekti. Bir kıyaslama yapılacak olursa dört tane Rodos Heykeli üstü üste konsa ancak Fener’in boyuna erişebilirdi. Uzaktan girişin tabanda olduğu sanılıyordu, ama bu varsayım yanlıştı. Binaya giriş, harici bir rampa boyunca tırmandıktan sonra mümkündü. Theon, merdivenlere ulaştığında başını kaldırıp kulenin baş döndüren manzarasını seyre koyuldu. Yahudiler kutsal kitaplarında göğe dek ulaşan bir kuleden söz ediyorlardı. Fener kuşkusuz o kadar yüksek değildi ama kitaptaki kuleden daha gerçekti.</p>

  <p>Kulede kalan askeri bölüğün komutanı komisyonu karşıladı. Uzmanlar işlerini icra ederken Theon da kuleyi tanımak için etrafı dolaşmaya başladı. Kulenin daire biçimindeki orta katlarını aşınca durup denize baktı. Azgın dalgalar adayı dövüyordu.</p>

  <p>İki çıkıntı üstünde, Argo’nun köprüsündeyken gördüğü iki heykel yükseliyordu. Her ikisi de devasa boyuttaydı. Açık denize bakıyorlardı. Biri Kral Batlamyus Philadelphe öteki ise karısı Arsinoe için yapılmıştı. Ayaklarının altındaki kaidede, dalgaların aşındırdığı bir yazıt vardı.</p>

  <p><i>Dexiphanos’un oğlu Cnidoslu Sostratus, bu anıtı denizcileri selamlamak için Kurtarıcı Tanrılara adamıştır.</i></p>

  <p>Dalgaların ortasından bir ses yükseldi. Bu sese komisyondaki işçilerden biri de inleyerek katıldı. Sostratus denen mimar ender görülür bir kurnazlık göstermişti. Kaidedeki resmi yazıt şuydu:</p>

  <p><i>Tanrı kardeşler Kral Batlamyus ve Kraliçe Arsinoe, bu anıtı denizcileri selamlamak için Kurtarıcı Tanrılara adamışlardır.</i></p>

  <p>Cümlenin sonu aynı, ancak başı farklıydı.</p>

  <p>Sostratus önce kaya üstüne kendi adını kazıtmış, sonra da kireç taşından bir levhaya kraldan söz eden kısmı yazıp, adının üstüne koydurmuş. Zamanla kireç taşının aşınıp silineceğinden ve kralın adının anıtın üstünden silinip geride asıl yazılması gereken ismin yani kendi isminin kalacağından eminmiş.</p>

  <p>Everget sahtekârlığı fark edince ne mi yapmıştır? Bahse girerim gizli bir zevk almıştır. Zaten bu durumu düzeltmek için elinden gelen bir şey de yoktur.</p>

  <p>Göreve heybetli görünüşleri sayesinde seçilen tepeden tırnağa silahlı askerler, gerektiğinde ağır ahşap kapıyı kapamaya hazırdılar. Komisyondakiler iki gruba ayrıldı: İlk grup taş blokların sağlamlığını ve dayanıklılığını sınayacak, ikinci grup ise Fener’in içinde görev yapacaktı. Tespit edilen her çatlak komisyon başkanına bildirilmek zorundaydı. Yapıda zarar gören tek karış yer bile olmadığından emin olunması gerekiyordu.</p>

  <p>Theon komisyondakilerden farklı bir yöne gitti. Geldiği noktadaki girişin boyutları ona karşılaşacağı şeyler hakkında bilgi vermeye yetiyordu. Sola doğru yöneldiğinde gördüğü merdiven bir yol genişliğindeydi. Yan yana bir sürü insan tırmanabilirdi bu merdivenden.</p>

  <p>Sağında ise kapılar vardı. Fenerin ilk katı oda doluydu. Bir kısmı ambar işlevi görüyordu. İçerdekiler uzun bir kuşatmayı rahatlıkla atlatabilirlerdi. Diğerleri ise sınırsız sayıda asker, teknisyen ve işçinin konaklaması için yapılmış odalardı. Theon, binadaki akustiğin de yardımıyla bitmek bilmeyen bir uğultu duyuyordu. Gece nöbetinde çalışan bir işçi gürültüye aldırmadan uyuyordu.</p>

  <p>Sonu gelmeyen kapılardan biri tutuşturmak için çıra dolu bir depoya açılırken bir başkası ağzına kadar balık yağı ile istiflenmişti. Daha sonra da mutfaklar, atölyeler, cephanelikler geliyordu. Dışarıdan bakıldığında kulenin bir dağdan farkı yoktu. İçi ise bir şehri andırıyordu. Theon’un önünden bir kervan geçti. Ateş tutuşturmak için çıra ve odun yüklü eşekler ağır ağır ilerliyordu. Kervanı geçip önlerine geçtiğinde az ilerde bir başka kervanın gittiğini gördü. Bir an için ona öyle geldi ki kulenin tepesine dek kıvrılan bu yolda ucu bucağı görünmez tek bir konvoy vardı. Konvoyun sonundaki seyis sonradan gelenler için yolu süpürüyordu. Havayı ağır bir tezek kokusu kaplamıştı. Ayaklarındaki sandallara bulaşan eşek pisliğini bir kenara sildi. “Hay allah! Eşeklerin her tarafa pislediğini düşünmem lazımdı,” dedi kendi kendine. Ağır kokudan uzaklaşmak için adımlarını hızlandırırken de ekledi:</p>

  <p>“Hele şu hayvan çişi kokusu, her yerde o var.”</p>

  <p>Binaya kadınların girmesi yasaktı, ama İskenderiyeliler geceleri fenerde çırılçıplak kadınların katıldığı Diyonisos şenlikleri yapıldığını biliyordu.</p>

  <p>Theon sık sık soluklanmak için durmak zorunda kaldı. Vücudu epeydir hamlamıştı. Kütüphanede işe başlamasıyla durum daha da kötüleşecekti. Kaslarını çalıştırmak için düzenli olarak stada gidip egzersiz yapmaya karar verdi. Gençken iyi bir jimnastikçiydi. Göbeği sarkmış bir kâtip olma fikri çok iticiydi.</p>

  <p>Ara sıra yanından birbirleriyle sohbete dalmış, tırmanmaktan yüzleri kıpkırmızı adamlar geçiyordu. Yukarı baktı. Merdivenin eğimi ne olabilir diye hesaplamaya çalıştı. Adımlarını sayması gerekiyordu. Gerçekte kimse bunu bilemezdi. İlerde sorduğunda Eratosten de aynı cevabı verecekti.</p>

  <p>Metrelerce aşağıda komisyondan ayrılan ilk grup temeli inceliyordu. Zeminde sayısız mağara vardı ve her birinin tek tek incelenmesi gerekiyordu. Binanın içini incelemekle sorumlu olanlar ise duvarları, taş bloklardaki çatlakları gözden geçiriyorlardı. Bulunan her çatlağın ebatları not ediliyordu. Fener çalışanlarına depremi takip eden günlerde bir değişiklik görüp görmediklerini sordular. Binada bir titreşim veya sarsıntı hissetmişler miydi? Yeni çatlaklar oluşmuş muydu?</p>

  <p>Bir diğer sorun ise hasar tespitinin hangi yüksekliğe dek süreceğiydi. Binanın en tepesine kadar devam edeceklerse en az iki gün daha sürerdi bu.</p>

  <p>Theon soluk soluğa ilk kapıya ulaşabildi. Kapı ne kadar iterse itsin açılmıyordu. Rüzgâr yüzünden şişen ahşap, menteşeyi sıkıştırdığı için yerinden bile kımıldamıyordu. Kapının üstündeki denizkızı heykeli bomboş gözlerle açık denizi izliyordu. Besbelli tiz sesiyle fırtınalı havalarda gemicileri uyarıyordu. Korkuluğa yaslandı. Tam doksan metre yükseklikteydi. Daha önce yerden hiç bu kadar yükseğe çıkmamıştı. Güneyde kent görünüyordu. İçinde dolaşırken bu kadar büyük olabileceğini düşünmemişti. Şimdi anlıyordu ki rahatlıkla birkaç yüz bin kişiyi barındırabilecek kadar genişti. Sokakların ve caddelerin genişliğinden, kusursuz biçimde düz bir hat üzerinde oluşundan ve birbirlerini düzgün bir biçimde kesişlerinden etkilenmişti.</p>

  <p>Canope yoluna baktı hayranlıkla. Dört araba rahatlıkla yan yana gidebilirdi. Yol, kentin Güneş Kapısı ile Ay Kapısı kesimlerini tam ortadan ikiye bölüyor ve Soma Caddesi’ni dik bir açıyla kesiyordu.</p>

  <p>Nil’in oluşturduğu delta üstüne kurulduğu için kent nerdeyse dümdüz bir arazi üstündeydi. Sadece iki yükselti vardı. Broucheion Tepesi ve merkezdeki Rhakotis Tepesi.</p>

  <p>Rhakotis Tepesi’nde meşhur Serapeion Tapınağı inşa edilmişti. Dendiğine göre muhteşem bir yapıymış. Theon ilk fırsatta görmek için kendine söz verdi. Tapınak, İskenderiyeliler tarafından yaratılan yarı Yunan yarı Mısırlı Tanrıça Serapis’e adanmıştı. Bu kutsal karışımı yerinde görmek istiyordu.</p>

  <p>Saraylar Mahallesi dikkatini çekti. Mahalleyi kentten ayıran seti takip etti gözleri. Her yanda yeşilliklerle kaplı geniş mekânlar, ağaçlar ve bahçeler vardı. Kütüphaneyi aradı gözleri. Mouseion’un hemen yanındaydı kütüphane. Ve uzaktan çok küçük görünüyordu,</p>

  <p>Kamu binalarının çoğu bu mahallede toplanmıştı. Stadyum, tiyatro, okul, hipodrom ve Soma.</p>

  <p>Sarayların karşısında Eunostos Limanı boyunca batıya doğru alabildiğine bomboş topraklar üzerine kurulu mezarlık uzanıyordu. “Sayısı çok olanlar” diye adlandırıyordu İskenderiyeliler bu boş araziyi. Çünkü geçmişte ölenlerin sayısı yaşayanların sayısından daha çoktu. Theon, ne kadar dikkatli baktıysa da mezarlığın sonunu göremedi.</p>

  <p>Buna karşın yaşayanları saymak mümkündü. Kalabalığın hareketleri, askeri kortejler, pazar yerleri meraklı gözlerden kaçmıyordu. Fenerde mutlaka kenti gözleyen ve asayişi bozan olayları haber veren polisler de olmalıydı.</p>

  <p>Limanın dört bir yanını gözetlerken Çatlak Amfora’yı da aradı gözleri. Dün geceki zevk anları aklına hücum etti. Fakat bir türlü meyhanenin yerini bulamadı.</p>

  <p>Alt katlarda hummalı çalışma devam ediyor, üst üste konmuş granit tabakalardaki çatlaklar tek tek not ediliyordu. Son bir defa daha kente baktıktan sonra arkasını döndü. Şimdi sıra az önce açamadığı kapıya gelmişti. Rüzgâr hâlâ sert esiyordu. Kapıyı bin bir güçlükle araladıktan sonra iki eliyle asılıp çekti. İlk karşılaştığı şey karanlık ve sessizlik oldu. Alt katların tersine hava akımı yoktu. Şimdi bir karar vermek zorundaydı. Ya devam edecekti ya da gerisin geri aşağı inecekti. Şimdiye kadar çok şey görmüştü. Bir güne sığan gerçek bir macera yaşamıştı. Ama buraya kadar geldikten sonra devam etmemek olmazdı. Bir daha buraya gelme şansı bulamayabilirdi. Ne kadar yorgun olursa olsun en tepeye kadar çıkmaya karar verdi.</p>

  <p>Sekizgen biçimindeki kulenin ikinci katı ilk katın yarısı kadar daha yüksekti. İlk kattaki tırmanışının devamı olarak daha dik ve dar bir merdiven yukarı doğru uzanıyordu. Yükler burada eşeklerden boşaltılıp hamallara yükleniyor olmalıydı. Bu yorulmak bilmeyen adamlara karşı içten bir hayranlık duydu. Kendisi daha merdiveni yarılamadan durmak zorunda kalmıştı. Bu katta da odalar vardı ama sadece depo olarak kullanılıyorlardı.</p>

  <p>Theon susuzluktan bayılmak üzereydi. Yanında matarasını getirmediği için pişman olmuştu. Ama evden çıkarken böyle bir keşfe çıkacağını aklının ucundan dahi geçirmemişti. Yanından geçen bir askere nerde su bulabileceğini sordu:</p>

  <p>“Bütün Fener’in etrafı su dolu!” cevabını aldı.</p>

  <p>Kolunu kaldıracak gücü olsaydı bu aptalca şaka yüzünden yumruğunu adamın suratına geçirirdi.</p>

  <p>Yine de sonunda ikinci sahanlığa ulaştı. Askerlerin toplaşıp bir çeşit zar oyunu oynadıkları masaya yaklaşıp selam verdi:</p>

  <p>“Hava bugün epey rüzgârlıymış.”</p>

  <p>Askerler konuklarına şarap sundular. O ise itiraz etti:</p>

  <p>“Hayır, teşekkür ederim! Su yok muydu?”</p>

  <p>Başı yorgunluk ve yükseklikten ötürü zaten yeterince dönüyordu.</p>

  <p>Askerler on günlük nöbetlerinin sonunda görev değişimine gelecek ekibi bekliyorlardı. Ama alt kattaki yerlerine dönmeden önce yükseklik farkına alışmaları için saatler gerekiyordu. İçlerinden biri:</p>

  <p>“Aşağı indiği zaman insanın başı dönüyor,” dedi.</p>

  <p>Theon, dışarı açılan kapıyı araladığında elinde olmadan bir çığlık atıverdi. Şehir aşağıda küçücük kalmıştı. Göz alabildiğine mavi bir manzara vardı önünde. Tehlikeyi göze alarak aşağı eğilip yerden yüksekliğini kestirmeye çalıştı. Ama aşağı baktığı anda başı dönmeye başladı. Kulenin boyuna erişecek bir başka yükselti olamazdı dünyada. Şehre yaklaşacak bir filo önce bu kuleyi geçmek zorundaydı. İnsanın aklı almıyordu bu kulenin zapt edilebileceğini. Kulenin sadece ilk katına erişebilecek bir merdiven yapmak için bile eşsiz bir mühendislik bilgisi gerekiyordu. Kulenin ne zorla ne de içerden birilerinin yardımıyla düşman eline geçmesi mümkün değildi. İskenderiye, sadece güney tarafından, karadan saldırılırsa ele geçirilebilirdi.</p>

  <p>Theon şehri şimdi daha net görebiliyordu. Şehir ülkenin kalan kısmı ile bağlantısı olmayan bir yere, deniz ile göl arasına kurulmuştu. Mısır’ın başladığı yerdi İskenderiye.</p>

  <p>Diğer taraftan bir başka mucizeye daha tanık olma fırsatını yakalamıştı. Taşkın suları İskenderiye’ye kadar yaklaşmıştı ve Nil Deltası’nın sular altında kaldığını açık seçik görebiliyordu. Adeta deniz ilerlemiş, güneye inmiş gibiydi. İskenderiye bu haliyle bir adayı andırıyordu. Gözlerini kısıp güçlükle seçilebilen yollara baktı; kenti delta üstünden dış dünyaya bağlıyorlardı.</p>

  <p>Yorgunluktan başı dönmüş bir halde silindir şeklindeki son kata tırmanmaya başladı. Merdiven sayısız hamalın sırtlarında odun yığınlarıyla tırmanmaları için geniş yapılmıştı. Sandalların altında dökülen kuru çalı çırpılar çatırdıyordu. Her basamakta merdivenler daha da uzuyormuş gibiydi. Artık tükenmişti. On sekizinci basamakta tırmanış bitti; dünyanın en tepesine çıkmıştı.</p>

  <p>Onun gelişine şaşıran ateşçiler, sanki ıssız bir adada kendilerini kurtarmasını bekledikleri gemiye işaret veren kazazedeler gibi ellerindeki odunları ateşe yığmaya devam ediyorlardı. Yüzleri alevden kıpkırmızı kesilmişti.</p>

  <p>Karşılarına oturduğu anda işçiler merakla sordu:</p>

  <p>“Siz komisyonda mı görevlisiniz? Bu aralar ortada bir söylenti dolaşıyor. Bizim yerimize su gücüyle çalışan bir makine yapacaklarmış. Odunları daha hızlı taşımak mümkün olacakmış. Bu doğru mu?”</p>

  <p>Bu konuda hiçbir şey bilmiyordu. Tek bildiği İskenderiyeli mühendislerin hidrolik makineler yapmakta ustalaştıklarıydı. Öte yandan kölelerin konuşmaya can attıkları her hallerinden belli oluyordu. Buraya çok sık ziyaretçi gelmezdi. Onlar için tek değişen şey gökyüzüydü. Ara sıra kopan fırtınalar haricinde hayatlarında hiç değişiklik yoktu. Şayet bu yükseklikten görülebiliyorsa sözü edilen fırtınalar epey büyük olmalıydı. Böyle havalarda yan yana dizilip kıyıya ulaşmaya çabalayan bir gemiyi seyretmek tek eğlenceleriydi. Bu, bazen saatler sürebiliyor bazen de gemi bir dalganın arkasında gözden yitip bir daha da ortaya çıkmıyordu. Hepsi birden sus pus oldular.</p>

  <p>Sonra içlerinden bazıları onu dışarı çıkması için cesaretlendirdiler. Kapıyı açtığında göğün bağrındaydı!</p>

  <p>Kulenin en ucunda Zeus’un bir heykeli vardı. Heykelin etrafında kuşlar turluyordu. Theon bu defa yere bakmaya cesaret edemedi. Bunun yerine gözlerini denize dikti. Suda iki tane minicik karaltı gördü. İlk bakışta hareketsiz sandığı şeylerin, kıyıdan uzaklaşan iki gemi olduklarını kısa sürede anladı. Daha ötede bazı belirsiz gölgeler de vardı. Ama gerçekten görüp görmediğini bilmiyordu. Yakındaki iki gemi birkaç saat uzaklıktaydı. Şayet o gördükleri de gemiyse, arada en az bir günlük mesafe vardı.</p>

  <p>Rüyadaymışcasına aşağı inmeye başladı.</p>

  <p>Aşağı döndüğünde uzaklaşan iki karaltının, Rodos’a yelken açan gemiler olduğunu öğrendi. Biri buğday yüklüyken diğeri ise yok olan Rodos donanmasının kaybettiği beş ve üç kürekli gemilerin yeniden inşa edilmesi için kereste ve diğer malzemeleri taşıyordu. Kral Everget ivedi olarak yardım gönderilmesi emrini vermişti. Büyük babası Soter, kurtarıcı unvanını yine benzer bir olayda Rodos yöneticisi Demetrios Poliarchitas’a yardım ederek kazanmıştı.</p>

  <p>Herkes incelemenin sonucunu endişeyle bekliyordu. Sonuçlar derhal krala iletildi. Ne temelde, ne yapıda ne de bina içinde hiçbir hasar yoktu. Everget rahatlamış olarak mektuplarını yazması için epistolografı çağırdı. Diğer yandan Diocet de iaşe işleriyle ilgili diğer mektupları yazmaya başlamıştı. İki gemiye ek olarak, üç yüz talent<a href="../Text/dipnot.xhtml#Footnote0007" id="Feedback0007"><sup>[7]</sup></a> gümüş ve bin talent bronz gönderilmesine karar verdi. Felakete uğrayan adalılar için hatırı sayılır bir yardım demekti bu.</p>

  <p>Komisyondakilere teşekkür ettikten sonra Eratosten’e döndü: “Sana teessüf borçluyum. Dünya turun konusunda bana hiç yeni haberle gelmedin. Kralını daha ne kadar bekleteceksin?</p>

  <p>Eratosten kem küm etmeye başladı:</p>

  <p>“Komisyonun kurulması ve çalışmalarına başkanlık etme görevini verdiğiniz sırada başlamak üzereydim. Kütüphanedeki işim başımdan aşkın. Peş peşe iki kütüphaneciyi kaybettik. Kısa zamanda eğiteceğime inandığım bir genci yeni işe aldım. Ve bir de Mouseion var elbette.”</p>

  <p>“Kısaca benden daha çok işin var.”</p>

  <p>“Yo, hayır! Ben yalnızca el yazmalarını yönetiyorum.”</p>

  <p>“Ama senin kitapların, benim yönettiğim adamlardan daha uzun yaşayacak.”</p>

  <p>“Dilerim öyle olur!” diye atıldı Eratosten. “Özür dilerim kralım. Demek istediğim...”</p>

  <p>“Özür dileme. Seni en çok düşündüğünü söylediğin için takdir etmekteyim.”</p>

  <p>“Derhal işe koyulmalıyım.”</p>

  <p>“Yeni kütüphanecinin adı nedir?”</p>

  <p>“Yardımcı kütüphaneci, Theophraste Excelcior.”</p>

  <p>“İskenderiyeli mi?”</p>

  <p>“Hayır, Samos Adası’ndan.”</p>

  <p>“Ona yurttaşlık hakkı verelim. Bu hem onun işini hem de seninkini kolaylaştırır.”</p>

  <p>Epistolograf, Theon’a İskenderiye yurttaşlığı hakkı veren fermanı kaleme aldı. Kral fermanı mühürledikten sonra Eratosten’e uzattı.</p>

  <p>“Teşekkür ederim haşmetlim.”</p>

  <p>“Merkezdeki açı, Eratosten. Merkezdeki açı!”</p>

  <p><br /></p>

  <p>Merkez açıyı bulmadan önce baş kütüphanecinin bitirmesi gereken bir tek iş kalmıştı. Küpün karesinin alınmasına ilişkin o meşhur problem: Cetvel ve pergel yardımıyla verilen bir küpün iki katı büyüklükte bir başka küpün çizilmesi.</p>

  <p>Ondan önceki büyük geometricilerin hiçbiri, ne Cnidoslu Eudox, ne Bergamalı Apollonios ne de Öklid problemi çözmeyi başarmıştı.</p>

  <p>Yakın bir zamanda kendi başına geliştirdiği bir metotla çözüme ulaşmayı umuyordu.</p>

  <p>Everget zarfı açtı.</p>

  <p>“Yine mi matematik!” dedi başlığını okuduğu yazıya bakarak. “Mukayeseli ortalamalar ve küpün karesinin alınması üstüne. Matematikten hiç anlamadığımı biliyor.” Az kaldı mektubu katlayıp zarfa geri koyacaktı ki giriş bölümüne yazılı şiiri gördü.</p>

  <p><i>“Ey Batlamyus, sen ki mutlusun, baba olarak ikinci gençliği oğlunun gençliğinde bulmaktan ve böyle bir oğla sahip olmaktan. Vakti geldiğinde, genç kral asasını tanrı Zeus’un elinden alsın ve Eratosten’in adağı yerine gelsin.”</i></p>

  <p>“Baba olarak ikinci gençliği oğlunun gençliğinde bulmak... genç kral asasını tanrı Zeus’un elinden alsın...” diye mırıldandı kral.</p>

  <p><br /></p>

  <p>Mareotis Gölü’nün kıyısında buluşmak üzere sözleşmişlerdi. Kadın şapkasının altına gizlediği gözleriyle gölü seyrediyor bir yandan da gelen geçenler arasında adamı arıyordu. Genç adam daha önce karşılaştığı hiç kimseye benzemiyordu. Sonunda onun yaklaştığını gördü. Şapkasını çıkarıp elini salladı.</p>

  <p>Doğrusu nereden başlayacağını bilmiyordu. Fener’e yaptığı geziyi mi anlatsa, vatandaşlığı elde edişini mi bilemiyordu.</p>

  <p>“İşte al sana hırslı bir genç adam daha.”</p>

  <p>“Ne demek istiyorsun? Hırs içinde her tarafı ateşe veren gözü dönmüşün biri miyim ben?”</p>

  <p>“Herkesten daha kötü değilsin. Sanırım beraber olmayacağız demektir bu.” Theon’u sakinleştirmek için yüzünü okşadı. “İskenderiye vatandaşı olmak için ne kadar bekledim biliyor musun? Yirmi yıldan daha fazla.” Etraftan geçenlere aldırmadan kol kola yürüyorlardı.</p>

  <p>İlk olarak ona kendi evindeki çatı katına taşınmasını hatırlattı. İkametgâhını da resmi evraklarda kadının evine aldırmalıydı.</p>

  <p>Theon küçük odasını terk etmeye kararlıydı; ama yeni bir yer bakacak vakti olmamıştı henüz. Özellikle Fener’i gören bir penceresi olmasını istiyordu. İskenderiye’de yaşayıp da pencereden baktığında Fener’i görememek olur şey değildi.</p>

  <p>Kadın ona, Fener manzaralı evi beklerken meyhanenin üstündeki tavan arasında kalabileceğini söyledi.</p>

  <p>“Fakat birlikte yaşamak istemiyorum. Canımız istediği zaman beraber oluruz istemediği zaman birbirimizi görmeyiz. Böylesi daha iyi.”</p>

  <p>Theon, kadına başından geçenleri anlattı. Kadın memnuniyetle: “Gördün mü!” dedi. “Geleli henüz birkaç gün oldu ama şimdiden dünyanın en güzel kütüphanesinde işe başladın, kralın bizzat kendisi tarafından yurttaş yapıldın, Fener’in en tepesine kadar tırmandın... ve benimle karşılaştın.”</p>

  <p>Theon kendini tutamayıp kadına sımsıkı sarıldı. Bir tek şey vardı kafasında. Kadının sıraladığı listede şimdi ne olabilirdi?</p>

  <p>Fener’e çıktığında ilk katta boşuna Çatlak Amfora’yı aradığını anlattı</p>

  <p>“Bilsen oraya çıkmayı ne kadar isterdim.”</p>

  <p>“Bir gün birlikte yapacağız bunu.”</p>

  <p><br /></p>

  <p>Eratosten’in odasına bir rulo götürdükten sonra, Mouseion’un bahçesinde biraz dinlenmek istedi. Öğlen saatleri sakin geçiyordu. Temiz havada çeşit çeşit çiçeklerin kokuları birbirine karışıyordu. Aniden ortalığı yırtan bir ses kanını dondurdu. Bir kükreme. Samos’ta aslan sesleri hiç de tanıdık değildi.</p>

  <p>Firavunları taklit eden Kral Philadelphe büyük bir hayvanat bahçesi kurmuştu. Hayvanat bahçesi, içindeki hayvanlarda Mouseion’un bir parçasıydı. Aristo’nun geleneğini sürdüren bazı bilginler değişik cinsteki hayvanlar üzerinde çalışıyorlardı.</p>

  <p>Elinde uzun bir sopa ile kafese giren bir adam aslanı yakından inceliyordu. Adamın saçları da aslanın kızıl yelelerine benziyordu. Theon bu benzerliğe bir anlam veremedi. Bunu daha fazla düşünmeden en az İskenderiye kadar kalabalık bir kuş yuvasının yanına geldi. Dünyanın tüm kuşları toplanıp konmuştu dev kafese.</p>

  <p>Çalışanların sahip oldukları imkânları kıskanan bazı kimseler Mouseion için de bir nevi kuş kafesi yakıştırmasında bulunuyorlardı. “Kuşlar gibi şakıyorlar, ötüyorlar ama yumurtlamıyorlar,” diyorlardı onlar için.</p>

  <p>Aynı durum korkuyla izlediği piton yılanı için geçerli değildi. Bu yılan yüzünden bazı ırmaklar vardı ki girmek hatta yolculuk etmek bile yasaklanmıştı. Hemen karşıda bir su aygırı havuzunda keyifle yıkanıyordu. Bir Samoslu olarak su aygırına aslandan bile yabancıydı. Söylenenlere bakılırsa Nil’de timsahlar kadar sık görülüyorlardı.</p>

  <p>Theon hiç bu kadar çok çeşitte hayvanı bir arada görmemişti. Buna benzeyen tek yer Yahudiler’in sözünü ettikleri sel felaketinden kurtulmak için inşa edilen gemi olabilirdi. Su aygırı hiç kuşkusuz bu geminin ambarlarından birini tek başına kaplardı.</p>

  <p>Gecikmişti. İşinin başına dönmesi gerekiyordu artık. Aceleci adımlarla kütüphaneye yürürken bir başka canhıraş ses duydu. Bu sesin sahibi bir aslan olamazdı. Bu bir insan çığlığıydı. Elinde olmadan sesin geldiği koruluğa doğru koşmaya başladı. Aynı ses bir feryat daha koyverdi. Ama bu defa daha zayıf bir sesle. Ses, küçük, ahşap bir binadan gelmişti. Kapıyı iterek açtı. Ve sesin sahibini gördü.</p>

  <p>Masaya bağlanmış ve karnı yarılarak açılmış bir adamdan geliyordu çığlıklar. Masanın iki yanında ise ellerinde küçük bıçaklarla beyazlar giyinmiş iki adam vardı. Daha fazlasını görmeye gücü yetmedi. Kapıyı açık bırakarak oradan kaçtı.</p>

  <p>Gördüğü ilk ağaca yaslanıp kusmaya başladı. Kendini toplamadan önce epey çaba harcadı. Sonunda yüzüne katı bir ifade gelince kütüphaneye doğru yürüdü.</p>

  <p>Tartışma çok şiddetli oldu. Eratosten’in odasına döner dönmez gördüklerini anlattı.</p>

  <p>“Bana canlı hayvanlara otopsi yapılıyor demiştiniz. Ama dostlarınızın kestikleri bir insandı. Canlı bir insan! Çığlığını duydum.”</p>

  <p>“Doğru,” dedi Eratosten. “Mouseion’da canlı insanlar üstünde de çalışıyoruz. O gördüğün adam bilinçli değildi. Uyutucu ilaçlar verilmişti.”</p>

  <p>“Ama ya o çığlık?”</p>

  <p>“Hekimler hastaların hiçbir şey hissetmediğini söylüyor.” Ardından da ekledi: “O adam her halükârda ölecekti. Ölüm cezasına çarptırılanları kullanıyoruz. Kral kimi zaman hekimlerimizin çalışmaları için bir veya iki tanesini tahsis eder.”</p>

  <p>“Bu kasaplık.”</p>

  <p>“Peki bir adamın göğüs kafesini açmadan kalbin nasıl attığını nerden bileceğiz?”</p>

  <p>“Ne düşündüğümü merak ediyor musunuz? Şu on iki parmak bağırsağı, isterse on iki değil on beş parmak uzunluğunda olsun. Bana vız gelir,” deyip odayı terk etti.</p>

  <p>Eratosten de benzer şekilde düşünüyordu. En azından matematik ve astronomi çalışırken kimsenin vücudunu parçalamak gerekmiyordu.</p>
</body>
</html>
