<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">13. B</span>ÖLÜM</p>

  <p>Philopator yüksek bir masaya oturmuştu. Masanın üstünde elinde iğne tutan bir adam kendini yaptığı işe vermiş çalışıyordu.</p>

  <p>Perdenin arkasındaki muhafız Büyük Kütüphane’nin yöneticisinin geldiğini duyurdu. Eratosten odaya girer girmez, gördükleri yüzünden durakladı.</p>

  <p>“Lagos, yani Kralım, ne yapıyorsunuz?”</p>

  <p>“Sarmaşık elbette. Sarmaşık mı olsun yoksa üzüm mü önce karar veremedim. Ama sarmaşık dört mevsim yapraklarını koruduğu için onda karar kıldım. Ay! Tek sarmaşık olmadığını söyleyeceksin tabii, mersin ağacı da olurdu. Ama mersin Afrodit’in bitkisidir. Sarmaşık ise Osiris’in. Ve tabi Osiris...”</p>

  <p>Trakyalı ustaların geleneğine bağlı olarak sade bir gömlek giymiş olan adam elindeki iğneyi yanındaki boya dolu kaplardan birine batırıp, kralın sırtına sapladı. Philopator sırtına bir sarmaşık çizdiriyordu.</p>

  <p>“Ay! Canımı acıtıyorsun!” diye homurdandı Philopator. Terlemişti usta. Kralın hoşuna gitmeyecek bir iz bırakmamak için tüm dikkatini işine vermişti.</p>

  <p>“Ee, hocam. Memnun musun? Dünyanın en güçlü ve zengin ülkesinin başına geçtim. Bir krala hocalık ettin. Buna bir de dünyanın en büyük kütüphanesinin başında olduğun gerçeğini ekleyelim. Mouseion’un efendisisin. Krono... Nasıl söylüyordun? Hah Kronolojiyi buldun. Coğraf... Neydi adı? Coğrafya! Coğrafyayı icat ettin. Neredeyse seni kıskanacağım. Hayır! Kıskanmayacağım bir özelliğin var. Zevkin, eğlenmenin ne olduğunu hiç bilmiyorsun.”</p>

  <p>“Efendimiz, eğer kıpırdamaya devam ederseniz yaprak elimden kaçacak.”</p>

  <p>“Duydun mu yaprağı elinden kaçıracakmış,” diye gürledi Philopator’un neşeli sesi. “Görüyor musun? Gülmedin. Ben nerdeyse gülmekten çatlayacağım. Yaprağı elinden kaçıracakmış! Oysa yüzünün güldüğünü hiç görmedim. Neyin eksik? Bir kadını sevdin mi hiç? Ay! Kıymet verdiğin bir varlığı yitirdin mi?”</p>

  <p>Eratosten sus pus, başını eğdi.</p>

  <p>“Hasta mısın? İyi görünmüyorsun.”</p>

  <p>“Hayır değilim.”</p>

  <p>“Güzel. O halde sorunun ne? Bütün o yıllar boyunca kendinden hiç söz etmedin.” Bu defa kralın sesi üzgün çıkmıştı.</p>

  <p>“Bir öğretmen öğrencisine yakınmamalı.”</p>

  <p>“Belki de zaman zaman yakınmalı.”</p>

  <p>Philopator tekrar oturdu. Böylelikle dövmeci de işine geri dönebildi. Eratosten içinden tam zamanı dedi. Theon’un tavsiyesine uyup kraldan yardım isteyecekti.</p>

  <p>“Ölçümü yapmak hazırlığında olduğum için oldukça yoğunum efendimiz.”</p>

  <p>“Yap o zaman. Engel olan mı var?”</p>

  <p>“Şey, siz olmadan başaramam efendim.”</p>

  <p>“Dünyayı seninle beraber ölçmemi mi istiyorsun?”</p>

  <p>“Elbette ki hayır!”</p>

  <p>“Bir an korktum. Sen de öyle, değil mi?”</p>

  <p>“Yardımınız olmadan demek istemiştim.”</p>

  <p>“Öğretmen, öğrencisine muhtaç oluyor. Bu hoşuma gitti.”</p>

  <p>“Hayır, kul kralına ihtiyaç duyuyor.”</p>

  <p>“Bu daha klasik. Neye ihtiyacın var?”</p>

  <p>Eratosten ihtiyaçlarını yazdığı uzun listeyi okurken dövmeci de bir başka yaprağı kralın sırtına işledi. Sonra birden bir hışırtı duyuldu.</p>

  <p>“Oh şu güzelliğe de bir bak!” diye heyecanla bağırdı kral.</p>

  <p>“Çıplak bir adam!” diye gülümsedi Agathocleia.</p>

  <p>Kimseye haber vermeden çıkagelmişti. Üstündeki giysi vücudunu örtmek şöyle dursun, hatlarını daha da belirginleştiriyordu. Eliyle gözünü kapamıştı. İki parmağının arasından muzır bir bakış fırlatırken, bir yandan da Eratosten’i bakışlarıyla tehdit etmeyi ihmal etmiyordu.</p>

  <p>Agathocleia, dövmeciyi iterek kralın sırtına atladı. Bir yandan da şuh kahkahalar atıyordu.</p>

  <p>“Ay, ay! Yapraklara takıldım!”</p>

  <p>Eratosten ne yapacağını bilmez bir halde:</p>

  <p>“Gitmek zorundayım kralım,” dedi.</p>

  <p>“Gördün mü yaptığını. Kaçırdın ihtiyarı. Bu dünyada tahammül edebildiği tek kadın vardır, o da annem. Seni anlamıyorum Eratosten. Hayati bir konuda ricada bulunmaya geliyorsun ve cevabımı beklemeden gidiyorsun. Obol’ü çağırın bana!”</p>

  <p>“Biri beni mi çağırıyor. Buradayım,” diyerek girdi huzura cüce. “Selam sana, <i>Iouaennetchereouy-Menkhouy Setepptah Ouserkare Sekhemankhimen.</i>”</p>

  <p>“Bu adı nereden biliyorsun?”</p>

  <p>“Ezberledim efendimiz. İşimle ilgili her ayrıntıyı bilmem gerekir.”</p>

  <p>“Güzel. Söyle bana, çağrıldığın anda burada bitiverdin. Nasıl becerdin bunu?”</p>

  <p>“Elimi çabuk tutup, beni çağırdığınızda en kısa zamanda gelebileceğim bir yerdeydim. Her zaman elimi çabuk tutarım. Elbette canım gelmek istediği vakitler. Yoksa sağır dilsizi oynarım kimse de beni bulamaz.”</p>

  <p>Sarmaşık bitmişti. Dövme ustası kralın sırtına boya kuruyuncaya kadar kalacak bir tampon bağladı. Philopator, Obol’e hitaben:</p>

  <p>“Sevdin mi dövmemi?”</p>

  <p>“Ah evet. Hem de çok.”</p>

  <p>“Senin de olsun ister miydin?”</p>

  <p>“Evet. Hem de nasıl!”</p>

  <p>“O zaman çok uzun sürmeyecek senin de bir dövmen olacak. Giysilerini çıkar.”</p>

  <p>“Hepsini mi?”</p>

  <p>“Hepsini!”</p>

  <p>“Ama ya hanımefendi?”</p>

  <p>“Kendisi daha önce çok çıplak adam gördü. Beni ilgilendiren sırtın.”</p>

  <p>“Derhal.”</p>

  <p>Obol soyunmaya koyuldu. Agathocleia gülmekten kırılıyordu. Meyhanede, cücenin kanını emerken hiç gülmemişti. Obol, nefret dolu bir bakış fırlattı.</p>

  <p>“Şimdi şuraya otur bakalım.”</p>

  <p>Obol kralın kalktığı koltuğa oturdu. Philopator, dövmeciye yaklaşmasını emretti. Obol, endişeyle arkasındaki adama bakıyordu. Kral elini sırtına koyunca irkildi.</p>

  <p>“Mouseion’daki gösterin bana bir fikir verdi. Dünyanın döndüğünü söylemiştin ya, sen de akan Nil nehrinin kendisi olacaksın.”</p>

  <p>“Nil mi? Akmak mı? Ama ben bunu yapamam.”</p>

  <p>“Olmanı söyledim, yapmanı değil. Görüyorsun ya, bir şey yapman gerekmiyor. Ol yeter. Buna karşın o...” diyerek dövmeciyi işaret etti:</p>

  <p>“Dünyanın büyüklüğünün ölçülüşünü Obol’ün sırtına dövme ile çizeceksin. Bu benden Eratosten’e bir hediyedir.”</p>

  <p>“Dünyanın büyüklüğünün ölçümü mü?”</p>

  <p>“Olmaz! Olmaz, istemiyorum,” diye çırpındı Obol.</p>

  <p>“Sessizlik, bundan böyle bir haritasın. Tatlı tatlı akan Nil nehri olacaksın.” Parmağını belkemiğine koyup “En aşağıdan, denize döküldüğü yere kadar.”</p>

  <p>“Hepsi bu mu efendimiz? Arzu ederseniz aynı zamanda...”</p>

  <p>“Hepsi bu.”</p>

  <p><br /></p>

  <p>Kralın sırtına bir sarmaşığı resmetmek kolaydı. Ama bir cücenin sırtına Nil nehrini ve ülkenin belli başlı şehirlerini çizmek; bu kadarı fazlaydı dövmeci için.</p>

  <p>“Bel hizasında Asvan’ı çizerim. Daha aşağıda ise Etiyopya ve Nil’in doğduğu dağları. Kaba etleri de Afrika’nın bilinmeyen toprakları olur. Böylece niçin insanların Nil’in doğduğu yere gitmediğini de anlamış oluruz. Çünkü nehrin doğduğu yere gitmek için Obol’ün kıç deliğinden geçmek gerek!”</p>

  <p>“Böylelikle Nil’i asla göremeyecek miyim efendimiz?” diye sordu Obol.</p>

  <p>“Hayır,” dedi kral, kesin bir dille.</p>

  <p>Obol, “Evet. Göreceğim,” dedi alaylı alaylı. Yere eğildi. Başını dizleri arasına sokarak vücudunu büktü, büktü. Öyle ki şimdi başı dizlerinin arasından geçmiş yükseliyordu. Sonunda başıyla, kaba etlerini görebiliyordu. Biraz daha ıkındı ve:</p>

  <p>“Yalan söyledim efendimiz. Şimdi Nil’in kaynağını görebiliyorum,” dedikten sonra şeytanca bir kahkaha attı.</p>

  <p>Obol’ün gösterisi ve attığı kahkaha kralı gözlerinden yaş gelinceye kadar güldürdü. Eratosten ise eğlenmek şöyle dursun, dehşete düşmüştü. Bu olay Batlamyuslar’ın, erdemli ve bilge kralının salonunda gerçekleşiyordu. Kral dövmeciye telkinde bulundu:</p>

  <p>“Renkleri söylüyorum. Nil mavi olacak. Delta yeşil. Dağları da kahverengiye boyayacaksın. Görüyorsun ben de iyi bir coğrafyacıyım.”</p>

  <p>Olanlar Eratosten’in midesini bulandırıyordu. Ama en azından Nil’i doğru dürüst gösteriyordu harita. O konuda hakkını vermek gerekiyordu. Philopator devam etti.</p>

  <p>“Deltanın ucunda İskenderiye olacak.” Sırtını işaret ederek “Ya şurası ne olacaktı?” diye sordu.</p>

  <p>“Eğer karar veremediyseniz neden bir süre daha beklemiyoruz kralım?” diye sordu Obol son bir umutla.</p>

  <p>“Doğru. Bir süre bekleyebiliriz efendimiz,” diyerek araya girdi dövmeci.</p>

  <p>“Orada Tebai olacak,” dedi yüksek sesle Eratosten.</p>

  <p>“Peki kalan şehirler için beklesek olmaz mı?” diye tekrar sordu Obol safça. “Hem dövme yapmak şart mı? Yalnızca boyasak olmaz mı? Böylece gerektiğinde değişiklik yapılabilir.</p>

  <p>“Boya çıkar, dövme kalıcıdır, Obol. Eratosten başarırsa bu dünyanın ilk ölçümü olacak. Bunun getireceği ün ve şerefi düşünebiliyor musun? İleride herkes seni takdir ve şükranla anacak.”</p>

  <p>“Ve Obol öldüğünde de derisini kütüphanede saklarız,” diye araya girdi Agathocleia.</p>

  <p>“Ah, tapıyorum sana!” dedi kral. “Benden bile kötüsün!”</p>

  <p>Eratosten gitmek için izin istedi.</p>

  <p>“Yine cevabımı dinlemeden gitmek istiyorsun.”</p>

  <p>“Şey... ben... ”</p>

  <p>Eratosten konuşamıyordu bile. Şu an için verecek hiçbir karşılık bulamıyordu.</p>

  <p>Philopator’un yüzü ciddileşti.</p>

  <p>“Peki, o zaman şimdilik kral olalım. Şu andan itibaren krallığın tüm imkânlarını emrine sunuyorum. Gül! Şimdi gülebilirsin. Sırf gülmeni görmek için krallığımın tüm imkânlarını emrine seferber ettim.”</p>

  <p>Sırtında sarmaşık dövmesi ile yarı çıplak ayakta duran, öğrencisi tanrı-kral önünde güldü Eratosten. Hem de öyle bir gülüş ki.</p>

  <p>“Böylece gerçek bir öğretmen oldun. Daha sık gülmelisin, senin de hoşuna gidecek.”</p>

  <p>Agathocleia fırsattan yararlanıp, Philopator’un sırtını elledi. Dövmeci telaşla atıldı; “Ellemeyin. Renkler dağılacak.”</p>

  <p>Eratosten çıkarken askeri kıyafetleri içinde Agathocles’e rastladı. O da habersiz, kendini tanıtmadan ve eğilmeden huzura çıkıyordu.</p>

  <p>“Gelirken yolda Eratosten’le karşılaştım. İçmiş mi ne, garip bir hali vardı.”</p>

  <p>“Şu ölçüm işi için gelmiş.”</p>

  <p>“Ne isterse verin. Pılını pırtısını toplayıp ölçüme mi nereye isterse gitsin!”</p>

  <p>“İstediği yere gidecek olsa Berenis’e giderdi.” Agathocleia başını geriye atarak bastı kahkahayı. “Söylesene Lagos, Eratosten annenin âşığı mı değil mi?”</p>

  <p>“Eratosten? Annemin âşığımı? Hayır değil. Gençken, annemin memleketinde tanışmışlar. Hepsi bu. Çocukluk arkadaşları işte.”</p>

  <p>“Ve İskenderiye’de tekrar karşılaşmışlar, öyle mi? Ne kadar safsın. Beni dinle. Biz kadınlar böyle şeyleri daha iyi fark ederiz. Ben diyorum ki o annenin sevgilisi. Birlikte yattıklarına kalıbımı basarım. Yıllar boyu annen babanı aldattı. İnan bana.”</p>

  <p>Agathocleia yere düştü. Philopator’un tokadı kırbaç gibi yüzünde şaklamıştı. Kardeşi Agathocles’in, kralın üzerine yürüdüğünü gören muhafız kılıcını çekerek haykırdı:</p>

  <p>“Sen, dur orda!”</p>

  <p>Philopator, muhafıza silahını indirmesini emretti. Sonra da Agathocleia’ya dönerek:</p>

  <p>“Sakın bir daha bunu söyleyeyim deme! Agathocles, sen de bir daha sakın böyle bir hareket yapma.”</p>

  <p>Agathocles ölümden dönmüştü. VI. Batlamyus ise az kalsın iktidarından oluyordu.</p>
</body>
</html>
