<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">15. B</span>ÖLÜM</p>

  <p>Yürüyüş makinesi Beton güçlü adımlarla toprağı titreterek ilerliyordu. Yürürken önüne bakıyor, ayağının bir taşa takılıp da düşmemek veya daha kötüsü adımını şaşırmamak için dikkat ediyordu.</p>

  <p>İlginç bir kortejdi çölde ilerleyenler. Pür dikkat yürüyen, atlet kıyafeti giymiş bir dev ve arkasında ise eşeğe binmiş kızıl saçlı bir adam.</p>

  <p>Kral yolculuğa ilişkin ilk raporu çok geçmeden aldı. Eratosten, mümkün olduğunca kişisel duygularını katmadan, sadece teknik ayrıntılar üstünde durduğu bir mektup gönderdi. Mektup şöyleydi:</p>

  <p><br /></p>

  <p><i>Sonucun kesinliğini sağlamak için iki kişilik bir ekipten faydalanmaya karar verdim. Beton kıyı boyunca yürüyecek ve adımlarını sayacak. Kısa bir mesafe ardından gelen Theophraste Excelcior ise bir başka sayım daha yapacak. İki ölçümün de birbirinden bağımsız olması çok önemli. Emin olmaları için, her ikisinden de varış noktasında elde ettikleri sayıyı not etmelerini istedim. Eğer rakamlar arasındaki fark küçükse iki rakamın da ortalamasını alacağım. Aksi durumda önceki kontrol noktasından itibaren tekrar ölçeceğiz. Bu sebeple kolaylık açısından her ölçüm noktasına özel işaretler koydurdum.</i></p>

  <p><i>Bu tedbirler deneyin doğruluğu ve sonuçta elde edeceğimiz rakamların güvenilirliği için vazgeçilmezdir.</i></p>

  <p><i>Günü dört parçaya ayırdım. Böylece Beton bir defada çok uzun mesafeleri yürümek zorunda kalmayacak. Yakıcı sıcakta uzun mesafeler kat edip aynı zamanda da doğru bir ölçüm yapmak mümkün değil.</i></p>

  <p><i>Şafaktaki hareketten sonra ilk mola sabah verilecek. ikinci mola gün ortasında olacak. Hafif bir yemek yendikten sonra ikindiye kadar yine yürüyüş. İkindi saatlerindeki moladan hava kararıncaya kadar devam edeceğiz.</i></p>

  <p><i>Bir sorunla karşılaştık. Bematist olmayan ikinci kişi ritmi izleyebilecek mi? Eğer Beton’a ayak uydurmaya çalışırsa yolculuğu tamamlayamadan ölüp gider. Bu yüzden pratik bir çözüm bulmam gerekti. Excelcior, yürüyüşünü Beton’un hemen arkasında bir eşek üstünde yapıyor.</i></p>

  <p style="text-align: right;"><i><b>Sadık kulunuz Eratosten</b></i></p>

  <p><i><b>Not:</b> Eşeğin temposu gayet iyi. Ve bu iş için yeterli.</i></p>

  <p><br /></p>

  <p>Philopator kahkahayı patlattı:</p>

  <p>“İşte sonunda yüzü gülmeye, şakadan anlamaya başladı. Bu yolculuk ona iyi gelecek.”</p>

  <p><br /></p>

  <p>Rehmir; “Cinayet tanrısı Seth de kızıl saçlıdır. Eskiden kızıl saçlıları Osiris’in mezarı başında kurban ederlerdi. Eşeğe gelince, halk onu da sevmez. Seth’in binek hayvanıdır. Yani, eşeğe binmiş kızıl biri buralarda...” diyerek Theon’u uyarma ihtiyacı duydu.</p>

  <p>“Eğer doğru anlamışsam bütün avantajlara sahibim! İskenderiye’ye sağ salim dönmek için fazladan bir şey yapmama gerek yok gibi görünüyor!”</p>

  <p>“En azından sakalını kesebilirsin. Saçının rengini de boyayarak değiştir,” diyen Eratosten ise, daha mantıklı bir öneride bulunmuş oldu.</p>

  <p>“Orda durun bakalım. Ne siz ne başkası saçıma sakalıma karışamaz. Kafamdaki deri bandı ve elbiselerimdeki meşin kayışları çıkarmamı istediniz yaptım. Ama benden saklayamayacağım, saklamak istemeyeceğim şeyleri ortadan kaldırmamı istiyorsunuz,” diyen Theon’un şiddetli itirazıyla konu kapandı.</p>

  <p>Şimdi, şayet kortejin önü kesilecek olursa buna kimin sebep olacağı aşikardı.</p>

  <p>Gezginler bataklık bölgesine gelmişlerdi. Nilüfer, lotus ve papirüsün anavatanıydı bu bölge. Mısır’ın kuzey sınırı, bataklıklarıyla ülkeyi işgale gelecek herhangi bir kuvvet için doğal bir korumaydı. Bu yolu zorlayacak olan kişi, kendini bataklıklar arasında ordusunun yarısından fazlasını kaybetmiş bir halde bulabilirdi. Nil’in çatalağız oluşturduğu deltadaki kollardan sadece yedisi gemilerin seyretmesi için müsaitti. Onlar da çok az çılgının karşısına çıkmayı göze alabileceği bir savunma ağıyla korunuyordu. Bu su yollarına Canopicos, Bolbitines, Sbenyticos, Phatniticos, Mendezyen, Taniticos ve Pelusiacos adları verilmişti.</p>

  <p>Çok eskiden beri Mısır kırk iki idari birime ayrılmıştı. Her bölge, ülke mitolojisi için değeri olan bir karakterle belirleniyordu.</p>

  <p>Rehmir yol arkadaşlarını bilgilendirdi.</p>

  <p>“Eğer yolumuz Thebai’den geçerse Apollonoispolis’deki Horus Tapınağı’nın duvarına yazılmış tüm bölge isimlerini görebilirsiniz.”</p>

  <p>Bir sorun hâlâ çözümsüz, bekliyordu. Eşeğin hâlâ bir adı yoktu. Hayvanla en fazla içli dışlı olan Theon olduğuna göre, isim verme hakkını ona verdiler. Önceki gece acıkan eşek, ayağındaki sandalları yemeye kalktığı için ayrı bir neşe konusu olmuştu. Adının ne olması gerektiği sorulunca Theon, Iassuslu Diodores’in acıklı hikâyesini anlatmaya koyuldu.</p>

  <p>“Diodores, Soter zamanında yaşamış gururlu bir hatipmiş. Günlerden bir gün, Megaralı Stilpon ona bir soru sormuş ve Diodores cevabı bilememiş. Bunun üzerine kral onun yaşı ve hafızasıyla alay ederek ‘Cronos’ diye isim takmış. Üzülen Diodores yemek salonunu terk etmiş. Odasına döndüğünde Stilpon’un sorusu üzerine bir deneme kaleme aldıktan sonra intihar etmiş. Dostunun ölümüne üzülen Callimacos onun mezar taşını bizzat yazdırmış.”</p>

  <p>Öğretmeninin sorduğu sorunun cevabını bulan öğrenci gibi; “Biliyorum, bunu biliyorum,” diye heyecanla atıldı Eratosten.</p>

  <p>Rehmir ise, “Bırakın bitirsin hikayesini,” diye araya girdi.</p>

  <p>“Takılan isimde bir kelime oyunu gizli. <i>Cronos</i>’daki C ve R harflerini çıkarırsanız geriye <i>onos</i> yani eşek kalır,” diye devam etti Theon bilgiç bir tavırla.</p>

  <p>“Bunun bizim eşekle ne ilgisi var?”</p>

  <p>“Sevgili eşeğimiz, ne yaşlı, ne gururlu, ne hatip, ne de bir kitap yazmaya niyetli olmayıp intihar etmeyi de düşünmediğinden onun adına C ve R harflerini ekliyorum ve ona Cronos diyorum.”</p>

  <p>Patreas gülerek lafa karıştı.</p>

  <p>“Eğer yanlış duymadıysam yolculuğun kalanını Cronos’un üstünde geçireceksin. O halde sana kendini kollamanı öneririm. Tanrı Cronos’un<a href="../Text/dipnot.xhtml#Footnote0008" id="Feedback0008"><sup>[8]</sup></a> babası Uranos’a ne yaptığını hatırla. Taşaklarını kesip hadım etmişti!”</p>

  <p>Patreas’dan hazzetmeyen Eratosten, doktorun açık saçık konuşmasına dikkat etti. Vücudun o kısmı için söylenebilecek daha kibar kelimeler varken, o gitmiş içlerinde en edepsizini seçmişti.</p>

  <p>“İşte onlar!” Hapi’nin köprüsünde gelenleri ilk fark edenler gemicilerdi. Önce Beton, ardından da gözlerini bir an bile ayırmadan Beton’un adımlarını sayan Theon göründü. Theon kurumuş dudaklarını matarasından döktüğü bir yudum suyla ıslatıyordu.</p>

  <p>İkisi de işaretin yanına gelince durdu. Eratosten onları bekliyordu. Kendilerine uzatılan kâğıtlara rakamlarını yazdılar.</p>

  <p>“Dördüncü sektörde Beton 10.738 adım. Theon ise 10.747 adım.”</p>

  <p>Eratosten, hızlı bir hesap yapıp sonucu açıkladı:</p>

  <p>“Önceki sektörler de dahil edilirse Beton toplam 39.578 adım saymış. Theon ise 39.541. Fark 37 adım. Bu etabı tekrar saymaya gerek yok.”</p>

  <p>Ekipten coşku dolu sesler yükseldi.</p>

  <p>Gemi kimi zaman yürüyüşçülerin arkasında kalıyor kimi zaman da önlerine geçiyordu. Çevresini yeşil bir bulamaç kıvamına gelen Nil kaplamıştı. Nehir, ekimi suyun içine ve balçığa yapılan papirüs bitkisi yüzünden renk değiştirmişti.</p>

  <p>Papirüs kökü, sapı, yaprakları ve çekirdeklerine kadar sayısız faydası olan bir bitkiydi. İçindeki özsuyu yüzünden çekirdeği kıymetli bir meyveydi. Ülkenin çorak yerlerinde kökü odun olarak kullanılıyordu. Yapraklarından tel, yelken, lamba fitili, hasır, giyecek, sandalye, sandal ve sayısız eşya yapımında yararlanılıyordu.</p>

  <p>Rehmir hepsini şaşırtarak Mısırlı rahiplerin kutsal yerlerde sadece papirüsten yapılma sandallarla yürüyebildiğini açıkladı. Yahudiler için ise bir başka önemi vardı. Musa Nil’i geçerken salında bu ağacı kullanmıştı.</p>

  <p>Elbette en başta kâğıt yapmakta kullanılıyordu.</p>

  <p>Dizlerine kadar balçığa dalan erkekler ellerindeki kamış baltalarıyla köküne yakın bir yerden kesiyor, kadınlar ise kamışları birbirine bağlayıp balyalar halinde yığıyorlardı.</p>

  <p>Gövde kısmı suya doyup yumuşadığında dövülebilir hale geliyor ve öteki fabrikasyon aşamaları için hazırlanıyordu. İşlendiğinde, içindeki su buharlaşıyor, kuruyup ağırlığının yarısını kaybediyordu. O yüzden atölyeler suya mümkün olduğunca yakın kurulmuştu. Bu durum, kâğıt üretiminde Mısır’ın neden tekel olduğunu da açıklıyordu. Hammaddesi ihraç edilemezdi.</p>

  <p>Eratosten ertesi günü dinlenme günü olarak kararlaştırdı. Fırsattan istifade yöredeki büyük bir atölyenin sahibiyle görüşüp iş konuşacaklardı.</p>

  <p>Eratosten’in gelişinden memnun olan imalatçı, gezginleri çok sıcak karşıladı. Eratosten geliş amacını söyledi. Bir süredir gönderilen kâğıdın kalitesi düşmüştü. Adam iki elini yana açarak bundan kuraklık yüzünden alçalan nehir sularının sorumlu olduğunu açıkladı. Eğer kabul ederse hatalı üretilen kâğıtları geri alıp yerlerine iyi kalite mal vermeyi taahhüt etti. Büyük kütüphane en seçkin ve cömert müşterisiydi. Eratosten, yolculukta kullanmak için el büyüklüğünde kesilmiş kâğıt parçaları bulunup bulunmadığını sordu. Fabrikanın sahibi ise tüm ihtiyaçlarını zevkle karşılayacağını ifade etti.</p>

  <p>Diğer resmi binalar ve fabrikalar rıhtım boyunca sıralanmışlardı.</p>

  <p>Kamışlardan yapılmış bir sal yanaştı. Saldaki balyalar çabucak boşaltıldı. Bir adam bıçağıyla bitkilerin kabuğunu sıyırıyor diğer bir işçi ise elindeki palayla meyvelerin olduğu kısmı kesiyordu. Daha sonra da bitkinin liflerini çekme işlemi başlıyordu. Bitkinin lifleri ne kadar uzun ve geniş olursa o kadar iyiydi. Hafifçe ıslak bir masada üçüncü bir işçi şeritleri bir yatay bir dikey olmak üzere üst üste koyuyordu. Su doğal bir tutkal vazifesi gördüğünden, üst üste konan şeritler, bir süre sonra ayrılmaz bir şekilde birbirlerine kaynıyordu.</p>

  <p>Dördüncü işçi bu ıslak kâğıdı alıp prese koyuyor ve içindeki son su damlası da kalmayıncaya dek bastırıyordu. Presi açıp kâğıdı aldığında, bir başkası kâğıdı alıp güneşte kurumaya bırakıyordu. Yan yana konmuş yüzlerce kâğıt vardı ortada.</p>

  <p>Az ötede kuruyan kâğıtlar, bir masaya konup ağır bir taşla üstünden geçerek düzeltiliyordu. Tahta tokmağıyla bir başkası küçük pürüzleri gideriyordu. Son olarak da kâğıdın üstünden istiridye kabuğu ile geçerek kayganlaşması sağlanıyordu. Bu açık havada yapılan son işlemdi. Daha sonra kâğıtlar dev kazanlardan çıkan buhar yüzünden göz gözü görmeyen bir imalathaneye alınıyordu. Burada buharda pudra sürülüyordu kâğıtlara. Ustabaşı elindeki küpten kazana biraz sirke döktü.</p>

  <p>“Sirke kâğıda can verir!” dedi. “Ama sirkeyi kararında koymak zordur. Ne az ne çok olacak. Yoksa güzelim kâğıdı berbat edersiniz. Tam zamanında geldiniz. Biz de yeni bir ruloya başlamıştık.”</p>

  <p>“En son aşamada şu görmüş olduğunuz bantla zamk sürülen yere gider.”</p>

  <p>Gösterdiği yerde eline fırça almış bir adam, elinin tersiyle alnında biriken terleri siliyor, bir yandan da banttan gelen kağıtlara zamk sürüyordu. Bandın sonunda ise elinde merdane ile bekleyen bir adam kağıda rulo biçimini veriyordu.</p>

  <p>Gözlerinin önünde, kâğıdın yapılış serüveni cereyan etmişti.</p>

  <p>“Zarafet, dayanıklılık, kayganlık ve beyazlık. Burada bunlar için uğraşıyoruz,” diye araya girdi fabrikanın sahibi. Ve Eratosten’e hitaben sürdürdü konuşmasını:</p>

  <p>“En yumuşak ve beyaz kâğıtlar genç bitkilerden çıkıyor. Lifler ne kadar bitkinin gövdesine yakınsa o kadar yumuşak oluyor kâğıt. Ama dikkat etmek gerekiyor. Mürekkep üstünden kayabiliyor. Ve kaleme dayanamıyor. Hemen parçalanıyor. Sırrımız kullandığımız zamkta. İsterseniz yırtmayı deneyin. Ne kadar dayanıklı olduğunu göreceksiniz.”</p>

  <p>Artık çok sıcak olmuştu. Theon sonuna kadar dayanamadan odadan çıktı.</p>

  <p>İşçilerden biri yanına gelip:</p>

  <p>“Güzel değil mi? Ama akıllı davranmak gerek. Hah, bütün mesleklerde ufak tefek dalavereler olur değil mi? Mesela bir rulo satın aldın. Bakıyorsun ki nefis bir işçilik. Sanıyorsun ki sonradan satacakları da aynı kalitede olacak. Ama nerdee ! Kaliteyi gittikçe düşürürler...”</p>

  <p>Bir işçi elinde küçük parça kâğıtlarla çıkageldi. Fabrika sahibi de Eratosten’e dev büyüklükte rulolar hediye etti. “Haritalarınız için!” deyip ruloyu Theon’un ellerine sıkıştırdı. Görünüşe göre kâğıdın kalitesi konusunda en azından bu defalık cimrilik etmemişti.</p>

  <p>Sala doluşup Hapi’ye doğru yola çıktılar.</p>

  <p>“Biliyor musun Theon, bütün devlet memurları kendi papirüslerini kendileri alırlar. Kullanılan her kâğıt maaşlarından düşülür,” dedi Rehmir.</p>

  <p>“Kâğıtlarını kendileri mi alırlar? Ne saçma! Okçular da oklarını kendileri mi satın alsınlar yani?”</p>

  <p>“Biliyorum komik, ama ok ve yay devletin tekelinde değildir. Papirüs ise devletin tekelinde. Aynı hayvan derisi, güvercin, parfüm, karbonat, şarap, bira ve yağ gibi. Üstüpü, boya, tuz ve en önemlisi de toprak mülkiyeti devletin tekelinde. Yani kısaca tüm bu saydıklarım krala aittir. Hatta arı kovanları da! Kovanlar kişilere kiralanır ve her yıl ‘bal vergisi’ toplanır. Ah, az kalsın hamam ve bankalar üstündeki tekeli de unutuyordum.”</p>

  <p>Eratosten masum bir ifadeyle itiraz etti:</p>

  <p>“Ama firavunlar zamanında da böyle değil miydi?”</p>

  <p>“Firavunlar zamanında banka yoktu. Sen de biliyorsun ki para bize Yunanlılar tarafından getirildi.”</p>

  <p>Rehmir kayıkçıya kendi dillerinde bir şeyler söyler söylemez, adam yanık sesiyle bir şarkı okumaya başladı. Rehmir de çeviriyordu:</p>

  <p><i>Çiçek açan mahsul toplanmaz,</i></p>

  <p><i>Tarladan gemiyle geçilmez</i></p>

  <p><i>Tek bir yere değil, dağınık ekilir</i></p>

  <p><i>Sulak mevsim gelince ekilir</i></p>

  <p><i>Yarısına kadar suya gömülür</i></p>

  <p><i>Ufak sallar için kanallar yapılır...</i></p>

  <p><br /></p>

  <p>Kayıkçı, gururla işine döndü. “Daha çocukken bu şiir herkese öğretilir. Binlerce yıldır bu böyle,” demesiyle kayığın sarsılması bir oldu. Bir papirüse çarpmışlardı. Kayıkçı ellerini iki yana açıp özür diledi.</p>

  <p>Eratosten, “Aklıma bir fikir geldi. Sana verdikleri şu ruloya sen de bir şeyler yazsana, mesela keşif yolculuğunun notlarını ve sonuçları,” diyerek Theon’u cesaretlendirdi.</p>

  <p><br /></p>

  <p>Theon kabinine çekildi. Ruloyu koltuğunun altına alıp hemen çıkmıştı. Açtı. Eşsiz bir beyazlıktaydı kâğıt. İpek gibi de yumuşaktı. Kâğıdı okşadı. Bu kâğıdın hakkını vererek yazmalıydı. Yazı takımını çıkardı.</p>

  <p>Başlamadan önce kaç sütun yazacağını kararlaştırmalıydı. Tereddüt etti. Sonra ikide karar kıldı.</p>

  <p>Kitabın önsözü için şunları yazdı:</p>

  <p class="theon">Ben, Theophraste Excelcior, Eratosten tarafından yolculuğu kaleme almakla görevlendirildim. Bu yazılar <i>Dünyanın Büyüklüğünün Ölçümü</i> kitabı için bir başlık mahiyetindedir.</p>

  <p><br /></p>

  <p>Tati yemeğin hazır olduğunu duyurdu. Bir saat önce ayrılan Eratosten hariç herkes toplandı. Toussi tam onu aramaya çıkacakken Eratosten, elinde bastonuyla çıkageldi.</p>

  <p>“Yemekten önce iştahı açmak için kısa bir yürüyüşten daha iyisi yoktur,” diyerek de yokluğunun nedenini açıkladı.</p>

  <p>Cronos, kıyıda yeşillik bir yer bulmuş otluyor, Beton ise yemek yemeden uyuyakalmış horluyordu. Beton’un horultusu kıyıdan bile duyuluyordu.</p>

  <p>“Acaba onun için uzun mu geldi bugünkü etaplar. Biraz kısaltsak sizce nasıl olur?”</p>

  <p>Eratosten’in olumsuz yanıtı üzerine Theon üsteledi.</p>

  <p>“Her şey ne istediğinize bağlı. Hız mı güvenlik mi?”</p>

  <p>“İkisi de! Taşkınlar başlamadan bitirmek istiyorsak hızlı gitmeliyiz. Ne kadar dikkatli ölçersek o kadar az tekrar saymak zorunda kalırız. Sen de göreceksin buraları. Selden sonra toprak, değil yürümek ayakta durmak için bile tüm gücünü harcamanı gerektirecek kadar yumuşar. Bataklığa döner. Daha sonra ise nehir yatağı genişleyecek. Şu gördüğün topraktan geriye tek bir iz bile kalmayacak.”</p>

  <p>“Beton artık genç değil,” diye araya girdi Patreas. “Onu yirmi beş yaşındayken tanırdım. O zaman...”</p>

  <p>“Tamam tamam. Yaşının farkındayım. Hepimiz yaşlıyız ona bakarsan,” diye kestirip attı Eratosten.</p>

  <p>Ertesi gün öğle molasında durak yerinin yakınındaki bir grup adam dikkatlerini çekti. Yandaki tarlayı ölçüyorlardı.</p>

  <p>Eratosten’in Mısır’a duyduğu en büyük minnet, geometrinin ilerlemesine yaptıkları katkı yüzündendi. Mısır da bunu Nil’e borçluydu. Veya daha çok taşkınlara. Sel suları çekildiğinde arazi sınırlarını belirleyen işaretler ortadan kayboluyordu. Şikâyetler alıp başını gidiyordu. Hangi arazi genişledi, hangi arazi küçüldü, anlamak olanaksızdı. Bu yüzden her yıl, her şeyin yeniden ölçülmesi kadastro kayıtlarının yenilenmesi gerekiyordu. Ekili alanların her taşkın sonrasında yeniden ölçülüp, sınırların yeniden belirlenmesi zorunluydu.</p>

  <p>Geometri, gerçek dünyanın üstüne kuruluydu. Mısır tapu ve kadastro memurları ilk geometricilerdi. Ölçüm için, her beş arşınına düğüm atılmış halatlar kullanırlardı.</p>

  <p>Eratosten arazi ölçümüne meraklıydı. Theon ve Beton’a nasıl yapıldığını anlattı. İki adam ipi uçlarından geriyor, bir başkası da uzunlukları kaydediyordu. Kenar uzunlukları ölçülen arazinin alanı hesaplanıyor ve arazi kayıtlara geçiyordu. Daha sonra vergi olarak arazinin bir bölümü devlete ayrılıyor, bir rahip gelip araziden bol ürün alınması için dua ediyordu. Arazi sahibi ise bu olanları endişeli gözlerle izliyordu.</p>

  <p>Theon, kütüphanecinin sözlerini keserek bu konudaki engin bilgisinden ötürü onu kutladı. Aynı esnada görevliler tarlanın köşelerine çarpı şeklinde kazıklar çakıyorlardı. Eratosten, Theon’un işi almasına kızmış olacaktı ki dikkatini görevlilere vermesini istedi. Adam, alanın güneyinden başlayarak kuzeye, sonra da doğudan batıya doğru ölçtü. Theon, bu hareketin ardındaki mantığı kavramıştı. Taşkın sona erdiğinde, sel suları ilk olarak nehrin yukarı kısmında çekiliyordu. Yani güney tarafında toprak daha erken kurumuş oluyordu. Güneş doğudan yükseldiği için doğudaki topraklar daha çok güneş almış olduğundan daha kuruydu.</p>

  <p>Beton sesini çıkarmadan izliyordu.</p>

  <p>Yürüyüş başladığında kendisinin de bir geometrici olduğunu düşündü. Onun işi küçük tarlaları, arsaları ölçmek değil dünyanın tümünü ölçmekti. Bu da onu şu görmüş olduğu memurların hepsinden büyük yapıyordu.</p>

  <p><br /></p>

  <p><i>Kraliçe Berenisten Eratosten’e,</i></p>

  <p><i>Seni ikaz etmek istedim. Toussiye güvenme. Orda bulunma sebebi seni ispiyonlamak. Saraya birçok rapor göndermiş. Eğer bana özel bir şey yazacaksan. yazdıklarının onun eline geçmemesine dikkat et.</i></p>

  <p><i>Spartalı Cleomenes’i hatırlıyor musun? Senin Monseion’daki toplantında o da vardı. İşte Sosibios. Philopator ve o gizli bir görüşme yaptılar. Kendi kaynaklarımdan öğrendiğime göre Magas hakkında konuşmuşlar. Bu beni endişelendiriyor. Bunun ne anlama geldiğini bilmiyorum.</i></p>

  <p><i>Beton nasıl yürüyor? İyi değil mi? Buralarda onun yerini dolduracak birini bulamadım henüz. Muhafızlarım var elbette, ama biliyorsun ki onun yeri ayrıydı.</i></p>

  <p><i>Elini çabuk tut dostum. İkinizi de yeniden görmek için sabırsızlanıyorum.</i></p>

  <p><i>Arsinoe, çok defa seni özlediğini söyledi. Magas ise her geçen gün daha enerjik oluyor Tüm savaş sanatlarında ustalaştı. Askerler onu seviyor. Şahane bir asker haline gelmesi uzak bir tarih değil. Yakında Mısır, Yunan dünyasının en değerli komutanlarından birine sahip olacak.</i></p>

  <p><i>Kütüphanedeki dostların eksikliğini ziyadesiyle hissediyorlar.</i></p>

  <p><i>Dostum, yuvana çabuk ve merhum kralının son isteğini yerine getirmiş olarak dön.</i></p>

  <p style="text-align: right;"><b><i>Kraliçe Berenis</i></b></p>

  <p><br /></p>

  <p>Eratosten bir hikâye biliyordu. Sözü edilen Cleomenes’in atalarından birini anlatıyordu hikâye. Anaxanrides çılgıncasına âşık olduğu kız kardeşiyle evlenmişti. Ama geçen zamanla bir başka şeyin hasretini çekmeye başladı. Soyunu ve krallığını sürdürebilecek erkek bir çocuk.</p>

  <p>Kentin eforları<a href="../Text/dipnot.xhtml#Footnote0009" id="Feedback0009"><sup>[9]</sup></a> bir delegasyon oluşturup krala çıktılar. Kraldan eşinden boşanıp kendine varis verecek bir kadınla evlenmesini istediler. Kral reddetti.</p>

  <p>Bunun üzerine beklemeye başladılar. Ama kralın hâlâ çocuğu olmuyordu. Bunun üzerine tekrar huzuruna çıkıp karısından boşanmasa bile ikinci bir kadınla evlenmesini istediler. İlk karısını boşamasına gerek kalmayacaktı. Bu Anaxanrides’in de aklına yattı.</p>

  <p>İkinci karısı hemen bir erkek çocuk verdi ona. Cleomenes. Ama açıklanamayan bir aksilik oldu ve herkesin kısır sandığı ilk karısı hamile kaldı. Ondan da bir başka erkek evladı, Dorius doğdu. Sonra da çok geçmeden ikinci bir oğlan daha, Leonidas’ı ve sonra da Cleombotratos’u doğurdu. İkinci karısının ise Cleomenes dışında hiç çocuğu olmadı. Herkes için işler yolundaydı.</p>

  <p>Uzun zaman sonra kral mutlu ve yaşlı bir adam olarak öldü. Taht ise en büyük varis olduğu için doğal olarak ikinci karısından doğan Cleomenes’e kaldı. Dorius, üvey abisinin kral olmasını çekemediği için ülkeden ayrıldı ve bir koloni kurdu. Ve kurduğu kolonide öldü. Cleomenes de çocuğu olmadan öldüğü için Sparta tahtı Leonidas’a kaldı.</p>

  <p>Eratosten bu hikâyeyi pek sever aklına geldikçe de hizmetinde olduğu Lagides hanedanı için acı acı iç geçirirdi. Sparta’da ne kardeşler birbirini boğazlar ne de kadınlar yaşlı hayvanlara yapıldığı gibi sokağa atılırdı.</p>

  <p><br /></p>

  <p>“Erasistrates’in nasıl öldüğünü biliyor musunuz? Dinmeyen ayak ağrılarından kurtulmak için intihar etti.”</p>

  <p>Toplananlar hep bir ağızdan bu şakaya güldüler. Beton ise omuzlarını silkmekle yetindi.</p>

  <p>“Ben bunda gülünecek bir şey göremiyorum.”</p>

  <p><br /></p>

  <p>Ülkenin en belli başlı Yunan kentleri İskenderiye ve Naucratis arasındaki yol kalabalık ve gürültülüydü. Öyle ki zaman zaman önünü kesen insanlar yüzünden Beton bile durmak zorunda kalıyordu. Naucratis’e varışlarında kent yönetiminden bir delegasyon ziyaretlerine geldi.</p>

  <p>Theon’un sandığının tersine İskenderiye Mısır’ın en eski Yunan kenti değildi. Milet kentinden yola çıkan çok sayıda denizcinin bindiği bir tekne Bolbitine kanalından içeri girip deltaya ayak basmışlardı. Ve bu olay İskenderiye’nin kuruluşundan üç yüz yıl daha eskilere dayanıyordu. İşgalciler Nil’in kıyısında Naucratis şehrini kurmuşlardı.</p>

  <p>Şehrin kuruluşundan onlarca yıl sonra, şehrin yurttaşları o dönemde yaşayan en ünlü filozofun Thales’in kente ayak bastığına tanık oldular. Thales, yurttaşlarına İyon şehrinden haberler getirmişti. Aralarında birkaç gün konakladıktan sonra da piramitleri görmek için Nil boyunca ilerlemişti. “İşte o yolculuğu tekrarlıyoruz. Belki biz de filozofun öğrendiği kadar önemli şeyler öğrenebiliriz,” dedi kendi kendine Eratosten.</p>

  <p>Rehmir, yüzünde acı bir gülümsemeyle, Naucratis’in refahı için en fazla çalışmış olan kişinin Firavun Amasis olduğunu açıkladı. Sefihlikte eşsiz hükümdar tarihe geçen bir buluşun babasıydı. Zorunlu gelir beyanını bulmuştu.</p>

  <p>Theon, Çatlak Amfora’nın sahibesinin de kendisine Milet şehrine dayanan geçmişi üstüne bir şeyler söylediğini anımsadı. Önce ona inanmamış, İskenderiyeliler karşısında şişinmek için uydurduğu bir masal sanmıştı. Kadın annesinin bir Mısırlı’ya âşık olmuş safkan bir Yunanlı olduğunu açıklamıştı. Sesi hâlâ kulaklarındaydı:</p>

  <p>“Güzellikte annemin üzerine yoktu. Babam ise güçlü, kuvvetli bir adamdı. Buna rağmen o fare burunlu adi herifler bizimle alay ettiler. Ailem Naucratis’den İskenderiye’ye göç etmeye zorlandı. Limanda küçük bir meyhane açtılar.”</p>

  <p>Naucratis’in sesleri Hapi’nin güvertesine kadar geliyordu. Eratosten, aklı geride bıraktığı kütüphanesinde, Mısır’ı ziyaret eden ünlü Yunanlıları sayıyordu. Kimler yoktu ki: Pisagor, Solon, Democritos, Eudox, Platon. Bir matematikçi, bir yasa koyucu, bir fizikçi, bir astronom, bir filozof. Ve onların ardından gelen sayısız öğrencileri.</p>

  <p>Thales’in Mısır’dan öğrendikleri sayesinde Yunanlılar geometriyi tanıdılar. Pisagor’a gelince, gizemci Mısır rahipleriyle yirmi iki yıl iç içe yaşadıktan sonra beraberinde aritmetik bilgisini götürdü. Heliopolis’deki göğü inceleyen rahiplerden öğrendiklerini Yunanistan’a götüren Eudox, orada modern astronominin temellerini attı. Basit turistler veya gezginler gibi davranmamışlar, bilginler, bilgeler arasında kendi yerlerini almışlardı.</p>

  <p>Aklına birden gelen bir soru epeyce uğraştırdı onu. Seyyahlar ve kaşifler kitleler halinde gelmişlerdi Mısır’a. Ama filozoflar neden hiç gelmemişti. Elbette İskenderiye’ye geliyorlardı. Ama İskenderiye Mısır değildi. Şehir, Mısır’daki Yunanistan’dı.</p>

  <p>Aristo ve Platon Yunan felsefesine, bilgi ve düşünceye dayalı radikal bir değişimle kendi niteliklerini kattıklarından beri ülkenin iç kısımları görmezden gelinmişti. Sanki doğru düşünce sadece kendi formüllerinde mümkünmüş gibi, başka bir yerde daha düşünce filizlenemezmiş gibi bakma zahmetine bile katlanmamışlardı.</p>

  <p>Memfis’in ötesinde keşfedecek bir şey yokmuş gibi!</p>

  <p>Valinin emirleri uyarınca her akşam yerel yetkililer su, taze ekmek ve yiyecek ikmaline geliyorlardı. Keşif şimdilik iki vilayeti içine almıştı. İskenderiye ve Naucratis. Naucratis’in doğusundaki Andjiti vilayeti ünlü bir yasakla anılıyordu. Kent adını tanrı Osiris’in sağ ayağından alıyordu. Ve bölgede hangi sebeple olursa olsun bir canlının ayağına zarar vermek yasaklanmıştı. Bunu bilen Beton’un ise keyfine diyecek yoktu.</p>

  <p>Nikiu içlerinde nehrin Canope Ağzı, Bolbitine Ağzı ile birleşiyordu. Kazıklar üstüne yapılmış kulübeler vardı. Nehrin su seviyesinin ulaşacağı en üst nokta hesap edilerek uzun kazıklar seçilmişti.</p>

  <p>Cronos’un anırmasıyla uyandılar. Beton güverteye fırladı. Kıyı ortadan yok olmuş, Hapi bir sis tabakasında kaybolmuştu. Kimse ses çıkarmıyordu. Nehir korsanlarının sisli havaları sevdiğini hepsi biliyordu. Sabırla beklediler.</p>

  <p>Sis kısa zamanda dağıldı ve Nil’in eşsiz manzarası ile karşı karşıya kaldılar. Ekip hemen yola koyuldu. Çok değerli saatleri kaybetmişlerdi. İlerlerken onlara hiç susmayan bir kuş cıvıltısı eşlik etti. Sanki dev bir kuş kafesinin içine kapatılmışlardı.</p>

  <p>Yitirilen zamanı telafi etmek için hızlarını artırdılar. Nehirde yüzlerce sandal vardı. Papirüsten yapılma küçük kanolar kıyıya yakın gidiyorlardı. Teknesi geniş yelkenliler ise nehri ortadan ikiye kesercesine hızla yol alıyorlardı.</p>

  <p>Nil, üzerinde gemicilik yapılması için her imkânı tanımıştı insanlara. Yeterli rüzgâr, derin bir yatak, geniş bir havza. Bir gemici için daha uygunu olamazdı.</p>

  <p>Toussi hiç istifini bozmadan bekliyor, etrafı gözlüyordu. Kimseye bir zorluk çıkardığı olmamıştı. Ama adamda tekinsiz bir yan vardı. Her akşam ortadan kayboluyordu. Hiç kuşku yok ki Sosibios’a rapor gönderiyordu.</p>

  <p>Haberler pek iç açıcı değildi. Batıda ayaklanan köylülerle Sosibios’un yolladığı birlikler arasında çatışmalar şiddetleniyordu. Ayaklanmanın kıyı kasabalarına sıçramasının önüne geçilemeyeceğinin herkes farkındaydı. Seth’den kaçan tanrıça İsis oğluyla birlikte nehir boyuna saklanmıştı efsanede. Mısırlı önderler, Persler ülkeyi işgal ettiklerinde sürülmüşlerdi.</p>

  <p>Valinin yolladığı bir ağır piyade müfrezesi eskort görevine başladı. Yürüyüşçülerin etrafında etten bir duvar örüldü hemen.</p>

  <p>Ancak askerlerin engelleyemeyeceği bir tehlike vardı. Güneş alçalmaya başlar başlamaz sivrisinekler üşüştü. Daha kötü bir gece olamazdı. Herkesin kabininden vücuduna konan sivrisinekleri kovalamak için vurdukları tokatların sesleri geliyordu. Tan ağarırken Mentep ve Rensi oflaya puflaya ortaya çıktılar. Yüzleri gözleri şiş içinde kalmıştı.</p>

  <p>Yatma saatinde Mentep suya düşmüştü. Halatlar sarkıtarak, bin bir zorlukla güverteye çekmişlerdi. Bundan sonraki saatler huzursuz bir sessizlik ve sivrisinek vızıltıları ile geçti.</p>

  <p><br /></p>

  <p>Heliopolis öncesinde Bolbitine kolu Pelusiacos koluyla birleşti. Önlerindeki bir burnun ötesinde delta sona eriyor ve artık yolculuğun sonuna kadar içinde gidecekleri nehir yatağı başlıyordu. Deltayı ve içindeki sayısız tehlikeyi geride bıraktıkları için sevinçliydiler. Artık gerek olmadığını söyleyip muhafız bölüğünü geri gönderdiler. Askerlerin gidişine en çok aşçı sevindi. Her gün bir alay adama yemek yapma zahmetinden kurtulmuştu.</p>

  <p>Biri durup ihtiyaçlarını giderirken öteki başlıyordu. Eşeğin günü tamamlanmıştı. Sırtı ve bacakları uyuşan Theon, karıncalanmayı durdurmak için yürümeye başladı. Bazen güvenli bir mesafeden Beton’u taklit ediyordu. Ama bir süre sonra aklı düşüncelerle dolunca işini unutuyordu. O asla iyi bir yürüyüşçü olmayacaktı.</p>

  <p>Hiç hesapta olmadan Hapi’den epey uzaklaşmıştı. Gece olmak üzereydi. Geri dönüşte adımlarını sıklaştırdı. Bir ses kanını dondurdu. Korktuğu gibi bir aslanın kükremesi değil, sesin sahibi fillerdi onu korkutan.</p>

  <p>Deltanın ucunda kraliyet ordusunun filleri için bir bahçe yapılmıştı. Güneyde yakalanan Afrika filleri gemiyle Kızıldeniz kıyısındaki Berenis Limanı’na getirilip çölü geçtikten sonra buraya eğitime getiriliyordu. Theon gece boyunca fillerin eğitimleri hakkında bilgi aldı.</p>

  <p>Yemeğe gecikmişti. Eratosten kaşlarını çatıp azarladı onu. Güvertedeki konuklar hemen dikkatini çekti. Bahçenin yöneticisi, fil bölüğünün komutanı general ve fil sürücülerinin önderi.</p>

  <p>Eratosten’in isteğiyle, Philopator’un hediye ettiği en nadide şaraplardan biri soğuması için suya sarkıtıldı. Aynı kitaplarda olduğu gibi, amforanın üstünde de şarabın menşei yazılmıştı. Üzümün yetiştiği yer, üreticinin adı ve tarihi. Eşsiz bir şaraptı doğrusu.</p>

  <p>Yemek neşeli geçiyordu. Hele yemeğin sonuna doğru generalin ayağa fırlayıp, Perdicas ve Soter’in kuvvetleri arasında geçen bir savaşı anlatması çok hoştu. Perdicas’ın Soter’e eski bir hıncı vardı. İskender’in naaşının Babil’den Makedonya’ya taşınmasından Perdicas sorumluydu. Soter ise kutsal bedeni elinden çalmıştı. Bunun için Percidas, bir intikam planı hazırladı. İskender madem Memfis’de yatıyordu onu oradan alıp Makedonya’ya getirmek gerekiyordu.</p>

  <p>“Perdicas, Pelus yakınlarında kampını kurduktan sonra, güçlü bir ordunun başında Nil boyunca sessizce ilerledi. Batlamyus’un birlikleri ise nehrin öte yanında bekliyordu. Irmağın sığ bir yerinden ordusunu geçirdi. En önde filler gidiyordu. Filleri ise merdiven taşıyıcılar ve ordunun kalan birlikleri izliyordu. Ağır piyade, okçular, mızraklılar ve en sonda da süvari.</p>

  <p>“Soter birdenbire ortaya çıktığında geçidin tam ortasındaydılar. Birlikleri saldırmak için kuvvetli görünmüyordu. Soter adamlarıyla birlikte en beklenmeyen yere, fillere saldırdı. Kendisi de elinde kılıç fillerden birinin üstüne çıkıp sürücüsünü esir aldı.”</p>

  <p>General şimdi kendi kılıcını çekmiş, adeta savaş alanındaymış gibi parlıyordu.</p>

  <p>“Soter hayvanın ensesine sapladığı kılıçla hayvanı sinirlendirince, canavar kendi askerlerini ezip geçti. Komutanlarının ateşlendirdiği askerleri de canla başla savaşmaya başladı. İçlerinden biri...”</p>

  <p>General şimdi yine savaşın içindeymiş gibi kılıcını savurmaya başlamıştı. Rehmir generalle yemek yemenin değil de bir savaşa girmenin daha eğlenceli olduğunu düşündü. Şimdi ikinci sıradaki filin kullanıcısını öldürüyordu. Eratosten ani bir refleksle yüzünü ikiye bölecek bir darbeden kaçtı.</p>

  <p>“Perdicas geceden önce nehri geçemeyeceğini anlayıp kampına geri döndü. Gece, yine sessizce güneye doğru hareket etti ve yarın göreceğiniz bir adada kamp kurdu. Yeni geçit burası olacaktı. Adamları geçmeye başladı. Burada su yatağı daha derindi. Bir yandan da kuvvetli bir akıntı geçişi zorlaştırıyordu. Perdicas’ın aklına iki parlak fikir geldi. İlkin filleri gönderdi. Nehrin ortasına geldiklerinde filler durup askerler için doğal bir baraj oluşturacaklardı. Sonra da seçkin süvari birliği geçecekti. Plan yürüyordu. Sonra ansızın su seviyesi yükselmeye başladı. Kimse nedenini anlamamıştı. Artık karşıya geçemiyorlardı. Yine de bir kısmı önceden geçmişti. Batmayus’un savaş arabaları onları kırıp geçirdi. Öte yakada ise Perdicas, ordusunun kalanının başında olan biteni çaresizlik içinde izliyordu. Suyun yükselmesiyle nehrin ortasındakilerin çoğu boğuldu. Kaçmaya çalışanların kalanı da timsahlar tarafından öldürüldü. Çok azı kurtulabildi.”</p>

  <p>Çok şükür ki general askerlere saldıran timsahları taklit etmedi.</p>

  <p>“Perdicas’ın subayları felaketten onu sorumlu tutup öldürdüler. Böylece Mısır’a İskender’in cesedini almaya gelen Perdicas amacına ulaşamadı. Kendi cesediyle yetindi.”</p>

  <p>General son sözlerini kendi çok beğenmiş olacak ki güverte kahkahasıyla sallandı. Böylece kralın filin üstüne tırmandığı bölümde uyuklamaya başlayan Theon da uyandı. Savaş hikâyelerine hiç de meraklı değildi.</p>

  <p>O ana kadar sessiz kalan yaşlı fil sürücüsü sözü aldı ve sudaki ani yükselişin nedenini söyledi.</p>

  <p>“Perdicas adamlarını geçirirken nehrin tabanı ayakla çiğnene çiğnene sıkıştırılmıştı. Ağır donanımlı askerler yataktaki kumun eğimini bozmuşlardı. Bu, fillerin yaptığının yanında hiç kalırdı. Perdicas, filleri gönderirken onların ağırlığını ve ayaklarıyla zemini eşeleyeceklerini düşünememişti. Suyun taşıyıp çökelttiği büyük miktarda kumu kaldırdılar. Sonuç olarak nehrin yatağı derinleşmişti.”</p>

  <p><br /></p>

  <p>Ertesi günün programı Heliopolis gelmeden az önce, adanın karşısında belirlendi. Eratosten, burada da bir mola vermeyi kararlaştırdı. Beton, masaj yapılmadan önce korka korka yüzdü. Deltadayken timsahlar yüzünden buna hiç cesaret edememişti.</p>

  <p>Theon yazı takımını ve rulosunu çıkardı. Önceki günün sonuçlarını gözden geçirdi. Yolculuğun başından bu yana Beton ve kendisinin rakamları arasındaki fark önemsizdi. İkisinin rakamlarını ve aradaki farkı da gözden geçirdi.</p>

  <p>Ruloyu katlarken, kayıt tutarken hissettiği tekdüzelik duygusunu yine hissetti. Heyecan, yaratıcılık bunun neresindeydi? Her akşam önündeki kâğıda rakamlar çiziktiren basit bir kâtipten başka bir şey değildi. Can sıkıcı bir görevi yerine getirmekten utandı. Coşkusunu yitirmişti.</p>

  <p>Kütüphanenin coğrafya salonundan hatırladığı keşif notlarını, seyahatnameleri anımsadı. Hannon’un seyahatnamesi, Patroklos’un notları, Afrika’yı bir baştan bir başa dolaşan Euthymenes’in gezileri. Nearcos’un Hindistan üzerine yazdıkları, Piteas’ın Thule Adası’na kadar kuzey okyanusunu baştan başa geçmesi, yaz gündönümü. Piteas değil miydi geceleri bile güneşin ışık verdiğini söyleyen?</p>

  <p>Neden yolculuğunu anlatan bir şey yazmasındı ki? Gerçi dünyanın tanımadığı bir köşesine gitmiyordu, ama onun büyüklüğünü ölçüyordu. Bu öykü anlatılmadan kalmamalıydı.</p>

  <p>Hem bugüne kadar Nil’i adım adım kim ölçmüş? Gerçek bir keşif olacak o zaman bu.</p>

  <p>Sonra çok az kâtibin yapmaya cesaret edeceği bir şey yapıp, düz yazmak için kâğıdın üstüne koyduğu çizgiyi çıkarıp yazmaya başladı:</p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Kral Philopator’un hükümdarlığının ilk yılında, dünyanın büyüklüğünü ölçen, Eratosten’in başında bulunduğu keşif grubunun bir üyesi tarafından kaleme alındı.</p>

  <p><br /></p>

  <p>Theon sonunda aradığı huzuru bulmuştu. İki görevi vardı. Gündüz ölçüyor ve sayıyor gece de yazıyordu. Bir tarafta rakamlar bir tarafta da harfler vardı.</p>

  <p>Kâğıdı kendi işi için kullanacaktı. Düşünürken yazılarında günlük sayımda ortaya çıkan farktan söz etmeme kararı aldı. Bu bilgi, hiç de bilimsel durmazdı.</p>

  <p>Düşünceleri alev alevdi. “Evet, eğer yolumuza devam edersek Thebai’yi geçeceğiz ve sonra da ilk kıstağa ulaşacağız. Sonra da ikincisine, üçüncüsüne ve hatta onun da ötesine. Taa ki... Bu nehrin de bütün öteki nehirler gibi bir kaynağı vardır değil mi? Şayet varsa, onu bulabiliriz. O zaman yazarım.”</p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Kral Philopator’un hükümdarlığının ilk yılında, vesaire, vesaire... Nil’in kaynağını keşfe çıkan keşif grubunun bir üyesi tarafından kaleme alınmıştır.</p>

  <p><br /></p>

  <p>Tekrar kağıda verdi dikkatini.</p>

  <p><br /></p>

  <p class="theon">Bugün, İlk Gün Tapınağı’nın olduğu kente geldik. Öyle diyorlar çünkü inanışa göre dünyanın ilk gününde güneş ilk burada doğmuş. Heliopolis, güneşin kenti.</p>

  <p><br /></p>

  <p>Theon, sonra da Rehmir’in anlattıklarından hatırladığı kadarıyla dünyanın yaratılışı efsanesini yazdı.</p>

  <p><br /></p>

  <p class="theon">Tarih boyunca hep açıklanamayan bir başlangıç vardır. Matematikte Öklid bunu aksiyom olarak adlandırır. Burada ise Noun diyorlar bu başlangıca. Noun, kaos-deniz demek. Atoum, yani güneş, kaostan kendi iradesiyle çıkar ve doğar.</p>

  <p class="theon">İlk günün sabahında bir taş belirdi. <i>Benben</i> taşı. Güneş ışınlarını taşın üstüne yöneltti. Ona biçim verdi ve besledi. Böylece dünya oluştu.</p>

  <p class="theon">Atoum evrende yalnızdı ve mastürbasyon yaptı. Onun sperminden Chou ve Tefnut yani hava ve su oldu. Chou ve Tefnut birleşip Nout ve Geb’i oluşturdular. Yani göğü ve yeri.</p>

  <p><br /></p>

  <p><i>Göğün yükselmesi</i> adlı bölümü ise ayrı bir sevmişti. Gerçek bir tiyatro oyunu gibi, aktörler, sahne ve dekor vardı.</p>

  <p><br /></p>

  <p class="theon">Gök ve yer evrenin sonsuzluğunda ayrılmaz şekilde yan yanaydılar. Hava, aralarına sızdı ve göğü omuzlarına alıp yükselmeye başladı. Gök, iyice uzaklaşınca, yer ona tekrar kavuşmak için kollarını yukarı uzattı ve bu uzantılarda dağlar oluştu. Havanın tutmasıyla gök, boydan boya yeri kapladı.</p>

  <p class="theon">Anlamadığım bir nedenle hava, kızı gök tanrıçayı kısır kalmaya mahkûm etti. Bu haksız cezaya isyan eden tanrıça, zaman tanrısı Thot’a gitti. Thot buna zamana zaman ekleyerek bir çözüm buldu. 360 gün süren yıla 5 gün daha ekledi. Bundan sonra da lanet ortadan kalktı. Gök ve Yer, her beş gün için birer çocuk sahibi olma hakkı kazandı. Osiris, İsis, Seth ve adını hatırlamadığım iki tanrı daha.</p>

  <p><br /></p>

  <p>Ra adını alan Atoum, dünyaya elçisi boğa Mnevis’i göndermiş. Theon, Heliopolis’e ilk adımını attığında güneşin ilk değdiğine inanılan yerde bir çit gördü. Bir rahip çitin içindeki boğayı besliyordu. Boğa sert görünüşlü derisi, sivri boynuzları ve dev toynaklarıyla cehennemden gelen bir canavarı andırıyordu.</p>

  <p>Çitin arkasında kendini sağlama alan Theon, rahibin ona doğru yöneldiğini gördü.</p>

  <p>“Çitin içine girmeye can atıyor gibi görünüyorsun.”</p>

  <p>Theon ürperdi.</p>

  <p>“Boynuzu yemek için mi? Söz konusu bile olmaz. Görüyorsunuz, zaten zor bir işim var. Nil’i boydan boya geçeceğiz.”</p>

  <p>“Yunanistan’dan mı geliyorsun?”</p>

  <p>“İskenderiye’den.”</p>

  <p>“Ya ondan önce? Yunanistan’dan mı?”</p>

  <p>“Evet.”</p>

  <p>“Ah, uzun zaman evvel, hemşehrilerinden biri burada birkaç gün kaldı. Sonunda Mnevis ile yakınlaşmak istedi. Bir gün çitin içine girdi. Boğa ona yaklaştı, etrafında ağır ağır döndü, onu kokladı ve elbisesini yaladı. Sonra da uzaklaştı.”</p>

  <p>“Neydi bu kahramanın adı?”</p>

  <p>“Rahipler bu sahneyi yorumladılar. Böyle davranarak, Mnevis iki kehanette bulundu. Birincisi, elbisesini yaladığı adam bir gün çok ünlü olacaktı. Adı Cnidoslu Eudox’tu.”</p>

  <p>“Eudox mu?”</p>

  <p>“İkincisi, çok kısa bir ömrü olacaktı. Eudox elli üç yaşında öldü.”</p>

  <p>“Amanın, o boğa bana yaklaşmasın!”</p>

  <p>“Yaşlı bir adam olarak mı yaşamayı istiyorsun?”</p>

  <p>“Genç yaşta ölmek istemiyorum,” deyip uzaklaşan Theon, bir yandan da homurdanıyordu; “Özellikle de bir boğanın ne zaman ölmem gerektiğini söylemesini hiç istemiyorum.”</p>

  <p>Heliopolis, Mısır’ın astronomi merkeziydi. Görkemli bir gözlemevine sahipti. Eudox memleketine bunun tıpatıp bir benzerini yaptırmıştı. Heliopolis’deki zaman içinde yok olmuştu. Cnidos’dakine gelince. Bu konuda hiç bilgisi yoktu.</p>

  <p><br /></p>

  <p>Kaptan kırmızı bayrak çekmişti. Hapi nehrin ortasındaydı. Günün en sıcak saatleriydi. Köylüler, çalışmayı bırakmış, etrafta tek tük yetişmiş akasyaların altına sığınmışlardı.</p>

  <p>Eratosten çubuğu yere sapladı. Heliopolis meridyenindeki gölge uzunluğunu ölçüp not etti. Böylelikle şehrin bulunduğu boylamı da tam olarak buldu. Şehir altıncı boylamdaydı.</p>

  <p>Her gün, sabahın bitiminden hemen önce işe başlıyor, güneş tam tepe noktasına gelene kadar da sürdürüyordu çalışmayı. Resmi otoritesi olmasa gemiyi tam nehrin ortasına getirip de uzun süre tutamazdı. O da bu otoritesini çekinmeden kullanıyordu.</p>

  <p>Hapi tekrar hareket etti. Eratosten’i bir mektup bekliyordu:</p>

  <p><br /></p>

  <p><i>Eratosten’e,</i></p>

  <p><i>Seni sevindirecek bir haberim var. Verdiğin eğitim hoşa gitmedi. En azından bir konuda. Bana yazma ve okuma hevesi aşılamıştın. Şu aralar tiyatro için bir piyes yazıyorum. Adını Adonis koyacağım. Kütüphanene alacağın, kıymetli bir eser olacak. İdiller bölümüne koyabileceğin bir eser bu. Yarı erotik yarı idil. Agathocles’in epey hoşuna gitti. Bitirdiğimde fikirlerini yazılı olarak belirteceğine söz verdi. Maalesef, üstünde ara ara çalışabiliyorum. Krallık işleri zamanımın çoğunu alıyor. Tanrıya şükür Sosibios var. İşlerin çoğunu onun üstüne yıktım. Ayrıca Agathocles’e daha fazla sorumluluk yükledim. Yapacak iş her zaman bulunuyor. Babam nasıl onca zaman bu tempoya dayanmış anlamıyorum.</i></p>

  <p><i>Şiire gelince, esin perileri onuruna yarışmalar düzenlemeye karar verdim. Şu günlerde bir jüri oluşturmaya çalışıyorum. Yedi esin perisi için yedi jüri seçeceğim.</i></p>

  <p><i>Yemek salonunu coğrafya salonu olarak yeniden düzenlettim. Orada Obol’ün sırtına bakıp ne kadar ilerlediğinizi takip ediyorum. Bana ulaşan haberlere göre bu günlerde kürekkemiğinin oralarda olmalısın. En aşağı kadar kat etmen gereken hâlâ çok sayıda omur var!</i></p>

  <p><br /></p>

  <p>Eratosten mektubu bitirip kafasını iki yana esefle salladı. Lagos kendini şair yerine koyuyor ve iktidarı Sosibios ile Agathocles’in ellerine bırakıyordu. Eğer yönetmek, hükmetmek onu ilgilendirmiyorsa yerini Magas’a bırakmaktan başka yapacağı bir şey yoktu. Eratosten biliyordu ki bu imkânsızdı. Lagos hayatta bu sevinci annesine yaşatmazdı.</p>

  <p><br /></p>

  <p>İkinci bir mektup daha gelmişti. Ama bu kendisi için değildi.</p>

  <p>“Seni hâlâ özlemedim ve umarım bu böyle devam eder,” diye yazmıştı Çatlak Amfora’nın patroniçesi. Theon günlerden beri bu mektubu bekliyordu. Ulaklar ekibin diğer üyelerine düzenli olarak mektuplarını getiriyordu. Ama kendisi şimdiye kadar hiç mektup almamıştı. Her geçen gün şehirden ayrılışının ilişkilerini bitirdiğine daha çok inanır olmuştu.</p>

  <p>Yanıldığı ortadaydı.</p>

  <p>Ama ortada bir gecikme olduğu da aşikârdı. Tarihe baktı. Ayrıldıktan üç gün sonra yazılmıştı. Niccipos’a bir mektup yazıp, mektuplarını daha çabuk almak doğrultusunda sorunun ne olduğunu anlaması için ilgilenmesini rica etmeye karar verdi.</p>

  <p>Mektubun devamında, Niccipos ile birlikte bir gün boyunca meyhanede vakit geçirdiklerini yazıyordu. Bol bol Theon’dan bahsetmişlerdi.</p>

  <p>“Sanırım, gerçek bir dost o. Yine de birbirinizi hiç tanımıyorsunuz. En azından senle benim birbirimizi tanıdığımız kadar değil. Erken gelip, erken gidermişsin. Her zaman böyle mi davranırsın?”</p>

  <p>Theon bu söylediğinin doğru olmadığını bildiğini sanıyordu. İskenderiye’de kalmak için elinden geleni yapmıştı. Kadın mektubun sonunda onu şefkatle kucakladığını yazmıştı. Bu şefkat içine işledi.</p>

  <p>“Ne yazık ki artık ayrılıyoruz,” dedi Rehmir Heliopolis’ten çıkarlarken. “Nil’de yolculuk etmek zamanda yolculuk etmek demektir. İlk göreceğimiz piramitler en son yapılmış olanlar olacak. Daha sonra göreceklerimiz ise daha önce yapılmış olanlar. Yani annelerini görmeden önce kızlarını göreceğiz.”</p>

  <p>Piramit, neden bu kadar büyük? Bütün ziyaretçiler gibi Theon’da aynı soruları binlerce kez aklından geçirdi. Eratosten’e baktı. Rehmir’in anlattıkları onu ırgalamıyordu. Rehmir’e gelince, anlattıklarının inandırıcı olması için zamanda daha da geriye gitmeliydi. Yani eski insanların ne düşündüğünü bilmenin şu anda olanağı yoktu.</p>

  <p>Kimsenin uykusu gelmemişti.</p>

  <p>“Osiris, öldürüldükten sonra tekrar dirildi. O, öldükten sonra hayata dönen ilk tanrıydı. Ama insanların diyarına gönderilmedi. Ölüler diyarında hayata geldi. Bu düşünce ilk firavunlara ölümsüzlük fikrini verdi. Lakin öldükten sonra ruhun nereye gideceği sorunu vardı.”</p>

  <p>Rehmir susup başını göğe kaldırdı. Binlerce yıldız parlıyordu.</p>

  <p>“Gökte gördüğümüz yıldızlar arasında binlerce değişik çeşit var. Bazıları sürekli hareket ediyorlar. Siz onlara gezegen diyorsunuz. Göçebeler. Biz ise ‘Yorulmayan’. Öteki hareketsiz olanlar arasında kimileri her zaman görülmüyor. Bazılarını da her zaman görmek mümkün. Siz onlara kutup yıldızları diyorsunuz, biz ise ‘yok olmayanlar’. Dinlenmeyen yıldızlar.</p>

  <p>“Yok olmayan yıldızlar sonsuza kadar firavunların ruhlarını barındırırlar. Bu yüzden Heliopolis’de dini kültlerde bir değişiklik oldu. Güneş, yıldızların yerini aldı.”</p>

  <p>“Şu son söylediğini tekrar eder misin?” diye sordu Eratosten titrek sesiyle.</p>

  <p>Rehmir ise, yumuşak bir sesle; “Anlattığım hikâye sizi yaraladı mı yoksa?” diye takıldı Eratosten’e.</p>

  <p>“Yıldızlarla güneşin yer değiştirdiğini söyledin ama!”</p>

  <p>“Elbette. Daha önce yıldızlara giden ruhların artık Ra’ya gideceğine inanılmaya başlandı da ondan.”</p>

  <p>Eratosten heyecanlanmıştı. Yöntemini formüle ederken kendi de buna benzer bir mantık kurmuştu. Gözlerini yıldızlara değil güneşe çevirmiş, gece değil gün ışığını seçmişti.</p>

  <p>Kafası karışmış halde Rehmir’in yanından ayrıldı. Bu yeni yaklaşımıyla adeta bir devrim yaratacaktı İskenderiye’de. Ama şu an İskenderiye o kadar uzak geliyordu ki.</p>

  <p><br /></p>

  <p>Theon kafasındaki sorulara cevap arıyordu. Rehmir onu hiç düş kırıklığına uğratmamıştı. O kadar doyurucu cevaplar vermişti ki not edecek zaman bile bulamamıştı.</p>

  <p>Notlarını yanına alıp her zamanki yerine burundaki masaya oturdu. Lambaya yaklaşıp yeni kalemini ve seyahatnamesini çıkardı. Ve zevkle yazmaya başladı:</p>

  <p><br /></p>

  <p class="theon">Güneşin, Mısır inancında yıldızların yerini aldığını duyduğunda Eratosten’in yüzü parlıyordu. Nedenini gemide bilen bir tek benim.</p>

  <p class="theon">Sonsuzluğa katılmak için artık firavunların yeni doğrultusu güneşti. Peki ama ona nasıl ulaşıyorlardı? Uçsuz bucaksız bir merdiveni mi tırmanıyorlardı? Bu kuşkusuz sembolik anlamı olan bir şeydi. Tabii firavunların büyük mimarı İmhotep için hiç de zor bir uğraş olmazdı. Mısır’da çölün kumlarından yükselen çoğu dev eserde zaten onun imzası vardı.</p>

  <p class="theon">Sorun zamandı. Hem muazzam boyutta bir anıt yapıp hem de milyonlarca yıl dayanması nasıl sağlanabilirdi? Sıradan insanların yaşadığı evler en fazla birkaç kuşak insan ömrü boyunca dayanıyordu. Kerpiç ya da tuğla, her neyden yapılmış olursa olsun, her binanın bir ömrü vardı. Başka bir malzeme bulmak lazımdı. Ve bu malzemeyi kullanmak için yeni inşaat teknikleri. İmhotep, soruna pratik bir çözüm buldu ve malzeme olarak kesme taş kullanmaya karar verdi. Kesme taştan yapılmış ilk anıtı inşa etti. Altı basamaklı bir piramit.</p>

  <p class="theon">Bu basamak şeklinde yapılan ilk piramitti.</p>

  <p class="theon">Diğerleri de yapılmakta gecikmedi.</p>

  <p class="theon">Bir gün, aynı zamanda başrahip olan mimar, firavunun neden güneşe çıkmak için merdivenleri bir bir çıkması gerektiğini sorguladı. Yapılması gereken yerle göğü birleştirecek bir yapıydı sadece. Güneş, oğlu firavunu yanına öyle veya böyle alırdı nasılsa.</p>

  <p class="theon">Firavun Snefru, başrahibin düşüncesine katıldı. Önceki firavunlardan birinin mezarını kendi için tahsis ettirdi. Sekiz basamaklı bir piramitti bu. Baş mimar basamaklar arasındaki boşlukları doldurttu ve kalkerle kaplattı. Böylece düz yüzeyli bir piramit elde edildi.</p>

  <p><br /></p>

  <p>“Bu isim, matematikçileriniz tarafından benzer bir geometrik şekle verildi,” diye de ekledi Rehmir.</p>

  <p>Soma, Eudox’un piramidin hacmini ilk hesaplayışını hatırladı. Taban ile yüksekliğin üçte biri. Rehmir Mısırlıların sadece hacmi hesaplamakla kalmadıklarını, daha zor olan kesik piramidin hacmini de bulduklarını söyledi. Eratosten bunu duyduğunda daha da şaşırmıştı. Yunanlılar’ın, Mısırlılar’ın matematik bilgisi hakkında çok az fikri vardı.</p>

  <p>Eudox’un geometri bilgisinin tümünü Mısırlılar’dan edinmiş olması hiç de akla uzak değildi.</p>

  <p>Hokka hemen hemen boşalmıştı. Mürekkep akıttı içine ve devam etti:</p>

  <p><br /></p>

  <p class="theon">Hükümdarlığının başından itibaren her firavunun aklında sadece şu soru olurdu: ‘Mezarım ölmeden önce bitecek mi?’ Kendinden öncekilerden daha büyük daha görkemli bir piramit görmek ise hepsinin ortak arzusuydu. Ama çok dikkatli olmak gerekirdi. Aşırı titiz ve müşkülpesent olmak, inşaatı geciktirdiği için görmeden ölmek de vardı işin içinde.</p>

  <p class="theon">Tahta çıkışının sekizinci yılında ölen firavun Didufri’nin başına gelen tam olarak buydu. Tamamlanmamış piramidi bugün yıkıntıdan başka bir şey değil.</p>

  <p class="theon">Aynı şey az kalsın Snefru’nun da başına geliyordu. Snefru, basamaklıdan bozma piramidi beğenmeyince, yenisinin inşası emrini vermişti. Bu defaki tam bir piramit şeklinde olacaktı.</p>

  <p class="theon">Rehmir devamında seked’den söz etti. Başta kavramakta zorluk çektim ama sonra bunun piramidin yüzlerinin eğimi olduğunu anladım.</p>

  <p class="theon">Şimdi geometri zamanı. Gecenin ortasında, Mısır’da bir yerde, bir gemide.</p>

  <p><br /></p>

  <p>Eratosten o ana kadar sessiz kalmayı yeğlemişti. Ama laf geometriye gelince kendini tutamadı. Dört yüzü olan bir piramitte en önemli şeyin, iki rakamı bilmek olduğunu açıkladı Eratosten. Tabanın bir kenarının uzunluğu ve yükseklik; bu iki rakam yardımıyla yüzeylerin eğiminin hesaplanabileceğini de ekledi ardından.</p>

  <p>Sabit bir yükseklikte, taban ne kadar dar olursa, eğim o kadar çok olurdu.</p>

  <p>“Ve inşaat da o kadar zor ve riskli olur,” diye tamamladı Rehmir. “Sadece işçiler için değil, içinde uyuyacak olan için de. Dayanaklar yeterince geniş tutulmazsa, bu yükseklikte ve ağırlıkta bir cisim muhakkak çöker.”</p>

  <p>Theon kaçırdığı bir şey olup olmadığına bakmak için tekrar okudu. Bilgiler tutuyordu. Devam etti. Bir daha kontrol etti. Güzel! Hiçbir ayrıntıyı unutmamıştı. Hokkaya baktı. Mürekkep tükenmek üzereydi. Geç de olmuştu. Tecrübeli bir kâtibin hokkası saat yerine geçerdi.</p>

  <p><br /></p>

  <p class="theon">Snefru’ya ve ikinci piramidine dönelim. Taban ve eğim ortaya karmaşık bir mühendislik sorunu çıkarmıştı. Yapı çok ama çok büyük olacaktı. Ve de eğimli. Bu yüzden de öngörülen yüksekliğin üçte birine bile ulaşamadan piramit çökmeye başladı. Bu durumda mimar, tabanı daha da genişletip yüksekliği de azaltmak zorunda kaldı. Böylece Snefru da emellerinden geri adı atmış oldu.</p>

  <p class="theon">Daha sonra inşaat, genişletilmiş taban üzerinde devam etti.</p>

  <p><br /></p>

  <p>Theon durdu ve kalemi bıraktı. Susuzluktan dili damağı kurumuştu. Mutfağa gidip bol bol su içti. Herkes uyumuştu. İşine dönmeden evvel bordadan aşağı işedi. Sonra da yerine oturup kâğıda baktı. Şimdiden sayfalar dolusu yazmıştı. Ama hâlâ yazacak çok ayrıntı vardı. Bir soru takılmıştı kafasına. Piramitlerin içi tamamen doluysa, içlerinde hiç boşluk yoksa, inşa edilmeleri gerçek bir kahramanlıktı. Ama içleri tüneller, dehlizlerle doluydu, bu boşluklar, üstlerindeki onca ton ağırlığa dayanıyorlardı. Salonlar, koridorlar, merdivenler, kuyular... bütün bu zahmete sadece sonsuza kadar dayanacak bir mezar yapmak ve kimsenin ölüyü rahatsız etmemesi için katlanıyorlardı. Theon tekrar yazmaya koyuldu:</p>

  <p><br /></p>

  <p class="theon">Buna rağmen birkaç yüz arşın yüksekliğe ulaşıldığında piramitte çatlaklar belirmeye başladı.</p>

  <p class="theon">Bu durumda tek bir çare vardı: o da eğimi düşürmek. Eğim yüzde yirmi daha azaltıldı. Firavun isteklerinden yine taviz vermek zorunda kalmıştı. Bu çifte değişiklik sonucu eğim yarı yarıya azalmış, yükseklik planlanandan daha az tutulmuştu. Sonuçta ortaya çıkan tam bir piramit bile değildi.</p>

  <p class="theon">Tarihteki ilk ve tek kesik piramit bu oldu.</p>

  <p class="theon">İlk iki piramitten hoşnut kalmayan Snefru üçüncüsünün yapımı emrini verdi. Mimarlar tabanı 420 arşın daha genişlettiler.</p>

  <p class="theon">Bu defa her şey yolunda gidiyordu. Ama yapımı çok uzun sürmüştü.</p>

  <p class="theon">Piramitlere takılıp kaldığımdan bir detayı atladım. Bir piramit sadece basit bir mezar değildir. Toplam dört parçadan oluşur. Her parçanın, firavunun ruhunun yapacağı yolculukta bir rolü vardır. Kabristanı terk ettiğinde, beden cenaze gemisine konur. Böylece geceyi geçiren beden ertesi gün şafakla yeniden canlanır. Sonra ağır ağır seyreden gemi, naaşı, piramidin batı tarafındaki tapınağa götürür.</p>

  <p class="theon">Bu tapınak genişçe bir yolla doğu tarafında bir başka tapınağa bağlıdır. Nehirden karaya çıkarılan ve karada götürülen gemi, tören tamamlanıncaya kadar naaşı taşır.</p>

  <p class="theon">Firavunun bedeni doğudaki tapınaktan alınıp, piramidin kalbindeki mezar odasına götürülür. Gemi de piramidin yakınına gömüldükten sonra tüm piramidin çevresi yüksek bir duvarla çevrilir. Sonuçta, Snefru üçüncü piramidin inşasına yetişmişti, ama tapınakları henüz yapılmamıştı. Rahipler onu ikinci piramide gömmüşler. Kısacası Snefru’nun lahitinin nerede olduğunu bilen yok. O yüzden zamanı boşa harcamaya gelmez. Didufri’nin tek bir piramidi bile yokken, Snefru’ya üç piramit inşa edilmişti; ama o da istediği gibi bir mezara sahip olamadı. Piramitler hakkında sayfalar dolusu karaladım ama daha tek piramit bile görebilmiş değilim!</p>

  <p><br /></p>

  <p>Theon kalemini tekrar aldı eline, hokkaya daldırdı ve yazmaya devam etti:</p>

  <p><br /></p>

  <p class="theon">Snefru’nun hatalarından ders alan oğlu her ihtimali düşünmüş ve amacına ulaşarak en büyük mezara sahip olmuş. Yani Büyük Piramit. İşte yarın onu göreceğim.</p>

  <p><br /></p>

  <p>Kalemini bıraktı, mürekkebin kurumasını bekledi. Tekrar okumasına gerek yoktu. Artan mürekkebi suya döktü. Ayağa kalkıp etrafında bakındı. Çıt bile çıkmıyordu. Dolunayda, nehirdeki yakamozlar pırıl pırıldı.</p>

  <p>Acaba, dedi içinden, Berenis’in Saçları Takımyıldızı uyku nedir bilir mi?</p>

  <p>Yukarda güneş, gemisine binmiş, kendi yoluna gidiyordu. Gemiyi Apopohis denen yılan çekiyordu. Dünyaya her sabah güneş doğsun diye dur durak bilmeden gökyüzünde yüzüyordu.</p>

  <p><br /></p>

  <p><i>“İskenderiye’den uzaklaştıkça, mektupların da kısalıyor!” diye yazmıştı Çatlak Amfora’nın sahibesi. Bu ondan gelen ikinci mektuptu. “Her kelimenin o kadar çok değeri var ki. Demek, üzücü çocukluğumun geçtiği şehri gördün. Naucratis’den ayrılırken kalbimde hiç üzüntü hissetmedim. Sonuçta sadece küçük bir şehir.</i></p>

  <p><i>“Burada olmasan bile İskenderiye’yi seviyorum.</i></p>

  <p><i>“Dün gece kim geldi biliyor musun? Obol! Hem de hiç haber vermeden. Morali iyi değildi. Saray yaşantısının ona iyi gelmediğini söyledi. Bitmek bilmeyen kutlamalar, içip kendinden geçen insanlar, şenlikler. Bana meyhaneyi özlediğini itiraf etti. Sonra birdenbire gösterisini yapmasına izin verip vermeyeceğimi sordu. Kulaklarıma inanamadım. Salona girer girmez müşteriler onu deli gibi alkışlamaya başladılar. Kendinden geçmişti. Garsonlar bile onu izlemek için işlerini bıraktılar. Siparişler durdu. Burada olmanı ve görmeni çok isterdim. Daha önce hiç böyle alkış görmedim. Geldiği duyulduktan birkaç dakika sonra, meyhanede iğne atsan yere düşmez bir kalabalıkla doldu. Yalnız bir tek şey canımı sıktı. Alışkanlıklarını hiç değiştirmemiş. Eskiden olduğu gibi numarasını çıplak yapıyor.</i></p>

  <p><i>“Yalnız kaldığımızda giysilerini çıkardı ve arkasını döndü. Aman tanrım! Şu an yaptığın şu meşhur dünyanın ölçümünün, onun sırtına dövmeyle çizildiğini biliyor muydun?</i></p>

  <p><br /></p>

  <p>Theon kıs kıs güldü. Eratosten dövmenin yapılışını uzun uzun anlatmıştı. Mektubu katlayıp elbisesinin içine soktu.</p>
</body>
</html>
