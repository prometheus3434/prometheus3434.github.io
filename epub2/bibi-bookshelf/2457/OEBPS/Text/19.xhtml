<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">19. B</span>ÖLÜM</p>

  <p>Karar verme saati gelmiş çatmıştı. Ya gezi sona erecek ve İskenderiye’nin yolunu tutacaklar ya da Beton iyileşene kadar bekleyeceklerdi. Şayet Tebai’ye taşkın başlamadan dönmek istiyorlarsa bekleyecek çok zamanları yoktu. Eratosten herkesin fikrini öğrenmek istedi. Güvertede toplanıp tartışmaya başladılar.</p>

  <p>Patreas, Beton’un istenen zamanda iyileşemeyeceğini düşündüğü için İskenderiye’ye dönüp gelecek yıla kadar bekleme taraftarıydı. Beton ise tam tersini savunuyor, buraya kadar gelmişken vazgeçmenin delilik olduğunu söylüyordu.</p>

  <p>Theon durumu değerlendirdi.</p>

  <p>“Şimdi dönersek gezi bir yıl ertelenmiş olur. Beklemeye devam etmekten ne çıkar ki? Eğer Beton iyileşmezse, döneriz, ama iyileşirse, ölçümü bu yıl tamamlamış oluruz,” dedi.</p>

  <p>İşte sonunda Theon da İskenderiye’ye dönmemeyi savunur olmuştu. Eratosten bunu duyduğunda kulaklarına inanamamıştı. Yolculuk mucizelerle doluydu.</p>

  <p>Böylece, Beton’un iyileşmesini bekleme kararı alıp, yerleşme hazırlıklarına giriştiler. Eğer operasyon bir sonraki yıla ertelenirse, sel bütün izleri sileceği için tüm yolculuğu baştan yapmaları gerekecekti. Buna karşı önlem olarak taş bir dikit yapılması kararlaştırıldı. Yapımı ve muhafazasını yerel yöneticiler üstleneceklerdi. İkinci önlem olarak, bir kadastro memuru geldi ve arazinin topografyasını çizdi. Yaptığı çizimin bir nüshasını resmi kayıtlar için kendi alırken ötekini Eratosten’e verdi.</p>

  <p><br /></p>

  <p>Hapi, bir firavunincirinin gölgesine demirlemişti. Mentep ve Rensi birbirlerine su sıçratıp, çocuklar gibi çığlıklar atarak yüzüyorlardı. Diğerlerindeki gerginlikten eser yoktu onlarda.</p>

  <p>Patreas, bir kaza yüzünden yaralananları tedavi etmek için köye gidip akşam geç saatte dönüyordu. Tati odasından çıkmıyor, hep uyuyordu. Rehmir ve Eratosten kadastro işleri için sabah erkenden yola çıkıyor, ancak akşam dönüyorlardı. Beton, ayağı Patreas’ın makinesine bağlı, üzgün gözlerle kıyıda yükselen dikilitaşa bakıyordu.</p>

  <p>Theon ise kitabını kaleme almakla meşguldü. Beton merakla sordu:</p>

  <p>“Söylesene Theon, madem zamanımız var, neden yürüyorum? Yani, şimdiye kadar neden yürüdüm?”</p>

  <p>“Neden yürüdüğünü öğrenmek mi istiyorsun?”</p>

  <p>“Evet. Ne işe yarayacak söyler misin?”</p>

  <p>“Dünyanın büyüklüğünü ölçeceğiz.”</p>

  <p>“Teşekkürler. Anlamıştım. Ama ben sana nasıl ölçeceğimizi sormuştum.”</p>

  <p>Theon sırıttı.</p>

  <p>“Yaa!”</p>

  <p><br /></p>

  <p>Bir saat sonra. Masanın üstünde yapraklar birikmişti. Theon kalemini bıraktı.</p>

  <p>“Doğru anladım mı bilmiyorum, ama şu iki açının ne olduğunu anlamadığımdan eminim. Biri İskenderiye’de, öteki de Tebai’de değil mi? Neden Tebai’de?” diye sordu Beton, kafası karışmış bir halde.</p>

  <p>Theon öfkeyle; “Hiçbir şey anlamamışsın, hiçbir şey. Neden yürüdüğünü mü merak ediyorsun? Söyleyeyim. Böyle şeylerden anlamadığın için yürüyorsun,” diye bağırdı Beton’a.</p>

  <p>Beton üzülmüştü. Theon söylenerek ayrıldı. Bir ileri bir geri yürüdü. Sonra dönüp; “Sana bağırıyorum, çünkü ben de bir şey anlamıyorum. Anlamış olsaydım sana açıklardım. Hiç olmazsa yürüyüp, bir işe yarıyorsun. Ben onu da yapamıyorum,” dedi.</p>

  <p>Theon, akşam yemeğinden sonra Eratosten’e yürümeyi teklif etti. İkisinin de düşüncelerini toplamak için buna ihtiyaçları vardı. İkisi de dalgın dalgın Hapi’den uzaklaştılar. Uzakta bir kulübe görünüyordu. Dışarıya konan küçük meşalelerle aydınlatılan küçük bir bahçede köylüler içiyorlardı. Saygı dolu bakışlarla karşılandılar ve bir masaya buyur edildiler.</p>

  <p>İşte şu anda gerçek Mısır’daydılar. Firavunlar devrinden beri hiçbir şey değişmemişti. Kupalarla bira getirildi.</p>

  <p>Theon, “Size bir hikâye anlatacağım. Hikâyemiz IV. Batlamyus devrinde, İskenderiye Kütüphanesi’nin yönetici Eratosten’in dünyayı ölçmesi ile ilgili,” deyince Eratosten merakla Theon’u süzdü. “Eratosten sihirli bir metot bulmuştu. Gölgeleri ölçüyor, karşılaştırıyordu. Hangi gün olduğunu unutmuşum, ama bunun bir önemi yok. Uzunluğu ölçmesine gelince, İskenderiye’den başladı ve Tebai’de bitirdi. Ya da tam olarak Apollonospolis’de. Nerede bitirdiğinin de pek önemi yok.”</p>

  <p>Theon, kısa bir sessizliğin ardından tekrar Eratosten’e döndü; “Bu dediklerinize kendiniz de inanıyor musunuz? Nerede, ne zaman olursa olsun...” diyerek aslında kafasının ne kadar karışık olduğunu vurguladı.</p>

  <p>“Hiçbir şey anlamamışsın. Yöntemimin en büyük avantajı bu, nerede, ne zaman olursa olsun uygulanabilmesi,” dedi Eratosten sakinliğini koruyarak.</p>

  <p>Ancak Theon ikna olmamıştı.</p>

  <p>“Beton’a uzun uzun anlattım; ama o hiçbir şey anlamadı. Yine de yapmak istiyor. Ve sizi temin ederim anlamak istiyordu. Zaten ben de pek anlamıyorum.”</p>

  <p>“Sen de mi?”</p>

  <p>“Evet, ben de anlamıyorum. Benim için fazlasıyla karmaşık.”</p>

  <p>“Karmaşık olan ne? Allah aşkına nesini anlamadın?”</p>

  <p>“Birçok yerini. 180 dereceyi, iki açıyı, iç ve dış açıları...” Durakladı. Anlamadığı yerleri hatırlamaya çalışıyordu. Birden patladı; “Size ne düşündüğümü söyleyeyim mi? Sizin o iki açınızdan gına geldi!”</p>

  <p>“Gına mı geldi? Demek gına geldi öyle mi?” Eratosten ayağa kalkıp homurdanarak volta atmaya başladı. “Biri kendisi için özetlememi ister, öbürü açılardan birini çöpe atmamı ister!”</p>

  <p>Köylüler şaşkın, bakakaldılar. Bu yaşını başını almış, bilge görünümlü adam amma da gürültü yapıyordu.</p>

  <p>“Zaten böyle düşünen tek ben değilim. Mouseion’da yönteminizi anlatırken meslektaşlarınıza dikkatlice baktınız mı? Hepsi gülüyordu.”</p>

  <p>“Onların benimle çocuklar gibi eğlendiklerini mi söylüyorsun?”</p>

  <p>“Tabii ki. Çünkü kimse bir şey anlamıyordu. Öyle bir anlatmalıydınız ki çocuklar bile anlamalıydı. Eskiden öğretmen olan Callimacos’un derslerini masal gibi anlattığını kendiniz söylemediniz mi? Madem biz de çocuktan farksızız bize anlayacağımız dille anlatmalıydınız. Şunlara bakın!” Etraflarını saran köylüleri göstererek, “Ölçümünüz bu insanları ne kadar ilgilendiriyor, hiç düşündünüz mü?”</p>

  <p>“İlgilendirmesi de gerekmiyor. Önemli olan doğru olması ve gerçekte de tatbik edilebilmesi.”</p>

  <p>“Ah, demek öyle. Dünyanın ölçülmesi onları ilgilendirmiyor. Üstünde yedikleri, uyudukları, aşk yaptıkları ve öldükleri yer onları ilgilendirmez öyle mi? İşte bu benim için çok karmaşık.”</p>

  <p>“Doğru olması yeter.”</p>

  <p>“Hayır yetmez. Hatırlanmasını istiyorsanız, insanların hayal güçlerine hitap etmelisiniz. Dünyanın ilk ölçümü basit olmalı!”</p>

  <p>“Niçin?”</p>

  <p>“Çünkü öyle olması gerekir!” diyen Theon daha mantıklı bir neden aradı, ancak bulamayınca, “özetle, sizin ölçümünüz iyi bir hikaye değil,” diyerek sustu.</p>

  <p>Eratosten kalkıp gitmek üzereydi ki, Theon tekrar konuşmaya başladı.</p>

  <p>“Dostunuz Arşimet’e bakın. Vaktinin çoğunu hikâyeler anlatmakla geçirdi. Evet, dediğimde ısrar ediyorum. Bir gün, Arşimet neyi saymaya kalkmıştı biliyor musunuz? Tüm evrendeki kumları! Bunu insanlar hatırlıyorlar. Başka bir gün ise Sicilya’daki sığırları renklerine göre saymaya kalkmıştı.”</p>

  <p>“Teşekkürler, bu kadarı yeter. O soruyu bana gönderdiğini unuttun mu?”</p>

  <p>“Unutmadım. Mektubunun gerisini de hatırlıyorum,” diyerek Theon mektubu ezberinden okudu:</p>

  <p><i>Eratosten’e,</i></p>

  <p><i>Sicilya Adası’ndaki sığırlar dört farklı renkte olurlar dostum. Onları verilen oranlara göre sayabilir misin? Biri süt beyazı olur, ikinci türü parlak siyah, üçüncüsü sarı, dördüncü ise alacadır...</i></p>

  <p>Kibrini zor gizleyen Eratosten uzaklaştı gitti. Theon’un sesi gecenin sessizliğe karıştı.</p>

  <p>Theon birasını bitirdi. Yapacağı son iş bile olsa, bu ölçümü yapacaktı.</p>

  <p>Gemiye döndüğünde, Eratosten’in bordaya yakın bir yerde oturduğunu gördü. Mentep, hüzünlü bir şarkı söylüyor, Hapi’nin ışıkları suda yansıyordu. Eratosten’in yanına oturdu. Uzun bir zaman tek kelime etmediler.</p>

  <p>“Dinle Theon, ben Conon değilim. Astronomi yapmak için gökte kraliçelerin saçlarını aramam.”</p>

  <p>“Ama bu çok enteresan bir hikâye, tıpkı Berenis’in saçları kadar da güzel.”</p>

  <p>“Evet. Güzeller. Hatta bana öyle geliyor ki kesildiklerinden beri daha da güzelleştiler. Ama asıl sorun o değil. Berenis’in Saçları, gökte erişemeyeceğimiz bir yerde. Onların güzelliğinin kraliçenin saçlarıyla ilgisi yok...”</p>

  <p>“Böyle yıldızlı bir geceydi. Argo’nun köprüsündeydim. Kaptan Kutusis’le konuştuğumu hatırlıyorum. Berenis’in Saçları’nın hikayesini anlattığımda yüzünü görecektiniz. Size söylemek istediğim, ölçümünüzün ne kadar... Nasıl desem? İnsanların hafızasında kalan çoğunlukla kavramlar ya da gerçekler değildir. Anlatılanlar kalır. Ben sizin gibi bir bilgin değilim. Ama kitapları tanırım. İnsanları çeken kitapları iyi bilirim. Güzel hikâyeler çeker insanları.”</p>

  <p>“Burada söz konusu olan masal veya hikâye değil, Theon. Sadece bilim.”</p>

  <p>“Ne fark eder ki?”</p>

  <p>“Ne istiyorsun? Yalan yanlış metotlar mı ortaya atayım. Ne için? Mentep içip sarhoş olduğunda benden söz eden bir şarkı söylesin diye mi? İskenderiyeli beyzadeler, alemlerde benden söz etsinler diye gerçeğe dayanmayan bir sonuç mu bulayım?”</p>

  <p>Theon gülümsedi.</p>

  <p>“Hayır. Bilimsel gerçekliğe biraz da şiir ve mistik boyut katın. O zaman ölçümünüz güzel bir hikâyeye dönüşecek. Yüzyıllarca ondan söz etmek isteyecek insanlar. Gerçek tek başına yetmez. Belki de böyle olması daha iyi.”</p>

  <p>Eratosten konuyu değiştirdi.</p>

  <p>“Böyle iyi dövüşmeyi nerede öğrendin? O sopayı aynı kargı gibi kullandın. Bizim gibi ulema çevresinde iyi dövüşenlere pek sık rastlanmaz. Eğer beni korumasaydın, şu an kütüphaneye yeni bir yönetici seçiliyor olacaktı.”</p>

  <p>“Atina’da. Bir vakitler jimnastik yapardım. Ve biraz da kütüphanelerin silahla ilgili bölümlerini ziyaret ettim. Pek sakin bir yaşantım yoktu. Çok defa kendimi savunmam gereken durumlara düştüm.”</p>

  <p><br /></p>

  <p>Eratosten lafı geçiştirmişti, ama Theon’un anlattıklarında doğruluk payı olduğunu da kabul ediyordu. Ancak yine de güzel bir hikâye nasıl olur bilmiyordu. “Gına geldi!” lafına da bozulmuştu. Acaba metodunu bir daha gözden geçirse miydi? Hayır! Metodu değil. Ama ele alma ve uygulama şeklini biraz değiştirebilirdi. Güzel bir hikâye çıkması için değil. Basitleştirmek ve daha kolay kanıtlamak için.</p>

  <p>Kütüphaneyi özlüyordu. Bu sessiz toprak parçası, garip bir uzaklık duygusu veriyordu ona. El yazmalarının ortasındayken güneş ve temiz havaya hasretti. Kitapları onun önüne taşkına da saldırılara da set çekerdi. Onlarca yıldır bu ülkede en önemli kitaplarını yazmış, en önemli keşiflerini yapmış, adını verdiği eleği bulmuştu.</p>

  <p>Yolculuklarına dört haftadan önce başlayamazlardı. Kütüphanede kendisini bekleyen dünya kadar iş vardı.</p>

  <p>Eratosten, ertesi gün, herkesi şaşırtan bir açıklama yaptı: İskenderiye’ye dönüyordu. Beton iyileştiğinde, diğerlerine katılmak için dönecekti. Eğer taşkın başlarsa ötekiler de Hapi ile başkente gideceklerdi. Sonuçların bir kopyasını alıp geri kalan evrakı Theon’a emanet etti. Grubu onun sorumluluğuna bıraktıktan sonra, hızlı bir gemiyle yola çıktı.</p>

  <p><br /></p>

  <p>Beton için yürümek, soluk almak kadar hayatiydi. Hayatında ilk defa yatağa düşüyordu. Nasıl olurdu da bacağı onu yüzüstü bırakırdı. Vücudunun bir ihaneti olarak sayıyordu bunu.</p>

  <p>Theon denemeyi sürdürdü. Beton’a nasıl anlatacağını bilmiyordu hâlâ. Sonra kararını değiştirdi.</p>

  <p>“Yolunda gitmeyen bir şey var. Evet, bacağın. Biliyorum ama birkaç günden beri başka bir şey daha var. Sorun nedir Beton?”</p>

  <p>Beton cevap vermedi. Başını yana çevirdi. Theon konuşmayacağını sanıyordu, ama, “Korkuyorum, Theon,” dedi bir süre sonra. “Ölçümü sonuna kadar yapamamaktan korkuyorum. Hatırlıyorsan, bana ‘sen bu yüzden yürüyorsun,’ demiştin. Oysa artık yürüyemiyorum bile. Büyük dedem, İskender’in yanında...”</p>

  <p>“Şimdi de atalarından mı söz edeceksin? Kes şunu. Yeter artık! Ataların ne işe yaradığını söyleyeyim mi sana? Onlar, kendi başarılarını tekrarlamak isteyen torunlarının hayatlarını mahvetmekten başka işe yaramaz.”</p>

  <p>Konuşmasının kesilmesine sinirlenen Beton somurtup sustu.</p>

  <p>“Sen tanıdığım en iyi bematistsin Beton. Hiçbir şey bu gerçeği değiştirmez,” dedi Theon, kısa bir suskunluğun ardından, Beton’un gönlünü almak istercesine.</p>

  <p>“Öyle, ama hiç başka bematist tanımadın ki,” dedi Beton, Theon’un komplimanını fark ederek.</p>

  <p>“Olabilir, ama yine de doğruyu söylüyorum. Tanıdığım en iyi insanlardan biri olduğunu söylersem de doğruyu söylemiş olurum. Ne olursa olsun.”</p>

  <p>Beton neden yürüdüğünü anlamamıştı. Şimdi ise neden yürümeye devam etmek istediğini anlayabiliyordu.</p>

  <p>Patreas’ın makinesi, kemikteki çatlağı sıkıştırma esasına dayanıyordu. O yüzden kımıldamadan yatması gerekiyordu Beton’un. O da bunu anlamış olacak ki işbirliği yapıyordu. Denilenleri harfiyen yaparsa ayağa kalkışı hızlanacaktı.</p>

  <p>Mekanik daima Beton’u heyecanlandırmıştı. Arşimet’le hiç tanışmamıştı, ama İskenderiye’deki en tanınmış mekanikçi Ctesibios, Eratosten’in isteği üzerine Beton’un atölyesini ziyaret etmesine izin verdi. Ctesibios, iri yarı adamın ilgisindan hoşnut kalmış olacak ki, ilerde isterse tekrar gelebileceğini söyledi. O günden sonra da sık sık atölyeye uğradı Beton. Hatta düşünce aşamasından imalatına kadar, ünlü hidrolik su saatinin yapımına tanık oldu. Her saat başında mekanik kuşlar saatin içinden çıkıp şakıyorlardı.</p>

  <p>Ctesibios, Antiphon’un eski sözlerini tekrarlıyordu:</p>

  <p>“Sanatta kazanan bizler, doğada her zaman mağlubuz.”</p>

  <p>Ctesibios, atölyesini kullanmasına dahi izin veriyordu. Beton zaman geçirmeden aklına gelen fikirleri uygulamaya koyulmuştu. Havayla çalışan bir otomat yapmayı tasarladı. Ama aygıt çalışmadı. Bundan kimseye, Ctesibios’a bile söz etmedi. Yürüyüşü sırasında aklına bazı fikirler gelmişti. Döndüğünde üstünde çalışmak istiyordu.</p>

  <p>Patreas işinden söz etmekte oldukça istekliydi. İskenderiye’de ulaşılan bilgi birikimi üstüne uzun söylevler veriyordu:</p>

  <p>“Biz Yunanlılar, insan vücudu hakkında Mısırlılar’ın yirmi asırda ulaşabildiğinden daha çok bilgiye sahibiz. Onların tek yaptığı ölülere özen göstermekti. Biz ise canlı insanları iyileştiriyor, ömürlerini uzatıyoruz.</p>

  <p>“Daha önce hiçbir halk kadavralar üstünde bizim kadar çok çalışmadı. İnsan anatomisi hakkında çok yetkin bilginlerimiz var. İç organlarını çıkaran mumyacılarınız, dokundukları organlar hakkında ne biliyorlar? Onca fırsat ellerindeyken harcamışlar.</p>

  <p>“Örneğin biz beynin dördüncü karıncığının kalem biçiminde olduğunu biliyoruz. Algılayıcı ve hareket ettirici sinirleri birbirinden ayırt edebiliyoruz.</p>

  <p>“Mesela iç organları aynı kaplara koymayız. Her birini ayrı bir kavanoza koyup inceleriz. Bir kaba karaciğer bir diğerine akciğerler. Sorsanız on iki parmak bağırsağının nasıl ölçüldüğünü de bilmezler.”</p>

  <p>“Çünkü ölçmek istedikleri o değildir,” dedi Beton.</p>

  <p>“Ben de bunu diyecektim. Peşinde oldukları şey o değildir,” diye onayladı Beton’u Patreas.</p>

  <p>“Başka bir şeyin peşindeydi Mısırlı rahipler. İnsan bedenini korumak. Yunanlılar bunu asla başaramazlar.”</p>

  <p>“Çünkü peşinde oldukları şey o değildir,” diyen Patreas konuşmasına devam edecekti, ama Beton sözünü kesti.</p>

  <p>“Yine de ölü olarak, hayatta olduğumuzdan daha fazla vakit geçiriyoruz.”</p>

  <p><br /></p>

  <p>Bir sabah Beton, yataktan kalkmaya karar verdi. Patreas, bunun söz konusu bile olmayacağını söyledi. Theon, en azından ağırlığını sağlam ayağına vermesini söyledi.</p>

  <p>Kalktı. Tüm ağırlığı sağ ayağındaydı. Yavaşça sol ayağını yere koydu. Sonunda makinenin yardımı olmadan yine iki ayağı üstündeydi. Patreas zaferle gülümsedi.</p>

  <p>Safkan bir atın sırtındaydı Theon. Oysa şimdiden Cronos’u özlemişti. Rehmir, yüzünde soylu bir ifadeyle hemen yanındaydı. Hapi’den ayrıldıktan sonra Tanrı Thot’a sunmak için bir fıçı şarabı taşıyan hacılara rastladılar.</p>

  <p>Hacılardan biri Theon’a nefis şaraptan ikram etti. Bu nefis şarap, mumyalanmış bir maymuna gidecekti. Yazık diye geçirdi içinden. Rehmir orda olmasaydı ziyadesiyle sıkılırdı. Seremoni bitmek bilmedi. Sabahın en güzel saatlerini orda harcadılar.</p>

  <p>Saatlerce doludizgin gittikten sonra Rehmir atını dizginledi. Yüksek bir çitle çevrili bir arazide, başıboş dolaşan bir düzine ibis kuşunu gösterdi. Kafası ve kuyruğu hariç bembeyazdı ibisler. Ziyaretçileri olduğunu fark etmiş olacaklar ki hemen uzaklaştılar. Ölü maymunlar ve korkusuzca etrafta dolaşan kuşlar cennetiydi bu vilayet. Her iki hayvan da Thot’un görünümleriydi.</p>

  <p><br /></p>

  <p>Görünür bir yere konan dikilitaş, firavun ve karısı Nefertiti adına dikilmişti. Rehmir, dikilitaşın Akhet-Aton şehrinin sınırlarına girdiklerini gösterdiğini söyledi. Şehrin dışında bulunan on dört tane daha dikilitaş sınırları kesin olarak belirliyordu. Firavun burada şehrin sınırlarını değiştirmeyeceğine yemin etmiş ve ölene dek de ayrılmamış.</p>

  <p>Theon bu firavundan söz edildiğini duymuştu. Amenofis olan adını Akhenaton olarak değiştirmişti. Tanrı Amon ve onun her şeye kadir rahiplerini reddedip Aton’a iman etmişti. Tebai’yi terk edip buraya yerleşmiş, adını, tanrısını ve başkentini değiştirmişti.</p>

  <p>Burayı seçmesinde en önemli sebep, hangi tanrıya olursa olsun daha önce hiç tapınak inşa edilmemiş olmasıydı. Yeni dini bakire topraklarda kurmak istemişti.</p>

  <p>Ölüm ve yeniden doğuşun tanrısı olan Amon’un tersine Aton hayatın tanrısıydı.</p>

  <p>Piramitlerin temsil ettiği ölümsüzlük ve sonsuzluk karşısında Akhenaton ölümlülüğün simgesiydi. Kent sadece on iki yıl yaşadı. Ondan geriye sadece yıkıntılar ve sınırlarını belirleyen dikitler kaldı. Bu arada, Akhenaton’un yapmak istedikleri unutuldu. Ve kent kumlara yenik düştü. Ama Amon da bir daha eski saygınlığını elde edemediği gibi, Mısırlılar’ın kalbindeki yerini Osiris’e kaptırdı.</p>

  <p><br /></p>

  <p>Ama binlerce tonluk heykellerin nasıl olup da taşındığı hâlâ bir sırdır. Nil vadisini ziyaret eden herkes en az bir kere bu soruyu kendine sorar.</p>

  <p>Firavun III. Sesostris’in atadığı vali Cehuti Hotep’in mezarı üstündeki bir kabartmada bu soru cevaplanır. Theon, yüz kadar adamın çektiği bir kızak üstüne yerleştirilmiş heykeli seçebildi.</p>

  <p>“Yüz yirmi,” diye düzeltti Rehmir. “Bazen kızağın yolunu daha kaygan olması için çamurla doldururlardı.”</p>

  <p>Dönüş yolunda Rehmir, büyükbabasının saygı duyduğu bir adam olan Petosiris’in mezarının yakınlarından geçmeyi önerdi. Thot’un bu sadık rahibi, iki uygarlığın bir noktada buluşması için bir modeldi. Mezarında Mısır kabartmaları kadar Yunan heykelleri de vardı.</p>

  <p>Heyecan dolu günden sonra geri döndüler. Theon, böylelikle Mısır’ın öteki yüzünü de görme şansını buldu. Hermopolis ve Akhet-Aton iki farklı şehirdi. Birinde rahipler insan bilgisini ve hafızasını saklıyorlardı. Dileyen herkes dilediği zaman aradığını bulmak için şehre gidebilirdi. Öteki şehirde ise sadece unutuluş ve yıkım vardı.</p>

  <p><br /></p>

  <p>Uzunca bir zamandan beri ziyaretlerine gelmeyen vali, sonunda yüzü gülerek geldi. Yaralı halde kaçan saldırgan uzak köylerden birinde ele geçmişti. Yaraları ağırdı. Ölmüştü. Rehmir kimseye belli ettirmediği bir suçluluk duygusu hissetti.</p>

  <p>Patreas düşüncelerini kendine saklıyordu. Şayet Rehmir kaçmasına mani olsaydı, yaralarını görüp tedavi edebilirdi. Kim bilir, hâlâ hayatta bile olabilirdi!</p>

  <p>Yemekten sonra Rehmir ayağa kalktı. Olanlardan ötürü ne denli üzüldüğünü, Toussi’nin ölümünden dolayı içinin kan ağladığını anlattı. Ama saldırganlar için de üzülüyordu. Patreas gözlerini havaya dikti.</p>

  <p>“Saldıranlar eşkıya değildi. Batlamyus’un ordusunda savaşmış eski askerlerdi. Savaş bitince içlerinden çoğu orduda kalmak istedi. Galyalılar ve Trakyalılar gibi.</p>

  <p>“Kraliyet idaresi onlara sadakatlerinden ötürü teşekkür edip, ödüllendirerek evlerine geri gönderdi. Askerler köylerine döndüklerinde evlerini bıraktıkları gibi bulamadılar. Köyleri, eskisinden daha da yoksullaşmış, vergiler ve hırsızlık yüzünden ailelerin çoğu dağılmıştı. Bu yüzden de savaşta öğrendikleri yöntemleri kullanarak ayaklandılar.</p>

  <p>“Yaraladığım adamı ben de tanırdım, ama eğer yetişmeseydim Beton ölecekti. Ne korkunç bir şey bu. Ben doğru bildiğimi yapıp iki yurttaşımı öldürdüm. Artık devam edemem. Evime dönmeye karar verdim. Üzgünüm. Sizinle Tebai’ye gelemem.</p>

  <p>“Beni daha da üzen bu saldırının hiç tahmin edilmemiş olması. Bizi Tebai gümrük memurlarıyla karıştırmışlar. Varlığımız onları da şaşırtmış.”</p>

  <p>Rehmir bir şeyi kafasına koydu mu, değiştirmek imkânsızdı. O yüzden kimse onu ikna etmeye çalışmadı. Hapi’den inerken üç kelime söyledi:</p>

  <p>“<i>Ankh, Oudja, Seneb.</i>”</p>

  <p>Yani; Yaşam, Güç ve Sağlık.</p>

  <p><br /></p>

  <p>Bir saat sonra Hapi sadece ufukta bir noktaydı. Bindiği gemide, öteki yolcuların arasında düşünceye daldı. Köklü ve ünlü bir aileye mensuptu. Dedeleri arasından büyük rahipler çıkmıştı. Halkının gelenek ve inançlarının teminatı bir aileydi onunki. Halkına karşı yükümlülükleri vardı. Ve kralın görevlendirdiği bir grubun içinde kendi halkına karşı savaşmış ve birilerini öldürmüştü. Nereye ait olduğunu bilmiyordu artık. Kaybolmuştu. Tercüman olmayı seçip iki uygarlığı yakınlaştırmayı ummuştu. Ama nereye kadar yararı olacaktı?</p>

  <p>Görevi nedeniyle iktidarla işbirliği yapıyor, Mısır halkını çıkan yeni yasalardan haberdar ediyordu. Buna karşın başka bir çaba yoktu diğer taraftan. Kimse ondan Mısır metinlerini Yunanca’ya çevirmesini istemiş miydi? Memurlar arasında kaç kişi Mısır dilini konuşuyordu? İşgal sonrasında, yüz yıllık zaman diliminde kaç Yunanlı yerli halkla kaynaşmaya çabalamıştı?</p>

  <p>İskender, Mısır’a geldiğinde kurtarıcı gibi karşılanmıştı. Memfis’de Yukarı ve Aşağı Mısır’ın firavunu tacını giymişti. Apis’e kurban vermiş ve firavunluğunu dört yana duyurmuştu. Siwa vahasında Amon’un başrahibi onu “Amon’un oğlu” olarak kutsamıştı.</p>

  <p>Batlamyuslar’ın ordusundaki paralı askerler, kökenleri ister Persli olsun ister Yahudi ülkenin yerlilerinden üstündü. İktidar Yunanlılar’ın elindeydi. Bir tek su ve bayındırlık hizmetleri Mısırlılar’a verilmişti. Çünkü Yunanlılar’ın Nil’in dilini öğrenmeleri yıllar alırdı. Böylece Mısırlılar, kendi ülkelerinde birer yabancı haline geldiler.</p>

  <p>Bu ayaklanma daha başlangıcında umutsuzdu. Mısır asla kendi egemenliğine kavuşamayacaktı. Eski görkemi yok olmuştu.</p>

  <p>Bazıları Batlamyuslar’ın egemenliğinin, Mısır halkı için en uygunu olduğunu söylüyordu. Ama firavunların torunları için bu esaret kabul edilemezdi.</p>

  <p>Kendi kültürlerini korumaktan başka ne gelirdi ellerinden? Bu yüzden antik metinleri topluyordu. Korumak, tanıtmak. Ülkedeki her Mısır metnine karşılık yüzlerce Yunan eseri vardı.</p>

  <p>Ülkesinin geçmişiyle yüzleşmiş ve daha da olgunlaşmıştı bu yolculukta.</p>

  <p><br /></p>

  <p>Rehmir’in gidişi en çok Mentep ve Theon’u üzmüştü. Mentep onu sevdiği için, Theon ise deneyim ve bilgisinin eksikliğini hissettiği için özlüyordu. O olmadan bekleyiş can sıkıcı bir işkenceye dönmüştü. Sonunda kalemini ve papirüsü alıp yazmaya başladı. Önce kırmızı mürekkeple:</p>

  <p><br /></p>

  <p class="theon"><i>“Isis ve Osiris. Bir Mısır efsanesi. Memfis’li Rehmir’in anlattıklarına sadık kalarak anlatan Theophraste Excelcior.”</i></p>

  <p><br /></p>

  <p>Sonra da siyah mürekkeple:</p>

  <p><br /></p>

  <p class="theon">Rehmir İsis ve Osiris efsanesinden bir çok bölüm anlattı. Tarihsel bir sıralama içinde hikayenin tamamını burada bulacaksınız. Notlarımın yardımıyla bu hikayeyi ‘parça parça’ anlatacağım. Bu bir bakıma tanrı Seth’in yol açtığı bir beladan yola çıkar. Seth her zaman çekik gözlü, ince bir tazı suratıyla gösterilir.</p>

  <p class="theon">Daha önce yerin ve göğün beş çocuğunun hangi şartlarda doğduğunu anlatmıştım. Osiris ve karısı İsis Mısır’da bilgelikle hüküm sürerler. Kıskanan Seth, yetmiş iki dostunun da katıldığı bir şölene davet eder ağabeyini. Neden yetmiş iki? Ziyafetin ortasında, Seth tahta bir sandık getirtir. Gerçek bir sanat eseridir sandık.</p>

  <p class="theon">“Aranızdan kim sandığa sığarsa, o kişiye sandığı hediye edeceğim,”der Seth.</p>

  <p class="theon">Hepsi dener. Kimi içine sığamaz, kimi de kısa kalır. En son Osiris dener şansını. Tam onun için yapılmıştır sanki. O anda Seth ve arkadaşları sandığın kapağını örterler. İple bağlayıp Nil’e atarlar. Sandık Osiris’in tabutu olmuştur. Tarihte bilinen ilk lahit onunkidir.</p>

  <p class="theon">Osiris’in cesedi denize ulaşır ve akıntıyla Fenike sahilindeki Biblos’a vurur.</p>

  <p class="theon">Cesedi ararken, Biblos’da karaya ender güzellikte bir tabut vurduğu haberi gelir İsis’in kulağına. Anlar ki kocasının tabutu Fenike’de.</p>

  <p class="theon">Onun acısını anlayan Fenike kralı tabutu Mısır’a yollatır. Ama kocasının bedenini saklayamadan Seth, Osiris’in bedenini on dört parçaya ayırır ve parçaları ülkenin dört bir yanına dağıtır. Neden on dört?</p>

  <p class="theon">Yorulmak nedir bilmeden tekrar aramaya başlayan İsis yollara düşer. On üç parçayı bulur. <i>Oxyrynchos</i> adlı bir balığın yuttuğu penisini ise bulamaz. On üç parçayı bir araya getirdikten sonra çakal görünümlü tanrı Anubis’ten yardım diler.</p>

  <p class="theon">Anubis, parçaları bandajla birbirine bağlar. Osiris ilk mumyalanan kişidir.</p>

  <p class="theon">Osiris ölüler ülkesinde tekrar hayata döner. İsis de dişi bir kuş görünümünde ona katılır. Şahin başlı tanrı Horus doğar bu evlilikten.</p>

  <p class="theon">Osiris hüküm süreceği ölüler diyarında kalır. Bu yüzden bütün ölüler bir gün tekrar hayata dönecek, öldükten sonra sonsuza kadar yaşayacaklardır. Bu inanç Mısır’da mucizeler yaratmıştır. Piramitler, tapınaklar ve uçsuz bucaksız mezarlıklar inşa edilmiştir. Bana dendiğine göre henüz hepsini görmemişim bile. Tebai’deki Krallar Vadisi bunlardan biri.</p>

  <p><br /></p>

  <p>Theon yazmaya ara verip kendi kendine sordu; insan, gözüyle göremediği tanrılar için böyle büyük anıtlar yapabilir miydi?</p>

  <p><br /></p>

  <p class="theon">Böylelikle Osiris ölüler diyarına gitti. Yaşayanların diyarına ise hayat döngüsünü bıraktı. Yaşamı, ölümü ve tekrar hayata dönüşü, yani mevsimleri oluşturdu. Bu yüzden Mısır’da sadece üç mevsim görülür. Bedeninin gömülmesi, ekim mevsiminin başlangıcıdır. Yeniden doğuşu ise filizlerin toprak yüzüne çıktığı bahar mevsiminin müjdecisidir. Başakların biçildiği hasat mevsimi ise, ölümünü simgeler.</p>

  <p class="theon">Horus’a geri dönelim. Horus’un çocukluğu, bataklıklarda Seth’den saklanarak geçti. Onu annesi İsis ve yedi büyük akrep koruyordu. Savaşacak yaşa geldiğinde babasının intikamını almak için yola çıktı. Aralarındaki dövüşte Seth, Horus’un gözlerinden birini çıkardı. Horus da Seth’in testislerini kesti.</p>

  <p class="theon">Erkekliğini yitiren Seth kısır kaldı ve çöle çekildi. Horus’un gözünü kullanarak göğe ve ışığa savaş açtı. Tutulmalar Seth’in, Horus’un gözlerine saldırısından başka bir şey değildir. Sağ gözüne saldırdığında güneş, sol gözüne saldırdığında ay tutulması gerçekleşir.</p>

  <p class="theon">Ama Seth saldırmasaydı, ne yeniden doğuş olurdu ne de yeni başlangıç. Mevsimler de bu sayede oluştu.</p>

  <p class="theon">Bir gün zamanın efendisi Toth, Horus ve Seth’i ayıracak ve Horus’a gözünü, Seth’e de testislerini geri verecek.</p>

  <p class="theon">Sonunda sıra kızıllara geldi.</p>

  <p class="theon">Korkunç faaliyetlerini sürdüren Seth, Horus’un gözünü altı parçaya ayırdı ve Nil’e attı. Nehre bir ağ atan Toth, parçalardan beşini çıkardı. Osiris’in bedeni gibi Horus’un gözü de eksik kaldı. İşte, Rehmir’in anlattığı kadarıyla Horus’un gözünün matematiksel hikayesi. Pisagorcular bundan fazlasıyla hoşlanacaklar! Beş parçanın her biri tüm gözün orantılı parçalarıydı. Her parça bir önceki parçanın yarısı kadardı.</p>

  <div class="resim"><img alt="" src="../Images/250.jpg" /></div>

  <p class="theon">Birinci parça gözün 1/2’si, ikinci parça 1/4’ü, üçüncü parça l/8’i, üçüncü parça l/16’sı, dördüncü parça l/32’si, beşinci parça 1/64’ü.</p>

  <p class="theon">Toplam 63/64 ediyor. l/64’lük kayıp kısım ise Osiris’in kayıp penisi olmasın? Gözün eksiksiz olmasını isteyen Thot bu kısmı eklemiş; hayat enerjisini, yaşama iradesini katmış.</p>

  <p class="theon">Yunan öykülerinin çoğundan daha güzel olan bu öyküyü derlediğim için mutluyum. Gün gelecek, büyük bir yazar bu miti unutulmaz bir hikayeye çevirecek. Sadece Mısırlılar için değil, dünyanın bütün halkları için.</p>
</body>
</html>
