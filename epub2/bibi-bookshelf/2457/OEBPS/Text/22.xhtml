<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">22. B</span>ÖLÜM</p>

  <p>Bir defa daha batı kıyısından gitmek zorunlu olmuştu. Diğer tarafta dağlar geçit vermiyordu. Sabah, kayalıklarla karşılaştılar. Usta olmayan bir kaptan ve hantal bir gemi için tehlikeli olabilirlerdi bu durum. Kaptan onları usta manevralarla geçitten geçirdi.</p>

  <p>Alıştıkları düzene hemen döndüler. Dört temel iş. Yürüyüş, işareti bulmak, varış, küçük kâğıt parçaları ve rakamların karşılaştırılması. En son olarak da ölçümün kabul edilmesi veya reddi.</p>

  <p>Etap bitti. Sıcaklık hafifliyordu. Güneş ağır ağır alçalmaya başladı. Bunlar günün en güzel saatleriydi. Theon, eşekten atlayıp kendini Nil’in serin sularına atıyordu. Yüzmenin güzelliğini yeni yeni keşfediyordu. Eski gücüne kavuşan bacaklarına yapılan masaj bitince Beton da ona katılıyordu. Aldığı derslerin faydasını gördüğü gün geçtikçe daha iyi belli oluyordu.</p>

  <p>Arsinoe, güverteden atladıktan sonra su altında o kadar uzun zaman kalıyordu ki Rensi’nin içinde hem korku hem de küçük kıza büyük bir hayranlık doğuyordu.</p>

  <p>Magas’ı, Berenis’i, Lagos’u ve yaşadıklarını unutmuş görünüyor hayatının en güzel günlerini geçiriyordu. O geldi geleli, Tati sofraya oturanların hayal gücünü sonuna kadar zorlayan nitelikte yemekler pişirmeye başlamıştı. Yemekler saray mutfağında pişenden farksızdı. Yemekleri servis edişi ve konuşması bile değişmişti.</p>

  <p>“Siz bize aldırmayınız. Biz, acizane, sizin hizmetinizde kusur etmemeye çalışıyoruz,” diyordu.</p>

  <p>Mutfağındaki alet edevatı her gün parlatır olmuştu. Yıldızlara bakıp, düş kuruyordu: Tati, Prenses Arsinoe’nin aşçısı.</p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Akhet-Aton’u geçtikten sonra Nil birden yön değiştirir ve güney doğuya yönelir. Bu bizim ilk ciddi yön değişikliğimiz olacak.</p>

  <p class="theon">Dördüncü kıvrımın doğu kıyısında Licopolis kenti bulunur. Kurtlar şehri. Eratosten’in hesaplarına göre Yukarı Mısır’ın orta noktasıdır burası. İskenderiye’den ayrıldığımızdan beri Aşağı Mısır’ın tamamını ve Yukarı Mısır’ın yarısını ölçmüştük. Mısır’ın en küçük vilayeti Levriye’yi baştan başa yürümek sadece bir günümüzü almıştı.</p>

  <p><br /></p>

  <p>Eratosten, belirlediği tarihten ne önce ne de sonra Asvan’a varmak istemiyordu. Etaplar boyunca öngörüleri doğru çıktıkça kendine güveni bir kat artıyordu. Yolculuğun başarısı iki şeye sıkı sıkıya bağlıydı. Gündönümünde Beton Asvan’a varmış, Eratosten de İskenderiye ye dönmüş olmalıydı. Aslında en emin yol gündönümünden önce Asvan’a varıp ölçümün doğruluğunu kendi gözleriyle görüp ondan sonra başkente dönmekti. Ama buna olanak yoksa, diğerlerini yollarında tutup, İskenderiye’ye yalnız başına dönmekti.</p>

  <p>Önünüzde yürüyen birinin bacaklarına, ayaklarına ve dizlerine bakmadan nasıl adımlarını sayabilirdiniz? Theon, eskisinden bin kat daha dikkatli bakıyordu Beton’a. Kendi durumunun saçmalığına şaşıyordu. Dünyanın en güzel toprakları üstündeydi. Fakat etrafını seyredip, tadını çıkarmak yerine bir çift bacağa vermişti tüm dikkatini. Beton’un bacakları yerine bir çift güzel kadın bacağı olsa daha çekilir bir yolculuk olurdu. Aslında Beton’unkiler de fena sayılmazdı. Ama Theon, generali Sisene’e tutkun firavun Neferkare değildi.</p>

  <p>Nil, Kobra vilayeti boyunca uzanıyordu. Bu vilayette su aygırları tabuydu. Hayvanat bahçesindeki çirkin suratlarını anımsadıkça, yasağa karşı gelmek için hiç istek duymadı. Sağır edici çığlıkları hâlâ kulaklarındaydı.</p>

  <p>Hiçbir gemi kaptanı Nil’i tanıdığını iddia edemezdi. Sadece onun hazırladığı sürprizlere karşı uyanık ve hazırlıklı olması, birini diğer kaptanlardan üstün kılardı. Nil, yaşayan, her taşkın sonrası değişen, yepyeni bir kimlik kazanan bir nehirdi.</p>

  <p>Şimdiki sorun ise sel değil, nehir sularının çekilmesiydi.</p>

  <p>“Nehir çekildiğinde, nehir tabanı da yükselir. Mevsim kuraklaştıkça, nehirde seyretmek daha da tehlikeli bir hal alır.” Kaptan Mentep ve Rensi’yi ellerinde uzun birer kamışla geminin burnuna yolladı. Önlerindeki derinliği ölçüyor, buna göre kaptanı yönlendiriyorlardı.</p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Yunanlıların Antopolis dedikleri, Ante şehrindeyiz. Rehmir, bizi de şaşırtarak, yolculuğun başından bu yana ilk defa tanımadığı bir yer olduğunu itiraf etti. Şehrin adı ile Mikerinos’un metresi arasındaki bağı sorduğumuzda bilmediğini itiraf etti. Mentep’in yüzünden büyük bir hayal kırıklığına uğradığı okunuyordu. Rehmir her şeyi bilmiyordu!</p>

  <p><br /></p>

  <p>Kaptan, Panopolis’teki çifte menderesi kazasız belasız atlatmayı umuyordu. Suyun içinde biriken büyük taşlar ve kumullar ciddi bir tehlikeydi. Bu sefer bir geçit bulmakla yarım gün yitirildi.</p>

  <p>Hapi’nin önünde iki gemi ağır ağır gidiyordu. Eratosten, kendisine verilen geçiş önceliği hakkını kullanabilirdi. Ama gemilerin yerlerini değiştirmek için karmaşık ve uzun manevralar yapmak hem tehlikeli olacaktı hem de kazanılması umulan zamandan fazlasını gerektirecekti. Çaresiz sıralarını beklediler.</p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Nehrin sığ sularında üç çift öküzün çekmesiyle İskenderiye öncesi Mısır’ın en büyük Yunan kolonisine geldik. Panopolis ve Batlamyus.</p>

  <p><br /></p>

  <p>Patreas’ın arkadaşı Batlamyus’ta yaşıyordu.</p>

  <p>“Durun, bırakın ben tahmin edeyim,” dedi hekim. Parmağıyla hepsini tek tek işaret ederek:</p>

  <p>“Siz, içlerinde en yaşlı olan. Siz Eratosten olmalısınız.” Beton’u işaret etti; “Siz bu atletik vücutla yürüyüşçü olmalısınız. Ve siz de eşeğe binip sayımı kontrol edensiniz. Doğru bildim mi?”</p>

  <p>Üçü de başlarını hayır anlamında salladılar.</p>

  <p>“Ah. Özür dilerim. Ya sen Patreas. Çok değişmişsin. Yakışıklı bir gençtin. Duyduğuma göre kralın şahsi doktoruymuşsun. Ne şerefli bir mevki! Ve seni birkaç aylığına serbest bıraktı. Dikkat et de bu senden kurtulmak için çevrilmiş bir dalavere olmasın. Bilirsin, insanlar krallarına bağlanırlar, krallar tebaalarına değil. Eveet! İskenderiye’den ayrılmayı tercih ettim. Haddinden fazla çekişme, gürültü ve insan vardı. Ama yeterince hasta yoktu. Burada başımı kaşıyacak zaman bulamıyorum. Bir gün kral seni hizmetinden atarsa buraya yanıma gel. İkimiz için de çok iş var. Üstelik gördüğün gibi taşrada olmak, sanatımızdaki son gelişmelerden haberdar olmama engel değil. Şu makinen müthiş bir icat doğrusu. Öyle değil mi atlet? İsmin neydi?”</p>

  <p>Beton cevap vermedi. Adamın teklifsizliği ve sıcakkanlılığı karşısında şaşkına dönmüştü.</p>

  <p>“Adınızı sordum?”</p>

  <p>“Şey, Beton.”</p>

  <p>“Beton? Güzel isim. Ee Patreas, makinende bir yenilik yaptın mı?”</p>

  <p>Patreas, hedeflediği değişiklikleri özetlerken Beton saygıyla bekledi. Yaşlı bir kadın sanki hepsi birden sağırmışçasına gelip yemeğin hazır olduğunu bağırdı. Masaya geçtiler. Yemek nefisti ama azdı.</p>

  <p>“Ya siz Eratosten? Kütüphane ne alemde? Eskiden oraya sık sık giderdim. Kaç kitap topladınız? Kusuruma bakmayın, hazımsızlığım var. Akşamları insan hafif yemeli. Uzun yaşamanın sırrı budur. Sizinkine benzer lezyonlarla gelenlere hep aynı şeyleri tavsiye ederim. Egzersiz ve yürüyüş. Hem diğer yönlerden sağlıklı yapar insanı. Hoş, sizin durumunuzda bu gereksiz kaçıyor. Her sabah mutlaka on beş stad yürürüm. Sen yürümeyi sever misin Beton?”</p>

  <p>“Hem de pek severim.”</p>

  <p>Hekim, Theon’a döndü; “Bak genç adam. Bir yerlerde seni bekleyen güzel bir sözlün varsa buradan bazı hediyeler almanı tavsiye ederim. Ülkenin en güzel kozmetikleri bu şehirdedir. Fiyatları da İskenderiye’nin çok altındadır. Yarın şafakta yola mı çıkacaksınız? O saatte sadece Helios sokağındaki dükkânlar açıktır,” dedi.</p>

  <p><br /></p>

  <p>Geç olmuştu, müsaade istediler.</p>

  <p>“Patreas, arkadaşın gerçek bir aptala benziyordu!” diye patlayıverdi Eratosten.</p>

  <p>“Yoo, hiç de aptal değildi,” diye yaşlı adamı savundu Beton.</p>

  <p>“Siz de çok geri kafalısınız canım,” diye Beton’a destek oldu Theon.</p>

  <p>Patreas gülümseyerek:</p>

  <p>“Şimdi neden yalnız yaşadığını anlıyorsunuz herhalde. Yaşlı bakıcısından başka kimse tahammül edemiyor.”</p>

  <p>“O da sağır olduğu için dayanıyor herhalde,” dedi Beton.</p>

  <p>Uzaklaşırlarken arkalarından hekimin sesini duydular:</p>

  <p>“Hey, atlet! Söylesene İskender’in yanında bir adaşın yok muydu? Öyle geliyor ki Beton adlı birinin yazdığı bir kitap okumuştum. Kuşkusuz bir rastlantı olmalı!”</p>

  <p>Beton, hem afallamış hem de gururlanmıştı. Batlamyus’ta oturan bir adam dedesinin kitabını okumuştu. Yok canım, o kadar da aptal olamazdı!</p>

  <p>Helios sokağındaki dükkanlardan iki şık elbise ve bol bol makyaj malzemesi aldı Theon.</p>

  <p>Philopator, Arsinoe’nin ayrılmasına karşı çıkmak şöyle dursun, onu daha da cesaretlendirmişti. Düzenlediği şenliklerde, kız kardeşinin küçümseyici ve suçlayıcı bakışlarına katlanamaz olmuştu. Arsinoe’nin bakışlarında babasının sesini duyar gibiydi. Kız kardeşini sevdiği filan yoktu. Ondan tek istediği bir varisti.</p>

  <p>Berenis ve Philopator arasındaki ilişki iyice gergindi. Magas’ın, Lagos’un emriyle öldürüldüğüne inanan kraliçe oğlunu yanına kabul etmiyordu. Böylesi Philopator’un da işine geldiğinden hiç karşılaşmıyorlardı.</p>

  <p>Magas ölmüş, Berenis kendini inzivaya çekmiş, Arsinoe de kentten ayrılmıştı. Kralın etrafındakiler artık istedikleri gibi at koşturabilirlerdi.</p>

  <p>Yine de Philopator zaman zaman kral olduğunu hatırlıyordu. Rehmir’in Hapi’ye dönmeye karar verdiği günlerde, radikal bir değişiklik yapmaya başlamış, Mısır halkının siyasi hayata daha çok katılabilmesi yönünde yasalar çıkarmıştı.</p>

  <p>Bu yüzden, Mısır tapınaklarının tamirattan geçirilmesine karar verdi. Öncelikle onları güzel buluyordu. Öte yandan kendi iktidarını destekleyecek din adamlarına da ihtiyacı vardı. Geniş kapsamlı bir inşa planı yaptırdı. Kral yıkıntıları sevmiyor, onları iç karartıcı buluyordu. Krallar vadisi yakınlarında bir sunak yaptırmaya karar verdi.</p>

  <p>Saray mahallesinde zevksiz bir ev.</p>

  <p>Sonradan görmelerin yaptığı gibi, gelişigüzel mobilyalarla tıka basa dolu rengarenk odada, modası geçmiş ağır kıyafetler içindeki Aenanthes, bir aşağı bir yukarı yürüyordu, Arap işi bir sedirin üstünde Agathocleia annesini kuşkucu gözlerle süzüyordu.</p>

  <p>“Ne istiyorsun? Kraliçe olmayı mı? Seni karısı olarak alırsa ona ne vereceksin? Zaten istediği her şeye sahip.”</p>

  <p>“Artık yatağıma almayabilirim onu.”</p>

  <p>“Sakın ha! Baş edemeyeceğin bir sorun yaratma. Philopator seninle asla evlenmeyecek.”</p>

  <p>Agathocleia başını önüne eğdi.</p>

  <p>“Bunu sana zaten söyledi, değil mi?”</p>

  <p>Sessizlik.</p>

  <p>“Değil mi?”</p>

  <p>“Evet.”</p>

  <p>“O zaman ona kafa tutma. Bir kadın almalı. Bekar krallar tahtta uzun kalamazlar. Filistin veya Makedonyalı bir prensesle evlenirse üçümüz de yanarız. Karısı bizi devre dışı bırakır. Ne sen bir şey yapabilirsin ondan sonra ne de ağabeyinle ben. Öte yandan, Arsinoe ile evlenirse olaylar kontrolümüzde gelişir.”</p>

  <p>“Ama anne...”</p>

  <p>“Sus, aptal! Başarısız olmak için her şeyi yapıyorsun. Bu senin tek şansın. Hâlâ bir şey anladığın yok. Küçük Arsinoe kime güvenecek? Ne babası var ne ağabeyi, ne amcası. Berenis de yakında gidecek. Sonsuza kadar yaşayacak değil ya bu kız. Ağabeyine bir çocuk verecek. Ve o çocuk bizim ellerimiz arasında olacak. Philopator öldükten sonra onun vasıtasıyla ülkeyi biz yöneteceğiz.”</p>

  <p>“Philopator ölecek mi?”</p>

  <p>“Elbet bir gün ölecek değil mi?”</p>

  <p>“Ya Arsinoe?”</p>

  <p>“O da ölecek. Sen onu düşünüp tasalanmayı bırak güzelim!”</p>

  <p>“Onu tahta otururken düşünemiyorum. Buna dayanamam.”</p>

  <p>“Senden neye dayanmanı istersem dayanacaksın.”</p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Osiris Abidos’da gömülmüş. Bu da şehri önemli bir dini merkez yapıyor. Osireaion adlı bir yeraltı tapınağı var. Görecek zamanımız olmadı, görmek de istemedik. Rehmir tapınağı ayrıntılı olarak tarif etti. Yeraltında birbirinin içine girmiş labirentlerde yolunu bulmayı başaran biri, Osiris’in başının saklandığı mezar odasına gidebilirmiş.</p>

  <p class="theon">Sadece firavunlara tanınan ölümsüzlüğe karşı isyan ediyordum. Sıradan halkın da ölümsüz olmamasını kabul edilemez bulmuştum. Prensip olarak tüm insanlar hem yaşarken hem de öldüklerinde eşit olmalıydılar.</p>

  <p class="theon">Rehmir benim dine karşı önyargılarımı ve tutumumu değiştiren bir şey açıkladı. Eski imparatorluk döneminin sonunda firavun ve ailesine tanınan ölümsüzlük ayrıcalığının sıradan halkı da içine alacak şekilde genişletildiğini açıkladı. Herkes bir Osiris olabilirdi. Yurttaşlık haklarına sahip olmayanların, kent yaşamına katılamadığı Atina demokrasisinden bile iyiydi. Herkes sonsuzluk ülkesinin yurttaşları haline gelmişti.</p>

  <p class="theon">O günden sonra her ölümlü hayatı boyunca Abidos’a bir hac ziyareti yapmak zorundaydı. Ölümsüzlük yolunda istenen bedel buydu. Şu veya bu nedenle hacı olamayanlar Osiris’in merdiveni önüne bir dikit yaptırıyordu.</p>

  <p class="theon">Buraya sadece ölümsüzlük peşinde koşanlar değil, hastalar ve sakatlar da şifa bulmaya gelirlerdi.</p>

  <p><br /></p>

  <p>Havadaki ölüm kokusu bir yana, Abidos, Bes adlı yaşam dolu bir tanrının eviydi. Tanrıların soytarısı, şehvetli bir cüceydi Bes. Elinde bıçağı, geceyi geçirebileceği genç kızlar arar dururdu tanrı. Arsinoe, kahinini görmeye gitti ve Obol hayatının ikinci mektubunu aldı.</p>

  <p><br /></p>

  <p>İki Şahin vilayeti, Kızıldeniz’e en yakın toprak parçasıydı. Yasak şeyler, baş ve memeydi. Nil, Tentyris’den sonra doğuya geniş bir kavis çizip Coptos’a yöneliyordu.</p>

  <p>Eratosten Coptos’u Everget’le ilgili bir olayla beraber anımsadı. Philadelphe büyük ablasına gönlünü kaptırdığında, ablası ilk karısı olan Everget’in annesinin kendisine karşı bir komplo hazırladığını söyledi. Krala suikast yapacak iki kişi idam edildi. Everget’in annesi ise Coptos’a sürgüne gönderildi. Philadelphe onu ölümüne kadar serbest bıraktırmadı. Everget de babasını bundan ötürü hiç affetmedi.</p>

  <p>Arsinoe, Coptos’a sürülen büyük annesi Apame’yi hiç tanımıyordu. Annesine her sorduğunda, konuyu geçiştirmişti. Berenis, hiçbir zaman konuşmuyordu. Everget’in tek söylediği ise, “Apame, her zaman evliliğimize karşı çıktı,” cümlesiydi. Arsinoe, anne ve babasının birbirlerini severek evlendiklerini öğrenmekten mutluydu. Bu sayede uzun yıllar boyunca birlikte yaşamışlardı.</p>

  <p>Suriye Kralı Antiocos’un kızı Apame, Berenis’i Suriyeli bir prensle evlendirmek istemişti. Arsinoe bu konuyu hayli deşmiş, öğrendikleri onu alt üst etmişti. Apame, onu satraplardan biri olan Güzel Demetrios ile nişanlamıştı. Bir gün Apame’nin yatak odasına girdiğinde ikisini aynı yatakta yakalayınca hemen o anda öldürülmeleri emrini vermişti.</p>

  <p>Araştırmaları Arsinoe’yi bir kuşak öncesine, Stratonica’ya ulaştırmıştı.</p>

  <p>Stratonica benzersiz bir güzelliğe sahipti. Seleukos kralı görür görmez ona aşık oldu. İlk evliliğinden bir oğlu vardı. Bu oğlunun üstüne titriyor, kendinden sonraki kral olması için yetiştiriyordu.</p>

  <p>Sonra genç prens hastalandı. İyileşmesi için en iyi hekimler çağrıldı. Ama hiç umut yoktu. İşte o en umutsuz anda Erasistrates geldi ve çocuğu muayene etti. Sonunda da bir teşhis koydu. Daha evvel hiç böyle bir bilmeceyle karşılaşmamıştı. Krala, kendisinden hiçbir şey saklayamayacağını söyledikten sonra hastalığın sebebini açıkladı. Oğlu, Stratonica’ya aşık olmuştu. Apaçık bir karasevda söz konusuydu. Bırakılırsa ölebilirdi. Hekimlerin yapacak bir şeyi yoktu. Kral açıksözlülüğünden ve cesaretinden dolayı teşekkür etti.</p>

  <p>Ertesi gün kararını verdi. Stratonica’yı çağırttı ve oğlunun aşkından söz etti. Ve üzülerek boşanmak istediğini söyledi. Bundan sonra oğlu hayata döndü. Evlendiler. Ve Apame adını verdikleri bir kızları oldu.</p>

  <p>Arsinoe gerçeği öğrendiğinde şaşkınlığı bir kat artarak kendine sordu:</p>

  <p>“Annesi, kocasının rızasıyla üvey oğlu ile evlendiği için, Apame öz kızının nişanlısıyla yatmayı yanlış bulmamış olabilir mi?”</p>

  <p>Bu ise ister istemez bir başka soruyu aklına getirdi:</p>

  <p>“Seçme hakkı verilse, hangisini seçerdi? Oğlunu mu, babasını mı?”</p>

  <p><br /></p>

  <p>Mısır’daki üçüncü önemli nilmetre Coptos’takidir. Elbette nehrin durumunu yakından görmek için oraya gittiler. Nil en alçak seviyesindeydi. Gündönümünde seviyenin ne olacağını rahibe sordular.</p>

  <p>“Bir şey söylemek için henüz erken. Ama bence iyi bir sel olacak,” dedi.</p>

  <p>Theon artık gemide yemek istemediğini söyledi. Meyhaneleri, hanları özlemişti, Üzerini değiştirip pazarların, dükkânların bol olduğu bir sokağa gitti. Abidos, şifa aramaya gelen hastalar ve sakatlarla doluydu. Coptos ise eğlence arayan sağlıklı, esmer tenli insanlarla kaynıyordu. Sayısız kuyumculardan birinden bir halhal satın aldı. Acaba ayakkabılarını çıkardıktan sonra takar mıydı Çatlak Amfora’nın sahibesi? Bunu mektupla hayatta soramazdı. Eve döndüğünde sorup bizzat öğrenecekti.</p>

  <p>İki Patika meyhanesini dışarıdan görüp beğendi. Meyhanenin adı Mios-Hormos limanından Kızıldeniz kıyısındaki Berenis şehrine kadar giden patikalardan geliyordu. Theon, gözlerini yumdu ve meyhanedeki taze bira kokusunu içine çekti. Hapi’deki insanı çıldırtan sessizlikten sonra insan gürültüsü hoşuna gitti. Yol arkadaşları kibardı, ilginçti, kültürlüydü ama coşkudan eser yoktu içlerinde. Yol boyunca kafasını dinleme fırsatı olmuştu fakat canlılığa, kahkahaya da ihtiyacı vardı. Çatlak Amfora’daki hareketli geceleri çok özlüyordu.</p>

  <p>Masadakilerin gözlerinde altın, gümüş, fildişi, mücevher, zümrüt ışıltıları görüyordu. Masa arkadaşı son günlerdeki Suriye ile savaş söylentilerinden söz eden eski bir fil avcısıydı.</p>

  <p>Bu kervancılar, fil ve inci avcıları için meyhanede geçen anlar, madenlere, ormanlar ve kızgın çöle dönmeden önce son bir kaçamaktı. Ekmeklerini taştan çıkardıklarını unutup, eğlenmelerine bakıyorlardı.</p>

  <p>Kahkahalar ve konuşmalar birden kesildi. Silahlı birtakım adamlar masaların arasında dolaşıyordu. Yörede soyguncuların sayısı çoktu. Bu acıma nedir bilmeyen adamlar yol kesip, malları için birini öldürmekten çekinmiyorlardı.</p>

  <p>Theon gemiye geç döndü. Başı dönüyordu. Mutfaktan gelen tıkırtılar üzerine ne olduğuna bakmaya gitti, Tati’yi kentten aldığı yepyeni kap kacağı hayranlıkla seyrederken buldu.</p>
</body>
</html>
