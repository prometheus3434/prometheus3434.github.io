<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">16. B</span>ÖLÜM</p>

  <p>Beton yürüyor, Theon sayıyordu. Kaynağını bilmediği bir sese uyup başını kaldırdı ve onları gördü.</p>

  <p>Durdu. Oysa önceden Beton’u uyarması gerekirdi. Çişi geldiğinde yaptığı gibi. Beton ise sırf eğlence olsun diye hemen durmaz ve bir on adım kadar daha yürürdü.</p>

  <p>Eratosten varış noktasını gösteren kazığın yerini sırf piramitlere yakın olsun diye değiştirmişti. Theon ekili tarlalardan geçti. Etrafında çalışan köylüler sanki onun geçtiğini fark etmemiş gibi çalışmalarına devam ettiler. Ziyaretçiler uzun zamandır gelip gidiyorlardı. Onlar da alışmıştı insanların yüzündeki bu hayret dolu bakışı görmeye. Tarlalar birden sona erdi ve çöl kumu başladı. İki toprak arasındaki çizgi çok kesindi. Taşkın sularının ulaştığı kesim bereketli toprak, ötesi ise kumdu. Nil ve taşkının ülke için önemi çok iyi anlaşılmış oldu. Nil olmasa ot bile bitmezdi.</p>

  <p>Piramitler o kadar uzakta olmalarına karşın, yakın görünüyorlardı. Bu da büyüklükleri hakkında insana kesin bir bilgi veriyordu. Kayalık bir arazi üstüne inşa edildikleri için taşkının onlara ulaşması imkânsızdı. Keops, Kefren ve Mikerinos piramitlerine asla nehir suları ulaşamazdı.</p>

  <p>Baba, oğul ve torunun mezarları, sıralamaya göre dizilmişlerdi. Büyüklükleri de bu sıralamaya uygundu. En büyükleri Keops en başta yer alıyordu. Piramide yaklaştıkça Fener’i ilk defa gördüğü zamanki acizlik ve önemsizlik duygusu tüm benliğini sardı. Yapılışındaki amaç ne olursa olsun anıt, insan dehasının önemini vurguluyordu.</p>

  <p>Fener ve piramit. İkisi de aynı ülkede iki farklı medeniyet tarafından iki bin yıl arayla inşa edilmişti. Biri insanların hayatını korumak, denizcileri karanlık sulardan kurtarmak için yapılmışken diğeri, ölülerin bedenlerini saklamak, Ra’ya ve ölümsüzlüğe ulaşmaları için inşa edilmişti. İki binaya bakınca bu toprakları sevmesinin nedenini daha iyi anladı. Kendini daha önce hiç bu kadar çok Mısırlı gibi hissetmemişti. Kendini ülkenin iki farklı halkına da ait hissetti.</p>

  <p>Cronos’un sırtında ter döktüğü günlere, nemli havaya, sıcağa değmişti.</p>

  <p>“Doğu tarafındaki üç küçük piramidi görüyor musun?”</p>

  <p>Heyecandan dili tutulan grupta sadece Rehmir konuşuyordu.</p>

  <p>“En güney taraftakinin ilginç bir hikâyesi vardır. Bir sürü söylenti çıktı hakkında. Denildiğine göre Keops halkınca pek sevilmezmiş.</p>

  <p>“En büyük piramide kendisi sahip olmak istemiş. Olmuş da. En yüksek, en geniş piramitlerden bile daha büyüğünün yapılmasını istemiş.</p>

  <p>“Ama bu bedeli ağır bir işti. Piramit yükseldikçe krallığın hazinesi de boşalıyordu. Buna bir çare bulmalıydı.</p>

  <p>“Keops’un güzelliği dillere destan bir kızı vardı. Henutsen. Keops kızını çağırttı ve ona hazinesinin boşaldığını söyledi. Eğer mezar bitirilmezse ailesi ve halkı önünde küçük düşecekti. Babası, Henutsen’e vücudunu istediği parayı veren herkese sunmasını emretti. Kız, çaresiz babasının dediğini yaptı.</p>

  <p>“Ve bir gün babasının istemiş olduğu miktarı toplamış olarak geri geldi. Keops mezarını bitirdi. Ve bir süre sonra da bu dünyadan göçüp gitti.</p>

  <p>“Zaman geçti. Büyük piramidin yanında bir başka piramit yükselmeye başladı. Küçücük bir şeydi bu. Halk merakla bu yeni piramidin kime ait olduğunu soruyordu.</p>

  <p>“Henutsen, kendi bedenini satarak kendi piramidini yaptırıyordu. Onu görmeye gelenlerden, paradan başka bir şey de istiyordu. Kesilmiş bir kaya bloğu. Bu taşlar sayesinde kendi mezarını tamamlayabildi.”</p>

  <p>Theon şimdi küçük piramide başka bir gözle bakmaya başladı. Babasının mezarı yanında hiçti. Ama bedeli ondan aşağı değildi.</p>

  <p>“Sadece müşterilerinden aldığı taşlarla mı yapıldı?”</p>

  <p>“Evet. Sadece onlarla.”</p>

  <p>“Toplam kaç taş kullanılmış? Biliyor musun?”</p>

  <p>“Çok!”</p>

  <p>“Ama kaç tane?”</p>

  <p>“Bir düşün!”</p>

  <p>Theon’un yüreği bu hesabı yapmaya elvermedi.</p>

  <p>“Bu hikâye bir efsane elbette, diyerek devam etti Rehmir; “böyle bir hikâyeye nasıl inanabilir ki insan? Muhakkak Keops piramidinin ne acılara mal olduğunu hatırlatmak ve onun soyundan gelenleri uyarmak için uydurulmuş bir efsane.</p>

  <p>“Oğlu Kefren’in piramidi babasınınkinin yanına yapılmıştı. Neredeyse aynı büyüklükteydi. Onun arkasında ise yarı büyüklükte Mikerinos piramidi vardı.”</p>

  <p>“Bu da başka bir efsane mi?” diye sordu Theon, Rehmir’in konuşmasını bölerek.</p>

  <p>“Oh evet,” diye onayladı Rehmir, “efsanelere bayıldığınızı bilmez miyim.”</p>

  <p>Sonra da Mikerinos piramidini işaret ederek; “Ona daha çok ‘Nedim’in mezarı’ derler,” dedi ve yeni hikâyesini anlatmaya koyuldu:</p>

  <p>“Ülkenin kuzeyinde muhteşem güzellikte bir kadın yaşarmış. Bir gün nehirde yüzüyormuş. Hizmetçisi de bir elinde havlu diğer elinde hanımının elbisesi ve sandalları ile kıyıda onu bekliyormuş. Hizmetçinin dalgınlığına gelmiş ve oradan geçen bir kartal sandallardan birini kapıp gitmiş.</p>

  <p>“Aynı anda, Memfis’deki sarayında firavun Mikerinos mahkemede adalet dağıtıyormuş. Alışkanlığı üzerine sarayın bahçesinde yapılırmış mahkemeler. Sarayın üstünden geçen kartal tam mahkeme devam ederken sandalı bırakıvermiş. Sandal tam firavunun önüne düşmüş. Sandalın güzelliğine ve işçiliğine hayran kalan hükümdar sahibinin bulunması için dört bir yana asker göndermiş. Adamlar kadını bulup saraya getirmişler. Tahtın huzuruna getirildiğinde firavun ona âşık olmuş. Ve öldüğünde kadını da beraberinde gömdürmüş.”</p>

  <p>Hikâye, Theon’un aklına Çatlak Amfora’nın patroniçesinin ayağındaki sandalları getirdi. O da bir nevi kraliçeydi; belki de bu yüzden çağrışım yapmıştı. Meyhaneler kraliçesi! Veya sadece özlemişti onu ve bu yüzden hemen aklına o gelmişti.</p>

  <p>Dönüş yolunda Kefren Piramidi’nin hemen karşısında ünlü Sfenks duruyordu. Başı insan, vücudu hayvan. Başı Mısır adetlerine uygun giysilerle donatılmıştı.</p>

  <p>“Sanki bitirilmemiş gibi görünüyor,” dedi Theon bilgiç bir tavırla.</p>

  <p>“Çünkü yapımına hiçbir zaman başlanmadı. Piramidin yakınında az rastlanır kalitede bir kaya vardı. Duvarcı ustaları için beklenmedik bir ödüldü bu. Kayalıktan bol miktarda taş çıkardılar.</p>

  <p>“Piramit bittiğinde kraliyet heykeltraşları ayrılmak üzerelerken içlerinden biri kesile kesile garip bir biçim alan kayayı fark etti. Sanki kumun üstünde garip bir hayvan yatıyordu. Hayvana bir baş yapmaya karar verdi. Vücudu zaten kendiliğinden şekillenmişti, geriye sadece başını yapmak kalmıştı.”</p>

  <p>Theon hayvanın görünüşünden fazlasıyla rahatsız olmuştu. Rehmir ise, coşkusundan hiçbir şey kaybetmemiş bir halde anlatıyordu:</p>

  <p>“Prens Tutmosis’in bir tutkusu vardı. Çölde avlanmak. Aslanlar, leoparlar, sırtlanlar, vaşaklar, karaca, antilop... Babası Amenofis’in sarayını sabah gün doğarken terk ediyor geç saatlere kadar avlanıyordu.</p>

  <p>“Öğlen sıcağından korunmak için hep bir anıt arardı. Bir gün Sfenks’in gölgesine çöktü ve uyuyakaldı. Güneş tam tepeye geldiğinde bir ses duydu. Taş heykelin ağzından şu sözler duyuldu:</p>

  <p>“ ‘Bana bak oğlum Tutmosis! Ben senin baban, ufuktaki Horus’um. Bin yıldır buradayım. Beni yavaş yavaş yutan kumlardan kurtar ben de seni kral yapayım.’</p>

  <p>“Prens uyandı. Heykelin sadece başı kalmıştı. Geri tarafı kumlarla örtülmüştü. Beraberinde sayısız işçi getirip heykelin etrafındaki kumları temizletti. Ve asıl varis abisi olmasına rağmen rüyasında gördüğü gibi firavun oldu. Heykelin bir daha kumlarla örtülü kalmaması için de kesin bir emir çıkardı. Shepses Ankh dediler ona. Yaşayan görüntü. Sfenks adı da oradan geldi.”</p>

  <p>Rodos heykelinin adayı koruması gibi, Sfenks de piramitleri koruyordu. Ama Sfenks’i yıkacak bir depremin çok ama çok şiddetli olması gerekirdi.</p>

  <p>Rehmir bir sürü hikâye biliyordu. Her anıt, her olay için bir tane bulup çıkarabilirdi. Kaptan Kutusis onu tanımaktan mutluluk duyardı herhalde. “Günün birinde bu eski dostu yine görebilecek miyim?” diye düşündü Theon elinde olmaksızın.</p>

  <p>Gerçek olsunlar veya olmasınlar, hikâyeleri yaratanlar insanlardır. İçlerinde gerçeklik payı olmadan ortaya çıktıklarını düşünmek ise saflık olur.</p>

  <p>Nehre dönerken, fenerlerle ışıl ışıl donanan gemileri gördüler. Uzun bir kordon oluşturuyorlardı. Nil’in bu kesiminde hiç kıvrım olmadığından düz bir doğru oluşturmuşlardı.</p>

  <p>Bitkin bir halde güverteye çıktılar. Theon o zaman yolculuğu neden Cronos’un sırtında yapmadığına hayıflandı. Ama bu doğru olmazdı. İşte kullandıkları materyalleri kişisel zevkleri için kullanmamalıydılar.</p>

  <p><br /></p>

  <p>Theon Mısırlılar’ın cevaplarını duymuştu. Şimdi ise Yunan tarafını dinlemek istiyordu. Neden piramit değil de başka bir şekil?</p>

  <p>Eratosten gülümsedi. Everget de aynı soruyu sormuştu: “Neden küre değil de başka bir şekil olmasın?”</p>

  <p>“Rehmir’in anlattıkları yeterli gelmedi mi?”</p>

  <p>“Evet geldi. Anlattıkları inandırıcı ve şiirseldi. Peki sizin cevabınız nedir?”</p>

  <p>“Yani bir matematikçinin yanıtları mı?” diye sordu Eratosten emin olmak istercesine.</p>

  <p>“Kesinlikle! Bir matematikçinin yanıtları. Tabii matematiğin buna verecek bir yanıtı varsa.”</p>

  <p>“O halde sormak istediğin, başka bir şeklin bu kadar büyük binalar inşa etmek için elverişli olup olmadığı.”</p>

  <p>“Tam olarak buydu. Evet.”</p>

  <p>“Küp, dikdörtgenler prizması, silindir, koni ve küre. Bunlar öbür olası şekiller.</p>

  <p>“İlk iki şeklin avantajları, yüzlerinin düz ve dikey olmasıdır. Düz duvarlar inşa etmek kolaydır. Ama belli bir yüksekliği geçtikten sonra düz duvarlar avantaj olmaktan çıkar. Bina yükseldikçe bloklar ağırlaşır. Doğal olarak ağırlıkları değişmez, ama onları yukarı çıkarmak için gereken çaba artar. Duvarı bir arşın yükseltmek için ilk anda gereken çaba ile, bitmesine yakın zamanda gereken çaba aynı değildir. Fizik deneyleri ispatlar ki, eğim ne kadar artarsa gereken enerji de o oranda artar. Düz duvarda ağırlık en yüksek düzeydedir.</p>

  <p>“Mısırlı mimarların bazı yapılarda o eğimde o taşları nasıl çıkardıkları hala muamma. Kullandıkları teknik hakkında hiçbir bilgimiz yok.</p>

  <p>“Silindire gelince. Onun duvarları da eğim yönünden aşırıdır. Ama bunun da ötesinde yuvarlak kenarın mimaride uygulanması olanaksızdır.</p>

  <p>“Koni? Koninin bir avantajı vardır. Çeperi dikey değil, piramit gibi eğimlidir. Ama onun da yuvarlak kenarı vardır. Aklı başında hiçbir mimar böyle bir işe girişmez.</p>

  <p>“Geriye küre kalıyor. Yarı çapı 300 arşınlık bir küre düşün. Dev blokların yüzeye gelen kısımlarının kesilmesi ve yuvarlak biçim verilmesi gerekir. Bu blokları bir de yukarı binanın yarısına çıkarmanın zorluklarını düşün. Neden yarısı dediğimi biliyor musun? Çünkü binanın yarısı bittiğinde eğim dışa doğru olacaktır. Bu da ortaya bir yığın mühendislik sorunu çıkaracak.”</p>

  <p>Söylevini bitiren Eratosten, son olarak şunu da ekledi; “Dünya hangi nedenle küre ise bu anıtlar da o nedenlerle piramit biçimindedir.”</p>

  <p>Eratosten’in delilleri Rehmir’inkiler kadar inandırıcıydı. Piramit tek mümkün şekil, ideal formdu.</p>

  <p>Şafakta her şey hazırdı. Theon, kafası piramitlerle dolu olarak, Cronos’un eğerine oturdu. Beton, bacaklarını esnetiyordu. Tam yola çıkacaklardı ki Eratosten hareketi ertelediğini duyurdu. Büyük Piramit’ten yararlanarak Beton’un adımının İskenderiye’den ayrıldıklarından beri değişip değişmediğini kontrol edecekti. Anıtın boyutları kesin olarak biliniyordu.</p>

  <p>Beton, gölgelik kuzey kanadına gitti ve yürümeye başladı. Yüksek sesle sayıyordu.</p>

  <p>“1, 2, 3, 4...”</p>

  <p>Yapının taş yüzeyinde sesi yankılanıyordu.</p>

  <p>“326, 327!” diye noktaladı Beton.</p>

  <p>“327! 327’mi? Bu inanılmaz!” Afallamıştı Eratosten. “Beton, sen harikasın. Adımın hâlâ aynı uzunlukta. Duydun mu beni? Artık ölçümümüzün doğruluğuna kimse bir şey diyemez. Hiç kimse.”</p>

  <p>Bütün metinler Eratosten’i doğruluyordu. Büyük Piramit’in bir kenarı 440 arşındı. Basit bir bölme işlemiyle doğru sonucu buldu.</p>

  <p>“Nilmetre!” diye parmağıyla uzak bir noktayı işaret etti Beton. Theon düş kırıklığına uğramıştı. Gösterişli bir yapı beklerken, nehir yatağına kadar uzanan basit bir merdivenle karşılaşmıştı. İlk basamak göründüğüne göre nehir en düşük seviyesindeydi. Su ilk basamağa ulaştığında yolculuk sona ermiş olacaktı.</p>

  <p>Memfis Nilmetre’si, Elephantin Adası’ndakinden sonra ülkedeki en önemli Nilmetre’ydi. İkisi arasında sağlam bir bağ vardı. Elephantin adasında 30 arşınken Memfis’de 18, Elephantin’de 21 arşınken Memfis’deki de 12 arşını gösteriyordu.</p>

  <p>Beton yeniden yürümeye koyuldu. Öyle ani başlamıştı ki, Theon eşeğin sırtına oturacak zaman bile bulamamıştı. Hapi’nin güvertesinde Mentep ve Rensi sarhoş olup şarkı söylüyorlardı.</p>

  <p><i>Akıntıya bırakırım kendimi</i></p>

  <p><i>Memfis’e giderim</i></p>

  <p><i>İki ülkenin kenti</i></p>

  <p><i>Ve gerçeğin efendisi Ptah’a derim,</i></p>

  <p><i>Bu gece bana güzelimi getir</i></p>

  <p><i>Gecenin ışıkları güzelliği üstünde yansın.</i></p>

  <p><i>Memfis, bir aşk meyvesi Tanrının bahşettiği,</i></p>

  <p><i>Tanrının bahşettiği...</i></p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Herodol, seyahatnamesinde, Nil’in Heliopolis’den Memfis’e kadar kuzey-güney doğrultusunda aktığını yazmış. Biz de bunu doğrulamaya gidiyoruz.</p>

  <p class="theon">Memfis, Beyaz Duvar vilayetinin baş şehri. Kutsal bitkisi, çiğde ağacı. Yasak olan şey, oğlancılık. Ülkenin en önemli kutsal merkezi. Memfis Tanrı Ptah’ın ve boğası Apis’in şehri olarak biliniyor. Bir boğa daha.</p>

  <p><br /></p>

  <p>Rehmir kentin tepelerinden birinde, bahçelerle çevrili büyük bir villada yaşıyordu. Beton, Theon ve Eratosten onun evine yakın bir yerde konakladılar. Kapıcı onlara eşiğe dek eşlik etti. İçeri adım atmadan önce özel bazı dualar okumaları gerekti. Ayakkabılarını değiştirdiler ve güzel kokular süründüler.</p>

  <p>Rehmir ve karısı Nefertari, onları karşıladı. Eratosten, gelmediği için Patreas’ın adına özür diledi. Rehmir’in karısı, Mısır kadınlarının giyindiği omzu açık bırakan kırmızı bir elbise giymişti. Köklü bir Tebai ailesinden gelen kadın, Yunanca’yı hoş bir aksanla konuşuyordu.</p>

  <p>Kadın evi gezdirmeyi teklif etti. Ev, az eşyayla mükemmel dekore edilmişti. Her tarafta kusursuz bir sadelik ve zarafet göze çarpıyordu.</p>

  <p>Girişte bağdaş kurmuş eski bir Khnum heykeli vardı. Daha ötede papirüs üzerine ‘Göğün Yükselişi’ resmedilmişti.</p>

  <p>“Nasıl, anlattıklarıma benziyor mu?” diye sordu Rehmir.</p>

  <p>“Tamı tamına. İşte yer, işte gök,” diye onayladı Theon.</p>

  <p>Yunan stili döşeli bir oturma odasına geçtiler.</p>

  <p>“Burası bizim <i>pentaklinos</i>’umuz<a href="../Text/dipnot.xhtml#Footnote0010" id="Feedback0010"><sup>[10]</sup></a>. Siz Yunanlılar ve garip adetleriniz. Odaları içindeki koltuk ve yatak sayısına göre adlandırmanız çok hoş doğrusu,” dedi Nefertari, şakacı bir tonla. Sonra da, “Biraz daha paramız olursa odayı değiştirip <i>heptaklinos</i><a href="../Text/dipnot.xhtml#Footnote0011" id="Feedback0011"><sup>[11]</sup></a> yapacağız değil mi kocacığım?” diye devam etti konuşmasına.</p>

  <p>“Ama fazladan o iki misafiri nereden bulacağız, işte onu bilemem!” diyerek endişeyle başını salladı Rehmir.</p>

  <p>Yemek, yeşil süs bitkileriyle kaplı bir terasta yendi. Dokuz yaşında bir kızı ve sekiz yaşında bir oğlu vardı Rehmir’in. Çocuklar, babalarını haftalar sonra görmekten çok mutlu olmuştu. Kucağına oturup seyahati ile ilgili soru yağmuruna tuttular onu. Sonra da Theon’un kızıl saçı ve sakalı çekti ilgilerini. Zavallının sakalını çekiştirmeye başladıklarında Nefertari gelip susturdu onları. Konuyu değiştirdiler. Bu defa da Beton’a gelmişti sıra.</p>

  <p>“Babam senin dünyayı ölçtüğünü söylüyor. Bu sizin için yorucu olmuyor mu?”</p>

  <p>Çocuklarla konuşmaya alışkın olmayan Beton:</p>

  <p>“Bütün dünyayı değil. Sadece küçük bir parçasını,” diyerek konuyu kapatmaya çalıştı.</p>

  <p>“Hmm, ne kadar kısmını peki?”</p>

  <p>Çocukların konuyu kapatmaya hiç niyetleri yoktu.</p>

  <p>“Ee, Nil’i.”</p>

  <p>“Nil! Küçük dediğiniz Nil kadar mı? Peki ben neyim o zaman? Minicik mi?”</p>

  <p>“Yo, sen küçük değilsin.” Nefertari araya girdi. “Sen kocamansın. Sekiz yaşında bir oğlan çocuğu kadar kocaman.”</p>

  <p>“O kadarcık mı?” diye söylendi çocuk annesine düş kırıklığını saklamadan.</p>

  <p>Küçük kız, ne yaptığını sorduğunda, ne cevap vereceğini bilemeyen Theon’un imdadına Eratosten yetişti.</p>

  <p>“Theophraste, benimle beraber büyük kütüphanede çalışır. Hiç kütüphaneye gittin mi?”</p>

  <p>“Babam bize çocukların içeri alınmadığını söyledi.”</p>

  <p>“Bu doğru. Ama eğer gelirsen senin için bir ayrıcalık tanıyabiliriz.”</p>

  <p>“Tamam, gelirim. Ama hâlâ onun ne yaptığını söylemediniz.” Küçük kız hayli ısrarcıydı.</p>

  <p>“Ee, ben yardımcı kütüphaneciyim.”</p>

  <p>“Neden yardımcı? Yoksa kütüphaneci olacak kadar iyi değil misin?”</p>

  <p>Annesi parmağını dudağına götürerek susmasını işaret etti. Ama kızcağız anlamamış gibi yapıp, Eratosten’i göstererek; “Ya da onun kadar yaşlı olmadığın için mi? Babam akşamları gemide bir şeyler yazdığını söyledi. Adı ne yazdığın şeyin?”</p>

  <p>“<i>Theophraste Excelcior’ un Nil Seyahatnamesi</i>” dedi Theon.</p>

  <p>“Bunu öğrendiğim iyi oldu,” dedi Eratosten araya girerek. “Ama bu biraz uzun bir başlık değil mi?”</p>

  <p>“Nil uzun, başlığın da uzun olması normaldir. Bana göre hoş bir isim,” dedi Nefertari. Sonra da kendi hayallerini anlatmaya başladı: “Küçükken aileme makyajcı olacağımı söylerdim. Bu kararımı duyunca yıkılmışlardı tabii. Hiyeroglif alfabesinde kâtip sembolü, kadınlar için makyajcı olarak gösterilir. Bu yüzden kadınlardan asla kâtip olmaz sanıyordum.”</p>

  <p>“Kâtip papirüs üstüne yazar, makyajcı ise deriye,” diye ekledi Theon.</p>

  <p>“Yazarımız konuştu,” diye takıldı ona Nefertari.</p>

  <p>“Bağışlayın beni, ama kocanızın dediklerinden hatırladığım kadarıyla, katip bir tanrıça vardı. Seşat,” diye hatırlattı Eratosten.</p>

  <p>“Seşat, bir tanrıça ben ise sıradan bir kadınım.”</p>

  <p>“Dostumuzun eserine içelim,” diye önerdi Rehmir.</p>

  <p>Mareotis yöresi üzümlerinden üretilen şarap nefisti.</p>

  <p>Nefertari, “Şu dizeleri biliyor musunuz?” diye sorup okumaya başladı:</p>

  <p><br /></p>

  <p><i>“Bir kitap evden daha iyidir</i></p>

  <p><i>Batıda bir mezardan daha iyidir.</i></p>

  <p><i>Zarif bir şatodan daha güzeldir</i></p>

  <p><i>Tapınaktaki sunaktan daha güzeldir.”</i></p>

  <p><br /></p>

  <p>“Bir kitap için güzel bir övgü değil mi?” dedi Nefertari ara verme gereği duyarak. Sonra da devam etti:</p>

  <p><br /></p>

  <p><i>“Kapılar ve odalarla doludur bir kitap</i></p>

  <p><i>Ama sonunda hepsi harap olur</i></p>

  <p><i>Tuğlaları toza döner</i></p>

  <p><i>Ve mezarları unutulur.</i></p>

  <p><i>Ama isimleri her daim anılır.</i></p>

  <p><i>Yazdıkları kitaplarla</i></p>

  <p>B<i>ir yazar ol, ve okuyanların kalbine gömül.”</i></p>

  <p><br /></p>

  <p>Theon Nefertari’ye baktı. Nefertari, dizeleri okumuyor adeta yaşıyordu. Kalbi küt küt atarak son dizeyi tekrar etti:</p>

  <p><i>“Bir yazar ol ve okuyanların kalbine gömül.”</i></p>

  <p>“Muhteşem bir övgü bu, değil mi Theophraste Excelcior? Okuduğunuz bu şiir Ra’nın varoluş destanından bir alıntı mıydı yoksa?”</p>

  <p>Davetlilerin üçü de duymamıştı kitabı.</p>

  <p>“Kocama sorabilirsiniz. Onun kitaplığında olmalı. Hem çok güzel Mısır şiirleri de var. Ve romanlar. Aşk romanları. Yunanlılar sadece ölüm üstüne kutsal kitaplarımız olduğunu sanıyorlar.”</p>

  <p>Yemek bitti. Bahçede kısa bir gezintiden sonra Beton dinlenmeye çekildi. Rehmir, Eratosten ve Theon’u kitaplığına davet etti.</p>

  <p>Kitaplık bir mağarada saklanıyordu. Ailenin en ünlü kişisi Manethon’un eserini gösterdi önce, <i>Egyptica</i>.</p>

  <p>“Büyük babam ve siz kendi uygarlığınız için aynı hedefi yerine getirmeye çalıştınız Eratosten. <i>Cronografi</i> adlı kitabınızda Yunan tarihinin başlangıcı olarak Truva savaşını gösterdiniz. Aşağı yukarı 900 yıl öncesini. Büyük babam ise 2700 yıl önceki Menes hanedanın tahta geçişini. Siz kütüphanedeki kitaplardan, kayıtlardan faydalanarak bunu ortaya attınız, o da tapınaklardan topladığı yazılı kaynaklardan.”</p>

  <p>Kütüphaneye adım attığında, Eratosten büyük bir merakla <i>Egyptica</i>’yı okumuştu. Yunan tarihini içeren bir kitap yazma fikrini veren, biraz da bu eserdi.</p>

  <p>Rehmir hep birlikte meyve suyu içip serinlemeyi önerdi. Oturdular. Theon ve Eratosten geceyi orada geçirmeye karar verdi. Rehmir başka bir kitap çıkardı.</p>

  <p>“İşte lanetlenmiş bir kitap daha. Manethon, bu kitapta Herodot’un yaptığı yanlışları düzeltmiş. Tabii ki Mısır hakkındaki yanlışlarını da.”</p>

  <p>“Peki çok var mı?”</p>

  <p>“Kısaca söylemek gerekirse o kadar da çok değil. Sizce de kütüphanede düzeltilmiş bir Herodot baskısı bulundurmak yararlı olmaz mı?”</p>

  <p>“Bana iyi bir fikir gibi geldi.”</p>

  <p>“Herodot’un yanlışlarını düzeltmek, Homeros’unkileri düzeltmekten daha az tehlikeli,” dedi Theon.</p>

  <p>“Neden böyle dediniz?”</p>

  <p>“Aklıma Zoile denen adı sanı duyulmamış bir yazar geldi de. Bu adam, önce Homeros’un şiirlerindeki saçmalık ve hurafeleri düzeltmek teşebbüsünde bulunmuş. Sonra da bu yazıları kral Philadelphe’e sunma gafletinde bulunmuş. Başına ne gelmiş peki? Baba katilleri ile aynı cezaya çarptırılmış.”</p>

  <p>“Neden baba katili?”</p>

  <p>“Homeros hepimizin babası değil mi?”</p>

  <p>“Böyle bir kıyaslama yapılamaz. Bir şairin yaptığı hataları düzeltemezsin ama bir tarihçiyi ve coğrafyacının hatalarını düzeltmek gerekir.”</p>

  <p>Manethon’un kitapları doğrudan Yunanca yazılmıştı. Rehmir başka bir rafı gösterdi. Bu raflar hiyeroglif ve sembollerle yazılan kitapları içeriyordu.</p>

  <p>“Biliyorsunuz ki bir kitap kolay kolay özetlenemez. Ama isterseniz her biri hakkında birkaç cümle söyleyebilirim.”</p>

  <p>İkili neşeyle kabul etti. Bir rulo çekti.</p>

  <p>“<i>Apophis’ in Savaşı.</i> Bu eser güneşin her gece nasıl yılan Apophis’le savaştığını anlatır.”</p>

  <p>İkinci bir rulo çekti.</p>

  <p>“İşte bir başka yılan efsanesi. <i>Batık Öyküsü.</i> Kızıldeniz’de batan bir gemiden tek kurtulan denizcinin anlattıkları. Bir ada görmüş ve oraya yüzmüş. Kıyıya ulaştığında kurtulduğunu sanmış. Birden dev bir yılan belirmiş. Böyle bir yılanın eline geçecek olduktan sonra kurtulmak neye yaramış ki?</p>

  <p>“Yılan onu sakinleştirmek için hediyeler sunmuş ve saygıyla hitap etmiş. Yılan adanın kralıymış. Bir gün bir gemi görünmüş. Yılan adamın gemiye çıkmasına engel olmamış o da elinde hediyelerle güverteye çıkmış. Gemiyle uzaklaşırken ne görsün. Ada dalgalar arasında ortadan yok oluvermiş. Sizce de <i>Odesa</i>’ya benzemiyor mu?”</p>

  <p>Rehmir bir başka rulo çıkardı.</p>

  <p>“Bu ise <i>Neferkare ve General Sisene’nin Öyküsü</i>. Bir hafiyelik romanı. Saraydaki polislerden biri firavunun davranışlarından şüphelenmiş. Gece olduğunda saklanıp sarayı gözlemiş. Bir de ne görsün. Firavun tebdili kıyafet gizlice saraydan ayrılıyor. Hemen takip etmiş. Firavun ordu komutanının evine yönelmiş ve pencerenin önüne bir merdiven koyup içeri girmiş. Şafak sökerken de aynı yerden geri inmiş. Firavun generale tıpkı bir, nasıl söylesem, bir kadın gibi davranıyormuş!”</p>

  <p>“Bu kadar çekinme Rehmir. Sadece biz Yunanlılar için bu tür hikayeler alışkın olduğumuz şeylerdir. Biz bunları kitaplara yazmayız.”</p>

  <p>“Biz yazarız! İşte şu da mantık sanatının nadide örneklerinden biri. <i>Köylünün Hikâyesi.</i> Köylünün biri köyünü terk edip mallarını satmak için şehre doğru yola çıkmış. Yolda saldırıya uğramış. Her şeyini almışlar. Eşeğini bile.” Burada Theon’a gülümsedi. “Şehre vardığında ilk işi yargıca gitmek olmuş. Yargıç akıllı bir adammış. Ona durmadan sorular sormuş. Verdiği her cevaptan sonra da cevabını delillerle desteklemesini istemiş. Köylü her soruyu cevapladığında, yargıç cevabından başka bir soru çıkarıp sormuş. Uzun zaman sürmüş sorgusu. Ve sonunda bitap düştüğünde sorgu da bitmiş. Adam soyguncular hakkında o kadar detaylı bilgi vermiş ki polisler soyguncuları elleriyle koymuş gibi bulmuşlar. Adam da mallarına ve eşeğine kavuşmuş.”</p>

  <p>“Ya aşk? Aşk hakkında hiç kitap yok mu?”</p>

  <p>“Elbette var. Şu gördüğünüz rafın tümü aşk hakkında eserlerle dolu.”</p>

  <p>“Şurası da Devrim hakkında.</p>

  <p>“Yaşlı Ipouer’in devrimden nasıl yakındığını dinleyin:</p>

  <p><i>“Görün, toprak haydut dolu, çalışan adam kazan kaldırır, yoksul zengin olur, soylular yakınır; köleler, kalpleri neşe doludur, karıları, tarlada çalışan metreslerinden gelen mücevherler takar. Toprak kir dolu, ve artık hiç ak pak elbise kalmadı. Görün, yoksullar eğleniyor...”</i></p>

  <p><br /></p>

  <p>Theon bunun bir kopyasını Niccipos’a göndermeyi düşündü.</p>

  <p>Rehmir’in son gösterdiği kitap, <i>Kedi ve Çakalın Felsefi Konuşmaları</i> isimli kitaptı; hiyeroglifle yazılmıştı.</p>

  <p><br /></p>

  <p>Hapi’ye döndüklerinde Eratosten düşünceliydi. Onca eseri nasıl olmuştu da daha önce hiç görmemişti. Hiçbiri kütüphanede yoktu.</p>

  <p>Hapi kortejin başına geçti. Rehmir parmağıyla ufuk çizgisini gösterdi: “İlerde iki ülkeyi ayıran bir sınır geçer. <i>To-mehu</i> ve <i>To-şema</i>. Bundan iki bin yıl önce ilk firavun Menes iki ülkeyi birleştirdi ve Mısır’ı kurdu. Dostlarım, artık yukarı Mısır topraklarına giriyoruz.”</p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Ölüler Tanrısı Sokar, adını dünyanın en büyük mezarlığına verdi: Sakkara. İtiraf etmeliyim ki gezmeye kalksam Rehmir’in yardımıyla bile yolumu bulamazdım. Her tarafta piramitler var. Rehmir’in ilk kusursuz piramit dediği piramidin önünden geçiyoruz. Kırmızı rengi onu diğerlerinden ayırıyor. Ve merakla beklediğim kesik piramidi de gördüm. Gerçekten garip bir görünüşü var.</p>

  <p class="theon">Beton, etrafındaki harikalara karşı kayıtsız, durmadan yürüyor. Eğer sayarken hata yapmak istemiyorsam ben de aynı dikkati göstermeliyim. Eratosten’in bana yaşattığı şey tam bir işkence. Harikalar arasında seyahat etmek ve onlara bakmadan geçip gitmek. Piramitlerin beni çağırdığını duyuyorum. Ulyses’i çağıran sirenler gibiler. Onlara direnmem için Cronos beni boyuna sarsıp duruyor.</p>

  <p class="theon">Kıyı çok alçak. Beton suyosunları arasında yürüyor. Bir piramit daha. Stadlardır yürüyoruz. Gözümü gizlice Beton’un ayaklarından ayırıp piramitleri seyrediyorum.</p>

  <p><br /></p>

  <p>İki sıra Sfenks. Biri piramitler tarafında öteki ise Memfis’deki Serapieon Tapınağı’nda. Theon onları saymaya yanaşmadı. Şu an çalışmıyordu. Yol boyunca uzanıyordu heykeller. Tam on bir tane. Bir bakışta saymıştı hepsini.</p>

  <p>Ortada Homeros elbette. Sağında Thales, Protogoras, Platon... Solunda Hesiodes, Pindaros... Ötekileri saymak imkânsızdı bu uzaklıktan.</p>

  <p>Kendisine kalsa hangisini seçerdi? Ne olursa olsun, Homeros’u seçmezdi. Sebepsiz bir kızgınlık sardı beynini. Homeros, Homeros, Homeros. Hep Homeros! Bir tane vardı onun için. Kuşkusuz yazdıklarını beğeniyordu. Gençliğinde çok okumuştu. Ama bu kadar aşırı yüceltilmesi sinirine dokunuyordu. Eratosten’in dediğine göre Philopator bile onun şerefine bir tapınak yaptırıyordu.</p>
</body>
</html>
