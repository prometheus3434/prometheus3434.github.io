<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">1. B</span>ÖLÜM</p>

  <p>“Tabanıma bakın, tabanıma! Granit kadar sert ayak tabanlarım var.”</p>

  <p>“Atsineği kadar da yumuşak bir kafan,” dedi meyhanedeki en yüksek tabureye kurulmuş kadın.</p>

  <p>“Sanatçıya biraz saygı gösterin!” Obol öfkeden deliye dönmüş, sinirden tir tir titriyordu: “Bir terbiyesizliğinizi daha görürsem annemin üstüne yemin ederim, sahneyi terk ederim.</p>

  <p>“Hiç durma, annene git! Hadi, annene!”</p>

  <p>Sahneyi terk edecekmiş gibi arkasını dönen Obol, sonra kararsız bir edayla geri dönüp tekrar dinleyicilere seslendi:</p>

  <p>“Müze’de ders veren yaşlı Öklid’i hatırlarsınız. Bir öğrencisi ona şöyle sormuş:</p>

  <p>“ ‘Öğrettiğin matematik bana ne yarar sağlayacak?’</p>

  <p>“Öklid hizmetkârlarından birine seslenmiş:</p>

  <p>“ ‘Madem ki kazanç sağlamadan bir şey öğrenmek istemiyor, şuna üç obol<a href="../Text/dipnot.xhtml#Footnote0001" id="Feedback0001"><sup>[1]</sup></a> ver!’</p>

  <p>“Bende ise tam tersi. Benden bir şey öğrenemeyeceğiniz gibi beni dinlemekle de hiçbir kazanç sağlayamazsınız. Bu yüzden ben değil, siz bana vereceksiniz obollerinizi.”</p>

  <p><br /></p>

  <p>Yemekten artakalanların durduğu masada testiler arasında uzunca iki kılıç, keskin yüzleri yukarı gelecek şekilde konmuştu. Soytarı, çıplak ayaklarıyla bıçaklardan birinin üstünde yürümeye başladı. Kısa boylu, çocuk yüzlü bir adamdı. Yüzündeki acı gülümsemeden, işini yaparken zorlandığı hemen belli oluyordu. Güçlü ve tahta kadar sert kaslı kolları, ipince bacakları vardı. Kadın haklıydı. Minik ayakları ile tezat oluşturan koca kafalı soytarı, sahiden de görüntüsüyle bir atsineğini andırıyordu.</p>

  <p>Her adımından sonra bir çığlıktır kopuyordu izleyicilerden. Bir yandan onu cesaretlendiriyor, öte yandan da masanın üstüne kanlar içinde yığılmasını görmek için can atıyorlardı. Obol, ara sıra sendeliyor, dengesini sağlamak için kollarını iki yana açıp, mümkün olduğunca eğilerek tekrar dengesini sağlıyordu. Yakın zamanda Siraküzalı Arşimet’in bulmuş olduğu yerçekimi kanunlarına meydan okuyordu adeta. Dengede durmak için öbür ayağını paralel uzatılmış ikinci kılıcın üstüne attı.</p>

  <p>Ayakları çeliğe sanki vantuzla yapışmıştı. Turunu tamamlayınca geri dönüp başlangıç noktasına yürüdü. Ama bu defa ağırdan almadan hareket etti. Bir an sendeler gibi olduğunda herkesten “Eyvah!” nidası işitildi. Ama dengesini bulunca izleyiciler düş kırıklıklarını saklamaya gerek görmeden içten bir “Tüüüh!” çektiler.</p>

  <p>“Sizi zavallı, aşağılık cimri herifler,” deyip düştüğü takdirde kendisini bekleyen şeyleri gösterdi Obol: On tane sivri bıçak ve dev mumlarla süslenmiş bir doğum günü pastası. “Ellerinizi keselerinize atarsanız, atlarım.”</p>

  <p>“Vaatler, hep boş vaatler! Hep vaatte bulunuyorsun ama hiç dediğini yaptığını görmedik,” diye sataştı seyirciler.</p>

  <p>“Çünkü şimdiye kadar hiç yeterince ödemediniz. Obol’e yeterince obol vermediniz,” diyen Obol, ansızın hüngür hüngür ağlamaya başladı.</p>

  <p>Bunun üzerine patroniçe gelip Obol’e gösterisini bitirmesini söyledi. Ama heyecan içindeki seyirciler gözlerini soytarıdan ayıramıyorlardı. Mutfakla salon arasında uyuklayan köpek bile kafasını kaldırmış Obol’e bakıyordu. Patroniçe ise manalı manalı bakıyor, bakışlarıyla; gözyaşı gösterinin bir parçası olamaz, diyordu.</p>

  <p>Obol’un yüzü beklenmedik bir hızda değişti. Gözyaşları kurudu, seyircilere döndü. Seyirciler sabırsızlıkla bekliyorlardı.</p>

  <p>“Aşağı düşmemi seyretmek için can atıyorsunuz demek! Kana susamış hayvanlar sizi!”</p>

  <p>Seyircilere buz gibi bir ifadeyle baktı. Ağzından sadece şu sözcükler çıktı:</p>

  <p>“Elveda Obol. Elveda dostum!”</p>

  <p>Obol, meyhaneye hâkim olan ölüm sessizliğinde havaya zıpladı. Herkesin şaşkın bakışları arasında boşlukta üçlü takla atıp tekrar kılıcın üstüne düştü. İzleyicilerden kendilerine hâkim olamayanlar çığlığı bastılar. Kılıcın keskin tarafına sadece dokunacak kadar bastıktan sonra kendini yine bıraktı. Atlayışının sadece yarısını bitirmişti. Aşağıda kendisini bekleyen bıçaklar ve mumlar vardı daha. Bu sefer kurtuluşu yok gibiydi, ama onların üstüne düşmeden, nasıl da ustaca dört ayak üstüne konduğunu kimse anlayamadı. Masanın üstündeki maşrapalar tıkırdadı. Seyirciler şaşkınlıktan taş kesilmişlerdi.</p>

  <p>Obol, yaptığı önemsiz bir işmişcesine, kılıcı sopa gibi omzuna atıp; salonda kopan çılgınca alkışı selamladı. Yüzü, çöldeki eski kralların heykelleri kadar sakindi. Salonda daha önce görülmedik, duyulmadık bir şey olmuştu. Bir çılgının cesareti ve Zeus’un yıldırımlarının çabukluğuyla bıçakları atlatan Obol, bıçaklar karnını deşip bağırsaklarını yere dökmeden kurtulmayı başarmıştı. Tam on tane sipsivri keskin bıçak. Ne delice bir gösteriydi ama! Obol kendini havaya bıraktığında herkes onun kanlar içinde can vereceğini sanmıştı. Oysa o, ayakta sapasağlam seyircilerini selamlıyor, gülümsüyordu. En kuşkucu seyircilerden birkaçı, üstünde teniyle aynı renkte koruyucu bir zırh olup olmadığından emin olmak için daha yakına gelip dikkatle vücudunu incelediler. Üstünde zırh filan yoktu. Gördükleri her şey gerçekti.</p>

  <p>Obol böyle tehlikeli bir numaraya daha önce hiç cesaret etmemişti. Bu ilkti. Meyhanenin müdavimleri coşkuyla naralar patlatıp genç adamı tebrik yağmuruna tuttular.</p>

  <p>Ölmesini dileyen seyircilerin düş kırıklığını alaya alarak:</p>

  <p>“Hâlâ tek parça olduğum için beni bağışlayın, ama yaşamak her zaman daha iyidir,” dedi Obol.</p>

  <p>Mermer bir heykel gibi kıpırtısızken, ansızın titremeye başladı.</p>

  <p>“Ulysses, benim güzel Ulysses’im, ben de senin Sirenler’inden biri değil miyim?”</p>

  <p>Homeros’un bütün şiirlerini su gibi bilen Obol, kollarını iki yana açtı. Az önce bu eller yardımıyla bir gece kelebeği gibi uçmuştu.</p>

  <p>“Ay!” diye acı bir feryat kopardı ansızın. O anda etrafını saran insanlar kaçıştılar. Obol’ün uyluğundan kan damlıyordu. Acı içinde inlemeye başladı; “Yaralandım. Çok fena yaralandım. Biri bana yardım etsin. Kanımı emin. Kim kanımı emecek? Yardım edecek kimse yok mu?”</p>

  <p>Cüce, Osiris’in rahipleri gibi ciddi bir sesle yardım dilendi. Ama tiksinen seyirciler başlarını çevirdiler.</p>

  <p>“Cüce kanı, kötü kandır,” diye kıs kıs güldü patroniçe.</p>

  <p>“Kimse yardım etmeyecek mi?” diye üsteledi Obol.</p>

  <p>“Kendi kanını kendin iç cüce! Ben şarabı tercih ederim,” diye takıldı seyircilerden biri.</p>

  <p>“Sizi sefil ölümlüler. Siz iyilikten ne anlarsınız? Kimse...” diyecekken bir ses yükseldi seyircilerin arasından: “Ben yaparım!”</p>

  <p>Obol sesin geldiği yöne baktı. İlk defa rol kesmiyordu. Gerçekten şaşırmıştı. Meyhanenin en tenha köşelerinden birinde, üç kişinin oturduğu bir masadan gelmişti ses. Pahalı giysiler içinde, değerli mücevherlerle süslüydüler. İkisi erkek biri kadın üç kişi. Sesin sahibi kadındı.</p>

  <p>Obol kaşla göz arasında bıçakların üstünden kalktı ve çevik bir hareketle masanın üstüne sıçradı.</p>

  <p>“Hanımefendi, sizin şerefinize, kanlı jambon” diyerek uyluklarını gösterdi.</p>

  <p>“Yaklaş!” diye buyurdu kadın, önündeki bütün bulunduğu tabağı göstererek. Obol, yumuşak bir hareketle tabakta duran bütün üstüne çıktı. Kadın gözünü bile kırpmadı. Obol’un cinsel organı tam gözleri hizasındaydı. Kanayan uyluğu ise tam ağzına geliyordu. Kadın masadaki iki erkeğe de baktı. Yaşlı olan durması için işaret etti. Genç olan ise meydan okuyan bakışlarla devam etmesini telkin etti.</p>

  <p>Zarif bir jestle dudaklarını cücenin uyluğuna yapıştırdı. Meyhanede tiksinenler başlarını çevirirken, geri kalanlar ise hayranlıkla genç kadını izliyordu. Kadın dudaklarını çektiğinde kan yok olmuştu. Hezeyan içindeki bir ihtiyar şaşkınlıkla mırıldandı:</p>

  <p>“Bu kadın kana tapıyor.”</p>

  <p>Sütbeyaz bir teni, simsiyah saçları, kusursuz bir burnu ve kalemle çizilmiş gibi belirgin gözleri vardı kadının. Etrafında değerli taşlarla iki yırtıcı kuş imgesinin işlendiği gözlerinin derinlerinde ise bir köpekbalığının yüzgecini görmek olasıydı.</p>

  <p>Genç adam ona kadehini uzattı. Kadın tek dikişte bardağı boşalttı. İkiz değillerdi, tıpatıp birbirlerine benziyorlardı. Yine de insan onlara baktığında farklı bir tarafları olduğunu hissediyordu. İkisi de narin yapılı, kırılgan görünüşlüydüler. Kadın yirmi beş yaşlarında gösterirken adam ise belki biraz daha yaşlıydı.</p>

  <p>Üçüncü kişi ise ikisinin yaşının toplamından fazla olmalıydı. Hantal cüsseye, geniş bir yüze, kısa saçlara sahipti. Elleri ağır işler gören ırgatlarınki gibi iri ve biçimsiz, tipik bir Yunanlıydı. Obol’ün gösterisi boyunca hiç kıpırdamadan durmuş, sadece yanındaki iki gencin davranışlarına mesafeli bir ilgi duymuştu. Son derece ölçülü hareketleri ve delici bakışlarıyla etrafı süzen ihtiyarın muazzam bir iradesi olduğu ilk bakışta belli oluyordu.</p>

  <p>Obol, gösteri yaparken kılıcın altına dayanak olarak koyduğu testilerden birini kapıp kadının önüne uzattı.</p>

  <p>“Paralarınızı testiye atın! Sadece obollerinizi kabul ederim. Obollerinizi Obol’e verin!”</p>

  <p>Cücenin tek cümlesiyle paralar havada uçuşmaya başladı. Atılan paralardan testi taşmıştı. Para yağmuru bittiğinde, cüce içindeki paraların sesini herkesin duyması için testiyi iyice salladı. Sonra da kafasına dikip, son damlasına kadar içindeki şarabı içti. Testiyi ters çevirdiğinde ne bir damla şarap ne de bir tane para kalmıştı. Hepsini midesine göndermişti. Seyircilerin, cücenin bir şeytan olduğundan hiç kuşkusu kalmamıştı artık. Ama gösteri bununla da bitmedi. Obol, kafasını eğip, testinin içine paraları kusmaya başladı. Bu davranışı izleyici tarafındaki Yunanlılara, Styx nehrini geçerken Charon’a geçiş bedeli ödemeleri için ölülerin ağzına para koyma geleneğini anımsattı.</p>

  <p>Obol, hazinesinin son kuruşunu da geri çıkardığında, alaylı alaylı şarkı söylemeye başladı:</p>

  <p><i>“Yemek, içmek</i></p>

  <p><i>İyi şarap ve altın.</i></p>

  <p><i>Obol’ un ağzında her şey birbirine karışır</i></p>

  <p><i>Altını yutmadan şarabı tadamazsın.”</i></p>

  <p>Genç adam hınzırca gülümseyip kadının kulağına fısıldadı:</p>

  <p>“Şarabı yutmadan, paranın tadını alamazsın.”</p>

  <p>Genç kadın keyifli keyifli güldü. Yabancı bir denizci, önünde oturan ihtiyara üç yabancının kim olduğunu sordu.</p>

  <p>“Şu yaşlı bir timsah gibi kıpırdamadan oturan adam Sosibos. Diğer ikisi ise ikiz kardeşler Agathocles ve Agathocleia. Ne kadar da güzeller değil mi? İkisinden birini yatağa atmak için varımı yoğumu verirdim. Prens Lagos’un şenlikleri için bütün hokkabazları, soytarıları, dansçıları topluyorlar.”</p>
</body>
</html>
