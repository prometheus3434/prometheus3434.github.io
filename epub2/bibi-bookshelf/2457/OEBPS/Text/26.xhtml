<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">26. B</span>ÖLÜM</p>

  <p><i>Dünyanın büyüklüğünün ölçülmesinden sonra sırayla şu olaylar gelişti:</i></p>

  <p>Esthia, kraliçenin ölümünden sonra anavatanı Nübye’ye kaçtı. Berenis’in saçlarını kestiği için, Philopator’un gazabına uğrayacak ilk kişiydi. Ömrü boyunca kaçak hayatı sürdü.</p>

  <p>Eratosten kütüphanedeki görevinin başına tekrar geçti. Theon en iyi dostlarından biri oldu.</p>

  <p>Sol ayak topuğu zedelenen Beton’un bacağı kesildi. Daha sonra Filistin’e döndü ve evlendi.</p>

  <p>Dünyanın büyüklüğünün ilk ölçümü bir fener ve bir kuyu arasında gerçekleşti. Theon seyahatnamesinde bu iki yapının birbirine olan zıtlığına dikkat çekti. Fener yerden yükselir, kuyu yeraltına doğru aşağı gider. Birincinin etrafı sularla çevrilidir. İkincinin içine su doldurulur. Biri her gece ışık verirken, diğeri yılda sadece bir gün gündönümünde ışık alır.</p>

  <p><i>Theophraste Excelcior’un Nil Seyahatnamesi</i> hiçbir zaman kütüphanenin raflarındaki yerini almadı. Theon eseri tekrar okuduğunda, asla iyi bir yazar olamayacağını kabul etti.</p>

  <p>Çatlak Amfora’nın patroniçesi Theon’la evlenmedi, ama çocuk yapmamak kaydıyla birlikte yaşamayı kabul dedi.</p>

  <p><br /></p>

  <p>MÖ 1 eylül 218: İskenderiye’de güneş tutulması oldu.</p>

  <p>MÖ 22 haziran 217: Filistin’in Gazze mevkiinde, Mısır kuvvetleri III. Antiochos’un ordusuyla karşı karşıya geldi. Antiochos’un ordusundaki Hint filleri, Mısır ordusunun Afrika fillerini perişan ettikten sonra, Mısır ordusu içinde paniğe yol açtılar. Ağabeyinin yanında savaşa katılan Arsinoe, birçok kez morali bozulan birlikleri yüreklendirerek karşı saldırıya geçirtti. Bir tümenin başına getirilen Agathocles yiğitçe savaştı. Savaş Mısır’ın zaferiyle sonuçlandı.</p>

  <p>Zafer gecesi, Philopator’a karşı bir suikast düzenlendi. Patreas, efendisinin çadırında ölü bulundu.</p>

  <p>Philopator, meşhur duvarını ve on emir tabletini görmek istediği için, sefer dönüşünde Kudüs’e uğramaya karar verdi. Tapınağın başrahibi ona kimsenin onları görme ayrıcalığına sahip olmadığını söyleyince, Philopator öfkeden ortalığı birbirine kattı, halk da onu Kudüs sokaklarında yuhaladı.</p>

  <p>Kral, İskenderiye’ye döndüğünde intikam almaya karar verdi. Zorla stadyumlara doldurulan Yahudiler filler tarafından çiğnendi. Kalanların da büyük bölümü şehirden sürüldü.</p>

  <p>Evlenen Philopator ve Arsinoe, Theoi Philopatores, babalarını seven tanrılar adıyla hüküm sürdüler.</p>

  <p>Philopator annesinin hatırasını yüceltmek için bir tapınak inşa ettirdi.</p>

  <p>Tati saraya aşçı olarak alındı.</p>

  <p>Rehmir, Memfis’deki evinde inzivaya çekildi. Kitaplığında en zengin Mısır kaynaklarına sahip oldu.</p>

  <p>Bir akşam, Theon, Rehmir’e <i>Kedi ve Çakal’ın Felsefi Sohbetleri</i>’nin içeriğini sormadığını hatırladı.</p>

  <p>Kutusis bir kez daha İskenderiye’ye uğradı. Daha sonra bir daha ondan haber alan olmadı.</p>

  <p>Hapi kayalara çarparak battı. Kaptan ve Mentep boğuldu. Rensi ise yaralı olarak kurtuldu.</p>

  <p>Niccipos, kütüphaneyi bıraktı. Değerli taş aramak için çöle gitti. Bunun kütüphanede yaptığından farksız bir iş olduğunu söyledi durdu.</p>

  <p>MÖ 9 ekim 209: Arsinoe erkek bir çocuk doğurdu.</p>

  <p>MÖ 207: Deltada ve yukarı Mısır’da halk ayaklanması çıktı. Horus tapınağının inşaatı yarım kaldı.</p>

  <p>MÖ 205: Agathocles ve Sosibios, İskenderiye halkına Philopator ve Arsinoe’nin ölümünü duyurdular. Ne zaman ve nasıl öldükleri herkesten saklandı. Oğulları Memfis’te Batlamyus Epiphanus adıyla taç giydi. Iouaennetcherouy-merouyi-tou Setepptah Ouserkare Sekhemanhimen “Babasını seven tanrıların varisi. Ptah’ın seçtiği. Kudretli Ka ve Ra. Amon’un temsilcisi,” adını aldı. Philopator’un etrafındaki yaltakçılar krala naip oldular ve ülkeyi fiilen yönetmeye başladılar.</p>

  <p>Arsinoe ve Philopator’un bedenleri Soma’ya konmadı. Cesetleri yakıldı ve külleri gümüş vazolara kondu.</p>

  <p>Obol, Arsinoe’nin ölümünü duyduğunda deliye döndü ve halkı ayaklanmaya çağırdı. Agathocles Agathocleia ve anneleri saraya hapsoldular. Obol’un galeyana getirdiği gözü dönmüş kalabalık saraya girdi. Ama onlar gizli bir yeraltı geçidinden kaçmışlardı. Obol’ün gizli geçitten haberi vardı. Peşlerine düştü. İkizler yakalandıklarında anneleriyle beraber linç edildiler. Obol çıkan arbedede hayatını yitirmişti. Onu ancak vücudundaki garip dövmelerden tanıyabildiler.</p>

  <p>Eratosten <i>Hüzün Üstüne</i> adlı kitabını bitirdi.</p>

  <p>Bizanslı Aristofan, Eratosten’in yerine geçti.</p>

  <p>MÖ 196: Epiphanus’un saltanatının dokuzuncu yılı. Mısırlı rahipler kralın adına siyah bir dikilitaş diktirdiler. İlk defa olarak resmi bir anıtta hem Yunanca hem Hiyeroglif birlikte yazıldı.</p>

  <p><br /></p>

  <p>Eratosten, bir rafın önüne oturmuştu. Ne önünde masa vardı ne de elinde kitap. Sessizce düşüncelerine dalmış, duruyordu.</p>

  <p>“Kırk yıl boyunca insanlığın hafızasının bekçisi oldum. Şimdi aynı şeyi kendim için de yapmalıyım. Hayatımın güzünde yalnız kaldım. Ben, yaşlı hizmetkâr yapayalnızım. Everget, Berenis, Magas, Lagos ve küçük Arsinoe’m. Hepsi bu dünyadan göçüp gittiler. Ailem dediklerimden geriye sadece anılar kaldı. Bütün şöhretim, bilgim neye yaradı? Kainatın düzenini, insanların düzensizliğiyle karşılaştırmaya. Onu bile başaramadım. Ben koca dünyayı ölçtüm de küçük bir çocuğun ölçüsüz hırslarına gem vuramadım. Öğretmen olarak başarısız oldum. Philopator’un işlediği suçlarda benim de payım var. Philopator, en parlak öğrencim, ‘Babasını seven’, ‘Annesini öldüren’. Ne kaldı tüm bunlardan geriye?”</p>

  <p>Niccipos’un yerine aldığı genç kâtip ona bir rulo uzattı:</p>

  <p>“<i>Pont-Euxin den Esthimos’un Düşünceler</i>’i”</p>

  <p>Ruloyu titreyen elleriyle zorlukla açtı.</p>

  <p>“Nasıl bileceğiz, içindekilerin saf düşünce ürünü olduklarını? En ahmakça saplantılarla mı dolu yoksa orijinal bir dehanın mı ürünü, nerden bileceğiz? Aynı Obol gibi,” diye söylendi.</p>

  <p>Başını kitaptan kaldırdı. Gözleri iyiden iyiye körleşmişti.</p>

  <p>“Aristo’dan daha zayıf ve sıkıcı,” diye kendi görüşünü belirtti genç kütüphaneci. Bir taraftan da arabacıya gelmesi için işaret etti.</p>

  <p>“Gidelim mi efendim?”</p>

  <p>Arabacı romatizmalı kollarına destek olup Eratosten’i arabaya bindirdi.</p>

  <p>Zanaatkârlar siyah granit bloğun üstünde çalışıyorlardı. Taşın etrafında hummalı bir inşaat çalışması devam ediyordu.</p>

  <p>Araba, şantiyenin girişinde durdu. Bir adam kalabalıktan ayrıldı. Saçlarını meşin bir bantla bağlamıştı. Uzun bağcıklı sandallar, güneşte çalışmaktan kararmış bir ten, birbirine girmiş kızıl saç ve sakal. Theon, Eratosten’i kucakladı. Sonra da koluna girip onu siyah kayanın yanına götürdü.</p>

  <p>Hemen tabure getirtildi. Theon, eski ustasının elini alıp kayanın üstündeki kabartma harflere sürttü. Eratosten gözü görmese de hâlâ çok iyi okuyordu.</p>

  <p>“Hem Yunanca hem de Hiyeroglif! Rengi siyah mı olacak?”</p>

  <p>“Evet siyah. Bazalt üstüne.”</p>

  <p>“Siyah ısıyı çeker.” Başka bir şey demedi. Gözlerini yumdu ve parmaklarıyla yazıtı okumaya başladı. Şantiyedeki kadınlar ve erkekler onu görünce ellerindekini bırakıp izlemeye geldiler:</p>

  <p>“... Eratosten İskenderiye’de, gündönümünde, güneşin gölgesini ölçerken arkadaşları da Asvan’da güneşin kuyudaki suyu aydınlamasını beklediler...”</p>

  <p>Hamallar, ressamlar, çizimciler, oymacılar pür dikkat yaşlı bilgini dinliyorlardı. Hepsinin yüzüne ilk masalını dinleyen küçük bir çocuğun ifadesi yerleşmişti.</p>

  <p>“Keşke bunu görebilseydiniz!” diye fısıldadı kulağına Theon.</p>

  <p>“Görenlerden işitmiştim.”</p>

  <p>“Söylemiştim, ta o zaman söylemiştim bunun çok güzel bir hikâye olacağını.”</p>

  <p>Okumak yaşlı bilgini yormuştu.</p>

  <p>“Bana yardım et Theon.”</p>

  <p>Theon elini alıp okumasını istediği bir yere götürdü. Bir rakam yazılıydı. Hesaplaması uzun zamanını alan çok şeye mal olan bir tek rakam.</p>

  <p>“Philopator yuvarlak bir rakam istemişti. Bundan daha yuvarlak, daha akılda kalıcı bir rakam olamazdı. Dünyanın çevresi 250.000 stattı.”</p>

  <p>İşçilerden bazıları gelip hayretle bir daha sordular ünlü matematikçiye.</p>

  <p>“250.000’mi? Vay canına. 250.000”</p>

  <p>İçlerinden biri başını iki yana salladı:</p>

  <p>“Bu çok fazla değil mi? Bir yanlışlık olmasın?” Bir diğer işçi ona katılmadı</p>

  <p>“Yok yok, iyi bir rakam bu.”</p>

  <p>Theon zaferle ekledi:</p>

  <p>“Sadece yuvarlak bir rakam da değil. Bir mucize. 500’ün karesi.”</p>

  <p>“Bunu da yazdılar mı?”</p>

  <p>“Yok ben sadece matematikçiler için hatırlatayım demiştim.”</p>

  <p>Eratosten parmaklarıyla Theon’un yüzünü yokladı.</p>

  <p>“Sakallarını yine uzatmışsın. Hatta bana kalırsa biraz ihmal etmişsin dağınık gibi geldiler.”</p>

  <p>“Hiç kuşkusuz. Ama yine de kesmeyeceğim onları.”</p>

  <p>Yemeklerini birlikte, küçük bir masada yediler. Bira nefisti. Eratosten inşaat hakkında onlarca soru sordu. Theon da cevapladı. Bunun dışında da binlerce başka ayrıntıdan söz ettiler. Hapi’nin başına gelenleri anlattığında Eratosten nasıl olup da o kadar usta denizcilerin boğulduğunu anlayamadığını söyledi. Beton’dan konuştular. Nil’deki kıvrımlar boyunca başlarından geçenlerden sonra yine Beton’dan ve yine Beton’dan.</p>

  <p>Geç olmuştu. İşçilerin birçoğu yüzlerinde açmış bir gülücükle uyuyakalmıştı. Bu saatlerde uyanık kalmaları sıra dışı bir şeydi. Theon ve Eratosten başbaşa kaldılar.</p>

  <p>“Sana hiç sormadığım bir sorum daha var. Sanırım artık zamanı. Sendeki kitap tutkusunun kaynağı nedir? Bütün meslek hayatımda nadiren karşılaştığım cinsten bir insansın.”</p>

  <p>Theon, tam da bu soruyu bekliyordu. Artık bundan söz edilmesinin zamanı gelmişti.</p>

  <p>“Çocukluğumda, ailemle Atina yakınlarında oturuyorduk.”</p>

  <p>“Ama Samoslu değil miydin sen?”</p>

  <p>“Hayır.”</p>

  <p>“Yalan mı söyledin?”</p>

  <p>“Evet. Dediğim gibi Atina’nın banliyölerinden birinde yaşıyorduk. Babam engin bilgili bir adamdı. En kıymetli hazinesi de kitaplığıydı. Bahçede bir kulübe yaptırmıştı. Kulübenin bodrumunda saklardı kitaplarını. Çeşit çeşit kitaplar. En nadide eserler. Babam hazinesiyle gurur duyardı.</p>

  <p>“Bir gün kulübede yangın çıktı. Babam hiç düşünmeden kendini alevlerin arasına attı. Mümkün olduğu kadar çok kitabı kurtarmak için bir içeri bir dışarı koşuşturdu. Yardım etmek istedim, ama annem beni omuzlarımdan tuttu ve bırakmadı. Bir taraftan da babama dönmesi için yalvarıyordu. Yeni el yazmaları bulurdu. Hatta daha da güzellerini. Kitaplarla beslenen ateş büyüdü. Sonunda ateş ve duman kulübeyi yuttu. Oraya gittiğimizde babamın cesedini gördüm. Son nefesinde bile elindeki ruloyu kurtarmaya çalışmıştı.</p>

  <p>“Kısa süre sonra evi terk ettik. Olanlar bir türlü aklımdan çıkmıyordu. Ateşi besleyip büyüten kitaplardı. Onlardan nefret ettim. Annem bu nefretin beni her gün biraz daha kemirdiğini gören annem, bana babamdan bahsetti. Neden ve hangi şartlarda o ruloları topladığını, kitaplarına nasıl bir tutkuyla bağlandığını anlattı.”</p>

  <p>“ ‘Baban kitapları olmadan yaşayamazdı. O yangından sağ çıkmış olsa bile yaşayamazdı,’ dedi annem. ‘Onun uğrunda öldüğü şeyden nefret etme.’</p>

  <p>“Eski evimize geri döndüm. Geriye pek bir şey kalmamıştı. Yabani otlar güzelim bahçeyi kaplamıştı. Bahçede oturdum. Ne kadar kaldım orada, bilmiyorum. Kendime bir söz verdim. Onu öldüren kitaplar, gün gelecek bir başkasına yaşam sunacaklardı. Annemin kollarına atıldım...”</p>

  <p>Eratosten, Theon için tıpkı küçük yaşta kaybedilmiş babası gibiydi. Theon da Eratosten’in hiç sahip olamadığı oğlu. Bir varis veya prens değil. Basit bir çocuk bu Theon.</p>

  <p>“Size teşekkür ediyorum. Sayenizde büyük Kütüphane benim için bir ‘Yaşam Evi’ oldu. Bizi bir araya getiren kitabı hiç düşündünüz mü? Neden Philolaos’un kitabı da bir başkası değil. Cevabı artık biliyorum. Philolaos, Pisagor’un tüm öğrencilerinin öldüğü yangından tek kurtulan müridiydi. Bunu neden daha önce düşünemedim bilmiyorum. Philolaos, Pisagor’un, insanları ayağa kaldıran öğretisinde, evrenin merkezine bir ateşi yerleştirir. Merkezi bir ateşi...”</p>

  <p>İkisi de tesadüf denen şeyin gerçek olmadığını bilecek kadar çok şey görmüş geçirmişlerdi.</p>

  <p>Eratosten, Theon’dan kalkmasına yardımcı olmasını rica etti. Bazalt blok boyunca yürüdüler. Eratosten bir kez daha parmaklarını sütun üstünde gezdirdi: “Neredeyse bütün hayatımı papirüs rulolar arasında geçirdim. Bugün ise yaptıklarımı okumak, anımsamak için taştan bir kütüphaneyi düşlüyorum.”</p>

  <p>Theon gözleri parlayarak ekledi:</p>

  <p>“Öyle ki asla yanmasın!”</p>

  <p><br /></p>

  <p><i>Günümüzde yüzyıllar önce yapılan bu ölçümle dünyanın çevresi 39.600 kilometre olarak hesaplandı.</i></p>

  <p><i>Bugün, en kesin ölçümler bize bu mesafeyi 40.000,07 kilometre olarak vermektedir.</i></p>
</body>
</html>
