<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">6. B</span>ÖLÜM</p>

  <p>Kraliçenin saçlarını adadığı gün olaya şahit olan veliaht prens büyümüş, Berenis ve Batlamyus’un oğlu Lagos yetişkinliğin eşiğine gelmişti. Kıvır kıvır uzun saçları, parıldayan gözleriyle heybetli bir delikanlı olmuştu. Sakin yüz ifadesinden kayıtsızlık okunuyordu ama canı isterse ortalığı ayağa kaldırabilirdi. Yanında güzel giyimli genç bir kız duruyordu. Kız kardeşi Arsinoe’den başkası değildi bu.</p>

  <p>Eratosten, en küçük prens Magas’ın da gelmesini bekliyordu. Ancak o zaman dersine başlayabilirdi. Ama o kadar çok beklemişti ki derse eksik başlamaya karar verdi. Zaman önemliydi ve güneş tepede yükseliyordu.</p>

  <p><br /></p>

  <p>Büyük kanalı Maroetis Gölü’ne bağlayan Agathos Daimon kanalında bir yelkenlinin dışında hareket eden bir başka şey yoktu. Rüzgâr tatlı tatlı esiyordu, kayığı on beş yaşlarında atletik görünümlü bir çocuk çekiyordu. Kraliçe Berenis, kıyıda korkuyla oğlunun gözüpek gösterisini izliyordu. Yanıbaşındaki bir grup asker ise genç prensi çılgınca alkışlayıp tezahürat yapıyordu.</p>

  <p>Magas yelkenleri indirdi ve duraklayan kayıktan kendini suya bıraktı. Berenis ve Beton uzun uzun suya bakıp nerden yüzeye çıktığını görmeye çabaladılar. Ama genç prens bir türlü gözükmedi. Berenis bir çığlık atıp ayaklarıyla suları sıçratarak, ne yapacağını bilmez bir halde çırpınmaya başladı.</p>

  <p>“Yaşasın Prens Magas! Yaşasın Prens!” diye coşkuyla tezahüratları duyduğunda ellerini yüzünden çekti. Oğlu su yüzüne çıkmış kulaç atıyordu.</p>

  <p>Berenis sudan çıktığında ona kurulanması için havlu uzattı: “Ne dersin Beton. Sence de güzel bir çocuk değil mi? Tıpkı babası gibi, gerçek bir Batlamyus!”</p>

  <p>Oğlunun kurulanmasına yardım etmek istedi ama Magas reddetti.</p>

  <p>“Acele et. Yoksa yine dersine geç kalacaksın. Eratosten’i daha fazla kızdırma.”</p>

  <p><br /></p>

  <p>Çubuğun gölgesi papirüs kâğıdın üstüne düşüyordu. Eratosten sapmayı göstermek için kâğıdın üstünde gölgenin düştüğü yere bir çarpı koydu. Sonra cetvelle bu çarpıdan çubuğun dikili olduğu yere kadar bir doğru çizdi.</p>

  <p>Bütün sabah boyunca aynı konu üstünde uğraşmışlardı. Lagos ve Arsinoe işlemi takip edip gölgenin kâğıt üstündeki ilerleyişini dikkatle izliyordu. Farklı saatlerde gölgenin düştüğü yere göre farklı doğrultularda çizgiler çizilmişti. Gölgenin sadece yönü değil uzunluğu da farklıydı. Güneş tepeye tırmandıkça gölgenin boyu kısalmıştı.</p>

  <div class="resim"><img alt="" src="../Images/50.jpg" /></div>

  <p>“Hâlâ kısalıyor,” dedi Lagos. Sesindeki heyecan hemen fark ediliyordu.</p>

  <p>“Yok olacak,” diye ekledi Arsinoe.</p>

  <p>“Emin ol asla yok olmayacak. Burada, İskenderiye’de güneş daima gölge yapar,” dedi Eratosten. Sonra da gözlerini kâğıttan ayırmayan Lagos’a bir soru yöneltti.</p>

  <p>“Peki bunun güneş ışınları açısından anlamı nedir?”</p>

  <p>“Dünyaya her zaman eğik düşerler.”</p>

  <p>“Matematik açısından anlamını sormuştum.”</p>

  <p>“Yeryüzüne asla dik bir açıyla düşmezler.”</p>

  <p>“Mükemmel bir cevap! Günün birinde büyük bir geometrici olacaksın, Lagos. Seninle gurur duyuyorum.”</p>

  <p>“Allık kısalmıyor!” diye sözünü kesti Lagos. “Şafaktan beri kısalıyordu ama artık kısalmıyor.”</p>

  <p>“Söylediklerini doğrula!” emrini verdi öğretmeni.</p>

  <p>“Öyle görünüyor. Artık kısaldığını görmemek için kör...”</p>

  <p>“Bu bir kanıt sayılmaz Lagos. Ben senden bir kanıt istiyorum.”</p>

  <p>Bunun üzerine Lagos öğretmeninin elindeki kalem ve cetveli kaptı. Gölgenin düştüğü yerden gölge boyunca bir doğru çizerek çubuğa kadar geldi. Bu çizgi bir önceki ile aynı gibi görünüyordu.</p>

  <p>“Görüyor musun? İkisi de eşit.”</p>

  <p>“İspatla o halde.”</p>

  <p>Lagos’un yüzünde kuşku ve endişenin gölgesi geçti. Bu sorunun üstesinden nasıl geleceğini bulmaya çabalıyordu. Hocasının soğukkanlılığını sınadığı anlardan sadece biriydi.</p>

  <p>Eratosten sorusunu sorduğu andan beri elinde tuttuğu iletkiyi öğrencisine uzattı. Lagos, aklına yeni gelmiş gibi iletkiyi kaptı ve tek tek çizgiler arasındaki açı farkını hesaplamaya koyuldu. Son iki açının birbirinin aynı olduğunu gördüğünde ise neşeyle bağırmaya başladı.</p>

  <p>“Tam öğlen! Buldum!”</p>

  <p>“Sakin ol evladım. Bu her gün olan sıradan bir şey.”</p>

  <p>“Evet öyle ama ilk defa farkında olarak yaşadım. Şu an tam öğlen vakti!”</p>

  <p>Kardeşinin duyduğu sevinci paylaşmaktan çok uzak görünen Arsinoe kuru bir sesle:</p>

  <p>“Tam öğlen diyemezsin.”</p>

  <p>“Öyle mi? Dedim bile.”</p>

  <p>“Sana söylüyorum. Şu an tam öğlen saatidir diyemezsin.”</p>

  <p>“Sen mi bana mani olacaksın?”</p>

  <p>“Gölge uzamaya başladığı an öğle geçmiş demektir. O halde yanılıyorsun.”</p>

  <p>Lagos kuşkuyla kardeşine baktı:</p>

  <p>“O zaman ne demeliydim. ”</p>

  <p>“Şey, sanırım öğlendi demen gerekirdi.”</p>

  <p>Eratosten bir kahkaha patlattı. Lagos öfkeyle:</p>

  <p>“Sen de mi onunla aynı fikirdesin? Siz ikiniz zaten hep aynı fikirde olursunuz.” Ellerini Arsinoe’nin omuzlarına koydu. Genç kız kurtulmak için omuzlarını silkince güçlü parmaklarını omzuna batırarak:</p>

  <p>“Bir gün karım olduğunda sana göstereceğim!”</p>

  <p>“Asla senin karın olmayacağım, asla! Sen de bir şey söylesene Eratosten!” deyip ihtiyarın kollarına atıldı. “Senin karın olmayacağım işte. Biz kardeşiz.”</p>

  <p>Küçük kızı daha da kızdırmak için Lagos bağırmaya başladı:</p>

  <p>“İsis ve Osiris! İsis ve Osiris gibi olacağız.”</p>

  <p>Eratosten araya girip ikisini de yatıştırmak için ellerini kaldırdı:</p>

  <p>“Lagos, Lagos!”</p>

  <p>Lagos birden duruverdi.</p>

  <p>“Arsinoe’nin hakkı var. Aynı zevk konusunda olduğu gibi. Asla zevkin doruğundayım denemez. İnsan ancak ‘zevkin doruğundaydım’ diyebilir. Çünkü farkına vardığında çoktan o doruktan inmişsindir.”</p>

  <p>“Verdiğin örnekler beni hep şaşırtıyor oğlum.”</p>

  <p>Hocasının övgüsüyle genç prensin göğsü kabardı.</p>

  <p>“İnsan hiçbir zaman içinde bulunduğu anın farkına varamıyor hocam. Bu yüzden öğleden sonralarını sevmiyorum. Öğle vakti geçince hemen gece olsun isterim. Öğleden hemen geceye atlamak mülkün mü hocam?”</p>

  <p>Eratosten şaşkın şaşkın kaşını kaldırıp öğrencisine baktı: “Yıldızlara hükmetmek elimizde olan bir şey değil.”</p>

  <p>Lagos:</p>

  <p>“Ne kötü! Keşke elimizden gelen bir şey olsaydı,” dedi ve bir kahkaha koyverdi. Şaka yapmayacak kadar ciddi söylemişti bunları.</p>

  <p>Eratosten:</p>

  <p>“Size bir astronomi ve coğrafya dersinde olduğunuzu hatırlatayım çocuklar. O yüzden gereken dikkati ve özeni gösterin.”</p>

  <p>Ölçtükleri son iki gölge aynı boydaydı. Eratosten aralarına düz bir çizgi çekti. Bu öteki çizgilerden daha kısaydı.</p>

  <p>Kral ve kraliçe göründü terasa çıkan merdivenlerin başında. Kralın yanı başında fil kadar kocaman başıyla zenci kölesi Sirius yürüyor, bir yandan da kralla kraliçeyi güneşten koruyan rengarenk bir şemsiye taşıyordu.</p>

  <p>Eratosten geciktiği için Magas’ı paylarken, Lagos babasına atıldı:</p>

  <p>“Bak baba! Şu ortadaki çizgiyi görüyor musun? İşte o tam öğlen güneşinin gölgesi. Tam kuzeyi gösteriyor.” Çizginin üstünde durdu. “Şimdi tam İskenderiye meridyeninin üstündeyim.”</p>

  <div class="resim"><img alt="" src="../Images/53.jpg" /></div>

  <p>Kral oğlunun sözlerini tamamladı:</p>

  <p>“O halde Rodos tam önümüzde. Memfis, Teb ve Asvan ise arkamızda kaldı. Görüyorsun ya Eratosten. Derslerini hâlâ hatırlıyorum,” deyip Berenis’e döndü:</p>

  <p>“Batıda ise Filistin ve Lübnan. Yani senin memleketin sevgilim.”</p>

  <p>Berenis gülümsedi. Kralın koluna girip kölelerden birinin getirdiği sandalyeye oturdu. Vaktiyle kraliçenin saçlarını kesen iri yarı zenci Esthie içki servisi yaptıktan sonra çekildi. Lagos heyecanla anlatmaya devam edecekken Arsinoe atıldı:</p>

  <p>“Baba, Lagos durmadan benimle evleneceğini söylüyor.”</p>

  <p>“Magas’la mı evlenmek istiyorsun yoksa?” diye kızgınlıkla çıkıştı genç prens. “O ufak tefek, narin bir hanım evladından...”</p>

  <p>“Ne seninle ne onunla! Kardeşlerin evlenmesi doğru bir şey değildir, öyle değil mi Eratosten?”</p>

  <p>“Bu Yunan âdetlerinden biri değil doğrusu.”</p>

  <p>Eratosten politik bir yanıt vermişti. Lagos bu defa babasına hitaben yine saldırdı:</p>

  <p>“Öyle mi? Dedem de kız kardeşiyle evlenmemiş miydi? Hem evlendiği kız kardeşinin adı...”</p>

  <p>Arsinoe içini çekerek başını önüne eğdi.</p>

  <p>“Kız kardeşinin adı Arsinoe değil miydi? Tıpkı senin gibi sevgili kız kardeşim. Bu yüzden değil miydi ki dedeme kız kardeşini seven anlamına gelen <i>Philadelphe</i> adını verdiler. Doğru değil mi baba?”</p>

  <p>“Bu, babamın en doğrusunu yaptığı anlamına gelmez. Ailemizin gerçek tarihini öğrenmen gerek oğlum.”</p>

  <p>“Özür dilerim baba, canını sıkmak istemezdim. Ama bir de İsis ve Osiris’in öykülerine bak. Onlar da kardeşti.”</p>

  <p>“Öykünün nasıl bittiğini de biliyor musun?” diye atıldı Berenis. “Osiris öz kardeşi tarafından katledildi ve bedeni parçalara ayrıldı.”</p>

  <p>“Ben böyle bir şey yapmayacağım,” dedi konuşmayı suskunca takip eden Magas.</p>

  <p>“Vücudumdan ufak bir parça dahi olsa koparmayacak mısın Magas?”</p>

  <p>“Neden böyle bir şey yapayım ki?”</p>

  <p>“Haklısın. Neden yapasın ki?”</p>

  <p>“Bu kadarı yeter çocuklar. Bu sıcakta sizin çocukça çekişmenizi dinlemeye gelmedik. Bu güneş saati harika olmuş Eratosten. Sayende çok önemli şeyler başaracağız.”</p>

  <p>Bunları söyledikten sonra kraliyet ailesi öğle yemeği için terası terk etti. Lagos babasına heyecanla öğrendiklerini aktarmaya başladı.</p>

  <p>“Yarın öğle saatindeki gölgenin uzunluğu daha da kısa olacak baba. Çünkü yaz geliyor. Fakat gölgenin doğrultusu değişmeyecek.”</p>

  <p>Esthie, tepside yöresel şaraplarla dolu kadehlerle çıkageldi. Kral kadehini bir dikişte bitirip Eratosten’e seslendi.</p>

  <p>“Lagos derslerini çok beğeniyor. Ama sen de matematik ve astronomi derslerinde aşırı gittiğini düşünmüyor musun? Bununla beraber yönetim ve hukuk dersleri de vermelisin bence.”</p>

  <p>“Yönetim nasıl yapılır baba?” diye sordu Magas.</p>

  <p>“Bilgelikle oğlum.”</p>

  <p>“Bilgelik, bilgelik yaşlılar içindir,” diye alaya aldı babasının cevabını Lagos. Berenis oğluna kaşlarını çattı. Ama kral hiç öfkelenmiş görünmedi:</p>

  <p>“Sadece yaşlılar için değil Lagos. Gençlerin de bilgeliğe ihtiyacı vardır. Hatta yaşlılardan daha da çok. Özellikle de genç kralların.”</p>

  <p>“Evet ama bilgelik nedir?” sorusunu tekrarladı Magas Lagos’un kıskanan bakışlarının altında.</p>

  <p>“Bilgelik, sevgili oğlum, ülke içinde barışı sağlamak, ama gerekirse savaş da yapabilmektir. Halka kendini sevdirmek ve kötü danışmanlardan kendini kollamaktır. Mesela kulağıma geldiği kadarıyla Lagos, arkadaşlarından bazıları pek de...”</p>

  <p>“İyi dost değiller,” diye söze karıştı Berenis.</p>

  <p>“İyi dost değiller mi anneciğim? Bunun sebebi benim arkadaşım olmaları mı?”</p>

  <p>Kral oğlunun cevabındaki mantığı sezmişti.</p>

  <p>“İskender’in eğitimi için babası Makedonyalı Philippe, devrin en iyi hocası Aristo’yu tutmuştu. Ben de senin eğitimin için günümüzün en iyisini seçmişim anlaşılan.”</p>

  <p>Sözü kraliçe aldı.</p>

  <p>“Aristo’nun bu konuda çok kesin yargıları vardı. Eğer yanıldığım bir yer olursa beni düzelt Eratosten. Aristo, idare etmek için birtakım erdemlere sahip olmak gerektiğini söylüyordu. Bu erdemler, <i>Andreia:</i> cesaret, <i>sophrosune:</i> ılımlılık, <i>megalopsuchia:</i> yüce gönüllülük, <i>philotimia:</i> tutku, <i>praotes:</i> zarafet, <i>areskeia:</i> belagat, <i>diagogue:</i> ince zevk, <i>dikaiosune:</i> adalet ve <i>enkrateia:</i> ölçülülüktü.”</p>

  <p>Kraliçe her bir erdemi tek tek sayarken, kral oğlunun yüzüne dikkatle baktı. Sanki sayılan erdemlerin oğlunda olup olmadığını anlamak ister gibi görünüyordu. Kral naibinin gelişiyle buna ara vermek zorunda kaldı. O ana kadar oğlunun yüz ifadesinden bir şey yakalaması mümkün olmamıştı.</p>

  <p>Kralın başbakanı ve en güvendiği danışmanı olan naip beraberinde önemli haberlerle gelmişti. Elinde mühürlü bir zarf tutuyordu. Mührü kırıp zarfı açtı. Mesaj çok kısaydı. Papirüs üstüne sadece 21 rakamı yazılmıştı. Elephantine tapınağından geliyor ve “Sel suları 21 arşın yüksekliğe ulaştı,” anlamına geliyordu bu mesaj.</p>

  <p>Bu, olabilecek en iyi tahmindi. Taşkın ne sel haline gelip tarlalara zarar verecek ne de kurak bir mevsimdeki gibi ekinleri kırıp geçirecekti. Elephantine keşişi, selle ilgili verilerin arkasına küçük bir çarpı işaretiydi. <i>Ankh</i>, yani yaşam anlamına geliyordu.</p>

  <p>Devletin kasalarına para akmaya devam edecekti. Hükümdar daha da zenginleşecek, devlet cömert harcamalar yapmayı sürdürebilecekti. Gerçekten harikulade bir haberdi bu. Tam zamanı diye düşünen kral ayağa kalktı. Çevredeki memurlar ve hizmetkârlar durakladılar.</p>

  <p>“Bu güzel haber üstüne size bir başkasını vermek istiyorum. Büyük oğlum Lagos’un veliahtım olmasına ve benden sonra tahta geçmesine karar verdim.”</p>

  <p>Berenis’in birden rengi attı. Şaşkınlıktan ne söyleyeceğini bilemeyen Magas, annesine bakakaldı. Berenis, teskin etmek için elini oğlunun omzuna attı. Vezir taş kesilmişti. Lagos ayağa kalktı ve sonra yine yerine oturdu. Eratosten memnuniyetle öğrencisine başını salladı. Öğrencisi Mısır tahtına oturacaktı.</p>

  <p>Terasta uzun bir sessizlik hüküm sürdü. Kimse, kral sözlerini bitirmeden ağzını açmaya cesaret edemedi.</p>

  <p>“Sen bu topraklarda hüküm sürecek IV Batlamyus olacaksın. Kurtarıcı Soter, kız kardeşini seven Philadelphe ve Lütufkâr Everget’den sonraki dördüncü kral olacaksın. Sen de dedelerin ve baban gibi kendine bir unvan almalısın.”</p>

  <p>Lagos yerinde duramıyordu.</p>

  <p>“Ben zaten bir tane seçmiştim bile baba!”</p>

  <p>Tam söylemek için ağzını açmışken babası:</p>

  <p>“Şimdi değil. Ancak tahta çıktığın gün seçtiğin adı söyleyeceksin.”</p>

  <p>“Ama baba! Ya sen...”</p>

  <p>“Ya ben senin tahta çıkışını görmeden ölürsem mi? Merak etme. Tanrılar, ölmüş de olsam adını duyma lütfunu benden esirgemezler.”</p>

  <p>Toplananlar kralın sözleriyle dağıldılar. Limanda fenerin dev gölgesi Akdeniz’e düşüyordu. Güneş ağır ağır batmaya başlarken gölgesi uzadıkça uzadı.</p>
</body>
</html>
