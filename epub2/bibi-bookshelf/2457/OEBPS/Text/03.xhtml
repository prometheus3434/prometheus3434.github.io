<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">3. B</span>ÖLÜM</p>

  <p>Harita çizerken, iki eksenle dünyayı eşit parçalara ayırmak öteden beri uygulanan bir yöntemdi. Resmi bir haritada dünyanın uzunluğu dört, genişliği ise üç Mısır arşınıydı.</p>

  <p>Conon, kraliçenin saçlarını gökyüzünde bulduktan kısa bir süre sonra Suriye seferinden sağ salim dönen Kral Batlamyus şimdi Eratosten’i Mouseion’da ziyaret ediyordu.</p>

  <p>“Ah, şimdi genç olsam bütün ayrıntıları görebilirdim. Bu gözler artık yaşlı bir adamın gözleri Eratosten. Ne olursa olsun gözlerine bir şey olmasın.”</p>

  <p>Eratosten, hükümdarın sözleriyle irkildi. Bir tek kelime bile okuyamayacak olmak fikri bilgini ürpertti.</p>

  <p>Hükümdar, sükûnet içinde bilgini izliyordu. Eratosten, kralın ne kadar yaşlandığını kendi gözleriyle görmese hayatta inanamazdı. Mısır kralı yaşlı bir ihtiyar haline gelmişti.</p>

  <p>Batlamyus bu anı tam üç aydan beri bekliyordu. Haritanın tamamlanışına yardım etmek için eline geçen birçok fırsatı kaçırmıştı. Hemen her defasında bir işi çıkmıştı, ama hiçbir gerekçe, keşfetmenin keyfini ve heyecanını duymasına engel olamazdı. Esere son şeklinin verileceği çalışmalara yetişmişti.</p>

  <p>Yatay olan birinci eksen dünyanın en batı noktası olan Herkül sütunlarından başlayıp, Akdeniz boyunca ilerliyor; Messina, Atina ve Rodos üstünden geçip, İskender’in büyük Asya seferinde keşfedilen Taurus sıradağlarına kadar gidiyordu. Tıpkı Diyafram kası gibi. Eratosten bu eksene Diyafram adını verdi çünkü aynı insan vücudundaki gibi alt kısmı üst kısımdan ayırıyordu.</p>

  <p>İkinci eksen ise dikeydi. Dünyanın en kuzeyindeki buzlarla kaplı Thule’den, Nubye’nin kumlu çöllerine hatta Nil’in sonsuz kaynağına kadar uzanıyordu. Eksen üstünde Bizans, Rodos, İskenderiye ve Asvan kentleri vardı. Eratosten bu ekseni de Dikey Eksen olarak adlandırdı.</p>

  <p>İki eksen Rodos Adası’nda, kent merkezi ve limandaki heykelin üstünde kesişiyordu. Eratosten dünyanın merkezi olarak bu noktayı seçmişti. Herkes Eratosten ile aynı fikirdeydi. Apollon’un bronzdan heykelinin, dolayısıyla tanrıların tanrısının dünyanın merkezinde olması fikri çok mantıklıydı. Ama kimsenin göremediği başka bir gerçek daha vardı: İnsan dehasının ürünü olarak heykel, insan şeklindeydi. İnsan nitelikleri tanrıya verilmişti ve dolaylı olarak dünyanın merkezinde insanoğlunun damgası vardı.</p>

  <p>Haritada ne vardı peki? Yeryüzündeki tüm topraklar tek parçaydı. Gezegendeki tek denizin ortasında yükselen tek bir toprak parçasıydı bilinen dünya.</p>

  <p>“İşte tanıdığımız dünya kralım. Bütün bu toprakları gezen kaşifler ve gezginlerin anlattıklarına göre çizdik.”</p>

  <p>Bütün dünyayı tek bir bakışta görebilmek mümkündü. Bu insanlık adına gurur verici bir andı. Ordusunun başında haritadaki çoğu ülkeye kendi de gitmişti. Gerçekliğinden emin olmak istercesine papirüs üstüne çizilmiş haritaya dokundu, Kral.</p>

  <p>“Bütün ülkeler var değil mi?” diye sordu ardından, kuşkuyla.</p>

  <p>“Hiçbiri unutulmadı,” diyen Eratosten, kendinden emin bir sesle kralın endişesini yatıştırdı.</p>

  <p>“Dünyanın bilinen her yeri, bu kâğıt üstünde ha? İstediğim zaman istediğim yeri görebilirim! Bu ilk defa oluyor değil mi?”</p>

  <p>Eratosten kralın bu sorusunu beklemiyordu:</p>

  <p>“Başka ne olabilir ki kralım?”</p>

  <p>“Emin misin?”</p>

  <p>“Evet kralım. İlk defa. Coğrafya kadar geometri ile de ilgilendiğimi bilirsiniz. Bu bilimde bize ilk öğretilen elimizde dayanak olmadan konuşmamaktır.”</p>

  <p>Harita, pırıl pırıl bir papirüs üstüne işlenmiş, kâğıt iki tahta arasında rulo haline sokulmuştu. Tamamı açıldığında uzunluğu genişliğinin iki katı olan kusursuz bir dikdörtgen oluşturuyordu. Paraleller ve meridyenler özenle çizilmişti. Böylelikle dünya üstünde bir yerin koordinatlarını bildikten sonra haritada bulmak çocuk oyuncağıydı.</p>

  <p>Kesin ve basit. Batlamyus’un ağzı kulaklarına varıyordu. Emrinde çalışan bilginle bir kez daha gurur duydu. Kendisi değil miydi yıllar evvel Atina’dan bin bir güçlükle getirtip İskenderiye’deki bilginlerin başına geçiren?</p>

  <p>Hükümdar tekrar yerine oturdu.</p>

  <p>“İskender, zamanında dünya turu yapmak istemişti. Haritan hiç kuşkusuz çok işine yarardı. Yeni bir Odysseus yolculuğu olurdu bu.”</p>

  <p>“Homeros’unkinden daha gerçekçi temellere oturtulmuş bir efsane olurdu hem de,” diye ekledi Eratosten.</p>

  <p>Sonra da kendi çalışması ve ozanınki arasındaki farkları bir bir saymaya başladı. Haritayı <i>Geographica</i> adını verdiği eseriyle birlikte ele alıyordu. Yakın bir zamanda bu çalışmasını bitirecekti. Kral, ilk heceyi ayrı söyleyerek eserin adını tekrarladı.</p>

  <p>“<i>Geo... graphica</i>”</p>

  <p>“Tamamen yeni bir bilim için bulduğum bir ad kralım. Edebiyat ve şiirden çok astronomi ve matematiğin sözünün geçeceği bir bilim.”</p>

  <p>“Böylece sen de dünyanın ilk coğrafyacısı olacaksın. Dünyayı ilk çizen adam. Dünyanın ilk hâkimi. Benden bile üstün olacaksın yani. Benim elimde sadece Mısır var,” diye bilgini övdü kral. Gözlerini, kendinden önce kuşaklar ve hanedanlar süresince firavunların yönettiği topraklara dikti. Ülkesini boydan boya geçen Nil’e, Asvan’a, yüz kapısı olan Theb ve Memphis kentlerine ve kentlerin kenti İskenderiye’ye. Sonra haritayı baştan aşağı süzüp sordu:</p>

  <p>“Dünyanın etrafı sadece suyla mı çevrili?”</p>

  <p>“Evet, batıda Herkül sütunlarının ötesi ve doğuda Taurus dağlarından sonrası hep denizdir. Bu yüzden İberya’dan denize açılırsak sayın kralım, yolculuğumuz bir gün muhakkak Taurus’da son bulur.”</p>

  <p>“Batıdan yola çıkıp doğuya ulaşmak... Haddini aşma, ne cüretle kralınla alay ediyorsun!”</p>

  <p>“Bizi hiçbir şey durduramazdı kralım,” diye üsteledi Eratosten.</p>

  <p>“Evet, durdururdu: Korku.”</p>

  <p>“Harita üstünde teorik olarak göstermeme izin verin.”</p>

  <p>“Teoriler korkuyu yenemez.”</p>

  <p>“Belki kralım.”</p>

  <p>“Ve harita, dünya demek değildir.”</p>

  <p>“Belki. Ama her halükârda ondan faydalanıyorum.”</p>

  <p>Batlamyus haritanın üstüne eğildi. İşaret parmağını Diyafram’ın üstüne koyup batıdan doğuya doğru kaydırdı. Bir yandan da parmağının üstünde olduğu ülkelerin adlarını sayıyordu: Galya, Libya, İtalya, Yunanistan, Makedonya, Trakya. Dikey eksene geldiğinde durdu. Dünyanın yarısını kâğıt üstünde bir çırpıda kat etmişti. Devam etti. Etiyopya, Nubya, Arabistan, Medya, İran, Baktria, Hindistan, Orta Asya, Çin... Dünyanın en doğusuna gelip de okyanusa ulaşınca parmağı havada kaldı. Okyanustan sonrasını göstererek:</p>

  <p>“Ya gerisi? Dünyanın kalan toprakları? Şimdi bildiklerimize göre az mı çok mu?” diye sordu kral. Efendisinin sükûtuna duyduğu saygıdan ötürü, ellerini kavuşturup susan Eratosten’e yaklaşıp sorusunu yineledi.</p>

  <p>“İlk defa dünyanın sınırlarını bu kadar kesin görebiliyorum. Ama kendi kendime sormadan edemeyeceğim. Buraya kadar haritalanan kısmı dünyanın önemsiz bir kısmı mı yoksa söylediğin gibi tamamına yakını mı?”</p>

  <p>“Efendim, buna cevap verebilmek için dünyanın tam büyüklüğünü bilmem gerek.”</p>

  <p>“Yani?”</p>

  <p>“Kralım bana dünyanın büyüklüğünü mü soruyor?”</p>

  <p>“Evet. Sana tam olarak sorduğum bu. Dünyanın gerçek büyüklüğü!”</p>

  <p>“Kralım bunun hâlâ bir sır olduğunu bildiğime göre benden ölçmemi istiyor. Doğru mu?”</p>

  <p>“Bunu bulmanın kabiliyetlerini aşacağını mı düşünüyorsun Eratosten?”</p>

  <p>Kralın sorusu, gizliden gizliye Eratosten’i kışkırtıp, hırslandırmayı amaçlıyordu.</p>

  <p>Daha önce eşi benzeri görülmemiş bir istekti kralınki. Dünyanın büyüklüğünü hesaplamak. Sadece bilinen kara parçalarını ve denizleri değil, tamamını. Binlerce yıldır insan sadece yaşadığı mekânın büyüklüğünü ölçüp biçmişti. Artık insanoğlunun kendi kabuğundan sıyrılma zamanı gelmişti. Kendi evinden, köyünden, yerinden, yurdundan ayrılıp dünyayı görmenin vaktiydi. Bu ölçüm sayesinde her insan, kendi toprağına bağlılığın ötesine geçip dünya yurttaşı olacaktı. Kısaca gerçek bir devrimdi söz konusu olan.</p>

  <p>Böylesine zor bir işin altından kalkmak ve tarihe adını yazdırmak hayaliyle Eratosten’in gözleri kamaştı. Dünyayı ölçen ilk adam olmak, ne zafer ama! Ancak şanın şöhretin bir de sorumluluğu vardı. Olduğundan daha küçük ya da büyük hesaplarsa çağlar boyunca onun hatası yüzünden insanlar dünyayı yanlış tanımış olacaktı.</p>

  <p>Lochias Burnu’na doğru yürüdü. Sularla çevrili İsis Tapınağı’nın yakınından geçti. Berenis’in saçlarının adak olarak sunulduğu o günden beri ne zaman buraya gelse kalbinde bir sızı hissediyordu. Şimdiyse aklında ne kraliçe ne de saçları vardı. Zihni sadece dünyayla meşguldü.</p>
</body>
</html>
