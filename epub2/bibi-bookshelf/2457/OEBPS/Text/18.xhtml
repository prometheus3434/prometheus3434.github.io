<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">18. B</span>ÖLÜM</p>

  <p>Şimdiye kadar başlarına gelmeyen, gelmesini de hiç istemedikleri şey gerçekleşti. Yolculukları dördüncü kıvrıma dayanmış, sıcak dayanılmaz bir hal almıştı. Bu kavurucu sıcakta böyle bir iş yapmak delice bir düşünceydi. Theon nedenleri biliyordu. Ne kadar sıcak olursa zemin de o kadar kuru olurdu. Ama neden sadece üç mevsim var? Keşke tüm dünya gibi dört... Ne kadar aptalca! Dört mevsim yaşanmayışını doğal karşılamıyordu.</p>

  <p>Öğlen molası yaklaşırken hiç de yorulmuş gibi görünmeyen Beton, hâlâ yürüyordu. Sadece onu seyretmek bile Theon’u tüketmişti.</p>

  <p>Beton işarete ulaştı. Eratosten, taburesine oturmuş rakamları gözden geçiriyordu.</p>

  <p>“Beton, 10.064, Theon 9.976 adım.”</p>

  <p>Rakamları tekrar okudu. Şimdiye kadar hiç bu kadar çok fark çıkmamıştı. Tam tamına 88 adım. Ortalamaları 10.020 adım ediyordu.</p>

  <p>Bu kesimin yeniden sayılmasından başka yapacak bir şey yoktu.</p>

  <p>Eratosten, geri dönüp önceki kontrol noktasına kadar tekrar saymalarını istedi. Cronos, Theon ve Beton geri döndü. Kaptan da yelkeni indirip gemiye yarım dönüş yaptırdı. İşareti korumakla görevli asker geminin kıyıya yaklaştığını görünce epey şaşırdı. Şaşkınlığının yanında gurur da vardı. Koruduğu şey sadece toprağa dikilmiş basit bir kamış değildi. Bir amaca hizmet ediyordu.</p>

  <p>Bu kez akıntıyla sürüklendiği için gemi daha hızlı yol aldı. Vakit epey geç olmuştu. Koruma şafakta geleceğini söyleyip evine gitti.</p>

  <p>Kaptan, Hapi’yi güvenli bir yere demirlemek için hazırlıklara başladı. Tati de akşam yemeği için mutfağa girdi. Yelkeni katlayan Mentep iki sıkı düğüm attı. Masaj seansı bitince Beton direkt odasının yolunu tuttu. Patreas damarlar üzerine yazılmış kalın bir kitaba gömüldü. Toussi dinleniyordu.</p>

  <p>Theon su kıyısına oturmuş, Cronos’u seyrediyordu. Beton’la arasındaki uyum ilk defa bozulmuştu. İkisi birden yanılmış olamazdı. Küçük rakam kendisine aitti. Mutlaka onun yanlışıydı. Bir adımı eksik saymak çok kolaydı. Her zamankinden daha dikkatsiz değildi. Sıcaklık yüzünden olabilir miydi? Öğleye doğru sıcaklık çok artmıştı.</p>

  <p>Eratosten yanına gelip oturdu. Toussi de konuşmalarına kulak kabartmak için yanaştı.</p>

  <p>“Beni asıl şaşırtan şey daha önce böyle bir şeyin olmaması. Sadece bir öğleden sonrasını yitirdik. Sana verdiğim görevin zorluğunun farkındayım. Çok iyi bir konsantrasyona sahip olmak, sabır ve dayanıklılık gerektirir. Sen de bu özelliklerin hepsine sahip olduğunu kanıtladın. Başkası olsa Beton ile bu kadar iyi anlaşamazdı. İyi bir ikili oldunuz.”</p>

  <p>“Ya o?” diye Cronos’u gösterdi Theon.</p>

  <p>“Kusursuz bir üçlüsünüz, demek istedim.”</p>

  <p>Kendine gizemli bir hava veren Theon, yalancıktan Eratosten’e bir sır veriyormuş gibi kulağına yaklaştı ve; “Bir sırrım var, size güvenebilir miyim? Bazen birinin sayı saydığını duyuyorum,” dedi.</p>

  <p>Ansızın çığlıklar duyuldu. Sinsice ortaya çıkan bir grup adam Toussi’nin üstüne atıldı. O ise insanı şaşırtan bir hızla onlara karşılık verdi. Saldırganlar direnç beklemedikleri için bir an durakladılar. Bu kadarı yetti ona. Yerinden sıçradı ve adamları Eratosten ve Theon’dan uzaklaştırdı. İkisinin de kayığa gözlerini diktiğini gören haydutlar kayığa doğru atıldılar.</p>

  <p>“Gemiye gidelim!” diye haykırdı Theon.</p>

  <p>“Ben yüzme bilmiyorum. Sen biliyorsan, git.”</p>

  <p>“Ben de bilmiyorum.”</p>

  <p>Theon gözleriyle etrafta kendini savunabileceği bir şey ararken işaret çubuğunu gördü. Yerden alıp ortadan iki parçaya ayırdı ve bir parçasını Eratosten’e uzattı.</p>

  <p>“Bununla ne yapmamı istiyorsun?”</p>

  <p>“Vurmanı.”</p>

  <p>“Ben hayatımda yapmadım böyle bir şeyi.”</p>

  <p>“O halde şimdi tam zamanı. Öncelikle kendinizi koruyun. Yapabildiğiniz zaman ise, karşınızdakinin yüzüne bütün gücünüzle vurun. Ve sakın korktuğunuzu belli etmeyin.”</p>

  <p>“Bu oldukça zor olacak.”</p>

  <p>Toussi yaralı bir aslan gibi dövüşüyordu. Tati mutfaktan çıkagelmiş, elindeki kepçeyi çılgınca savuruyordu. Mentep elindeki sopayla hem karşıdakileri tehdit ediyor hem de bağırıyordu.</p>

  <p>“Askerler! Askerler geliyor. Tutun şunları!”</p>

  <p>Saldırganlar Mentep’in baktığı yöne çevirdiler başlarını. Toussi dikkatlerinin dağılmasından istifade edip kılıcıyla korkunç iki darbe indirdi. Adamlardan biri daha yere serildi.</p>

  <p>Gürültüye uyanan Beton, kabininden yıldırım gibi fırladı. İlk bakışta durumun umutsuz olduğunu anlamıştı. Mentep ona bir balta uzattı. Tati de eline uzun bir bıçak tutuşturdu. Sonra da suya atlayıp gemiye doğru seslenerek kaptana yaklaşması için haykırdı.</p>

  <p>İki saldırgan önce kızıl saçlıyı halletmeleri gerektiğini anladı. Diğeri fazla sorun yaratmayacaktı. Elindeki çubuğu müthiş bir beceriyle kullanan Theon, öldürücü bir darbeyi savuşturdu. Eratosten’e; “Arkamda dur,” dedikten sonra başını çevirdi.</p>

  <p>Gecikmişti. Bir anlık dikkatsizliğinden faydalanan birinci haydut onu yaraladı. Hemen ardından da ikincisi. Sağ elinde korkunç bir acı hissetti. Açılan yaradan kan akıyordu. Adını bile bilmediği topraklarda ölme fikri dayanılmaz geldi.</p>

  <p><i>Theophraste Excelcior’un Nil Seyahatnamesi</i> burada son bulacaktı !</p>

  <p>Savaş sanatı hakkında tüm bildiklerini hatırlayıp sopayı diğer eline aldı. Saldırganlar tedbirli yaklaşıyorlardı. Tahmin ettiklerinden de kolay av olacaklardı. Ne Eratosten’in ne de Theon’un aklına kaçmak gelmemişti. Hem artık kaçacak yerleri de kalmamıştı. Arkalarına suyu almışlardı. Birkaç adım daha atarlarsa boğulacaklardı. Birden aralarına kasırga girdi sanki. Beton elinde baltayla saldırganların arasına daldı ve birini ilk anda ölü olarak yere serdi. Diğeri ise ağır yaralı olarak arkadaşının yanına uzandı.</p>

  <p>İkisini halleden Beton, Toussi’nin yardımına koştu. Etrafı sarılan Toussi, diz çökmüştü. Başından son bir darbe aldı ve düştü. Köyden dönen Rehmir de gördükleri üzerine savaşın içine daldı. Saldırganlara dillerinde hitap ederek azarladı. Buna karşılık içlerinden biri üstüne atılmakta gecikmedi. Beton, Toussi’nin kılıcını ona fırlattı. Rehmir, usta bir savaşçıydı. Üstüne çullanan adamı bir hamlede cansız yere serdi. Beton da kendi hesabına birini daha cehenneme gönderdikten sonra diğerlerine döndü.</p>

  <p>“Haydi gelin, gelin!” diye dayılandı Mentep. Saldırganlar birbirlerine baktılar. Dişli rakiplerle karşı karşıya olduklarını anlamışlardı. Şeflerinin bir işaretiyle geri çekildiler.</p>

  <p>Beton, Toussi’nin yanında diz çöktü. Başını kaldırıp; “Teşekkürler Toussi. Hepimizi kurtardın. Sen olmasaydın...”</p>

  <p>Toussi, Eratosten’e yaklaşmasını işaret etti. Zayıf bir sesle; “Sizi korumak için buradaydım. Krala başarısız olmadığımı söyleyin. Size göz kulak olmam emredilmişti,” dedi ve gözlerini yumdu.</p>

  <p>“Müthiş bir savaşçıydın,” dedi Beton usulca kulağına. Son soluğunu verirken bir gülümseme tüm yüzünü aydınlattı.</p>

  <p><br /></p>

  <p>Suratı morarmış halde bir tabureye çöktü Beton. Ciddi yaralanmıştı. Patreas gülümsedi.</p>

  <p>“Ne oldu sana dostum?” diye sordu Rehmir.</p>

  <p>“Ah, Rehmir! Tam zamanında geldin. Şu Naucratis’deki yasağın adı neydi? Bir türlü hatırlayamadım.”</p>

  <p>“Andjty’mi? Canlıların ayaklarına zarar verme yasağı.”</p>

  <p>“Gördüğün gibi bu yasağa buralarda saygı gösterilmiyor.”</p>

  <p>“Ya sembolü hatırladın mı? Osiris’in sağ ayağı. Seninki de hiç zarar görmemiş.”</p>

  <p>“Boşuna. Sol bacağım her şekilde yara aldı.”</p>

  <p>“Konuşmanıza biraz ara verin. Şöyle biraz da çekilin ki işimi yapabileyim,” diye sabırsız bir jestle aralarına girip Beton’un lafını kesti Patreas.</p>

  <p>Beton’un dizini muayene edip nabzına baktı. Hocası Herophilus için teşhiste şunlar önemliydi: genişlik, frekans, ritim ve kuvvet. Patreas memnundu. Beton’un nabzı, ne karıncanın yürüyüşü gibi yavaş ne de keçinin sekmesi gibi hızlıydı.</p>

  <p>Beton düşünceliydi. “Yolculuk için bu kadar önemli olmasam yine de bu kadar endişeli olurlar mıydı?” sorusu kafasında dönüp duruyordu.</p>

  <p>Gergin bir bekleyişten sonra Patreas beklenen açıklamayı yaptı.</p>

  <p>“Uyluk kemiği yerinden çıkmış. Dizlere gelince... Sanırım o da çıkmış. Kötü. Çok kötü.”</p>

  <p>Beton’un durumu çok ciddiydi. Üç hafta ayağa kalkmadan yatması gerekiyordu. Aksi halde sakat kalabilirdi. Eratosten başını iki eli arasına alıp; “Allah kahretsin! Lanet olsun! Taşkın başlayana kadar bekleyemeyiz. Kahretsin! Her şey iyi gidiyordu,” diyerek sövüp saydı bir süre. Ancak yine de hırsını alamamış olacak ki; bu kez öfkeyle Beton’a söylendi: “Ne vardı sanki bacağını sakatlayacak!”</p>

  <p>“Doğru!” diye onayladı Theon. “Savaşmasaydı, bacağını sakatlamazdı. Ve cesediniz de taşkından önce ölçümü tamamlardı.”</p>

  <p>Eratosten uzun uzun baktı Theon’a. Sonra biraz daha sakinleşerek, “Haklısın,” dedi, “Beton ve Toussi olmasaydı... Nankörlük ediyorum. Ama hepimiz adına sonuna kadar gitmeyi o kadar çok istiyordum ki.”</p>

  <p>“Neden bu kadar acelecisiniz? Dünya varoldu olalı henüz kimse ölçmedi. Ve bugüne kadar olduğu yerde durdu. Birkaç hafta daha sabredebilirsiniz.”</p>

  <p>“Önceki çalışmalarımın hiçbiri bu kadar sabrımı zorlamadı. Yola çıktığımızdan beri bir tek şey düşünüyorum. Bir RAKAM! İskenderiye ve Tebai arası kaç stad? Deltada sadece sinekler yüzünden huzursuz değildim. Hemen her gün aynı kâbusu görüyordum. Dünyaya yaklaşıyor ve onu kollarımın arasına almaya çalışıyordum. Gerçekten çok büyüktü. Bunun için kollarımı daha da açıyordum. Neredeyse başarmak üzereydim. Dünyanın diğer tarafında kollarımın birleşmesine az kalmıştı. O anda bilinmeyen bir güçle dünya şişmeye başladı. Bütün gücümle tutmaya, engel olmaya çalıştım. Ama başaramadım. Dünya büyüdü, büyüdü...”</p>

  <p>Herkes derin bir sessizlikle dinledi Eratosten’i. Sonra Patreas; “Çıkıkları tedavi eden yeni bir makine var. Çok iyi sonuçlar veriyor. Beton’un bacaklarını kısa zamanda eski halice getireceğimden eminim. Ne kadar çabuk tedaviye başlarsak o kadar hızlı iyileşir,” diyerek ortalığı yatıştırmaya çalıştı.</p>

  <p>Tabii ki Patreas, makinenin mucidi olduğu için bu kadar kesin konuşabiliyordu.</p>

  <p>“Bir tane yollamaları için İskenderiye’ye haber göndermemiz çok zaman alır. Şu an tam olarak neredeyiz?”</p>

  <p>“Hermopolis’i geçtik,” dedi Eratosten.</p>

  <p>“En yakın büyük kasaba nerede?”</p>

  <p>Eratosten düşündü:</p>

  <p>“Batlamyus. Az güneyimizde.”</p>

  <p>Batlamyus! Patreas’ın yüzü aydınlandı. “Bir arkadaşım orada çalışıyor. Aynı makineden bir tane de onda olduğunu hatırlıyorum. Bu tek şansımız. Şafakta bir haberci gönderelim.”</p>

  <p>Patreas dostuna bir mektup yazdı. Eratosten de mektubu kendi mührüyle kapattı.</p>

  <p>“Bana kolunu göster,” dedi Theon’a.</p>

  <p>Theon yaralı kolunu uzattı. Patreas, bandajla yarayı güzelce sardı. Derin değildi, ama enfeksiyon kapmaması gereken açık bir yaraydı.</p>

  <p>“Off!” diye acıyla mırıldandı Eratosten. Eliyle alnını ovuşturuyordu.</p>

  <p>“Sizin neyiniz var?” diyen Patreas, sonra da Eratosten’in saçlarını araladı; “Koca bir şiş. Canınızı acıtıyor olmalı,” dedi endişe içinde.</p>

  <p>“Eh, şey evet, ama asıl merak ettiğim nasıl olduğu.”</p>

  <p>Beraberinde kâtipler ve sayısız muhafızla gelen köyün yöneticisi kulaklarına inanamamıştı. Böylesine korkunç bir saldırıyı kim tertipleyebilirdi ki? Hem de onun sorumluluğundaki topraklarda. Sevindirici olan şey, ne Büyük Kütüphane’nin yöneticisinin ne de kralın şahsi doktorunun yaralanmamış olmasıydı. Saldırganları takip etmek için ise artık çok geçti.</p>

  <p>Gruba birtakım sorular sormak için izin istedi. Yanıtlar, not edildi ve rapora dahil edildi. Bu arada yavaş yavaş köy sakinleri de gelmeye başlamıştı. Yönetici onlara saldırganların cesetlerini gösterdi. Kimse onları tanımıyor ya da tanıdığını söylemek istemiyordu.</p>

  <p>Muhafızların bir kısmını olay yerinde bırakan köy yöneticisi Patreas’ın mektubunu da alıp geri döndü. Mektubu ertesi sabah Batlamyus’a ulaştıracağına da söz verdi. Artık tek yapabilecekleri Patreas’ın arkadaşının makineyle birlikte gelmesini ummaktı.</p>

  <p><br /></p>

  <p>Mentep, kimse istemeden kadeh ve iki testi şarap getirdi. O zaman hep bir ağızdan haykırdılar.</p>

  <p>“Yardım için o çığlığı atmak da nereden aklına geldi?”</p>

  <p>“Bilmem. O anda aklıma geldi işte. Başka ne yapabilirdim ki?”</p>

  <p>“Bu benim aklıma gelmezdi,” diye itiraf etti Eratosten. Sonra da Mentep’in sesini taklit ederek:</p>

  <p>“Askerler, askerler geliyor! Tutun, bırakmayın onları! Ben bile inandım bir an askerlerin geldiğine.”</p>

  <p>Tati geldi:</p>

  <p>“Sana en güzel şarabımı ikram edeceğim Mentep!” diyerek övdü Mentep’i, sonra da ekledi: “Doğrusu hak etti de!”</p>

  <p>Rensi geminin ucunda bir işle meşgul görünüyordu.</p>

  <p>“Ya sen Rensi? Sen onca zaman ne yaptın?” diye sordu Theon.</p>

  <p>“Ben sandalda saklanmıştım. Kendi kendime en azından birimizin askerler geldiğinde olan biteni onlara anlatmak için hayatta kalması gerektiğini söylüyordum.”</p>

  <p>Herkes bunun üzerine güldü.</p>

  <p>“Evet, ama,” dedi Theon, “kayığın içindeyken hiçbir şey göremezdin. Ne anlatacaktın ki onlara?”</p>

  <p>“Böylesi her şeyi görüp de hiçbir şey anlatamamaktan iyidir,” dedi Rensi.</p>

  <p>Theon ona da şarap getirdi.</p>

  <p>“Bizi iyi faka bastırdılar. Beton’un ayağı, senin elin ve benim başım,” diye hayıflandı Eratosten.</p>

  <p>“Beton artık yürümeyecek, siz düşünmeyeceksiniz ve ben de artık sol elle yazacağım. Umarım dünya da evrenin ortasında olduğu yerde hareketsiz kalır da bir yere gitmez!”</p>

  <p>Yeni bir kahkaha tufanı koptu.</p>

  <p>“Evet, evet,” dedi Theon. “Bir çare daha var. Ben Beton’un yerini alırım. Hem yürür hem sayarım. Cronos da arkamdan gelip ikinci sayımı yapar: sessizce!”</p>

  <p>Eratosten’in gözleri güvertede cansız yatan Toussi’nin bedenine takıldı. Bir defa daha yanılmıştı. Sosibios’un casusu değildi Toussi. Kralın adamıydı. Philopator, onca uzak mesafeden bile hocasının üstüne titriyordu. Adamının ölümünü ona bildirmeliydi. Diğerleri de ölüye bakıp sustular.</p>

  <p>“Gerçekten çok iyi dövüştü. Zamanında koşup yardım edemediğim için kendime kızıyorum,” dedi Beton.</p>

  <p>“Böylece bir değil iki sakat bacağın olacaktı. Philopator bizi uyarmıştı. Aptalca bir hata yaptık. Bize verilen muhafızları göndermemeliydik,” dedi Eratosten.</p>

  <p>Rehmir kabinine girdi. Çatışma sırasında fark ettiği şeyi kimseye söyleyemezdi. Kendi ülkesinin insanlarına karşı savaşmıştı. Bir avuç haydut değil isyancıydılar çatıştıkları. Birini öldürüp, diğerini de ağır yaralamıştı. Elbette ki dostlarının katledilmesine seyirci kalamazdı. En azından yaraladığı adamın kaçmasına izin vermişti. İstese pekâlâ durdurabilirdi.</p>

  <p>Toussi’nin cesedi yakıldı. Cesedin küle dönüşmesini dindar Mentep ve Rensi korkuyla izledi. Onların dininde vücut sonsuza kadar korunmalıydı. Külleri bir vazoya kondu ve İskenderiye’ye gönderildi. Toussi’nin arkasından ağlayacak ailesi yoktu.</p>

  <p>Bütün aramalara karşın saldırganlarını izi bulunamadı. Yaralıları atla taşıyıp ortadan kayboldular.</p>

  <p><br /></p>

  <p>Haberci beklenen saatte, beraberinde makineyi de getirerek döndü. Patreas makineyi attan dikkatle indirdi. Çalışacağından emin, bazı parçalarını denedi.</p>

  <p>Yatağa uzanan Beton, hazırlıkları takip ediyordu. Patreas, makineyi yaralı ayağa taktı. Bazı hareketler Beton’un canını acıtıyor, dev bematist dayanmak için dişlerini sıkıyordu. Sonunda seans bitti.</p>

  <p>“Sen ve ben aynı işi yapıyoruz. Sen insan bedeniyle çalışıyorsun, bense insan yazılarıyla. Zedelenmiş bir organı iyileştirmeye çalıştın. Bir <i>diorthose</i><a href="../Text/dipnot.xhtml#Footnote0013" id="Feedback0013"><sup>[13]</sup></a> bunu yapar değil mi?” diye sordu Eratosten.</p>

  <p>“Kesinlikle,” dedi Patreas.</p>

  <p>“Peki, Homeros’un şiirlerindeki gramer hatalarını düzeltenlere ne ad verildiğini biliyor musun? <i>Diorthontes!</i><a href="../Text/dipnot.xhtml#Footnote0014" id="Feedback0014"><sup>[14]</sup></a>”</p>

  <p><br /></p>

  <p>Bir ulak Eratosten’e mesajları getirdi. İlk mektup Niccipos’tan gelmişti. Önce göz gezdirdi ve sonra yüksek sesle okumaya başladı. Niccipos önce Sparta Kralı Cleomenes ve maiyetindekilerin ölümünü yazmıştı.</p>

  <p>Philopator, şüphelendiği sürgün kralı göz hapsine aldırdı, Philopator’un kendisini gözden çıkardığını anlayan Cleomenes de savaşarak ölmeye karar verdi. Cleomenes, kralın kentte olmayışından faydalanarak yakın dostu Hippitas ve maiyetindekilerle beraber ayaklandı.</p>

  <p>Hippitas atına atladı ve halkı Philopator’a karşı ayaklanmaya çağırdı. Kendisini durdurmaya kalkan askerleri öldürdü. Sonra hapishaneye gidip mahkûmları serbest bırakmaya çalıştı, ama gardiyanlar karşı koydular. Cleomenes ve yandaşları daha sonra kent merkezine yöneldiler. Onları görenler kaçıştılar. Hiç kimse ona katılmadı. Girişiminin başarısız olduğunu gören Spartalı, özgürlükten kaçan bir halkın kadınlar tarafından yönetilmeye layık olduğunu haykırdı.</p>

  <p>En sonunda da etrafındakilerden Sparta geleneklerine uygun olarak ölmelerini istedi. Hippitas, ilk olarak kendini öldüren oldu. Diğerleri de bir bir onu takip ettiler. Bir tek grubun en genç ve en cesur üyesi Pantheus dışında. Cleomenes kendisi ölmeden, Pantheon’dan öldüğünü görmeden intihar etmemesini istedi. Sonra da kılıcını kendine sapladı. Tümü yere düştüğünde, Pantheus kılıcını hâlâ soluk alanlara sapladı. Cleomenes hâlâ nefes alıyordu. Pantheus, efendisi son nefesini verene kadar yanından ayrılmadı. Sonra da kılıcıyla kendi boğazını kesti.</p>

  <p>Philopator kente dönüp ayaklanma haberini alınca Cleomenes’in tüm yakınlarını ölüme mahkûm etti.</p>

  <p>Eratosten şimdi neden Philopator’un Mouseion’daki yemeğe Cleomenes’i davet etmediğini anlamaya başlıyordu. Dahası, Berenis’in mektubunda kral ile Cleomenes arasında bir görüşmeden bahsediliyordu. Uzun uzun Magas hakkında tartışmışlardı. Cleomenes onurlu bir adamdı. Magas konusunda anlaşmazlığa düşmüş olmalıydılar. Zorlukla bu düşünceleri kovdu kafasından.</p>

  <p><br /></p>

  <p>“Yaklaş Obol!”</p>

  <p>“Yoksa Eratosten’den yeni haberler mı aldınız efendimiz?”</p>

  <p>“Senden de hiçbir şey saklanmıyor.”</p>

  <p>Giysilerini soyunup masaya çıktı ve sırtını döndü. Philopator, haritayı inceleyen bir komutan gibi yaklaştı cücenin sırtına.</p>

  <p>“Şimdi, gelen bilgilere göre saldırı şurada bir yerde olmuş,” deyip iki omur arasını işaret etti.</p>

  <p>“Daha aşağı efendimiz. Yedinci ve sekizinci omurlar arasında.”</p>

  <p>“Ya Tebai?”</p>

  <p>“O daha da aşağıda. On üçüncü omurun altında.”</p>

  <p>Kralın işaret parmağı cücenin omurgası boyunca aşağı gitti.</p>

  <p>“Tebai’den o kadar da uzakta değiller. Altı omur. Hiçbir şey değil bu.”</p>

  <p>Sosibios geldiğini bildirmeden salona girdi.</p>

  <p>Philopator ona hitaben: “Eratosten zarar görmeden kurtulmuş. Bu sevindirici bir haber. Özellikle senin için. Eğer Toussi’yi onlarla göndermeni söylemeseydim kim bilir neler olurdu. Bundan böyle saray işlerine daha az zaman ayırıp, ülkenin güvenliğine daha çok vakit harcamalısın. Beton çok ciddi yaralanmış. Patreas gezinin ertelenmesini öneriyor. Bu bir yıl gecikme demektir. Babam bu haberi duysaydı çok öfkelenirdi. Bu ölçümün yapılmasını ne kadar çok istediğini hatırlarsın,” diyerek Sosibios’a yüklendi.</p>

  <p>“Efendimiz, Eratosten’in şu anda gelmemesini şiddetle tavsiye ediyorum.”</p>

  <p>“Öyle mi? Peki neden? Aslında doğru, haklısın. Bir süre daha orada kalmasını isteyeceğim. Beton’u tanıdığım kadarıyla bir tavşan gibi zıplaya zıplaya yürüyecektir.”</p>

  <p>“Herhalde şey gibi demek istediniz...”</p>

  <p>“Söylediklerimi düzeltmeyi bırak. Eğer tavşanların zıplamasını istersem, zıplarlar. Hadi git artık!”</p>

  <p>Sosibios odayı asık bir yüzle terk etti.</p>

  <p>“Ne olursa olsun, ben sırtımda bir tavşanın zıplamasını istemem,” diyen Obol, sonra da kendi sorunlarını anlatamaya başladı: “Dün yediğim yemek yüzünden biraz bağırsaklarımı bozdum. O yüzden Nil’in kaynağı bu sabah biraz taştı. Ama şu an her şey yolunda gidiyor!”</p>

  <p>“Kralın bizzat emir verdiği bir keşif gezisi saldırıya uğruyor. Çölün ıssız bir yerinde ya da deltadaki bir bataklıkta değil. Nil’in kıyısında, en işlek yollardan birinin üzerinde. Ve ülkenin asayişinden sorumlu diocet hiçbir şey yapmıyor. Sanki bunların olmasına izin...”</p>

  <p>Sosibios çıkıştı.</p>

  <p>“Ne demek istiyorsun?”</p>

  <p>“Bal gibi anladın. Ya saldırganların suç ortağısın ya da beceriksiz. Bu yüzden ya suç ortaklarına yapıldığı gibi asılmayı hak ediyorsun ya da görevinden derhal alınmalısın. Lagos krallık görevlerini iyice boşladı.”</p>

  <p>Berenis son cümlesini de söyleyip odayı terk etti. Sosibios tedirgin olmuştu. Aynı gün içinde iki defa azarlandığı için yüzünü kin bürümüştü. Zamanı geliyordu. Sandığından bile yakındı artık.</p>
</body>
</html>
