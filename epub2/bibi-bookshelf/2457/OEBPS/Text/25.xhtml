<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">25. B</span>ÖLÜM</p>

  <p>Şenliğin sonunda Arsinoe ertesi gün yola çıkmayı teklif etti. Ne kadar saklasa da endişesini gizleyemiyordu. Herkes şenlikler için biraz daha kalmak istiyordu. Theon bile, bu uğurda sevgili kütüphanesine birkaç gün geç kavuşmayı göze almıştı. Ama prensesin istekleri emir demekti.</p>

  <p>Şenlikler tüm gece devam etti.</p>

  <p>Sabahın ilk saatlerinde Hapi yola çıkmaya hazırdı. Yerel görevliler, ekibi yolcu etmek için hazır bulunuyorlardı. Kuyuyu hazır hale getiren mimar Cronos’u epey yüklü bir meblağ karşılığında satın almak istedi ve: “İskenderiye’den beri gelmiş. Muhakkak iyi bir hayvan olmalı,” diye de ekledi.</p>

  <p>Ancak Theon’un yol arkadaşından ayrılmaya hiç niyeti yoktu. Eşek etrafa bakıyor, kulaklarını oynatıyordu. İçinden, “Şurada, şurada ve şurada seyahat ettim. Sırtımda şu kızıl sakallı herifle!” diyordu sanki.</p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Şimdi tamamıyla farklı bir Nil üstünde yelken açıyoruz. Artık bu tanıdığım nehir değil. Birkaç günde her şey değişti. Beton’un yürüdüğü patikaların hepsi su altında kaldı.</p>

  <p class="theon">Kaptan daha çok geceleri yolculuk yapmaya karar verdi. Bu sadece taşkın zamanı mümkün olurdu. Su yükseldiği zaman, nehir yatağı daha da derinleştiğinden böylesi daha güvenliydi. Bir nokta kimsenin dikkatinden kaçmıyor. Arsinoe eskisinden de kaygılı görünüyor.</p>

  <p><br /></p>

  <p>“Kıçını bir tahta yerleştirmek, o tahtta kalmaktan daha kolay!” dedi Philopator. “İşte yönetim sanatı bu noktada dengeyi bulmaya dayanır. Eratosten’in bana öğrettiği niteliklere sahip olmaya değil. <i>Megalopsuchia</i>.”</p>

  <p>“Yüce gönüllülük,” diye tekrarladı Obol.</p>

  <p>“<i>Andreia.</i>”</p>

  <p>“Cesaret.”</p>

  <p>“<i>Dikaiosune.</i>”</p>

  <p>“Adalet.”</p>

  <p>“Ve... şey...”</p>

  <p>Obol saf saf sordu:</p>

  <p>“Ötekileri hatırlamıyor musun artık?”</p>

  <p>“Elbette hatırlıyorum. Hem de çok iyi hatırlıyorum.”</p>

  <p>Yüzünü buruşturdu, sonra hatırladı. “<i>Philomitia.</i>”</p>

  <p>“Evet! Hırs! Devam edin efendimiz,” dedi Obol.</p>

  <p>“Ve, <i>praotest!</i>”</p>

  <p>“Evet, ılımlılık.”</p>

  <p>“<i>Areskeia.</i>”</p>

  <p>“Nezaket ve incelik.”</p>

  <p>“İyi ama sen nereden biliyorsun bunları?”</p>

  <p>“Unutmayın ki ben de sizin gibi bir kralım. Cücelerin kralı. Evet, sonraki?”</p>

  <p>“Çok var. Hepsine birden sahip olmamak normal. Hangi insanda hepsi birden var ki?”</p>

  <p>“Sonraki? <i>Diagogue</i>, damak zevki, Philopator. Ya sonra? <i>Sophrosune</i>, ılımlılık. Ve sonuncusu da...”</p>

  <p>“Dur bunu biliyorum. <i>Enkrateia</i>.”</p>

  <p>“Evet! Sanki sizin için söylenmiş bu söz. Aşırılıklara karşı direnme gücü.”</p>

  <p>Philopator bu yorucu zihinsel çabadan yorgun düşmüştü: Rahat ve lüks koltuğuna uzandı. Yandaki masa boş şarap testileriyle donatılmıştı. Obol, ağırbaşlı bir şekilde bir tabure çekti altına.</p>

  <p>“Söylesene babam beni seçtiğinde, ne bekliyordu? Benden iyi bir kral olacağını mı sanmıştı? Kesinlikle değilim ve hiçbir zaman da olmayacağım. O zaman neden? Söyler misin, neden Obol?”</p>

  <p>Obol krala karşı iyi niyet beslemekten vazgeçmişti ama düşmanlık da duymuyordu.</p>

  <p>“Bana baktığını görüyorum, neden öyle bakıyorsun, Obol?”</p>

  <p>“Eğer iyi görebilen gözleriniz olsaydı etrafınızda olan biteni de görürdünüz.”</p>

  <p>“Çevremde sadece bana ne gördüğümü soran bir cüce görüyorum.”</p>

  <p>Sesinin tonunu yumuşattı kral:</p>

  <p>“Eratosten’in işi bitti. Sırtına ne yapacaksın?”</p>

  <p>“Sırtımı aldınız. Öteki tarafımı da alabilirsiniz. Karnım boş. Oraya Berenis’in saçlarının dövmesini yaptırabilirsiniz.”</p>

  <p><br /></p>

  <p>“Defol! Çık dışarı! Defol!”</p>

  <p>Küçük bir amforayı kaptığı gibi cücenin üstüne fırlattı. İyi nişan alamadığı için Obol’den uzağa gitti amfora. Cüce, sihirli bir manevra yapıp amforanın yolunun üstüne çıktı ve darbeyi sırtına yedi.</p>

  <p>“Teşekkür ederim efendimiz. Gün geçtikçe daha iyi nişan alıyorsunuz. Bir dahaki sefere kafamı tutturursunuz artık. Hem ben de yardım ederim. Ok hedefe gitmediği zaman, hedef oka gider.”</p>

  <p>Philopator bir karşılık bulamadı. Baktı ki altından kalkamayacak kahkahayı patlattı. O bol odadan çıktı. Tesadüf bu ya Agathocleia ile karşılaştı yolda. Önüne atıldı:</p>

  <p>“Güzel tesadüf.”</p>

  <p>“Ben işimi asla tesadüfe bırakmam. O yüzden de hep dört ayak üstüne düşerim.”</p>

  <p>“Sana bir şey soracaktım. Arsinoe hakkında ne düşünüyorsun?”</p>

  <p>“Neden sordun?”</p>

  <p>“Sence bakire midir?”</p>

  <p>“Yapma, beni bilirsin... Seks...”</p>

  <p>Lafını yarıda kesti. Ellerini kalçalarına koyarak ağır ağır çevirdi.</p>

  <p>“Kalçalarım hoşuna gidiyor değil mi? Hadi söyle!”</p>

  <p>“Öfff!”</p>

  <p>“Tanrım hayatımda hiçbir cüceyle yatmadım.”</p>

  <p>“Ben de öyle,” dedi şişinerek.</p>

  <p>“O pislik yuvası meyhaneden çıkardığım için bana hâlâ borçlusun. Anladın mı cüce!”</p>

  <p>“Korkma. Asla unutacak değilim.”</p>

  <p><br /></p>

  <p>Saatler sonra, Obol koşarak Philopator’un huzuruna girdi ve eteğinden çekiştirdi: “Uyan!”</p>

  <p>Kral yattığı yerde döndü ve horlayarak uyumaya devam etti.</p>

  <p>“Uyan dedim sana!”</p>

  <p>Philopator gözlerini güç bela açtı:</p>

  <p>“Bir an olsun biraz huzur versenize insana.”</p>

  <p>“Derhal gidip Berenis’i görmeniz gerek.”</p>

  <p>“O mu çağırttı?”</p>

  <p>“Hayır. Ama gelmeniz gerek.”</p>

  <p><br /></p>

  <p>Theon, Hapi’nin güvertesinden Mısır’ın daha evvel tanık olmadığı bir yüzünü seyrediyordu. Nil o kadar genişlemişti ki nehirden çok göle benziyordu. Köyler deniz ortasında kalmış küçük adacıklara dönmüştü. Garip ülkeydi Mısır. Kışın tek damla yağmur düşmüyordu, yazın ise bütün ülke suyla kaplanıyordu.</p>

  <p>Yeniden Hapi’de yatmak gökyüzünü yeniden keşfetme fırsatı veriyordu. İlk gece Köpek Takımyıldızı’nda ortaya çıkan Sirius’u gördüler. Kuşkusuz gökyüzünün kraliçesiydi Sirius. Mısırlılar eskiden beri aylarca ortadan kaybolduktan sonra ortaya çıkışını taşkının belirtisi sayarlardı. Dicle, Fırat, İndus, Ganj hep kışın taşarlardı. Neden Nil onların aksine yazın taşıyordu? Bu soruyu soran ilk Theon değildi. Yıllar boyunca sayısız Yunan filozofu bu enteresan fenomen üstünde kafa patlatmış, şimdiye dek cevabını bulan olmamıştı.</p>

  <p>Bazılarına göre Etiyopya’da yaz boyunca yağan yağmurların sonucuydu bu. Bir başka görüşe göre ise nem yüklü mevsimlik kuzey rüzgârlarının taşıdığı aşırı yağışlar sorumluydu bu taşkından. Anaxagoras ve onun gibi düşünenlere göre güney dağlarının zirvelerindeki karların erimesi etkendi. Ama bu fikir kendine pek taraftar toplamamıştı.</p>

  <p>Euripides:</p>

  <p>“Nil, bereketli Mısır topraklarını terk edip Etiyopya topraklarına girince dağlardaki karlar erir,” demişti.</p>

  <p>Euripides durumu çok güzel ifade etmişti ancak, kendisinin de bildiği gibi sadece bir şairdi o. Akılcı bir açıklama için ise fizik bilmek gerekiyordu.</p>

  <p>Theon hangi teze inanacağını bilmiyordu. Tek yapılması gereken nehrin kaynağına kadar gidip bakmaktı. O zaman gerçek ortaya çıkardı. Theophraste Excelcior’un Nil’in kaynağına seyahati bütün soruları cevaplardı.</p>

  <p>Mısır’da coğrafi ve iklimsel koşullar diğer ülkelere göre çok farklılaşmaktaydı. Bu farklılık ise zenginliği doğuruyordu. Hiçbir nehrin taşması Nil kadar faydalı değildi.</p>

  <p>Bir sabah Rensi, Arsinoe’ye bu mevsimde timsahlarla insanların anlaşma yapıp karşılıklı birbirlerine saldırmadıklarını söyledi. Timsahlar, balıkçıları ve yüzücüleri rahat bırakıyorlar karşılığında da avcılar timsah avlamıyorlardı. Arsinoe saldırıya uğradığından bu yana suya girmeye cesaret edemiyor, sığ yerlerde korka korka yüzüyordu. Geçici barış haberi korkusunu geçirmedi.</p>

  <p>“Timsahları korumak gerek,” diye ekledi Rensi. “Yumurtalarını sel sularının ulaşamayacağı yerlere koyduklarından, güvenli bölgeleri bulmakta insanların işine yararlar.”</p>

  <p>Yeşil renk, yerini nehrin sularını bulandıran kırmızıya çalan bir çamur rengine bırakıyordu. Çamur yerini balçığa, toprak ise yosunlara bırakmıştı. Anlatılanlara inanmak gerekirse Nil’in sularında dolaşan Osiris’in kanıydı suya kırmızı rengi veren.</p>

  <p>Tati her daim sarhoş geziyordu. Ne ölçümle ilgilendiği vardı ne de etraftaki güzelliklerle. Anlattığı fıkralarla herkesi güldürmek dışında fazla laf etmiyordu. Anlattıklarına en fazla Arsinoe gülüyordu. Yolculuğun başındaki kaygılı halinden eser kalmamıştı. Mentep, bozuntuya vermiyordu lakin bakışlarıyla yiyordu onu adeta. Hayatı boyunca ne onu ne de beraber geçirdiği günleri unutmayacaktı.</p>

  <p>Ertesi gün, ağaçlar yarıya kadar suya gömülmüşlerdi. Suyun yüzünde papirüs lifleri, yapraklar yüzüyordu. Theon’un bu karışıma merakla baktığını gören Mentep yanına geldi.</p>

  <p>“Papirüs lifleri. Sel onları nehre katıp ta denize kadar götürür. Buralarda onlara ‘İsis’in Saçları’ derler,” dedi.</p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Kitabımı, İsis ve Osiris’in hikâyesiyle bitirmeye niyetliyim. Kalemi yeniden elime aldım. Mentep anlatmak için istekliydi. Yolculuğun başındaki utangaç adam değildi artık. İşte ikinci Rehmir’in ağzından İsis ve Osiris efsanesi:</p>

  <p class="theon">İsis, Osiris’in öldüğünü öğrenince Coptos’a geldi. Yas işareti olarak saçlarından bir bukle kesti ve Nil’e bıraktı. Saçlar hemen papirüs lifine dönüştü. Ve tanrıçanın yasını umuda çevirdi. O günden sonra suların yükselişi yaşamın kendini yenileyişinin müjdecisi oldu.</p>

  <p><br /></p>

  <p>Bundan bir yıl kadar evvel, Argo’da kaptan Kutusis’e kocasının ölümüne mani olmak için Berenis’in saçlarını nasıl kestiğini anlatmıştı. Şimdi ise Hapi’de, Mentep’den İsis’in kocasını ölümden kurtarmak için kendi saçlarını feda edişini dinliyordu.</p>

  <p><br /></p>

  <p>Everget’in yatak odasında değişen tek şey yataktı. İki kişilik geniş yatak çıkartılmış yerine daracık bir somya konmuştu.</p>

  <p>Berenis yatağa düşmüştü. Dünya harikası saçları başının üstünde ışıktan bir taç gibi parlıyordu. Beton hanımının saçlarını okşuyor, sessizce dua ediyordu.</p>

  <p>“Tam zamanında geldin. O kadar çok korktum ki!”</p>

  <p>“Buradayım. Korkacak hiçbir şey yok kraliçem. Sizi asla yalnız bırakmamalıydım. Böyle bir şey olacağını bilmeliydim. Benim hatam. Burada kalıp sizi korumalıydım.”</p>

  <p>Berenis boğazına dokundu:</p>

  <p>“Bu şey boğazımı yakıyor. Zehirlendim. Sen neredeydin? Ah, tabii ya. Eratosten’e yardım ediyordun. Bitirdi mi? Asla bitiremeyecek... Dünya o kadar büyük ki!”</p>

  <p>Kapı açıldı. Philopator girdi içeri. Berenis oğlunu tanımadı önce.</p>

  <p>“Sen?”</p>

  <p>Beton ona kin dolu bir bakış fırlattı.</p>

  <p>“Bizi yalnız bırak, Beton. Daha sonra acısını senden çıkarmasın. Bir ölü daha...”</p>

  <p>Beton kararsızdı.</p>

  <p>“Git! Artık bana bir şey yapamaz.”</p>

  <p>Beton odadan çıktı. Berenis oğlunun yüzüne bile bakmıyordu.</p>

  <p>“Beni dinle. Ne düşündüğünü biliyorum. Ama sana gerçeği anlatmama izin vermelisin.”</p>

  <p>“Zehir işe yaradı. Memnun musun?”</p>

  <p>“Anne buna inanıyor olamazsın. Sana söylemem gerekenler var. Beni dinlemek zorundasın. Hatırlarsın, yine buradaydık. Sen, ben ve Eratosten. Saçlarını kökünden kesmiştin gözlerimin önünde. Ben sana koşmak istemiştim. Ama Eratosten tutmuştu.”</p>

  <p>“Ne olur, artık bunlardan bahsetme bana.”</p>

  <p>“Aynadaki yüzünü, saçlarının düşüşünü gördüm.”</p>

  <p>Kalbi yumuşayan Berenis dinlemeye başladı.</p>

  <p>“Saçlarını tanrıçaya adak olarak götürdüğün gece ben de oradaydım.”</p>

  <p>“Orada mıydın?”</p>

  <p>“Evet, seni takip ettim. Her şeyi gördüm.”</p>

  <p>“Ama sen çok küçüktün o zaman.”</p>

  <p>“Oradaydım.”</p>

  <p>Artık bundan sonra söyleyeceklerini biliyordu</p>

  <p>“Anneciğim, saçlarını gizlice sunaktan alan bendim.”</p>

  <p>“Sen miydin, Lagos? Ama neden? Söyle, neden?”</p>

  <p>“Çünkü ne zaman acı çeksem saçlarının arasında huzur bulurdum. Okşamayı, kokusunu içime çekmeyi çok severdim. Bir tek makas darbesi onları benden çaldı. Ben de onları kendim için sakladım. Sadece kendim için.”</p>

  <p>“Ama niçin?”</p>

  <p>“Çünkü... Seni seviyordum.”</p>

  <p>“Demek sendin.” Başını yukarı kaldırdı:</p>

  <p>“İsis, bunca acıyı neden verdin?” Philopator’a döndü: “Oğlum, ne yaptığını bir bilseydin!”</p>

  <p><br /></p>

  <p>Eratosten taht salonuna girdi. Yumruğunu çenesine destek yapan Philopator:</p>

  <p>“Ben de seni bekliyordum. Gelsene,” dedi.</p>

  <p>Eratosten hemen konuya girdi:</p>

  <p>“Nedir üstümüze çöken felaketler? Kimse olanlara inanamıyor. Kardeşini öldürtüp anneni zehirlettiğin söyleniyor. Bütün bu talihsiz olayları senin başlattığın söyleniyor...”</p>

  <p>“Ne yapmamı istiyorsun? Herkesi tek tek karşıma alıp ‘Annemi ben zehirlemedim, kardeşimin katili ben değilim!’ mi diyeyim?”</p>

  <p>“Batlamyuslar’dan yeni Atrides soyu olarak söz ediyorlar!”</p>

  <p>“Atridesler mi! Haklarında kocaman bir kitap görmüştüm. Zavallı Atridesler. Ah, siz kütüphaneciler! Trajediye bayılıyorsunuz. Bir o, bir de olimpiyatlar. Greklerin dünyaya biricik armağanları. Euripides’e bak bir. Tanrıların her suçumuzu yüklenecek kadar geniş bir sırtları var. Bizi yazgıya mahkûm ediyorlar. Bu yüzden onları suçlayamıyoruz bile. Ancak bizi ya da sevdiğimiz birini vurduğunda isyan ediyoruz. ‘Korkunç bir şey! Olamaz! Böyle bir şey olamaz!’ diyoruz. Fakat kitaplarda yazılı olmayan, yaşanmış trajedi kelimelere sığmaz. Gerçek trajedi acıdır, ölümdür, geri getirilemeyendir, geçmişe dönememektir, en son raddesine kadar bedel ödemektir. Onulmaz bir umutsuzluktur trajedi.”</p>

  <p>Eratosten, kendi etrafında dönmeye, çığlıklar atmaya başladı.</p>

  <p>“Bugüne kadar hep sustum. Ama şimdi susmayacağım. Hakkın yok bunları yapmaya!”</p>

  <p>“Her şeyi yapmaya hakkım var. Ben Mısır’ın tanrı-kralıyım.”</p>

  <p>“Aşırılıkların yüzünden her şeyini kaybedeceksin.”</p>

  <p>“Sanıyorum zaten kaybettim bile.”</p>

  <p>Yüzü ışıl ışıldı. Hem coşkulu hem de yıkılmıştı. Dudaklarını aralayıp şiir okumaya başladı:</p>

  <p><br /></p>

  <p><i>Yatağında akan Nil gibiyim</i></p>

  <p><i>Taşkınla toprağı besler,</i></p>

  <p><i>Ben taşkınlarımla aşkımı ölümsüzleştiririm</i></p>

  <p><i>Ve sonra tıpkı onun gibi</i></p>

  <p><i>Yatağıma dönerim!</i></p>

  <p><br /></p>

  <p>Philopator, Eratosten’e baktı uzun uzun. Sonra:</p>

  <p>“Ya sen, sen efendim? Sen nereden düştün? Yuvandan mı kuyundan mı?” diye imalı bir tavırla sorguya çekti Eratosten’i.</p>

  <p>Eratosten, bu sözlere çok öfkelendi, ama öfkesini zaptetmeyi başardı:</p>

  <p>“Gittikçe yalnızlaştığının farkında değil misin? Everget öldü, Magas öldü, Berenis öldü.”</p>

  <p>“Ama sen hâlâ benimlesin efendim! Ben senin eserin değil miyim?”</p>

  <p>Eratosten Philopator’un acısını ta içinde hissediyordu.</p>

  <p>“Zevk, sefa hiçbir şeydir. Artık bunu daha iyi anlıyorsun. Kendi yarattığın korku ve endişelerden seni kurtaramazlar.”</p>

  <p>“Korkulardan kurtarmak mı? Hiçbir şey şefkatin yerini tutamaz. Annem beni hiç sevdi mi? Kendini kurtarmak mı? Sen kendini kurtarabildin mi? Beni kurtarabildin mi? Bütün bilgine rağmen bana yardım ettin mi? Mısır’ın en bilgili adamı ne yaptı? Hayatını düzeni korumakla, bir şeyler öğretmekle geçirdi. Kronolojin ne işe yaradı ki? Geçmişi sıraya koydun, tarihleri belirledin ve arka arkaya sıraladın. Ya coğrafya bilimin? Şehirleri, ülkeleri, denizleri ırmakları, harita üstünde düzene koyuyorsun. Ve gelelim otuz yıl boyunca didindiğin kütüphaneye. Aynı şey! Dünyanın tüm kitaplarını topluyor, düzenliyor ve raflara yerleştiriyorsun. Bana düşünmeyi öğrettin. Görüyorsun ya düşünebiliyorum. Analiz yapıyor, olguları bir araya getiriyorum. Zamanı, mekânı, bilgiyi, topladın, düzenledin, düzenledin, düzenledin! Sen...sen...” en doğru kelimeyi arıyordu. “Sen bu dünyanın düzenleyicisisin.”</p>

  <p>Eratosten arkasını döndü ve uyurgezer gibi çıktı odadan.</p>

  <p>“Dur!” diye bağırdı Philopator. “Sana söyleyecek iki çift lafım daha var. Neden düzensizlikten bu kadar çok korkuyorsun? Eline ne geçiyor? Bana düzeni aşılarken farkında olmadan düzensizliğe özendirdin. Bütün aşırılıklarıma sen sebep oldun. Bütün aşırılıklara! Fakat biliyorum ki hayatım boyunca beni tek seven kişi sendin. Kendi tarzınla da olsa.”</p>

  <p><br /></p>

  <p>Çatlak Amfora’nın patroniçesi rıhtımda bekliyordu. Eğer vedalardan hoşlanmıyorsa, kavuşmaları kesinlikle seviyor olmalıydı. Uğurlamaya geldiği gün giydiği şapkayı giymişti. Aradan geçen onca zamandan sonra Theon’u hemen tanıyamamıştı.</p>

  <p>“Nefertiti, güzelim benim!” diye bağırdı Theon, kadını ilk gördüğünde. Sonra da sesini değiştirerek, “seni uyarmam gerek, yalnız değilim,” dedi beraberindeki Cronos’u göstererek.</p>

  <p>Fener olanca ağırlığıyla üstüne çöktü. Kadın ağlamak üzere olduğunu saklamaya çabaladı.</p>

  <p>“Seyahat sırasında biriyle tanıştım. Kim ne derse desin ondan ayrılamam. Cronos’tan ayrılmam.”</p>

  <p>Kızardı. Hırsla omzunu yumrukladı. Theon, onun hesap konusunda pürüz çıkaran müşterilere nasıl davrandığını görmüştü. Kollarını yakaladı ve kucakladı.</p>

  <p>“Bir meyhanede her zaman iyi bir eşek lazım olur,” dedi kadın. “Cerberus ile iyi bir ikili olurlar. Obol’ün gösterisinin yerine ne koyacağımızı düşünürken aklıma müthiş bir fikir geldi; ‘Bu gece huzurlarınızda ünlü Theophraste Excelcior ve eşeği Cronos dünyanın etrafını ölçecekler!’ ”</p>

  <p><br /></p>

  <p>“46, 47, 48...” Bir pergel ve iletkinin yardımıyla çubuk ve gölgesi arasındaki oranı hesapladı Eratosten. “50 güzel bir rakam. Yuvarlak ve akılda kalıcı.”</p>

  <p>Eratosten hayatının en önemli anlarından birini yaşıyordu. Yöntemini ve son hesapları kaleme aldı.</p>

  <p><br /></p>

  <p><i>İskenderiye’deki çubuk ve gölgesi arasındaki oran 1/50. Asvan’daki kuyunun kullanılması sayesinde İskenderiye ve Asvan arasındaki açı farkını hesapladım: Dünya’nın tümünün 1/50’si.</i></p>

  <p><i>Beton un yürüyüşü sonucu iki kent arasındaki mesafe 5.000 stattır. Böylece dünyanın çevresinin ellide biri 5.000 stada tekabül etmektedir.</i></p>

  <p><i>O halde dünyanın çevresi 250.000 stattır.</i></p>

  <p style="text-align: right;"><i>Eratosten, İskenderiye Büyük Kütüphanesi</i></p>

  <p style="text-align: right;"><i>Yöneticisi</i></p>

  <p><br /></p>

  <p>Bu rakam senin için Everget. Ne yazık, ömrün vasiyetini yerine getirdiğimi görmene vefa etmedi. Beni sıkıştırır dururdun ‘dünya büyük mü, küçük mü?’ diye. İşte kralım cevabım.</p>

  <p>Yine mi matematik diyeceksin. Matematik olmadan sorduklarınızın hiçbirine cevap bulunamaz. Dünyanın yüzeyi yaklaşık 20 milyar stad kare. Haritamda gösterdiğim alanın büyüklüğü 76.000 stada 38.000 stad büyüklükte. Ve alanı da 2.888 milyon stad kare.</p>

  <p>Dünyamızın bilinen yerleri toplam alanının yedide biri yapıyor. İşte, o kadar çok öğrenmek istediğine kavuştun. Gerisine gelince. Okyanus. En azından... Nasıl bilebiliriz ki?</p>
</body>
</html>
