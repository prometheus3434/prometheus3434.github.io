<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">14. B</span>ÖLÜM</p>

  <p>Aynı metnin farklı üç versiyonu duruyordu önünde. Bibliyografya hazırlamak, içeriği yazmak, değişik versiyonları karşılaştırmak, sonradan eklenen yerleri ayıklamak, zor bölümleri yorumlamak, kısaca metni tamamlamak; yazarları türlere göre sınıflandırmak, envanter çıkarmak; bir kütüphanecinin başlıca görevleri bunlardı.</p>

  <p>Theon bu işlerin çoğunu yapabilmekten henüz çok uzaktı. Pişmesi için önünde daha uzun yıllar vardı. Önündeki kitap Ksenefon’un <i>Anabaz</i>’ıydı. Bir o cildi bir öbürünü eline alıp aynı pasajı değişik versiyonlardan okuyor sonra da en uygun gördüğünü not ediyordu.</p>

  <p>Birçok tekrardan sonra kimi mısraların sonuna eklenen sıra dışı bir işarete takıldı kafası.</p>

  <p>“Çatlak Amfora’daki gecen nasıl geçti dostum?” diye sordu Niccipos. Görünüşe bakılırsa ironide ustaydı kâtip. “Ben şahsen onu güzel buldum. Genç kızlardan pek hoşlanmam.”</p>

  <p>Theon yazmaya ara vermeden sordu:</p>

  <p>“Ne demek istiyorsun?”</p>

  <p>“Sen ondan daha gençsin.”</p>

  <p>İçgüdüsel olarak kalemini sağ elinden sol eline geçirdi ve aynı tempoda yazmayı sürdürdü.</p>

  <p>“Ama... iki elinle de yazabiliyorsun!”</p>

  <p>“Evet. Ne olmuş ki? Hatta ayaklarımla bile yazarım.”</p>

  <p>“Uzun zaman yazabiliyorsun o zaman.”</p>

  <p>“Sağ elim yorulunca sol elimle devam ediyorum.”</p>

  <p>“Bunu herkese söyleme sakın. Kopyacılar sana kızabilir. Pek de iyi bir haber değil bu onlar için. Nasıl farkına vardın bunun?”</p>

  <p>“Of, konuşa konuşa bana yanlış yaptırdın. Neyi nasıl fark ettim?”</p>

  <p>“Şey, her iki elini de kullanabildiğini.”</p>

  <p>Theon yanlış kelimeyi silmek için kâğıdı kazıdı. Sonra da çekinerek cevapladı:</p>

  <p>“Mastürbasyon yaparken. Bir gün fark ettim ki her iki elimle de mastürbasyon yapabiliyorum.”</p>

  <p>Niccipos’un gözleri faltaşı gibi açıldı.</p>

  <p>“İki elle ha! Her ikisi de beraber mi?”</p>

  <p>“Beraber ya da sırayla. Fark etmiyor.”</p>

  <p>“Tercih ettiğin bir tanesi yok mu?”</p>

  <p>“Yo, ikisi de aynı zevki veriyor.”</p>

  <p>“Yaa! Peki bir elinle yazarken öbürüyle de mastürbasyon yapabiliyor musun?”</p>

  <p>“Yapabilirim.”</p>

  <p>“Hiç yaptın mı?”</p>

  <p>“Evet yaptım.”</p>

  <p>“Ne oldu?”</p>

  <p>“Hiç. Mastürbasyon yaparken sadece daha yavaş yazdığımı keşfettim. Bu arada şu metinde ne olduğunu anlamadığım bir işaretle karşılaştım.”</p>

  <p>Birkaç sayfa geriye gitti ve işaretleri gösterdi.</p>

  <p>“Bu bir <i>obelos</i>. Efesli Zenodot’un en belirgin işareti. Bir mısrayı beğenmeyip cezalandırmaya karar verdiğinde onu silmez, sadece bu işareti koyarmış. Gelecekteki okuyuculara olan saygısından kaynaklanırmış bu tutumu. Az daha unutacaktım. Sana şunu göstermek için gelmiştim.” Bir adım geriledi ve bir parşömen açtı. “Bak!” Bu bir kadırga resmiydi. İkinci bir kâğıt açtı. Onda da bir ağaç vardı. Üçüncü resim ise bir piramitti.</p>

  <p>“Ee ne olmuş resimlere? Hadi, işim var.”</p>

  <p>Niccipos resimleri burnuna kadar getirdi. O zaman fark etti ki resimler kelimelerden oluşuyordu. Mısra uzunluklarından şekiller oluşturulmuş bir şiirdi bu.</p>

  <p>“Gemi, aslan şeklinde bir şiir olsun da neden inek şeklinde olmasın? İskenderiye’nin haline bak. Varsa yoksa biçim. Filozofların zamanı geçti. Şekilci şairler sürüsü revaçta artık. Gerçekten de dünyaya geç gelmişim.”</p>

  <p>Niccipos gittikten sonra çalışmaya mecali kalmamıştı Theon’un. Kütüphanenin az ziyaret edilen yerlerini gezmeye karar verdi. Okuma salonuna hakim olan mutlak sükunetin tersine kütüphanenin bitip tükenmek bilmeyen koridorlarında ayak sesleri yankılanıyordu.</p>

  <p>Theon, bu binada insana verilen önemle ilgili çok şey öğrenme fırsatı buldu. Etrafta tek bir kadın bile yoktu. Oysa depolarda bir kütüphanecinin ilgisini bekleyen sayısız kitap yatıyordu. Sınıflandırma yöntemi öncelikli kitapların üstünde çalışılmasına olanak veriyordu. Öteki eserler ise şimdilik beklemek zorundaydı. Theon az ilgi çeken kitapların en azından bir kısmını incelemeye söz verdi. İçlerinde bir hazine gizli olmadığını kim söyleyebilirdi?</p>

  <p>Sonra da kötü durumda olan el yazmalarının tutulduğu depoları gördü. Çoğunlukla iyi bir bakımla kitap kolayca onarılabiliyordu. Bir kâtibin denetiminde itinalı bir çalışma yeterliydi. Sayfaları silinmiş, yıpranmış veya başına kaza gelmiş kitaplar için halihazırda bekleyen sayısız laboratuvar vardı. Bu insanlar, bir sayfanın bile kaybedilmesini felaket kabul ediyorlardı.</p>

  <p>Bir kitabın başına gelebilecek en kötü şeylerden biri deniz suyuydu. Islanmış bir kitap zorlukla tamir edilebiliyordu. Batan gemilerin içinde sayısız kitap heba olmuştu.</p>

  <p>Bazen de tahta kurtları başa bela oluyordu. Ya da kâğıda itina gösterilmiyor veya rulo iyi kapatılmadığı için kitap yıpranıyordu.</p>

  <p>Theon, kütüphanenin bir başka köşesine giderken Eratosten’ in kralı görmeye gittiği geldi aklına. Acaba görüşme nasıl geçmişti? Nedendir bilinmez ama içinden yolculuğun biraz daha ertelenmesini umdu.</p>

  <p>Ses çıkarmadan kopyacıların çalıştığı salona girdi. Tek harfi bile değiştirmeden, kitapları birebir yeniden yazmak epey maharet isteyen bir işti. Bu yüzden en iyi yetişmiş kâtipler çalışırdı burada. İş zordu. Hızlı yazmanın yanında itina da isterdi. Bu yüzden gençlere kısa ve basit metinler düşüyordu. Yine de buradan çıkan her kitap deneyimli bir kâtipler kurulu tarafından gözden geçiriliyordu.</p>

  <p>Gezisi sona erdiğinde işinin başına döndü Theon. Eratosten onu aramış, bulamayınca da odasına gelmesi için not bırakmıştı.</p>

  <p><br /></p>

  <p>Theon soru soran gözlerle bakıyordu kütüphaneciye. Eratosten’in yanıtı şiddetli bir patlama gibiydi:</p>

  <p>“Kral olmasına kral! Dövmeciler kralı! Kendi sırtında bir sarmaşık dalı, benim ölçümüm ise...” Durdu. Utanmıştı. “Hadi çıkalım buradan. Hale bak! Okuma salonunda gürültüyü yasaklıyorum, sonra da kendim bağırıp çağırıyorum.”</p>

  <p>“En azından yapacaklarınızdan söz etmiş olmalısınız.”</p>

  <p>“Tam başlıyordum ki şu orospu geldi. Oynaşmaya başladılar. Gözlerimin önünde. Çıplaktı, buna inanabiliyor musun?”</p>

  <p>“Çıplak mı? Ve siz de kalkmış bundan yakınıyorsunuz!”</p>

  <p>“Nerdeyse çıplaktı,” diye düzeltti Eratosten.</p>

  <p>“Neredeyse? Demek bu yüzden öfkelisiniz...”</p>

  <p>“Dalga geçmeyi ne zaman bırakacaksın? İğrençti.”</p>

  <p>“Çok mu çirkindi vücudu?”</p>

  <p>“Değildi. Aksine...”</p>

  <p>“Demek baktınız.”</p>

  <p>“Neye? Bakmasa mıydım yani?”</p>

  <p>“Bilmem ki, sarmaşık yaprakları...”</p>

  <p>“Ben bir bilim adamı ve haritacıyım. Bir cücenin kıç deliğine yapılmış Nil haritası, benimle alay etmek demektir.”</p>

  <p>“Kısacası yardım istediniz mi?”</p>

  <p>“Evet.”</p>

  <p>“O ne cevap verdi?”</p>

  <p>“Bütün idari imkânları emrime seferber edeceğini söyledi.”</p>

  <p>“Bütün imkânlar mı? Ve siz bundan bahsedeceğinize, yarı çıplak bir kadını ve bir cücenin kıçını anlatıyorsunuz. Her neyse! Ne pahasına olursa deneyinizi gerçekleştirmek istediniz. Bunu onun yardımı olmadan yapamazsınız. Ve o da yardım elini uzatıyor işte. Hem de rüyalarınızda bile göremeyeceğiniz imkanları sağlayarak. Ve siz ne yapıyorsunuz? Bir orospu ile oynaşmasına kızıyorsunuz!”</p>

  <p>“Bu, önümde böyle bir soytarılık sahnelemesini mazur göstermez. Eskiden böyle şeylere cesaret dahi edemezdi.”</p>

  <p>“Ne zaman anlayacaksınız? Eskiden diye bir şey kalmadı. Cevabını duyunca ne yaptınız?”</p>

  <p>“Güldüm. Evet, bütün kalbimle güldüm. Artık işe koyulabilirim. Zaten şimdiden yeterince zaman yitirdik. Lagos böyledir işte. Her zaman adamı şaşırtır. Beton’a haber vermeliyim. Ah, sana bir haberim var. Sen de benimle geliyorsun.”</p>

  <p>“Sizinle mi? Nil’e mi? Söz konusu bile olamaz. Beni kütüphaneye yardımcı kütüphaneci olarak aldınız. Yardımcı bematist olarak değil.”</p>

  <p>“Doğru, ama şu durumda gerçekten de bir yardımcı yürüyüşçüye ihtiyacım var.”</p>

  <p>“Neden ben? Bu konuda bir şey bilmem ki. Ve dürüst olmak gerekirse ne dünya benim umurumda, ne şekli ne büyüklüğü, ne de rengi.”</p>

  <p>“Seni Mouseion’daki yemekte gördüm. İyi bir danışman olursun bana.”</p>

  <p>“Demek yeni görevim bu. İskenderiye Kütüphanesi Yöneticisi’nin danışmanı.”</p>

  <p>“Hemen kızma. Senin görevlerin o kadar az değil. Senin için düşündüğüm başka bir şey daha var.”</p>

  <p>Theon kaşlarını çatarak baktı. Eratosten ondan böyle bir direniş beklememişti.</p>

  <p>“Bana gelmemek için bir tek mantıklı sebep söyle.”</p>

  <p>“Gelmek istemiyorum. Hepsi bu.”</p>

  <p>“Biraz daha açıkla bunu.”</p>

  <p>“Başka bir şey diyemem.”</p>

  <p>Eratosten arkasını dönüp uzaklaşmaya başladı. Theon ona yetişti; “Tamam, söyleyeceğim. İskenderiye’ye tek bir amaçla geldim. O da kütüphanede işe başlamaktı. Amacıma ulaşmak için de her şeyi yaptım.”</p>

  <p>“Bana İskenderiye’ye sadece uğradığını, sonrasında Filistin’e gideceğini söylememiş miydin?”</p>

  <p>“Ee, evet, demiştim, ama... bu doğru değildi.”</p>

  <p>“Yalan mı söyledin?”</p>

  <p>“Evet. Atina’dan sadece sizinle tanışmak için ayrıldım. Yolculuğumun parasını ödemek için Pire Limanı’nda uzun süre çalıştım.”</p>

  <p>“Platon ise yol parası için yağ satmıştı.”</p>

  <p>“Benim satacak yağım yoktu. Sadece Philolaos’un el yazması vardı. Tek düşlediğim, kütüphaneye girebilmekti. Bunun benim için ne demek olduğunu bilemezsiniz. Bunca kitabın arasında olmak! O kadar çok düş kurardım ki!”</p>

  <p>“Neden böyle bir düş kurma gereği duydun?”</p>

  <p>“Bu da başka bir hikâye. İzin verirseniz ondan söz etmeyeyim.”</p>

  <p>“Philolaos’un el yazmasını buraya getiren şeyi hiç anlamıyorum.”</p>

  <p>“Anlamadığınızı biliyorum. Kütüphanede çalışmak için bana bir taktik gerekiyordu. Bir gün pazarda memurlarınızdan biriyle tanıştım. Birlikte bir şeyler içtik. Bana geliş nedenini açıkladı. Adam yıllardan beri orijinal bir eserin peşindeydi. Philolaos’un <i>Doğa Üstüne</i> adlı yapıtını arıyordu.</p>

  <p>“Çözümü bulmuştum. Bu el yazmasını bulursam amacıma ulaşabilirdim. Hemen aramaya koyuldum. Çok geçmeden de buldum. Eşyalarımı topladım. İskenderiye Limanı’na giren gemilerin didik didik aranıp, bulunan kitaplara el konduğunu biliyordum. Düşündüğüm gibi de oldu. Kitap size ulaştıktan sonra da sizinle temas kurdum. Gerisini siz de biliyorsunuz.”</p>

  <p>“Onu nasıl ele geçirdiğimi merak etmiyor musunuz?”</p>

  <p>“Orası beni ilgilendirmez,” diye kabaca kestirip attı Eratosten. “Tek ilgilendiren şu an raflarımızda olması.”</p>

  <p>Eratosten’in asıl merak ettiği ilk karşılaşmalarından beri onda hissettiği kitap tutkusunun kaynağıydı. Kütüphaneye girme amacını söylerken samimi miydi? Öte yandan Theon’un amacına ulaşmak için doğru bir strateji izlediğini de kabul ediyordu.</p>

  <p>“Her şeye rağmen stratejin başarısız da olabilirdi.”</p>

  <p>“Ama başardım.”</p>

  <p>“Hemen hemen. Çünkü kütüphanede kalmayacaksın. Benimle beraber hareket ediyorsun.”</p>

  <p>Theon sesini çıkarmadı. Eratosten’i zorlamak işe yaramayacaktı.</p>

  <p>“Ya benimle gelirsin ya da kütüphaneye veda edersin. Karar senin.”</p>

  <p>Theon, böylece kütüphaneci olmak için geldiği İskenderiye’de bematist oluverdi.</p>

  <p><br /></p>

  <p>Bematist sorununu çözümlediğinden beri Eratosten’in kafasını kurcalayan bir şey vardı. Kesin bir ölçüm için tek yürüyüşçü yetecek miydi? Aslında, bununla beraber başka bir çözüm yolu da vardı.</p>

  <p>İlk alternatif hem gidiş hem dönüş yolunda bir ölçüm yapmaktı. Ama bu pek de pratik sayılmazdı. Süre iki katına çıkacaktı. Bu sürede nehrin hareketleri kararsız hale gelebilir, taşkın sonucu deneyi yarım kalabilirdi.</p>

  <p>Ya da ikinci bir kişi daha tutabilirdi. Bir taneyi bile zorlukla bulmuşken ikinciyi bulmak zor olacaktı. Ama aklına gelen tek çözüm buydu. Süreyi uzatmayacaktı ve uygulamada zorluk çıkarmayacaktı.</p>

  <p>Yöntem, kullanılacak teknik ve ölçümü yapılacak kesim konusunda karar verdikten sonra geriye sadece iki soru kalmıştı: Yürüyüş nehrin hangi kıyısında ve hangi nedenle yapılacaktı?</p>

  <p>Hareket emrini bizzat kendi vereceğini açıklayarak, kral Philopator ikinci sorunun cevabını vermiş oluyordu böylece. İlkine gelince, bu biraz daha teknik bir konuydu. Kıyılardan hangisi Beton’un yürüyüşü için daha elverişliydi? Daha az engebelik olan, toprağı kuru ve sert kıyılar tercih edilecekti.</p>

  <p>İlk firavunlardan beri kentler hep nehrin güneşe bakan, doğu kıyısına inşa edilirdi. Hayat kıyısı denirdi buralara. Buralarda mezarlar ve piramitler vardı. Krallar Vadisi ise batı, yani “ölüm kıyısı’na” inşa edilmişti. Dağlar ve tepeler çoğunlukla doğu tarafında bulunuyordu.</p>

  <p>Yürüyüş İskenderiye’den Thebai’ye kadar batı yakasında sürecekti.</p>

  <p>Beton, Theon, bir hekim, bir kılavuz kaptan, iki denizci, silahlı bir muhafız, bir aşçı ve Eratosten. Gruba alınacak kişilerin dikkatle seçilmesi gerekiyordu. Eratosten, sırf yolcular arasında uyumsuzluk çıktığı için başarısız olan nice keşif gezisi biliyordu.</p>

  <p>Listeye baktıkça bir kişiyi atladığını hissetti. İhtiyaç duyabileceği kişileri iyice hatırlamak için bir gemiye çıktı. Geniş bir toplantı yeri, on kişiye yetecek kadar kişisel oda ve yatak. Özellikle Beton, her gece gün içinde yitirdiği gücü toplayabilmeliydi. Geminin karinesi geniş olmalıydı ama kıyıya yaklaşmak için fazla da derin olmamalıydı. Bunun yanında geniş ve tam donanımlı bir mutfak şarttı.</p>

  <p>Magas da ekibe katılmayı çok istiyordu. Günler sürecek bir Nil yolculuğu onu heyecanlandırmıştı. Ama Berenis karşı çıkmıştı. Kraliyet Konseyi’nde kalması zorunluydu.</p>

  <p>Yetmiş gün kadar gözden kaybolduktan sonra tekrar ortaya çıkan Köpek Takımyıldızı’ndaki Sirius yine ufukta görünüyordu. Nehrin birinci kıstağında taşkın patlak verdi.</p>

  <p>Bu zamanın başlangıcından beri süregelen bir şeydi. Tanrıların bir lütfuydu. Taşkının başladığı gün yılın ilk günü <i>Payni</i> ayının başıydı. Mısır takvimi, tarıma dayalı bir toplum için hazırlanmıştı. Üç mevsim vardı. Sel, ekim ve hasat mevsimleri. <i>Ackhet, pert</i> ve <i>shemou</i>. Mısırlılar tanrı Thot’un lir çalarak yılı üç mevsim ve iklime ayırdığına inanırlardı.</p>

  <p><i>Payni</i> ayı geldiğinde hasat ve harman işlerinin bitmiş olması gerekirdi, çünkü takip eden <i>Epiph</i> ayında, sel suları ekili alanlara ulaşırdı. <i>Mesore</i> ayı Nil sularının en yüksek seviyesine ulaştığı bağbozumu zamanıydı. Nil’in taşmayı kesip adeta bir göl durgunluğuna eriştiği <i>Thott</i> ayı ise, aynı zamanda bağbozumunun bittiği ve üzümlerin sıkılıp fıçılara doldurulduğu bir dönemdi.</p>

  <p><i>Phaophi</i>, sel suları çekilmeye başladığı zeytin hasat dönemiydi. <i>Hathyr</i> ayında tarlalar sürülmeye başlanırdı. <i>Choiak</i> ayı boyunca da, sürme işi devam ederdi. <i>Tybi</i> ayında son zeytinler toplanırdı. <i>Mechier</i> ayında tohum ekimine koyulurdu çiftçiler. Takip eden <i>Phamenoth, Pharmouthi</i> ve <i>Pachon</i> aylarında da tohumların olgunlaşması beklenirdi.</p>

  <p>Keşif yolculuğuna sadece kurak aylarda çıkılabilirdi. Daha öncesinde toprak yeterince kuru olmazdı. Daha sonra ise zaten ortada toprak filan kalmaz, her taraf vıcık vıcık bataklık haline gelmiş olurdu. Eratosten hareket tarihini belirledi.</p>

  <p>Geminin inşası gecikmeye yol açacaktı. Bu gecikme Theon’a kütüphanede biraz daha çalışma fırsatı verdi. Bir taraftan da Eratosten’i deneyin değiştirmesi gereken bölümleri olduğunu ikna etmeye çalıştı. Bir yıl bekleme düşüncesine dayanamıyordu Eratosten. Sonunda, gemi hazır olur olmaz hareket kararı aldı. Deneyin başarısı için büyük bir riskti göze aldığı. Beton, Thabai’ye varmadan önce selle aralarında çok kısa bir süre kalmış olacaktı.</p>

  <p>Theon, geceyi Çatlak Amfora’nın sahibesiyle geçirdi. Yemekten sonra çıkacağı yolculuğu anlattı. Kadın üzüntüsünü zorlukla gizleyebildi.</p>

  <p>“Daha önce Büyük Okyanusa kadar giden denizciler, Arabistan Çölü’nü geçen adamlar tanıdım. Ama Nil’i yürüyerek kat eden birine daha yeni rastlıyorum. Ne kadar sürecek?”</p>

  <p>“Bilmiyorum. Böyle bir şey ilk defa yapılıyor.”</p>

  <p>“Seni yolcu etmeye gelemeyeceğim. Ayrılık beni her zaman üzmüştür.”</p>

  <p>Theon, sevgilisinin kollarında dinlendi. Son birkaç hafta onu yormuştu. Neler olmamıştı ki? Kendisine kayıtsız olmayan bir kadınla karşılaşmış, yeni dostlar edinmiş ve yapmayı aklından bile geçirmediği bir iş için zorlanmıştı. Uyumadan önce son düşüncesi Philolaos oldu.</p>

  <p><br /></p>

  <p>“Ben, IV. Batlamyus, Kral Everget’in oğlu, Yukarı ve Aşağı Mısır’ın hükümdarı...”</p>

  <p>“Geç, geç!” diye emretti Philopator Obol’e.</p>

  <p>“Tüm komutanlara, valilere, yerel...”</p>

  <p>“Geç buraları dedim sana. Kısa kes!”</p>

  <p>“Hazinedarlar, vergi memurları...” şeklinde devam etti Obol elindeki kâğıttan okuyarak.</p>

  <p>“Sana hepsini oku diyen oldu mu be adam! Hayır!”</p>

  <p>Gözlerini kâğıttan ayırmayan cüce başını salladı.</p>

  <p>“Eratosten, kütüphanedeki tüm kitapları ezberlemeliydin. Ya sen yokken kazara yanacak olurlarsa! En azından senin ezberlediklerini kurtarmış olurduk.”</p>

  <p>İskelede, Eratosten’in arkasında dikilen Theon irkildi.</p>

  <p>“Harita sırtımda, kütüphane kafanda. Ya mide? Mide için de bir şey düşündünüz mü efendimiz?” diye sordu Obol.</p>

  <p>“Büyük Kütüphane’nin efendisinin hizmetine tüm imkânları verdim. Özellikle de seyir, kılavuz, kadastro ve gerektiğinde askeri bir bölük emrinize hazır bekleyecek. Başvurduğunuz tüm resmi yetkililer size yardım etmekle yükümlüdür.”</p>

  <p>Tek kelimeyle kusursuzdu her şey. Kral isteğine olumlu cevap vermekle kalmamış, beklentilerinin de ötesinde imkânlar sunmuştu. Eratosten duygulandı.</p>

  <p>Merkezi idare ile yerel idareler arasında eşgüdüm sağlamak için her kentin valisine, uyarı niteliğinde bir kararname yollanmıştı. Kalabalık Mareotis Gölü kenarındaki iskelede toplanmıştı. Maiyetindeki en soylu kişilerin eşliğinde, varlığıyla geminin suya indirilişini şereflendiren kral; “İşte gemin harekete hazır. Hoşuna gitti mi?” diye sordu Eratosten’e.</p>

  <p>Gemiye kraliyet flaması çekilmişti. Böylece her türlü öncelikli seyir ve geçiş hakkını elde etmiş olacaktı.</p>

  <p>“Ona ne ad vereceksin?”</p>

  <p>“<i>Hapi</i>, Nil’in Ruhu.”</p>

  <p>“Gerçekten de onun yardımına ihtiyacın olacak. Sana kötü haberlerim var. Bataklık kesimindeki köylüler ayaklanmak üzereler. Sosibios Üzerlerine birlik gönderdi. Hepsinin canına okuyacağız. Ama ne olur ne olmaz. Gece karaya çıkmayacağınıza dair söz ver bana.”</p>

  <p>Sosibios yanında vahşi görünümlü bir adamla beraber aralarına girdi.</p>

  <p>“Kraliyet muhafız birliğinden Toussi. Sizi yol boyunca koruyacak. Ona güvenim tamdır.”</p>

  <p>“İşte annem de sana veda etmek için geldi. Sevgili hizmetkârı Beton’u da getirmiş. Ben de yanına kendi doktorum Patreas’ı veriyorum. O da en az korumalar kadar işinize yarayacak.”</p>

  <p>Eratosten, krala mürettebatını tanıttı.</p>

  <p>“Theophraste Excelcior’u önceden tanıyorsunuz. Kılavuz kaptan. Tercümanımız Rehmir, aşçı Tati. Mentep ve Rensi tayfalar. Beton ve Patreas’ı tanıtmama gerek yok.”</p>

  <p>Sosibios, Toussi’ye aralarına karışmasını işaret etti.</p>

  <p>Theon kalabalığın içinde zarif bir şapkayı tanıdı. Çatlak Amfora’nın sahibesi gözden kaybolmadan önce ona bir öpücük gönderdi. Ayrılık üzermiş ha! Gülüyordu.</p>

  <p>Kalabalık grubu uğurluyordu. Berenis, beraberinde Arsinoe ile çıkageldi. Eratosten’in yüzü aydınlandı. Geleceğinden hiç kuşku duymamıştı. Sevincini saklayarak metin görünmeye çabaladı. Arsinoe, sıcak bir jestle öğretmenine sarıldı. Ve sık sık yazmaya söz verdi.</p>

  <p>“Haydi Eratosten! Yolun açık olsun. Bana güzel bir rakamla gel. Dünyanın kendisi gibi yuvarlak bir rakam olsun.”</p>

  <p>Palamarları çözdüler.</p>

  <p>Kıyıda, Beton ilk adımını attı.</p>

  <p>Magas, küçük yelkenlisi ile <i>Hapi</i>’nin etrafında turluyordu. Saatler boyunca da peşlerini bırakmadı. Öğleden sonra gemiye iyice yaklaştı ve ayağa kalkarak Eratosten ve Theon’a iyi şanslar dileyip son bir veda etti. Eratosten, kuzeyde gittikçe küçülen yelkenliye bakmamak ve nemlenen gözlerine hâkim olmak için epey çaba harcadı.</p>

  <p>Eratosten, Rehmir’i uzun zamandan beri tanıyordu. Tam ihtiyaç duyduğu türden biriydi. İçinden büyük alimler ve rahipler çıkan Mısırlı aristokrat bir aileye mensuptu. İskender öncesi Yunan kültürüne meraklıydı. Yunan ve Mısır kültürleri arasında bir köprü kurulması için gerekliydi böyle insanlar. Mısır halkı mağlubiyet ve umutsuzluk duyguları içinde kıvranıyordu. Eski ihtişamlı günlere bir daha dönemeyecek olmaları da bir başka umutsuzluk kaynağıydı. Bu yüzden sivrilen Rehmir gibi insanlar önemliydi.</p>

  <p>Ülkesinin tarihi üzerine engin bilgisi sayesinde bugünkü duruma katlanabiliyordu. Eskinin büyük krallığının görkemi, ona ikinci sınıf yurttaş muamelesi yapılmasını unutturmuştu.</p>

  <p>Yıl boyunca merkezi hükümet sayısız yasa, kararname ve tüzük çıkarıyordu. Tüm hukuki metinlerin Yunanca yanında Mısır dilinde de yayınlanması gerekiyordu. Rehmir, yasal tebliğlerin tercüme edilmesi için resmen görevli atanmıştı.</p>

  <p>Çağın en ünlü Mısırlı’sı Sebennytoslu Manethon’un küçük oğluydu. Babası sadece Mısır’da değil tüm Yunan dünyasında tanınan bir isimdi. Kral Philopator’un isteği üzerine Mısır tarihini Yunan dilinde ilk yazan kişiydi.</p>

  <p>Menes hanedanından, son hanedan olan Psameticos hanedanına kadar tüm firavunları tek tek sıralamıştı. Dört tane Amenofis vardı. Dört Tutmosis, bir Tutankamon ve en az on iki tane de Ramses. Mısır’a üç dönem boyunca toplam otuz bir hanedan hükmetmişti. Onun sınıflandırması tüm araştırmacılar için bir başvuru haline geldi.</p>

  <p><br /></p>

  <p>Philopator, sarayı çevreleyen bahçede düşüncelere dalmış yürüyordu. Öğle sonralarından her zaman nefret etmişti. Geçtiği yerde bahçıvanlar saygıyla eğiliyorlardı. Hemen arkasından da Sosibios geliyordu:</p>

  <p>“Emirlerinizi bekliyorum efendimiz. Artık gittiler. Şimdi daha serbestsiniz.”</p>

  <p>“Babam beni bırakıp Hades’e gitti. Öğretmenim dünyanın büyüklüğünü ölçmeye. Bense burada yapayalnız kaldım. Evimi koruyorum. Az önce aklıma Homeros geldi. İkiyüzlülük uğruna inşa edilmiş yüzlerce tapınak var ama onun adına dikilmiş tek bir tapınak bile yok. Sen de dikkat ettin mi? Bu konuyla ilgilen. Yeni bir tapınak inşa edilmesini istiyorum. Yaz!” Sosibios arkasından gelen katibe işaret etti. “Kitabeye aynen şöyle yazılacak: Amatörlerin kralından şairlerin kralına!” Keyfi yerine gelmişti. Bahçıvanlar başlarını öne eğmiş, güldüklerini saklıyorlardı.</p>

  <p>“Kardeşiniz Magas adına da bir tapınak inşa edilsin mi efendimiz?” diye sordu Sosibios sinsice. “Ya da arzu ederseniz bir taht!”</p>

  <p>“Neden böyle söyledin?”</p>

  <p>“Askerler arasında çok popüler.”</p>

  <p>“Ordudan Agathocles sorumlu. Ona güveniyorum.”</p>

  <p>“Ya kardeşiniz?”</p>

  <p>“Magas sadece o aptal yelkenlisini alıp göle açılmaktan hoşlanır.”</p>

  <p>“Yelken iyi yönlendirilirse, gemi çok uzun yol alabilir. Elverir ki bir fırtına onu denizin dibine yollamasın. Veya gemi yara alırsa...”</p>

  <p>“Denizcilik hakkında bu kadar çok şey bildiğinden haberim yoktu,” diye atıldı Agathocleia.</p>

  <p>“Neredeydin bakayım sen? Bütün gün ortadan yok oldun,” diye sitem etti kral.</p>

  <p>Genç kız soruyu cevaplayamadan, bir çiçek bahçesinden Obol çıkageldi. Bir eliyle gözlerini kapamıştı, öteki ile de vücudunu silkeliyordu.</p>

  <p>“Şu şahane yaratık beni uyandırana kadar bir çiçeğin içinde uyuyordum.”</p>

  <p>“Beni mi izliyordun yoksa sen, cüce!”</p>

  <p>“Hayır, kralı izliyordum. Tıpkı senin de onu takip ettiğin gibi. Fakat sen onu benim seni takip ettiğimden daha yakın takip ediyorsun.”</p>

  <p>Küçümseme dolu bir jestle omzunu silkti:</p>

  <p>“Ne yaptığımı sordun. Bir şeyler okuyordum. Harika ve korkunç Mısır tanrılarının hikâyelerini okuyordum. Hator, Horus, Thot, İsis, Osiris. Hele şu son ikisi yok mu! Özellikle onlara karşı zaafım var.”</p>

  <p>“Arsinoe’ye onlar gibi yapıp, kendisiyle evleneceğimi söylediğimde nasıl korktuğunu görmelisin.”</p>

  <p>“Kız kardeşinle mi evleneceksin? Bundan bana hiç söz etmedin. Ama... bu olamaz.”</p>

  <p>“Beni şaşırtıyorsun. Bana ahlak dersi vermek sana mı kalmış? Ya sen ve abine ne demeli?”</p>

  <p>“Aynı şey değil. Beraber yatmaya evet, ama evlilik olmaz. Arsinoe ile yatmak istiyor musun?”</p>

  <p>“Yatmaya hayır, evliliğe gelince evet.”</p>

  <p>“Ama o sadece küçük bir çocuk, daha göğüsleri bile çıkmamış.”</p>

  <p>İşte o an bakışları Obol’ün bakışlarıyla çakıştı. Sonunda aşamayacağı bir engelle karşılaşmıştı.</p>

  <p>“Abartıyorsun. Yavaş yavaş büyüyen memeleri var. Göreceksin, gelişip bir kadın olacak.”</p>

  <p>“Onun kalçaları tahta gibi!”</p>

  <p>“Büyütme dedim sana! Kalçası, büyüyüp dolgunlaşacak.”</p>

  <p>Obol başıyla onayladı. Sosibios bir söylev vermeye hazırlanıyordu:</p>

  <p>“Bana bir çocuk gerek. Ancak, hemen şimdi değil. Ve onu bana sen veremezsin. Seninle asla evlenmem, Agathocleia. Biz Batlamyuslar sadece soylu kadınlarla evleniriz.”</p>

  <p>Agathocleia’nın gözleri öfkeyle yanıp söndü. Kral, kendisinin de bildiği bir şeyi söylüyordu. Philopator olmazsa ne kendisi ne ağabeyi ne de annesinin hayatının zerre kadar önemi yoktu. Kendisini doyasıya sinirlendirebilirdi, şimdilik buna tahammül etmesi gerekiyordu. Bir gün bu herifi öldürmek zorunda kalacaksa bu öfkesi sonucu değil, planlı olmalıydı. Ve şimdilik ölmesi işlerine gelmiyordu.</p>

  <p>Kızı bu halde görmek kralı heyecanlandırmıştı. Öfkelendiğinde daha da güzel oluyordu. Dudaklarından dökülen her kelime görünmeyen bir enerjiyle doluydu.</p>

  <p>Avlanmayı sevmiyordu. Hem de hiç. Ama kafese kapatılmış yırtıcı hayvanları mızrağıyla dürtmekten hoşlanıyordu. Karşıdakinin kendine zarar veremeyeceğini bildiği zaman saldırgan davranmaktan zevk alıyordu. Parmaklıklar olmasa ödü patlardı. Ama tanrıya şükür parmaklıklar vardı. Ve parmaklık krallık demekti. Güvenlik ve uzaklık demekti.</p>

  <p>“Seni anlamıyorum. Açıkçası seninle birlikte olmam için en iyisi kardeşimle evlenmem.”</p>

  <p>“İsis ve Osiris’in hikâyesini bitireyim. Sonunda evlendiler. Fakat Osiris’in gücünü kıskanan bir kardeşleri daha vardı. Osiris’i öldürdü. Vücudunu parçalara ayırdı ve parçaları ülkenin dört bir yanına attı.”</p>

  <p>“Neden devamını da anlatmıyorsun? Daha göğüsleri bile çıkmamış kız kardeşi İsis, bütün ülkeyi dolaştı ve parçaları bulup bir araya getirdi.”</p>

  <p>“Arsinoe’nin bunu yapabileceğine inanıyor musun?”</p>

  <p>“Fikrimi soracak olursan, bunu öğrenmemeyi tercih ederim. Canlı ve tek parça olmaktan memnunum.”</p>

  <p>“Bu sana bağlı değil. Kendini kollamanı istiyorum. Öte yandan, söylediğin gibi İsis tüm parçaları buldu, biri dışında. Boşuna kendini hırpaladı. Osiris’in penisini asla bulamadı.”</p>

  <p>“Kimse mükemmel değildir,” dedi Philopator. Sonra da kendi yaptığı espriye kendi güldü.</p>

  <p>Bahçeyi terk eden bahçıvanları işaret ederek:</p>

  <p>“Şunlara bak hele! Ne güzel sakalları var bunların. Bir dahaki Diyonisos şenliklerine bunları da getirtelim. Sakallarını inceltiriz. İyi satir oynarlar.”</p>

  <p>Başka hangi tanrı Diyonisos’dan daha çok sevilebilirdi ki Philopator gibi zevk düşkünü biri tarafından?</p>

  <p>“Büyük büyük babam Soter, Makedonya kralının küçük kardeşi Borkos’un sülalesinden gelmiş. Onun da babası Hylos’un oğlu Temenos’muş. Ya Hylos kim? Heracles ve Dejanires’in oğlu. Dejanir ise Diyonisos’un öz kızıymış.”</p>

  <p>“Ama biliyorsun, bir gün Eratosten anlatmıştı. Dionisos annesini aramak için ta cehenneme kadar gitmiş. Sen Berenis’i bulmak için cehenneme girer miydin?”</p>

  <p>“Eğer orda olmayı hak etmişse, yanına gitmek için can atacağım.”</p>
</body>
</html>
