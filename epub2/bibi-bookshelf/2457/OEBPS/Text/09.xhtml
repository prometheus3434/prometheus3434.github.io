<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">9. B</span>ÖLÜM</p>

  <p>“Yöneticiyi görmeye geldim,” diye açıkladı Theon. İlk gelişinde kendisini yakalayan kütüphane görevlisine hitap ediyordu.</p>

  <p>“Bu defa nasıl girdiğimi merak ediyorsanız söyleyeyim. Pencereden giren bir kuş gibi.”</p>

  <p>“Tüylerinin yokluğu ışıltısını azaltmayan bir kuş. Açık havada yaşayan cinsten bir kuş, değil mi Theophraste Excelcior?” Sonra şakacı ses tonunu değiştirerek:</p>

  <p>“Yönetici bana bu kafeste yeni bir kuşumuz olacağını söyledi. Hürriyetin sonu! Beni izle.”</p>

  <p><br /></p>

  <p>“Girin! Seni bu kadar erken beklemiyordum,” dedi Eratosten.</p>

  <p>“Bana dilediğim zaman gelebileceğimi söylediniz. Ben de hemen gelmek istedim.”</p>

  <p>Eratosten, onu yardımcı kütüphaneci olarak işe almadan önce uzun uzadıya sorgulamak istiyordu. Buna karşın geçmişine ilişkin hiç soru sormadı. Nerden geldiği, nasıl veya nerde eğitim gördüğü, Philolaos’un eserini nasıl elde ettiğine ilişkin hiç soru sormadı. Bilmek istediği tek şey bilgi düzeyi ve bu bilgi düzeyini daha da derinleştirmek isteyip istemediğiydi.</p>

  <p>Theon için işler yolunda gidiyordu. Son haftalar içinde iki kütüphaneci ölmüştü. İlk olarak Eratosten’in epey umut bağladığı genç bir görevli kütüphaneye gelirken yolda bir araba kazasında ölmüştü. Yıllardan beri hizmet veren ikincisi ise deltaya yaptığı yolculuktan sonra hastalanıp ölmüştü.</p>

  <p>“Madem ki bu yapıda çalışacaksın önce tarihçesini ve amacını bilmen gerek.</p>

  <p>“Dünyadaki bütün halkların eserlerini tek bir çatı altında toplamak Demetrios’un fikriydi. Büyük Kütüphane, İskender’in politik alanda yapmak istediklerinin bilim alanındaki uzantısıydı.</p>

  <p>“Bütün halkları bir araya getirmek, bütün halkların kitaplarını bir araya getirmekten farklı bir şey değildi.</p>

  <p>“Bundan önce hiçbir kent, hiçbir uygarlık bu çapta bir girişimde bulunmamıştı. İskender’in zaferi böyle bir girişimde bulunup sonuca ulaşmasındaydı. Ama bu zafer kendi içinde kimi çelişkiler de barındırıyordu. Binlerce eser yine onun zaferle geçen yıllarında yok edilmişti. Theon, Eratosten’in içten içe bu kıyımın üzüntüsünü derin bir yara gibi taşıdığını görüyordu. Büyük eserleri toplamak için acelesi bundandı. Yunan dünyası yok olmak üzereydi. Eratosten kütüphanenin bu yok olma sürecine dur demesini umuyordu.</p>

  <p>“İskenderiye, coğrafi konumu sayesinde kitapların işgal ve yok oluştan uzak tutulabileceği yegane Yunan kentiydi. Bir yüzyıldan uzun zamandır Yunanlılar Mısır’a hükmetmekteydiler. Hiçbir yabancı ordu İskenderiye’ye girmemiş, bırakın kente girmeyi yakınına bile gelememişti. Oysa gerek ada şehirler, gerek kıta üstündekiler çok kere işgal edilip yakılıp yağmalanmıştı. Soter bütün bu gerçeklerin farkına varmış ve Demetrios’a sınırsız kaynaklar ayırmakla kalmamış, gücünü ve prestijini de bu yüce amaç için kullanmıştı. Diğer hükümdarlara da bir çağrı yapmıştı:</p>

  <p><br /></p>

  <p><i>Dünyanın tüm hükümdarları ve hükümetleri, Mısır Kralı Batlamyus Soter, kendi sınırlan içinde yaşamış şairlerin, düşünürlerin, retorikçilerin, hekimlerin, yasa yapıcıların, tarihçilerin ve ötekilerin eserlerini kurulan büyük kütüphanemize göndersinler.</i></p>

  <p><br /></p>

  <p>“Eserlerin bulundukları yerleri iyice aramak gerekliydi. Croton, Siraküza, Rodos, Halikarnas, Cnidos, Bergama, Babil...</p>

  <p>“Düzinelerce görevli dört bir yana dağılmıştı. Basit tüccarlar değildiler. Hepsi eserlerin değerini idrak edebilen uzmanlardı. Kitapları sahtelerinden ayırt edebilen, bilge, sabırlı adamlardı.</p>

  <p>“Yolculuklarına ilk olarak büyük kitap pazarlarının olduğu Atina, Kos ve Rodos’ta başlamışlardı. Altın dolu keseleriyle kitaplara saldıranlar haberi hemen yayıldı. Çok geçmeden ortalık bir sürü sahte kitapla doldu.</p>

  <p>“Kütüphanede dolması gereken çok miktarda boş raf vardı. Ama aceleci davranılmayarak kütüphaneye girişinde her eser didik didik edildi. Sonra kitaplar, sistemli bir şekilde raflara konulmaya başlandı. Kitap seçiminde daha titiz davranılmaya başlandı. Kütüphanede çalışanların istediği eserler getirtildi. Mesela yıllar önce ben Philolaos’un kitabının getirilmesi için bir istekte bulundum ve şimdi ona sahibim.”</p>

  <p>Theon gülümsedi. Eratosten devam etti.</p>

  <p>“Bu da limana giren gemilerden orijinal eserlerin toplanması kararının ne kadar doğru olduğunun en büyük kanıtı. İşlerinde gittikçe tecrübe kazanan alıcılar daha metotlu çalışmaya başladıkça ‘kitap avcısı’ haline geldiler. Artık kitapların el değiştirmesini kayıt altına almak, eski sahiplerini sorgulamak gibi daha etkili yollara başvuruyorlardı. Bir kere kitabın yerini bulduklarında zafer onların oluyordu. Bir gün sen de göreceksin.”</p>

  <p>“Ya sahibi kitabından ayrılmak istemezse?”</p>

  <p>“Her yol mübah bizim işimizde. Ne yolla olursa olsun kitaba sahip oluruz. Satın almak en basit çözümdür. Ama alıcı başka yöntemler kullanmasını da bilir. Çoğu zaman da yasal yol değildir bunlar. Zora başvurma, kanun kaçaklarını kullanma...”</p>

  <p>“Ama bu...”</p>

  <p>“Ahlaksızlık mı? Kesinlikle. Ama el yazmasının bu çatı altında daha güvende olduğundan kim şüphe edebilir. Burada kitaba itina gösterilir, onarılır, kopyalanır, üstünde çalışılır. Kısaca yitip gidecek bir kitap kurtarılmış olur. Çünkü sadece saklayıp korumak yetmez. Bundan sonra daha ayrıntılı bahsedeceğim.”</p>

  <p>Büyük bir dolabın çekmecesini açtı. Çekmecedeki normal bir rulodan daha küçük yapılmış el yazmalarını çıkardı. “<i>İlyada,</i>” dedi. “Hem de Aristo’ya ait.” Ruloyu açtı. Kitabın boş kısımlarına notlar alınmıştı.</p>

  <p>“Bu notlar Aristo’nun kendisi tarafından İskender’e ders verirken düşülmüş. İskender savaş meydanında bile bu el yazmasından ayrılmazmış.”</p>

  <p>Hülyalı gözlerle el yazmasını çekmeceye geri bırakıp, kapadı.</p>

  <p>“Evet savaşırken bile yanından eksik etmezmiş. Söylentiye göre onları göğüs zırhının hemen altında taşırmış. Sadece bu parçayı elde etmenin ne kadar zaman, para ve emeğe mal olduğunu bir bilseydin! Bu rafın içinde Aristo’nun kişisel kütüphanesi bulunuyor.”</p>

  <p>“Kendi kütüphanesi mi?”</p>

  <p>“Evet. Kendi kitaplarını yazarken yararlandığı eserler.” Elini bir rulonun üstüne koyarak; “Bu tür bir problemin altından kalkmak için, bu doktrine katkıda bulunanlara duyduğumuz dostluk duyguları yüzünden, herkes eninde sonunda anlayacaktır ki hakikat aşkı özel kurallardan daha güçlüdür. Özellikle de felsefe işini icra ettiğimiz zaman.”</p>

  <p>“<i>Nicomacus Ahlakı,</i>” diye atıldı Theon.</p>

  <p>Eratosten hayranlıkla mırıldandı. Gerçekten de bu adamı işe almakta hiçbir sakınca görmüyordu.</p>

  <p>“Öncelikle muhteşem üçlü! <i>Organon, Poetika ve Retorik</i>. Mantığı insan aklının en önemli aracı sayan en büyük kitap, edebiyatı insanın kendini ifade etmesi için en önemli yol sayan en büyük kitap ve hitabet sanatını inandırmanın en etkili türü sayan en büyük kitap.”</p>

  <p>Eratosten coşkudan alev alevdi.</p>

  <p>“Ve şu da tanrılarla ilişkimizi anlatan teoloji notları. Ve Aristo’nun ünlü <i>Fizik</i>’i. Şu bir grup kitap da <i>Hayvanların Tarihi, Doğa Tarihi Üstüne Küçük Yazılar.</i>”</p>

  <p>Eratosten, Aristo’nun kitaplığının ölümünden sonraki macerasını ve Batlamyus Philadelphe’in onu nasıl İskenderiye’ye getirttiğini anlattı.</p>

  <p>“Filozof kitaplığını Lise’nin ilk idarecisi Theophraste’a bıraktı. Theophraste, bu hazineye kendine ait el yazmalarını da ekledi ve ne yazık ki kendinden sonraki yönetici Lapsekili Straton’a bıraktı. Neden maalesef? Çünkü kısa bir zaman sonra İskenderiye’ye, prens olan Philadelphe’in eğitimi için çağrıldı. Eğer eserler onun elinde olsaydı burada olacaklardı.”</p>

  <p>Bunu dedikten sonra hâlâ boş olan bir etajer gösterdi.</p>

  <p>“Straton görevini tamamladıktan sonra Atina’yı terk etti. Aramayla geçen yıllardan sonra görevliler onu Truva yakınlarındaki doğduğu kasabada buldular. Aristo ve Theophraste’ın eserleri mağarasında uyuyordu. Ancak bizden başkaları da sahneye çıkmışlardı. En büyük rakibimiz Bergama Kütüphanesi’nin görevlileri de peşindeydi. Bu uğurda korkunç bir savaş koptu. Philadelphe büyük bir hazine döktü ve sonunda eserler buraya geldi. Görüyorsun ya bu kitaplar uğruna ne emek harcandı.” Theon başını salladı. O da kendi amaçlarına ulaşmak için az uğraşmamıştı.</p>

  <p>“Ya Platon’un kitaplığı?”</p>

  <p>“Tümünü elde edemedik,” diye kısaca yanıtladı Eratosten. İskenderiye’de Aristocular’ın çoğunlukta olduğunu itiraf edememişti. Çok az platonist vardı kentte. İskenderiye’de peripatetisyenler<a href="../Text/dipnot.xhtml#Footnote0004" id="Feedback0004"><sup>[4]</sup></a> hüküm sürüyordu.</p>

  <p>Kitaplığın düzenleniş sistemini anlatmadan önce Theon’u değişik bölümlerin sorumlularıyla tanıştırdı. El yazmalarının onarıldığı atölyeleri, henüz kitaplığa dahil edilmemiş eserlerin tutulduğu depoları gezdirdi. Ana salona geri döndüklerinde, Theon işlerine gömülmüş sayısız okuyucu gördü.</p>

  <p>Bunların çoğu Mouseion’da kalan bilginlerdi. Diğer bir çoğunluk da Mısır’daki diğer Yunan kentlerinden gelenlerdi. Geri kalanlar ise kütüphanenin zengin kaynaklarından faydalanmaya gelmiş yabancılardı. Bu kişilerin gelmeden önce üstünde çalışmak istedikleri eserleri bildirip izin almaları gerekirdi. Bu kural hiç ödün verilmeden titizlikle uygulanırdı.</p>

  <p>Salon masalarla doluydu. Duvarlarda raflar ve çekmeceler kitaplarla dolup taşmıştı.</p>

  <p>Eratosten “Kütüphanenin Anahtarı” yazan bir rafın önünde durdu: “Yazılı Eserler ve Kültürel Alanda Eser Bırakan Yazarlar Tablosu” adlı yüz yirmi rulodan oluşan bir bibliyografyaydı.</p>

  <p>Kütüphanede çalışmaya başlayan birinin ilk önce önünde durması gereken yer bu raftı. Dünyada bu çapta bir başka çalışma yoktu. O olmadan kütüphane uçsuz bucaksız bir labirentten başka bir şey olmazdı. Callimacos’un eseriydi.</p>

  <p>“Şair mi?” diye soran Theon, sonra da ezberden okumaya başladı:</p>

  <p><i>“Gökteki tüm ışıkları sayan,</i></p>

  <p><i>Yıldızların doğuşunu ve batışını</i></p>

  <p><i>Keşfeden...”</i></p>

  <p><br /></p>

  <p>Birkaç mısra atlayıp devam etti:</p>

  <p><br /></p>

  <p><i>“Gökteki ışığın ortasında</i></p>

  <p><i>Asılı duran tanrıçanın nazik ellerine adanmış</i></p>

  <p><i>Ve ışıklar saçan Berenis’in Saçlarını gördü</i></p>

  <p><i>Conon.”</i></p>

  <p><br /></p>

  <p>Ve doğrudan son kıtasına geçti:</p>

  <p><br /></p>

  <p><i>“Şimdiki halimden pek az sevinç duyuyorum,</i></p>

  <p><i>Sahibemin başından hep ayrı kalacak olma</i></p>

  <p><i>Düşüncesiyle acı içindeyim...”</i></p>

  <p><br /></p>

  <p>Eratosten sessizce dinliyordu. Çevreden geçenler ikisi arasında olan bitene şaşkınlıkla bakıyorlardı. Yaşlı ve bilge kütüphaneci ile kırmızı yüzünde sakalı daha yeni çıkmış bir genç.</p>

  <p><i>“Genç bir kızken,</i></p>

  <p><i>Hiç parfüm gerekmezdi</i></p>

  <p><i>Efendime,</i></p>

  <p><i>Bin defa kendi kokusunu içtim.</i></p>

  <p><i>Ve sen kraliçem, gözlerini yıldızlara</i></p>

  <p><i>Çevirdiğinde</i></p>

  <p><i>Kutsal İsis’e günlerce şenlik adayacaksın,</i></p>

  <p><i>Sakın beni kokundan mahrum bırakma.”</i></p>

  <p><br /></p>

  <p>Karşılıklı bir kahkaha patlattılar. Jimnasyumun kapısındaki iki genç arkadaş gibi birbirlerine sarılıp güldüler. İlk Theon konuşmaya başladı:</p>

  <p>“Onu tanıyor muydunuz?”</p>

  <p>“Kim? Callimacos mu? Ah, evet. Beni kral Everget’e tavsiye edip Atina’dan çağıran odur.”</p>

  <p>“Tepeden inme yönetici!”</p>

  <p>Eratosten cevap vermedi. Theon’un hayranlık duyduğu için mi yoksa ironi olsun diye mi böyle söylediğini anlayamamıştı.</p>

  <p>“Callimacos’un bu şiirdeki benzersiz düşüncesi bir saç buklesine kişilik verip, konuşturmasıydı. Ne Berenis ne İsis, hikâyeyi sadece o saç buklesi anlatabilirdi,” dedi Theon.</p>

  <p>“Evet. Güzel bir fikir. Callimacos, kütüphaneye girmeden önce banliyödeki küçük bir okulun yöneticisiymiş. Belki de bu sayede böyle bir fikre sahip olabildi. Çünkü okuldayken küçük çocuklara masallar anlattığı biliniyormuş. Her neyse. Kütüphanenin düzenine geri dönelim. Callimacos iki etaptan oluşan bir düzen oluşturmuş. Önce türlere göre bir sınıflandırma daha sonra da alfabetik sıralama,” dedi Eratosten. Sonra da parmağı ile rafları tek tek göstererek devam etti; “Retorik, şiir, epik, trajedi, komedi, işte eski komedi ile modern komediyi ayırmış. Daha sonra lirik şiir, felsefe, konuşma sanatı, tarih, hukuk, tıp, matematik, doğal bilimler. Her yazar için hayatının anlatıldığı sonra da eserlerinin kritik edildiği bir bölüm ayırmış.”</p>

  <p>İşte nihayet işi ile ilgili önemli bilgiler vermeye başlamıştı. Ama Theon bir türlü kendini dinlemeye veremiyordu. Hayal etmesi bile güç, ama işte kütüphanedeydi. Rüya değildi bu; etrafı mucitler, dahiler ve kurucularla doluydu: Empedokles, Heraklitos, Zenon, diyalektiğin kurucusu Aristo, okullar kuran Pisagorcular, Kireneliler, Stoacılar, Kinikler, Sofistler ve Epikürcüler.</p>

  <p>Kendini zorlayarak Eratosten’in anlattıklarını dinlemeye verdi.</p>

  <p>“Bir eseri arayacağın zaman, ilk hareketin Tablolar’a bakmak olacak. Buna kendini alıştır.”</p>

  <p>Sözlerine ara verip kendisini selamlayan bir katibe selam verdi. Yaşlı kâtip önündeki ruloyu açmasına yardım etmelerini istedi. Ruloyu çevirirken üstünde yazanlardan “Öze kadar,” ibaresi gözüne çarptı.</p>

  <p>“Bu raftakilerin ne olduğunu söylememe gerek yok. Limandaki gemilerden alınanlar. Burası ‘Gemi ambarları’. Korkarım şimdi yemeğe gitmem gerek.”</p>

  <p>Kuruluşundan bu yana kütüphanede kimsenin karşı gelemediği kurallardan biri de topluca yemek yenmesiydi. Herkesin kendi dallarıyla ilgili bilgileri ötekilerle paylaşması ve böylece bilgi birikiminin artması amacı güdülüyordu. İletişim ve bilgi değişimi... ve tabii ötekilerden beslenmek.</p>

  <p>“Gemi ambarları,” diye tekrarladı kendi kendine Theon. Ne büyük ambar ama! Korsanlık daha evvel hiç bu çapta bir hazineyi bir araya getirmemişti. Sonra omzuna vuruldu.</p>

  <p>“Beni tanıdın mı? <i>Polos</i> mu <i>pathos</i>’mu?” Theon’un yüzü aydınlandı:</p>

  <p>“Anlam, daima anlam.” İkisi de bu söz üzerine gülmekten kırıldılar.</p>

  <p>“Niccipos,” diye kendini tanıttı ilk gelişinde karşılaştığı genç kâtip.</p>

  <p>Binanın ücra bir yerinde, kütüphanenin alt düzeydeki çalışanlarının yemek yediği bir salon vardı. Birlikte uzun bir masaya oturdular ve nefis yemekten yemeye koyuldular.</p>

  <p>“Ee, amacına ulaştın mı bari?”</p>

  <p>“Ne amacı? Neden böyle söyledin? Benim tek istediğim el yazmamı geri almaktı.”</p>

  <p>“Eratosten seni bu görevi almaya zorlamadı ya.”</p>

  <p>Theon tedirgin olmuştu. Karşısındakine baktı. Çarpıcı bir gençlik ve güzellik seçiliyordu yüzünde.</p>

  <p>“Kafandaki deri bandanayı ve bacaklarındaki meşin kayışı göremiyorum. Hayrola, artık hoşuna gitmiyorlar mı?” diye ironik biçimde sordu Niccipos.</p>

  <p>Theon, elleriyle saçlarını yokladı. Eratosten’in ısrarı üzerine kıyafetlerini değiştirmişti.</p>

  <p>Vermesi gereken daha ne kadar ödün vardı acaba?</p>

  <p>Yemek salonunu sessizce terk ettiler.</p>

  <p>“Kütüphane bir pazar yeri gibidir. Aradığın her şey orada bulunabilir. Yeter ki bulmasını bil. Sana burda ne bulduğumu göstereceğim. Filozof ve general arasındaki farkı biliyor musun? Büyük bir filozof olan Epikür’le büyük bir general olan İskender’i ele alalım. Ben aradaki farkı buldum.”</p>

  <p>İki kitap aldı eline: “Bu elimdeki Epikür’ün öğrencilerinden Lapsekili Colotes’in. Colotes büyük filozoftan o kadar etkilenmiş ki Epikürcülerin geleneklerine tamamen zıt olmasına rağmen bir gün filozofun önünde diz çökmüş. Epikür ne yapmış peki? O da Colotes’in önünde eğilmiş. Bu olay ikisi arasında sağlam bir dostluğun doğmasına sebep olmuş.</p>

  <p>“Gelelim generalimize. Callistenos, İskender’in en iyi dostuymuş. Callistenos’un amcası Aristo ikisini beraber eğitmiş. General olduğunda İskender sefere çıkmış ve Callistenos da onu takip etmiş. Asya’da, vatanlarından çok uzakta oldukları bir gün Callistenos İskender’in çadırına girmiş. Ona proskunesis yapması emredilmiş. Bunun ne olduğunu biliyor musun?”</p>

  <p>Niccipos, Theon’un önünde diz çöktü ve yere kapandı.</p>

  <p>“Pers geleneklerine göre hükümdarın huzuruna çıkan herkesin yere çöküp secde etmesi gerekir. Hükümdarın yüzüne bakmadan önce başın yere değmesi şartmış. Callistenos bunu reddetmiş. İskender ona emre itaat etmesini söylemiş. Callistenos bunu da reddetmiş. İşte bu yüzden İskender onu ölüme mahkûm etmiş.</p>

  <p>“İkinci kitabın adı <i>Persica, İskender’in Seyahati</i>. Callistenos tarafından kaleme alınmış. Çocukluk arkadaşının zaferlerini anlatmak istemişti. Eserini tamamlama şansı bulamamış...”</p>

  <p>Yoluna devam etti. Theon arkada kalmış gülümsüyordu. Bunca kitabın arasında bu çeşit bir sohbet yapmaktan zevk almıştı. Niccipos ansızın durdu. Fakat bu kez raflardan bir kitap almaya yeltenmedi. Sadece belirli bir noktayı işaret ederek:</p>

  <p>“İşte, al sana ikiyüzlü bir yazarın ikiyüzlü ama cesaret dolu eserleri: Sotades. Bu adamın deliliği andıran bir cesareti varmış. Kral Philadelphe’in kız kardeşiyle evlenmesini yerden yere vurmuştu. Boğdurmuş onu. Oysa adama ilişmeyip kitaplarını dibe göndermeliydiler.”</p>

  <p>Şimdi sıraların arasında bir o yana bir bu yana dolaşıyor takip edilmesi zor bir söylev veriyordu.</p>

  <p>“İşte hoşuma giden bir başka adam: Crisipes. Şu uzun sırayı görüyor musun. Tam tamına yüz altmış iki eser yazmış. Ve bir teki bile bir krala ithaf edilmiş değil. Batlamyuslar’ın ısrarlı davetlerine rağmen İskenderiye’ye gelmeyi reddetmiş. Doğrusu bu adamın tanrılara karşı hiç saygısı yoktu. <i>Antik Fizyoloji</i> adlı eserinde –onu muhakkak okumalısın– tanrıların senin benim gibi aşk yaşadıklarını iddia ediyordu. Crisipes tanrılara saygısızlığı ayyuka çıkarmıştı. Şu gördüğün eserlerin sahibi ise belki daha da kötüsüydü. Kireneli Theodor vatan sevgisini de tanrıların sevgisini de hor görmüştü. ‘Erdemli kişinin hayatını ülkesi için tehlikeye atmaması sağduyulu bir harekettir. Çünkü bilgeliğini akıldan yoksun kitleler için yitirmemesi gerekir,’ demişti. Akıldan yoksun kitleler!”</p>

  <p>“Sen savaşa karşı mısın?” diye sordu Theon.</p>

  <p>Niccipos çok çabuk yanıt verdi:</p>

  <p>“Kesinlikle!”</p>

  <p>“Demek öyle. Savaş yapanlara karşı savaş açmak istiyorsun.”</p>

  <p>“Paradokslar beni korkutmaz. Düşünmeme engel olmaz. Devam edelim. Sana kimi gösterecektim? Unuttum. Hah, evet! Lapsekili Straton. Kral Philadelphe’in özel öğretmeni. Fizik alanında birçok şey yazdıktan sonra son olarak dünyayı inşa etmek için tanrılara gerek olmadığını savunarak ‘Bütün varlıklar, doğanın işleyişi sonucu meydana gelir,’ deme cesaretini gösterdi.</p>

  <p>“Clazomenli Anaxagoras. Ama onun eserlerini boşuna aramayalım. Eski metinlerin tümü kayıp. İlk düşünürlerden geriye yazılı hiçbir şey kalmadı. Bir adam Anaxagoras’a sormuş: ‘Vatanın hakkında hiç kaygılanmıyor musun?’</p>

  <p>“O ise hemen cevabı yapıştırmış:</p>

  <p>“ ‘Kapa çeneni! Çünkü ben her zaman vatanımı düşünüyorum,’ deyip gökyüzünü göstermiş. Ya hiç Zoiles’den söz edildiğini duydun mu?”</p>

  <p>“Hayır tek kelime bile duymadım.”</p>

  <p>“O da Homeros’dan hazzetmezmiş.” Raftan iki kitap çekti. “<i>Homeros’un Belası</i>, kitabına bu adı seçmiş. Makedonya’dan gelir gelmez eserini Batlamyus’a takdim etmiş. Özellikle de <i>İlyada ve Odesa</i> destanlarına saldırmış. Kralın ne yapacağını sanıyormuş ki? Şairlerin prensine saldırılmasına öfkelenen kral onu mahkûm ettirmiş. Hem de baba katillerine verilen cezayla. Mantıklı değil mi? Homeros tümümüzün babasıdır. Mantıktan söz açılmışken bir tanesi var ki hakikaten severim: Zenon. Zenon bütün mantığını fablları için kullanmış. Bana öyle bakma! Kahramanların kahramanı Aşil, aslanların iliğiyle beslenirmiş.</p>

  <p>“Birçokları Zenon’un haksız olduğunu kanıtlamak için çırpınmış, ama hiçbiri başaramamış. Mantığı şimdi kavradın mı? Fablları kullanarak güçlüleri yenmek!</p>

  <p>“Hepsi bu da değil. Zenon yaşadığı kentin tiranı Nearcos’u devirmeye karar vermiş, ama başarısız olmuş. Nearcos, Zenon’dan işbirlikçilerinin adlarını istemiş. Zenon hapsedildiği odada kararsızlık ve tereddüt içinde bekledikten sonra tiranın iki yakın dostunun adlarını vermiş. Kral, aslında masum olan arkadaşlarını idam ettermiş. Tiran, Zenon’dan başka isimler istemiş. Zenon isyancıların hepsinin adını vermediğini itiraf etmiş ve Nearcos’a yaklaşmasını, öteki hainlerin adını kulağına fısıldayacağını söylemiş. Nearcos Zenon’un dediğini yapmış. ‘Daha yakına,’ demiş filozof. Tiran kulağını ağzına kadar getirince de kulağı bütün gücüyle ısırıp koparmış. Nearcos acıdan ulumuş. Etrafındaki muhafızlar o kadar şaşırmışlar ki hiçbir şey yapamamışlar. Onlar kılıçlarını çekip filozofu öldürmeden önce kendi dilini ısırarak koparmış ve tiranın suratın tükürmüş. Zenon’un yaşamına mal olan cesareti kent halkına örnek olmuş. Ayaklanan halk, sarayının kapısını zorlayıp önlerine çıkan herkesi devirdikten sonra tiranı taşlayarak öldürmüş.”</p>

  <p><br /></p>

  <p>Theon şaşkınlıktan küçük dilini yutmuş gibiydi. Kendisi daha önce büyük yazarların hayatlarıyla hiç ilgilenmemişti. Ve doğal olarak bunların hiçbirini bilmiyordu. Niccipos’u kim eğitmiş olabilirdi ki?</p>

  <p>“Evet, bu kütüphanede bu filozofların eserlerinin hepsine sahibiz,” diye ekledi kısaca.</p>

  <p>Eratosten sıraların sonunda durmuş ikisini seyrediyordu.</p>

  <p>“Kütüphane açıldığından beri hiç sansür uygulamadık. <i>Ölüm Oratoryosu</i>’nun yazarı Hegesias’ın eserleri bile var burada. ‘Mutluluk için mi yaratıldık? Onu dünya üstünde bulamıyor muyuz? O zaman her şeyi bırakıp gidelim,’ demiş Hegesias. Yazıları o kadar inandırıcıymış ki izleyicilerin içinden yüzlercesi kitleler halinde intihar etmişler. Kral Soter derslerinde ve oratoryolarında bu konuyu işlemesine yasak koymuş. Ama Hegesias’ın eserlerinin tümünü burada bulabilirsin,” dedi Eratosten. Sonra da Niccipos’a hitaben: “Artık işinin başına dönmelisin!” dedi.</p>

  <p>Tekrar Theon’a döndü ve; “Sana ‘kendi’ kütüphanesini gösterdi demek. Bu adam tam bir asi, keçi kadar da inatçı. Ama diğer taraftan gün gelecek en iyi kâtiplerimizden biri olacak. Yaptığı işe tutkuyla bağlı. Bir metin üstünde çalışırken bir kelimeyi asla bir başkasının yerine kullanmaz. Her neyse. Boş vaktim olduğu sürece sana kütüphanenin diğer bölümlerini de ben tanıtacağım. Yarın hekimlik ile başlıyoruz,” dedi.</p>

  <p>Birkaç adım attıktan sonra bir şey unutmuş gibi gibi döndü:</p>

  <p>“Ah, az kalsın söylemeyi unutuyordum. Conon’un öldüğünü biliyor musun?”</p>

  <p>“Conon? Öldü mü? Yani yaşıyor muydu?”</p>

  <p>“Elbette yaşıyordu, ne biçim soru bu böyle?”</p>

  <p>“Ama ben sanıyordum...”</p>

  <p>“Ne sanıyordun?”</p>

  <p>“Bu hikâyenin tamamen hayal ürünü olduğunu sanıyordum.”</p>

  <p>“Berenis gerçek, Berenis’in saçları gerçek. Şiiri yazan Callimacos da öyle. Conon’a gelince, Mouseion’da yıllarca birlikteydik. Doğa bilimleri bölümüne git. Orada astronomi üstüne yazdığı yedi kitabı ve sayısız geometri araştırmalarını bulacaksın. Bir de yılın her günü için güneşin doğuş ve batış saatlerini not ettiği bir takvim göreceksin.”</p>

  <p>Demek anlatılanlar doğruydu. Kaptan Kutusis bunu duyduğuna memnun olacaktı.</p>

  <p>Kütüphaneden ayrılırken, rüyadan yeni uyanmış gibi şaşkındı; sanki tekrar uykuya dalıp aynı rüyayı görmek istiyordu.</p>

  <p>Odasına döndüğünde yorgunluktan tükenmişti. Oda gözüne her zamankinden küçük göründü. Büyük kütüphanede çalışan bir memur kentin en rağbet gören meyhanesindeki bir garsondan daha mı fazla kazanırdı acaba? Evet öyle olmalıydı. Odayı değiştirmeye karar verdi.</p>

  <p><br /></p>

  <p>Ertesi sabah Theon, Eratosten’i tıp kitaplarına ayrılan salonda buldu. Kuşkusuz en çok yer Hippocrates’e ayrılmıştı. Cerrahi, doğum, farmakoloji ve genel tıp üstüne altmıştan fazla cilt rafları dolduruyordu. <i>Baş Yaralanmaları, Kırıklar, Eklemler</i> ve <i>Salgınlar</i>. Eratosten son cildi çekti:</p>

  <p>“Bu kitap bazı hastalıklar konusunda bildiğimiz her şeyi kökten değiştirdi. Hastanın vücudu ve durumundaki değişimleri her gün ayrıntılı olarak anlatır. Gerçek vakalarla dolu bir hazine. Hippopocrates, sara hastalığına tanrıların neden olmadığını ispatladı. Daha sonra...</p>

  <p>“Hekim Apollon, Eskülap, Hygies ve Panaces ile tüm tanrılar ve tanrıçaların şahitliğinde kabiliyetim ve gücüm dahilinde aşağıdaki görevleri yerine getireceğime yemin ederim:</p>

  <p>“[..] Kararlarım ve yeteneklerimi hastaların yararına kullanacağım. Ve her türlü kötülükten ve adaletsizlikten kaçınacağım.</p>

  <p>“Ne şart altında olursa olsun, ne kimseye zehir vereceğim ne de bunun kullanmasını hastaya salık vereceğim. Bununla beraber hiçbir kadına düşük yaptırıcı maddeler vermeyeceğim.</p>

  <p>“[...] Evlere sadece hastanın menfaati için gireceğim. Evdeki özgür olsun köle olsun, hiç bir kadın veya erkeğin namusuna el uzatmayacağım.</p>

  <p>İşimi icra ederken ne gördüklerimi ne de duyduklarımı yaymayacağım. Hasta hakkında öğrendiğim her şeyi sır olarak tutacağım [...]”</p>

  <p>Theon dikkatle <i>Hippocrates Yemini</i>’ni dinliyordu. Merakını yenemeyip sordu; “Tamamını ezbere biliyor musunuz?”</p>

  <p>“Kütüphanecinin muhafaza etmekle sorumlu olduğu kitapların içeriğini bilmediğini mi sanıyorsun?”</p>

  <p>“Yeminin tamamı ona mı ait gerçekten?”</p>

  <p>“Aslında bu yeminin ona ait olduğu kuşkulu, ama bu konuda aksi bir bilgiye sahip değiliz. Tek yapabileceğimiz onu takdir etmek.”</p>

  <p>Sonra efsanevi hekimin filozof Democritos’un endişe hastalığı konusundaki çalışmasını anlatmaya koyuldu: “Democritos durmadan gülüyordu. Uzun bir görüşmeden sonra Hippocrates bu gülüşün sebebinin delilik değil derin bir bilgelik olduğunu açıkladı. Ünlü hekim gülüşüne bilgelik teşhisi koyduktan sonra da Democritos’un gülüşü gün geçtikçe daha da güzelleşti.”</p>

  <p>Eratosten’in yüzü hekimin yaşamındaki kötü bir dönemi hatırladığı zaman hüzünlü bir hal aldı. Hippocrates, Kos kentinin kütüphanesinin başına geldiğinde, cahilliği beslediklerini öne sürdüğü birçok eserin yakılmasını emretmişti. “Aptallık, bilgisizlik ve yanlış içerdiğini söyleyerek bir kitabı yakmak, aşırılıktır. Ben de kitap yazıyorum. Bana emanet edilenleri koruyorum. Bu kadarı bana yetiyor. Talihin garip bir cilvesi olmalı. Hippocrates de yaptıklarından hoşlanmayan kentliler tarafından yargılanmıştı.”</p>

  <p>“Bu ettiği <i>Yemin</i>’de yasaklanmış değildi ki!” diye araya girdi Theon.</p>

  <p>Eratosten omuzlarını silkti. Ve ünlü hekime bir şans vermek için ekledi: “Zaten bu anekdotun doğruluğu da kuşkulu.”</p>

  <p>Sıra, daha yakın bir dönemde yaşayan Kalkedonyalı Herophilos ve Aristo’nun küçük oğlu Erasistrates’teydi.</p>

  <p>“Bu iki hekim de Mouseion’un konuğu oldular ve birçok konuda Hippocrates’i geçtiler. İyileştirmeyi başaramadığı bir musibet yüzünden Herophilos ders vermeyi bırakmış. Erasistrates ise icraatını sürdürmüş. İkisi de insan anatomisi konusundaki uzmanlığını ve bilgisini hayvan kadavraları üstünde çalışabilmelerine borçlular.”</p>

  <p>Theon sırıttı. “Artı canlı hayvanlar üstünde çalışabilmelerine. Ve elbette şey üstünde...” dedikten sonra sustu.</p>

  <p>“Dudak büküyorsun. Ancak diseksiyon’un<a href="../Text/dipnot.xhtml#Footnote0005" id="Feedback0005"><sup>[5]</sup></a> bize sunduğu imkânlar ve bilgilerden haberin yok. İnsan gözü dört parçadan oluşuyor ve en alttaki ağ yapısındaki tabakaya retina deniyor.” Karnını işaret ederek:</p>

  <p>“Karnımızda mideyi bağırsaklara bağlayan bir kanal var. Bu kitapları okumadan önce sana söylediklerimin hiçbirini bilmiyordum. Dışımdan bakarak vücudunun ne kadarını bilebilirsin ki?”</p>

  <p>“Dışarıdan bakmak zorundayız.”</p>

  <p>“Eğer istersen, bir gün senin adına Erasistrates’e insan kadavralarını incelemek için yaptığı seanslardan birine katılıp katılamayacağını sorarım. Böylece içerisini de görmüş olursun.”</p>

  <p>“Dayanabileceğimden emin değilim. Bunu kitaplardan öğrenmeyi tercih ederim. Şu kanaldan söz ediyordunuz.”</p>

  <p>“Ah evet. Herophilos ona <i>dodekadaktulon</i> yani on iki parmak bağırsağı adını verdi. Nedeni de bu kanalın uzunluğunun on iki parmak uzunluğunda olmasıydı. Buluşlarını saymak için saatler gerek. Ovaryumun<a href="../Text/dipnot.xhtml#Footnote0006" id="Feedback0006"><sup>[6]</sup></a> üremedeki rolünü de o açıkladı. Kalbin karıncıklarını ve kan dolaşımında karıncıkların ne işe yaradığını buldu. Beynin iki kısımdan meydana geldiğini kanıtladı. Sinirlerin, motor sinirler ve duyu sinirleri olarak iki çeşit olduğunu buldu; sinir sistemini meydana getiren tüm organları göz, sinirler, beyin ve kalp olarak sınıflandırdı.”</p>

  <p>Theon için bu kadar bilgi fazlaydı. Anlatılanların çoğunu hatırlamıyordu bile. Ama yeni yardımcısını yorduğunun farkında olmayan Eratosten devam etti:</p>

  <p>“Varlığımıza ilişkin o temel soruyu sen de biliyorsun. Bedenimizi kalbimiz mi yoksa beynimiz mi idare eder? Aristo’ya göre kalptir. Herophilos ve Erasistrates ise vücudumuzu beynin yönettiğini düşünüyor.”</p>

  <p>Theon sıkıldığı anlaşılmasın diye meraklı bir ifadeyle sordu:</p>

  <p>“Bu yüzden mi bu kadar iyi korunuyor? Bununla beraber kalp durmadan hareket eder. Beyin ise hareketsizdir. Yönetmek için hareket etmemek mi gerekir?”</p>

  <p>Eratosten’in bu kadar derin bir soruya cevap verecek kadar zamanı yoktu. Kütüphanenin derinliklerinden gelen bir gürültü imdadına yetişti ve bilgin apar topar sesin geldiği yöne koştu.</p>
</body>
</html>
