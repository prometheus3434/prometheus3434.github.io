<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">7. B</span>ÖLÜM</p>

  <p>Fildişinden saç tokalarını tek tek çıkarınca, Berenis’in dillere destan saçları bukle bukle omzuna döküldü. Kraliçe itinayla saçlarını taramaya başladı.</p>

  <p>Batlamyus ise düşünceye dalmış, bir su saatinden damlaların düşmesini izliyordu. Kral melankolik bir ruh halindeydi. Halefini şimdiden duyurması ona hem özgürlük kazandırmış hem de yüreğine korku tohumları ekilmesine sebep olmuştu. Ölmekten korkuyordu.</p>

  <p>Berenis, yumuşak bir sesle onu daldığı düşüncelerden çekti aldı.</p>

  <p>“Bazen kendi kendime çocuklarımızın eğitimi için en doğru kararı verip vermediğimizi soruyorum. Eratosten ne yeterince otoriter ne de katı.”</p>

  <p>“Onu dostun sanıyordum.”</p>

  <p>“Benim için ne çok değerli biri ne de sadakatine güvenim var. Onu Filistin’deyken tanıdım. Sen babamın sarayına gelmeden bir süre önce Atina’ya geri döndü.”</p>

  <p>“Onu ta Atina’dan çağırtmamı isteyen sendin.”</p>

  <p>“Pişman mısın?”</p>

  <p>“Yo hayır!”</p>

  <p>“Kütüphaneye Apollonios’dan sonra yeni bir yönetici atamanı isteyen Callimacos da onu tavsiye etmişti sana. Doğru değil mi?”</p>

  <p>“Her ikinizin sözünü de dinledim. İkiniz de aynı fikirdeydiniz. Tanrılara şükür seçimimde yanılmadım. Önerilerin her zaman yerindeydi kraliçem.”</p>

  <p>Berenis’e yaklaştı. Ve karısını tutkuyla kucakladı. Berenis her zamanki gibi en tatlı öpücüklere boğdu kocasını. Ama kendini teslim etmek yerine geri çekildi ve:</p>

  <p>“Demek önerilerim her zaman yerindeydi, öyle mi? O zaman şimdi vereceğim öğüdümü de tutmanı istiyorum...” Bir an duraksadıktan sonra devam etti. “Senden sonra tahta Magas’ın geçmesini istiyorum.”</p>

  <p>“Lagos’a karşı bu tutumun neden? Tamam biraz vurdumduymaz, ama bu halledilebilir. Henüz genç ve toy, ama aynı zamanda çok akıllı. Verdiği cevaplara dikkat etmedin mi? Üstelik o en büyük çocuğumuz. Onu tahttan uzaklaştırmam için hiçbir mantıklı gerekçem yok. Görüyorum ki benim gibi düşünmüyorsun. Ama tercihime karışamazsın. Sadece ben halefimi seçebilirim. Geçmişte yaş sırasına saygı gösterilmediği için bir sürü felaket oldu. Hem senin bu kadar düşmanlığını kazanacak ne yaptı? O senin de oğlun değil mi?”</p>

  <p>Kral son cümlesini avazı çıktığı kadar yüksek sesle söylemişti. Önüne çıkan bir masayı devirip balkona çıktı. Dışardaki muhteşem yaz gecesinin güzelliği bile öfkesini yatıştırmadı. Berenis, kocasının yanına gitmeden bir süre bekledi. Sonra elini omzuna atıp:</p>

  <p>“Lagos da Magas gibi benim çocuğum. Aklımı kurcalayan başka bir şey var. Sana daha evvel kimseye anlatmadığım bir şey söyleyeceğim. Suriye’ye savaşa gittiğin günleri hatırlıyor musun? Savaş tüm şiddetiyle sürüyordu. Senden hiç haber alamıyordum. Seni yanımda görmeyi o kadar çok istiyordum ki. İsis’e yakardım. Ona saçlarımı adadım.”</p>

  <p>“Evet, biliyorum. Callimacos şiirinde bundan bahsedip durdu.”</p>

  <p>“Lütfen sözümü kesme. Bırak bitireyim. Saçlarımın sunaktan kaybolduğunu haber verdiklerinde deliye döndüm. Tanrıça adağımı kabul etmemişti. Ölecektin. Umudumu yitirmek üzereydim. Seni Suriyelilerin kılıçlarıyla vurulmuş olarak savaş meydanında gördüm. Buna yüreğim dayanmazdı. Saçlarımı vermek yetmemişti. Daha önemli bir şeyi adak adamalıydım. Ona sahip olduğum en önemli şeyi, oğlumun hükümdarlığını adadım.”</p>

  <p>“Ne demek istiyorsun?”</p>

  <p>“Beni duydun. Tanrıçaya, eğer sağ salim dönersen oğlum Lagos’un Mısır tahtına oturmayacağını adadım.”</p>

  <p>“Benim hükümdarlığıma karşılık oğlumunkini mi gösterdin?”</p>

  <p>“Hayır? Hükümdarlığına karşılık değil. Hayatına karşılık! Anlamıyor musun?”</p>

  <p>“Bunu yapmaya hakkın yoktu. Bunun bedelini oğlumuza ödetmeye hakkın yoktu.”</p>

  <p>“Hakkım yok muydu?” dedi her kelimenin üstüne basa basa. “Kim bana böyle bir hak verebilirdi ki? Seçeneğim yoktu. Yo, seçeneğim vardı. Ve ben de seni seçtim. İkimizin tekrar beraber olmasını seçtim. Hükümdar olmak, tahta çıkmak bu kadar önemli mi?”</p>

  <p>“Ertesi gün Conon gelip gökyüzünde şu gördüğün takımyıldızlarda saçlarımı bulunca adağımın kabul edildiğini anladım. Tekrar dönecektin. Seni yine kollarıma alabilecektim. Döndüğünde sevincimden ağladım. Tanrıçaya kurbanlar verdim.”</p>

  <p>“Ama, hanedanın sona ermesin diye tanrıça bize başka bir oğul daha verdi. Sen döndükten bir sene sonra Magas doğdu. Mutluluktan uçuyordum. Tanrıça hem sağ salim seni bana vermiş hem de başka bir oğul vererek soyunun devamını sağlamıştı.”</p>

  <p>Kralın ağzını bıçak açmıyordu. Kralın köpeği Sirius efendisinin ayaklarının dibine oturdu.</p>

  <p>“Duyuyor musun Sirius?”</p>

  <p>“O her şeyi biliyor. Saçlarımı keserken yanımdaydı. Tam senin büstünün önünde durup acı acı ulumuş, Conon gelene kadar kimseyi yanına yaklaştırmamıştı.”</p>

  <p>Kral, Berenis’i kollarına alıp sımsıkı sarıldı ve öptü.</p>

  <p>“Sevgilim. Sevgilim... Benden istediğin nedir? Neden bundan daha evvel bahsetmedin? Neden?”</p>

  <p>“Daha sırası gelmedi sanıyordum. Yerine geçecek olan kişiyi belirlemen konusunda bu kadar aceleci davranmayacağını düşündüm.”</p>

  <p>“Ama artık çok geç. Tahta Lagos oturacak ve eminim iyi bir kral olacak. Seni temin ederim.”</p>

  <p>“Buna gerek yok. Lütfen çok korkuyorum.”</p>

  <p>Kral, konuyu değiştirmek için gülümseyerek:</p>

  <p>“Sence tahta geçerken hangi adı alacak? Bir tahminin var mı?”</p>

  <p>Berenis başını salladı:</p>

  <p>“Oh tahmin etmeme gerek yok. Adının ne olacağını şimdiden biliyorum.”</p>

  <p>“Sahi mi? Söylesene nedir?”</p>

  <p>“Vakti geldiğinde kendisi söyleyecek, sevgilim.”</p>

  <p>“Demek öyle. Güzel. Bana adını verdikleri takımyıldızı gösterir misin?”</p>

  <p>Başını pırıl pırıl gökyüzüne kaldırıp sözünü ettiği takımyıldızı aramaya başladı. Berenis, kocasının elini tutup kaldırdı ve parmağıyla Başak ve Aslan burçları arasını gösterdi. Kocasının zorlukla fısıldadığını duydu:</p>

  <p>“Berenis’in Saçları.”</p>

  <p><br /></p>

  <p>Berenis tek kelime bile etmeden yatmaya gitti. Kral daha bir süre düşünmek için balkonda kaldı. Düşüncelerinden sıyrılıp odaya göz attığında karısının derin bir uykuya dalmış olduğunu gördü. O an karısını ve içinde bulunduğu iç huzurunu kıskandı. Daha fazla balkonda kalamazdı. Saate bakmak için salona yürüdü.</p>

  <p>Saatin üstüne küçük bir maymun heykeli konmuştu. Heykelin bacakları arasından düzenli olarak su akıyordu. Maymun kuşkusuz tanrı Thot’u temsil ediyordu. Batlamyus sık sık “Thot işer, zaman geçer.” Sözünü söylemekten hoşlanıyordu. Halkı arasında anlatılan efsanelerde bazı maymunların gündönümlerinde gece boyunca on iki defa işediği söyleniyordu. Kral bu hikâyeye bayılıyordu. Bu gece ise kendi kendine başka bir gerçeği itiraf ediyordu. Kendisi de yaşlı bir maymuna dönmüştü. Yaşlandıkça geceleri tuvalete gitmek için daha sık kalkar olmuştu. Yine de on iki defa değil, dedi kendi kendine.</p>

  <p>Saatin üstündeki sembollere bakarak şafağa birkaç saat olduğunu gördü. Sonra da kapıya yöneldi. Berenis, sesini çıkarmadan kocasının odayı terk edişini izliyordu. Uyumadığını kralın görmesini istemiyordu. Akşam olanlardan sonra nasıl uyuyabilirdi ki? Zaten Batlamyus karısını her zaman olduğundan daha güçlü sanmıştı. Akşamki ifşaatı, itiraftan da öte bir uyarı ve yardım çağrısıydı adeta.</p>

  <p>Kral üstüne sade bir giysi geçirip pelerinini örtündü. Nöbetçilerden birine emir vererek muhafız bölüğü komutanından kendisine bir araba hazırlamasını istedi. Tanınmamak için arabanın mütevazı görünmesini istemişti. Sıradan bir araba gecikmeden merdivenlerin önünde durdu. Yüzünde uzun bir yara olan arabacı sürücü koltuğundan atlayıp eğildi.</p>

  <p>Kral, dış görünüşü hayduttan farklı olmayan bu adamı ilk defa Suriye’deki savaşta tanımıştı. Krala bağlılığını ve sadakatini birçok defa hayatını ortaya koyarak ispatlamıştı. Dul ve çocuksuz emekli bir asker olarak ne bir yakını vardı ne de ailesi. Tüm gecelerini tek bir uğraşla geçiriyordu. Balık avı. Ama birçoklarının yaptığı gibi Nil’de ya da gölde değil, Pharos Adası açıklarındaki bir düzine kayalık arasında kalan tehlikeli sularda avlanıyordu. Kayığı defalarca alabora olmuş, sayısız defa kayalara çarparak ölüm tehlikesi atlatmıştı. Hiçbir şey onu bu alışkanlığından vazgeçirememişti. Her sabah şafakta kayığı balık dolu çıkagelirdi. Hem de ne balıklar! Köpekbalıkları, ton balığı, yayın ve mersinbalığı. Yakaladıklarını arabaya doldurup hükümdarına hediye olarak sunar, karşılığında verilen hiçbir ücreti de kabul etmezdi. Kral bu adama bayılıyordu.</p>

  <p>İki muhafız subayı arabanın korumasını üstlenmek için hazır bekliyordu. Batlamyus onlara bu gecelik yalnız çıkacağını söyleyip bölüklerine dönebileceklerini söyledi. Her ikisi de tereddüt içinde birbirlerine baktılar. Gecenin bir vakti, korumasız... Ya kralın başına bir şey gelirse? Başlarına neler gelebileceğini biliyorlardı. Muhakkak onlar sorumlu tutulacaktı. Ama kral emrini tekrarlamadı.</p>

  <p>Arabacı sırıtıyordu. Ona göre yaşlı efendisi gecenin geç bir saatinde, yatağında sadık eşi kraliçeyi bırakıp bir metresine gidiyor olabilirdi.</p>

  <p>Araba sarayın bahçe kapısında durdu. Arabacıyı tanıyan nöbetçiler gülümseyerek kapıyı açtılar.</p>

  <p>“Nereye gideceğiz efendimiz?” diye sordu. Dudaklarında ‘ne yaptığını biliyorum’ der gibi bir gülümseme vardı.</p>

  <p>“Sadece sür!”</p>

  <p>Arabacı şaşkınlıkla krala döndü.</p>

  <p>“Canın nereye isterse oraya sür. Ve gözünü yoldan ayırma. Başımıza bir kaza gelsin istemem.”</p>

  <p>Şehirde bir müddet amaçsızca dolaşmak ve düşünmek istiyordu.</p>

  <p>Arabacı atları kamçıladı. Geniş Soma Meydanı’ndan geçerek Marotis Gölü’ne doğru yöneldi. Araba dışardan sıradan görünmesine görünüyordu ama içinde az rastlanır bir konfor vardı. Yumuşacık yastıklar, ayakları uzatmak için küçük tabureler, hatta susuzluğu gidermek için buz dolu kaplara yatırılmış içecekler.</p>

  <p>“Söyle bakalım arabacı, tahta çıkarken hangi ismi aldığımı biliyor musun?”</p>

  <p>Bu ani soruyla afallayan arabacı kekeleyerek:</p>

  <p>“Nasıl bilebilirim ki? Tahta çıkışınızdaki törene davetli değildim.”</p>

  <p>“O zaman daha seni tanımıyordum. Yoksa şeref konuğu listesine senin de adını alırdım. Madem bilmiyorsun dinle o zaman. Adım <i>Iouaennetcherouy-Senouy Sekhemankhre Setepimen</i>’di.”</p>

  <p>“Siz öyle diyorsanız.”</p>

  <p>“İkiz tanrıların mirasçısı, yaşamın koruyucusu ve Amon’un seçtiği demektir.”</p>

  <p>“Kraliçemiz de size böyle mi sesleniyor?”</p>

  <p>“İtiraf etmeliyim ki çok seyrek.”</p>

  <p>Kral yerinde kıpırdandı. Bir yandan konuşurken bir yandan da sokakları, anıtları ve sarayları izliyordu. Altı olimpiyattır bu şehre hükmediyordu.</p>

  <p>Bütün geçmiş, sadece kendisininki değil tüm hanedanın geçmişi aklına düştü. Düşünmek için şehri dolaşmasının sebebi ailesinin yazgısının şehrin yazgısıyla da kesişiyor olmasıydı.</p>

  <p>Doğumunu bir düşe borçluydu şehir. Bataklıkların ortasından yükselmiş ve bir çuval un tarafından sınırları çizilmişti. Bu sabah oğluna bıraktığı ülkenin başkenti; Makedonyalı Philip’in soylu arkadaşı büyük dedesinin adını verdiği oğlu Lagos’a.</p>

  <p><br /></p>

  <p>Her şey bundan yirmi sekiz olimpiyat önce bir kış gecesi başladı. <i>Tybi</i> ayının yirmi beşinci günü yirmi dört yaşında genç bir adam buradan çok uzak olmayan bir yerde uyuyordu. Uykusunu bir rüya bölmüştü. Tanrılar ondan bu defa fethetmeden bir şehir kurmasını istemişlerdi.</p>

  <p>O güne dek sadece fetihle ve kılıçla alırdı şehirleri. Fetheder ya da yok ederdi. Lakin şimdiye dek hiç şehir inşa etmemişti. Rüyasının anlamı çok açıktı. Büyük fatihin artık dünyaya asıl damgasını vurma zamanı gelip çatmıştı. Ama bu kez savaş ve fetihle değil yoktan bir şehir var etmesi gerekiyordu. Bu şehir onun hayal gücünden çıktı. Bir parça Atina, bir parça Babil ve bir parça da Memfis olacaktı. Bir dünya kenti. Hocası Aristo nasıl insan aklını aydınlatmışsa, kent de insan uygarlığını aydınlatacak ve yol gösterecekti. Ve en önemlisi kent onun adını taşıyacaktı: <i>İskenderiye</i>.</p>

  <p>Mimarı, Rodoslu Deinokrates, mühendisleri, en yakın generalleri ve koruması izliyordu. Rüyada gösterildiği yönde, Pharos Adası’na doğru yol alıyorlardı. Kaptanları bu tehlikeli sularda sayısız kere yelken açmış bir deniz kurduydu.</p>

  <p>Şehir adanın çıplak ve çorak topraklarından yükselecekti.</p>

  <p>Kehanet, adanın tam yerini göstermişti ama şekli hakkında hiçbir şey söylememişti. Bu konuda İstediğini seçme özgürlüğüne sahipti. Soğuk bir rüzgâr yolcuların tüylerini ürpertti. Lagos’un oğlu, çocukluk arkadaşı ve özel koruması olan Batlamyus, Makedonya pelerinini çıkarıp büyük fatihin omuzlarını örttü.</p>

  <p>İskender pelerini omzundan alıp zemine bıraktı. Pelerin açılmış haliyle bir kenarı diğer karşı kenardan daha kısa bir dikdörtgene benziyordu. <i>İskenderiye</i> şehri bu şekle göre inşa edilecekti.</p>

  <p>Şehrin şeklini belirledikten sonra geriye sınırlarını çizmek kalmıştı. İskender’in aklına bir fikir geldi. Bir çuval un getirilmesini emretti. Şehrin sınırlarını unla belirleyecekti. Şehir, deniz ile Mareotis Gölü arasındaki alanda inşa edilecekti. Tam da hocası Aristo’nun kitaplarında sözünü ettiği <i>ideal şehir</i> olacaktı.</p>

  <p>Gök kararmaya başlamış, güneş garip görünüşlü bir bulutun arkasında kalmıştı. Biraz sonra, hızla hareket eden bu bulutun esrarı çözüldü. Bulut sanılan şey, içinde her boy ve cinsten kuşun olduğu bir sürüydü. Şimdi de hızla yerdeki undan oluşan çizgiye yönelmişlerdi. Çarçabuk işlerini görüp havalandılar. Son kuş da ortadan kaybolduğunda baktılar ki undan eser kalmamış.</p>

  <p>Bu tanrılardan bir işaret olmalıydı. Ama nasıl yorumlamalı? ‘Endişelenecek bir şey yok. Tam tersi çıkacak,’ diye güvence verdi kahinler. Bütün işaretler hayra alametti. Kurulacak şehir bütün dünyayı besleyecekti. Yeryüzünün dört bir yanında şehrin vatandaşları görülecekti. Çünkü unu yiyen kuşlar dört bir yana dağılmışlardı.</p>

  <p>İskender pelerini Batlamyus’a geri verdi. Rüzgâr durmuş, hava ısınmıştı. Kısa bir süre sonra Mısır’ı terk eden fatih otuz üç yaşında Babil’de ölmeden önce ömrünün kalan yıllarında dünyanın önemli bir bölümünü fethetti. Ne yazık ki kurulmasına öncülük ettiği şehri bir daha ne görebildi ne de Ammon Kahininin Siwa Vahası’nda bildirdiği gibi Mısır’ın yeni firavunu olabildi.</p>

  <p>Yeni firavun olma şansı Batlamyus’a düştü. Makedonyalı Firavun. Kurtarıcı anlamına gelen <i>Soter</i> dediler ona.</p>

  <p>Kral, elini sırtına geçirdiği pelerinin üstünde gezdirdi. Büyükbabası Soter’in peleriniydi. Brucheion Tepesi’ne çıkan hafif yokuşu tırmanırken araba yavaşladı. Sayısız meşalenin aydınlattığı Soma’ya yaklaşıyorlardı. Bu anıtın öyküsü de bir hayli çalkantılıydı. Ve ailesinin geçmişi hakkında fikir vermesi açısından çok ilginçti. İskender’in arkasından bütün generalleri, komutanlarının naaşı için kıyasıya rekabete girmişlerdi.</p>

  <p>Generalin naaşına sahip olmak büyük çapta bir savaşı gerektirmişti. Sağlığında en iyi dostlarından biri olan Crater, ailesinden Perdiccas, Kapadokyalı Eumen, Suriyeli Seleukos, gayri meşru oğlu Philipos Arhides, Tek Gözlü Antigonos ve Trakyalı Lysimacos.</p>

  <p>Antipatros kısa bir süre sonra yaşlılıktan vefat etti. Crater, Eumen ile yaptığı bir savaşta öldürüldü. Perdiccas, Soter’le giriştiği bir savaşta kendi askerleri tarafından öldürüldü. Philipos Arhides, İskender’in acımasız annesi tarafından öldürtüldü. Antigonos, kendisine karşı birleşen Lysimacos, Cassandra, Soter ve Seleukos ile yaptığı Ipsos savaşında öldü. Lysimacos, Seleukos’la yaptığı savaşta can verdi. Seleukos’un kendisi de Batlamyus Keraunos tarafından öldürüldü.</p>

  <p>Ünlü generalin naaşına sahip olma şerefi, maiyetindekiler içinden en sönük kişiye, özel koruması Batlamyus’a nasip oldu. Etrafındakilere: “Hayattayken İskender’in bedenini korumak benim görevimdi, öldükten sonra da naaşını korumak yine benim görevim,” diyordu.</p>

  <p>Üstelik sadece bedenini değil hatırasını koruma işini de üstlenmişti. İskender’in hayatını ve savaşlarını anlatan ilk eser Batlamyus’ a aitti.</p>

  <p><br /></p>

  <p>Araba yüz on beş ayak genişliğindeki Canopicos yolunu geçti. Arabacı hiçbir muhafızın eşlik etmediğini hatırlayıp atların gemini çekti. Bu isabetli bir davranıştı. Çünkü yan yoldan son süratle bir araba gelerek önlerinden geçti gitti. Uzaklaşan tekerlek sesleri kralı dalmış olduğu düşüncelerden kopardı.</p>

  <p>“Yazık ki Soter’i hiç tanıyamadım. Her zaman bir büyükbaba özlemi çektim. Ve de baba özlemi. Özellikle de baba hasreti! Ama bu akşam söz konusu olan benim çocuklarım. Babam değil.”</p>

  <p>Araba mumyalanan İskender’in yattığı Soma’nın önüne gelmişti artık. Arabacıya durmasını emretti. Derin bir uykuya dalmış olan kentin sessizliğinde yürüdü ve bir köşeye oturdu. Hayranlıkla aklın alamayacağı büyüklükteki anıtı seyrediyordu.</p>

  <p>Amcası Magas bu binadan ve içindeki göz kamaştırıcı zenginlikten o kadar çok söz etmişti ki. Fatihin naaşı iki tekerlekli bir savaş arabasına yatırılmıştı. Arabanın tekerleri altından bir dingile bağlıydı. Dingilin her iki ucunda da som altından iki aslan başı vardı. Araba, dört koşuma çekilmişti. Herkoşumda dört tane boyunduruk, her boyundurukta da dev büyüklükte dört tane katır vardı. Altmış dört tane, üzerlerinde altın ve değerli taşlarla işlenmiş koşum takımı taşıyan dev katır.</p>

  <p>Ama salonun bir başka köşesindeki tonoz, bütün hepsini gölgede bırakıyordu. Dört tane iyon stili sütun ve ortasında som altından taht. Tahtın üstünde yine som altından zeytin dalı şeklindeki taç vardı. Tahtın gerisinde ise naaşı taşırken çevredekileri kutsal cenazenin gelişinden haberdar eden dev çanlar.</p>

  <p>Naaş, Babil’den Makedonya’ya taşınıyordu. Beraberindeki ağırlıklar yüzünden çok yavaş seyahat eden konvoy büyük Fenike limanı Tyr’e ulaşmaya çabalıyordu. Korumalar, cenazeyi ve beraberindekileri görmeye gelmiş meraklıları uzaklaştırmaktan bitkin düşmüşlerdi. Konvoyun taşıdığı zenginlik, ihtişam gözlerini kamaştırmıştı. Taht ve taçtan yansıyan pırıltı, ta uzaklardan insanları kendine çekiyordu.</p>

  <p>Olaya tanık olanlar hiçbir şeyi kaçırmak istemiyorlardı; çünkü biliyorlardı ki gördüklerini anlattıklarında kimse onlara inanmayacaktı. Hatta kendileri bile gördüklerine inanamıyorlardı. Bu yüzden daha da yakına gelmek, cenazeye dokunmak istiyorlardı. Askerlerin ellerindeki kılıçlara kargılara rağmen, ne pahasına olursa olsun dokunmak. Neye olursa olsun. Böylece yarın düş görmediklerinden emin olabileceklerdi.</p>

  <p>Koca bir anıt çölü yararak geçiyordu.</p>

  <p>Konvoyun kaldırdığı toz görülmeye değerdi. Bir gün, güneşi arkalarına almış küçük bir müfreze doğudan yaklaştı. Komşu kentteki garnizonun askerleri komutanlarına son defa saygılarını sunmaya gelmiş olmalıydılar. Öte yandan aralarında hiç savaş arabası olmaması düşündürücüydü.</p>

  <p>Çatışma kısa sürdü. Koruma birliği en küçük bir direniş bile gösteremedi. Saldırganlar da kendileri gibi Yunanlıydılar. Birlik, usta askerler içinden seçilmiş ve Soter tarafından gönderilmişlerdi.</p>

  <p>Katafalk yön değiştirdi ve Mısır’a getirildi. İskender, İskenderiye’ye geri dönüyordu.</p>

  <p>Onun mirasına aday olanlar, niyetlerini meşru kılmak için naaşın kendisine gelmesini bekliyordu. Soter ise kendisi naaşın ayağına gitmeyi tercih etti. Bir cesedi alıkoymaya yani. Evet, biz Batlamyuslar eşsiz hırsızlarız. Öteki hükümdarlar altına ve zenginliğe susamışlardır. Çalıp çırpmayla yetinirler. Biz ise paha biçilemeyenin peşinde koşarız. En değerli bedenin, en değerli kitapların peşindeyiz. Kudretin ve bilginin.</p>

  <p>İskender’in sadece tek bedeni vardı. Ona da ailem sahip oldu. Biz Batlamyuslarda hep aynı tutkuyu görmek mümkün. Türünün tek örneği. Hatta büyük kütüphanenin yöneticileri bu tutkuyu saplantı derecesinde ileri götürdüler.</p>

  <p>Küçükken babam beni Soma’ya götürdü. Gömüt tam anlatıldığı gibiydi. Her şey altınla kaplanmıştı. İskender’in altın işlemeli zırhları ve silahlarıyla koca bir orduyu donatmak mümkündü. Öyle bir mezardı ki firavunlar bile görse kıskanırdı.</p>

  <p>Şimdiyse İskender’in mezarı yanında Soter ve babamınki yer alıyor. Daha sonra da benim mezarım. Ama kim bilir ne zaman?</p>

  <p>Kral toparlandı. Etrafı gündüz gibi aydınlatan meşalelere baktı ve bu soruyu tekrar sordu kendine. Anıta kazınmış masalsı bir balığı inceleyen arabacıyı çağırdı.</p>

  <p>“Geri mi dönüyoruz kralım?”</p>

  <p>“Sür dedim sana!”</p>

  <p>Araba surlar boyunca yine ilerlemeye koyuldu. Arabacı şehri terk etmemeleri konusunda ısrar ediyordu. Ailesinin tarihi konusunda derin düşüncelere dalmış olan kral emrini tekrarlamadı.</p>

  <p>“Nasıl oldu da yeni firavun biz olduk hatırlıyor musun? İskender’in vali olarak atadığı tüccar Cleomenes’i öldürtüp yerine geçen dedem Soter değil miydi? Şimdi burda karşı karşıya oturuyor olsak:</p>

  <p>“ ‘Şehirleri tüccarlar yönetecek olsa nereye gider dünyanın hali?’ demez miydi? Bu, ailemin ilk cinayetiydi.</p>

  <p>“Sonra ise arkası geldi.</p>

  <p>“Arabayı durdur!” diye atıldı ansızın. “Tuvaletim geldi.” Arabadan atladı ve gökyüzünü seyrederek uzun uzun işedi. Arabacı da peşinden gelip:</p>

  <p>“Fırsatım varken ben de işimi göreyim,” dedi.</p>

  <p>Sonra tekrar yola koyuldular.</p>

  <p>“Soter, aynen sana benzediğimi söylüyor insanlar. Yuvarlak ve silik yüz hatların, fırıl fırıl gözlerinle bir güzellik abidesi değilmişsin. Ama bu üç tane kadınla evlenmene, adı sanı bilinmeyen bir metres edinmene ve bir sürü sevgili bulmana engel olmadı.</p>

  <p>“İskender’in planladığı en büyük toplu evlilik töreninde Pers Prensesi Artacama ile evlendin. Komutan Persliler ve Helenler arasında toplu bir düğün düzenlemek istemişti. İskender ve Roxane, generalin doksan iki yakın arkadaşı ve bir o kadar Persli prenses, emrindeki on bin Makedonyalı asker ve on bin genç Pers kızı. Ve Soter Artacama. General bu nikahla Yunan ve Pers halkları arasındaki farklılıkları ortadan kaldırıp yeni bir ırk meydana getirmek istemişti. Böylelikle fethi tamamlanmış olacak, krallık sonsuza kadar yaşayacaktı.</p>

  <p>“Ülkene döndüğünde Yunanlı bir metres buldun kendine. Güzeller güzeli Thais. Ama onunla hiç evlenmedin. Asil olmadığı için her zaman ikinci planda kaldı.</p>

  <p>“Ama satrap Antipatros’un kızı Euridice asildi. Artacama’dan boşanıp Euridice ile evlendin ve onu İskenderiye’ye getirdin. Ama gelirken yalnız değildi. Maiyetinde kendisi kadar soylu ve güzel bir başka kadın daha vardı: Berenis. Kısa sürede kalbini kazanmayı bildi ve Euridice’nin yataktaki ve tahttaki yerini aldı. Euridice de gözden düşmüştü” Arabacının omzuna vurdu:</p>

  <p>“Sana nasıl kral olduğumu anlatayım mı?”</p>

  <p>“Madem ki artık kral olduğunuzda adınızın ne olduğunu biliyorum, nasıl kral olduğunuzu da öğrenebilirim.”</p>

  <p>“Emin ol hiç kolay olmadı. O yüzden ağır ağır anlatacağım. Anlamadığın yerde durdur beni olur mu? Ah, seni uyarmam gerek. Bütün kadınların adları Berenis ve Arsinoe olacak. Şaşırmamak için onlara numara vereceğim. Soter’in ilk karısından bir oğlu oldu. Büyük savaşçı anlamına gelen Keraunos dediler ona. İkinci çocuğu ise bir kızdı. 2. Arsinoe. Daha sonra bir oğlu daha oldu. Soter kendinden sonraki kralı seçerken geleneklere uyup büyük oğlu seçmedi.</p>

  <p>“Bugün olsa ben aksini yapardım. Bu seçim bir dizi felakete neden oldu. Keraunos İskenderiye’yi terk etti ama dönmeye kararlıydı. Kız kardeşinin başına ise daha kötüsü geldi. Soter ve Trakyalı Lysimacos savaş halindeydi. Barış için ikisinin de aklına bir fikir geldi. Bir tür değiş tokuş. Soter kızı 2. Arsinoe’yi Lysimacos’a verdi. Karşılığında da Lysimacos kendi kızı 1. Arsinoe’yi Soter’le evlendirdi. O zaman için harika bir fikirmiş gibi geliyordu. Ama sonu felaket oldu. Nasıl, takip edebiliyor musun?”</p>

  <p>“Eee...” diye geveledi arabacı.</p>

  <p>“O zaman baştan alıyorum.”</p>

  <p>“Yalvarırım efendimiz, hayır. Kulaklarımı dört açtım sizi dinliyorum. Devam edin lütfen.”</p>

  <p>“2. Arsinoe ile evliliğinden, Lysimacos iki çocuk sahibi oldu. Bir gün tahta çıkabilmeleri için Lysimacos’un ilk evliliğinden olan çocuklarıyla mücadele etmeleri gerekiyordu. Arsinoe o kadar çok komplo girişiminde bulundu ki sonunda onun hırsı yüzünden babası suçlandı. Lysimacos Arsinoe’yi idam ettirdi. Keraunos da Lysimacos’u öldürttü. Nasıl, bari anlayabiliyor musun?”</p>

  <p>“Evet, evet. Hem de çok iyi,” diye kekeleyerek yanıtladı arabacı.</p>

  <p>“Güzel. O zaman gerisini de dinle. Lysimacos ve oğulları ölmüştü. 2. Arsinoe’nin çocuklarının tahta çıkması için hiçbir engel kalmamıştı. Peki o ne yaptı? Üvey kardeşi Keraunos ile evlendi. Neden olduğuna benim aklım hiç ermedi. Peki ya o ne yaptı?”</p>

  <p>“Nerden bileyim efendimiz? Ben basit bir arabacıyım. Kralların hayal gücü ve aklı benden kat kat üstündür.”</p>

  <p>“Öyle de diyebilirsin. Keraunos, ilk iş olarak karısının iki oğlunu da boğazlattı.”</p>

  <p>“Olamaz. Ama onlar yeğenleriydi!”</p>

  <p>“Üvey yeğenleri!”</p>

  <p>“Üvey yeğenleri! Üvey olmaları bir şey değiştirmez diyeceksin. Tek bir hareketle Makedonya ve Trakya kralı oluvermişti. Geriye tek Mısır’a gelip babamı tahttan indirmek kalmıştı. Ama buna zamanı olmadı. Bir galyalının kılıcıyla öldü. Euridice’in çocuklarının tuttuğu bir suikastçı işini bitirdi. Bana bunların tümünü anladığını söylersen tanıdığım en büyük yalancısın demektir. Çünkü ben bile bunca yıldan sonra hâlâ anlamakta güçlük çekiyorum. Neyse, devam ediyorum. 2. Arsinoe apar topar İskenderiye’ye döndü. Kardeşi olan babam onu uzun yıllardan sonra ilk defa görüyordu. Çok geçmeden annemi boşayıp onunla yani halamla evlendi. İnanılmaz bir kadındı halam. Önce üvey kardeşiyle evlenmiş, sonra da öz kardeşiyle. İşte ben de tam o günlerde dünyaya geldim. Annem gözden düşmüş ve Coptos Adası’na sürgüne gönderilmişti.</p>

  <p>“Ama bu ensest ilişkilerden herkes hoşnut değildi. Ozan Sotades’i tanır mısın?”</p>

  <p>“Biraz Homeros biraz da Callimacos’u bilirim...”</p>

  <p>“Sotades’in bu evliliği can sıkıcı bulduğunu açık açık söyleyecek kadar cesareti vardı. Onu kurşun bir sandığa koyup denize attılar. Bu işler hep böyledir zaten. Cesur fatihlerin ölülerini altından tabuta koyup anıtlar yaparlar. Cesur şairleri ise kurşun tabutlara koyup kimsenin görmeyeceği yerlere atarlar. Eratosten’e Sotades’in eserlerini toplamasını emrettim. Batlamyuslar insanları öldürürler ama el yazmalarını asla yakmazlar. Kardeşimi hiç tanıdın mı?”</p>

  <p>“Hayır o zamanlar çok küçüktüm.”</p>

  <p>“Kendi askerleri tarafından öldürüldü. Ve kız kardeşim. O tam bir yürek sızısıydı. Onu iyi tanıyorsun değil mi?”</p>

  <p>“Evet haşmetlim.”</p>

  <p>“Tanrı kardeşler’in çocukları olmamıştı. Bu yüzden beni öldürmek isteyecek kimse kalmamıştı ortada. Böylece kral ben oldum.”</p>

  <p>“Bu yükü omuzlarınızda taşımak zor olmalı.”</p>

  <p>“Tacım neden bu kadar ağır sanıyorsun? Benimle beraber Suriye’de savaştığın için hikâyenin kalanını biliyorsun. Senle orda tanıştım. Arabanla savaş alanında harikalar yaratmıştın.</p>

  <p>“Babamın son mirasının ürünüydü savaş. Antiochos’a kız kardeşimi vermişti ya hani. Hep şu politik evlilikler. Ah unutmadan; kızı başka su içmesin diye her yıl Nil’in sularından gönderirdi. İyi babaymış, ne dersin? Söyle bana, baban da seni sever miydi?”</p>

  <p>“Benim kadar yaşlı bir adama sorulacak soru değil bu. Babamı hiç tanımadım. Bilmem hangi savaşta ölüvermiş. O da arabacıymış. Siz nesillerdir kralsınız. Biz de arabacı. Benim soyum kuruyacak. Ama sizinki devam edecek. Mutlu olmalıydınız ama sizi üzgün görüyorum.”</p>

  <p>“Mutlu mu? Kız kardeşimin nasıl öldüğünü biliyorsun. Tarih yine aynı şekilde tekerrür etti. Antiochos daha önce de evlenmiş, iki de çocuğu olmuştu. Annelerini boşadı. Benim başıma gelenlere çok benziyor. Daha sonra Antiochos öldü ve büyük oğlu tahta çıktı. Kız kardeşim oğluyla beraber Antakya’daki Diyonisos Tapınağı’na sığındı. Bir ordu hazırladım. Sen de en iyi askerlerimdendin. Ama vardığımda çok geç olmuştu. Kız kardeşim de oğlu da öldürülmüştü. Daha önce yola çıkmış olsam... bir müfrezenin başına geçip, önlerine çıksaydım...”</p>

  <p>“Bütün bu acı olayları hatırlamak neye yarar ki?”</p>

  <p>“Doğru. Ama öte yandan bu gece senle burada bulunuşumuzla bir ilgisi var. Artık daha fazlasını anlatamam. Yoksa Berenis’in saçlarını adamasından da söz etmek zorunda kalırım.”</p>

  <p>“Ah, kralım! Bu, aşkın hayatım boyunca gördüğüm en güzel ispatı.”</p>

  <p>“Bu trajik yolculuk kararımı kesinleştirdi. Benden sonra Soter’in, Lysimacos’un ve Antiochos’un başına gelenler olmayacak. Sadece tek karım var ve tahta da büyük oğlum geçecek.</p>

  <p>“Berenis’in adağını görmezden gelmem gerek. Eğer Magas tahta çıkarsa Lagos bunu kendine yediremez. Asla!”</p>

  <p>Arabacı endişeyle arkasına döndü. Kral eliyle devam etmesini işaret etti.</p>

  <p>“Oğullarımın birbirini öldürmesini istemiyorum. Bu cinayetler artık son bulmalı. Tanrılar her şeyi ayarladılar. Eğer Magas’ın kral olmasını isteselerdi önce o doğardı. Batlamyusların zaferi artık kan ve kardeş kanına bağlı olmayacak.</p>

  <p>“Küçük kızım Arsinoe’yi de asla uzaktaki bir kralla evlendirip, onu öldürmek için entrika kuran ailesinin insafına bırakmayacağım.</p>

  <p>“İskenderiye’de asil insan kıtlığı yok. Onu Antakya veya Bergama kralının karısı olarak görmektense İskenderiyeli bir asille evlendiririm daha iyi.</p>

  <p>“Artık dönelim.”</p>

  <p>Arabacı hiç şaşırmadı. Epeydir efendisinin yüzünü süzüyordu. Yaşlı kral daha sakin görünüyordu. Adamın cinsel tatmin peşinde olduğu bir metresi değil idare etmesi gereken bir ailesi vardı.</p>

  <p>Araba bir yarım daire çizip döndü.</p>

  <p>“Dünyanın en yüksek feneri, dünyanın en ünlü mezarı, dünyanın en büyük kütüphanesi. Tüm bunlara biz hükmediyoruz. Tüm bu hazineleri yıllar boyu korumak gerek. Büyük ve şanlı hanedanımızın son zaferi için.”</p>

  <p>Kral, arabacının önleyemediği sarsıntıya rağmen uyuyakaldı.</p>

  <p><br /></p>

  <p>Kapıya vuruldu. Akik işlemeli kolyesi ve güvercin yumurtası büyüklüğündeki ametist yüzüğünü takmış Lagos, girmek için izin istedi. Eratosten saygıyla ayağa kalkıp öğrencisine girmesini söyledi.</p>

  <p>Genç adam odayı süzdü. Kaç defa gelmişti buraya! Sıkıntıdan patlamış, düş kurmuş, hocasının yumuşak sesi onu paylamıştı. Eratosten’in Mouseion’daki odası hayatının en önemli yerlerinden biriydi. Küçük bir çocukken getirildiği ilk zamandan beri hemen hemen hiç değişikliğe uğramamıştı.</p>

  <p>Eratosten uzun uzun Lagos’un yüzüne baktı. Öğrencisi, prens kral olacaktı.</p>

  <p>Hiçbir şey eskisi gibi olmayacaktı. Aralarında daha önce olmayan bir uzaklık hissetti. Genç adamın eline geçirdiği güç onları uzaklaştırmıştı. Eski yakınlığı tekrar kurmanın tek yolu kralın danışmanı olmaktı. Ama bu söz konusu bile değildi. Çünkü, o bir bilim adamıydı, politikacı değil.</p>

  <p>Lagos pencereden dışarıyı seyretti. Bakışları çiçek tarhlarının üzerinden kayıp korudaki ağaçlar arasında kayboluyordu. Gözlerindeki özlem duygusu kolayca okunabiliyordu.</p>

  <p>“Sayın prens beni ziyarete mi geldiler yoksa son bir ders mi istiyorlar? Hayatın tamamen değişecek, yakında tahtı babandan devralacaksın...”</p>

  <p>“Yakında! Hayır! Yakında değil!” diye gürledi. “Mümkün olduğunca geç, duyuyor musun beni? Mümkün olduğunca geç diyorum!”</p>

  <p>Lagos’un cevabının içerdiği hiddetten şaşıran Eratosten:</p>

  <p>“Bunu demek istemedim,” dedi alttan alarak.</p>

  <p>“Yakında, ‘kısa bir zaman içinde’ anlamına geliyor, doğru değil mi? Sen <i>gramercisin</i>, daha iyi bilirsin.”</p>

  <p>“Şu andan itibaren kendini kral olmaya hazırlamalısın demek istiyordum.” Sonra da sinsice ekledi. “Eninde sonunda bir gün.”</p>

  <p>Lagos sırıttı.</p>

  <p>“Her türden idarecilerle yakınlaşmalısın. Devleti yönetirken onlara ihtiyacın olacak. Diocet en yakın çalışma arkadaşın olacak. Archidikastes seni idari yargı işlerine alıştıracak. Ekloguistes vergileri toplayacak, hypomnematograf resmi arşivlerle ve kayıtlarla ilgilenecek. Epistolograf emirlerini kaleme alacak.”</p>

  <p>“Bitirdin mi? Görüyorum ki niyetin bana devletin işleyişi üstüne bir ders vermekmiş. Bırak ben de aklımdakileri söyleyeyim. Eskiden olduğu gibi benim tarafımda olmanı istiyorum.”</p>

  <p>Eratosten’in yüzü aydınlandı.</p>

  <p>“Eskiden olduğu gibi. Bana danışmanlık etmeni istiyorum. Bana akıl vereceksin, ders değil!”</p>
</body>
</html>
