<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">24. B</span>ÖLÜM</p>

  <p>Dayanılmaz! Tentyris’den ayrıldıklarından beri sadece kavisi izliyorlardı. Eratosten günlerini kıvrılan nehrin uzunluğunu hesaplayarak geçiriyor, bunu yaparken trigonometri cetvelini kullanıyordu.</p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Apollonospolis’e geldik. Yapımı Everget tarafından emredilen Horus Tapınağı’nın yapımı hala sürmekte. Kaderin cilvesine bakın, bir Mısır tapınağının yapılmasına nezaret edecektim.</p>

  <p><br /></p>

  <p>Batlamyuslar İskenderiye’de Yunan mimarisine göre dev anıtlar inşa ederken bir taraftan da ülkenin kalan kısmında Mısır tarzı anıtlar inşa ettiriyorlardı. Everget, bin yıldan bu yana yıkıntı halini alan tapınağın yerine yenisini inşa ettirirken biliyordu ki bu uğurda heykeltıraşlar, duvarcılar, gravürcüler, ressamlar ve marangozlardan oluşan bir sanatçı ordusuna ihtiyacı olacaktı.</p>

  <p>Kuşaklar boyunca yaşam evlerini ziyaret eden bu adamlar, bilgilerini kendilerinden sonrakilere aktararak Mısır sanatının yok olmasına izin vermemişlerdi. Her yerde ortaya çıkan rahipler, inşaatın her aşamasına karışıyorlardı. Yok şu heykel şuraya taşınmalı, yok bu duvara bu yazılar yakışmamış. Her işe burunlarını sokuyorlardı.</p>

  <p><br /></p>

  <p>Eratosten yıllar sonra buraya dönmüştü.</p>

  <p>“Everget tapınağın yapımını emrettiğinde ben de buraya gelip görmüştüm. Atina’dan geleli çok olmamıştı. Mısır’daki ilk yolculuğumdu. Çok da kısa sürmüştü. Kenti şimdi daha iyi gezebilirim,” diye düşündüm.</p>

  <p>Everget ona, “Biz yeni firavunlarız,” diye bir itirafta bulunmuş, “onlar gibi biz de zamana karşı direnecek tapınaklar inşa etmeliyiz. Sanatlarını devam ettirmeliyiz. Mezarları hariç tabii,” demişti.</p>

  <p>Everget, tapınağın bitmesi için onlarca yıl geçmesi gerektiğini biliyordu. Kendinden sonrakilerin başladığı eseri tamamlayacağından kuşkuluydu.</p>

  <p>Eratosten Philopator’un mektubunu hatırladı. Öğrencisi babasının mirasına sahip çıkıyordu şimdilik. Sonucu zaman gösterecekti.</p>

  <p>Dört tane tonoz üstüne oturtulmuş bir tapınaktı. Çıplak duvarların üstünü Horus’un resimleri kaplıyordu. Kapısı o kadar büyüktü ki içinden üst üste onlarca kişi geçebilirdi. Ama Theon’u asıl etkileyen simsiyah granitten bir Horus heykeliydi. Heykelin yanında, gelişlerinden haberdar edilen başrahip onları bekliyordu. Eratosten’le daha evvel sadece bir kere, takvim hazırlama çalışmaları sırasından karşılaşmıştı.</p>

  <p>Ayaküstü birkaç kelimeyle karşıladıktan sonra tapınağın içine davet etti. Eğer gezinin amacı inşaatın nasıl devam ettiğini görmek olmasaydı içeri adım atmaları mümkün olmazdı. Tapınak kutsal günler dışında ziyarete açık değildi. Grubun önünde ilerledi ve sağa saptı. Eratosten’in gözleri duvardaki bir çift oyuğa takıldı.</p>

  <p>“Burası kütüphanemiz,” diye açıkladı gururla rahip. “Burada beş yüz bin rulo yok. Ama tüm (tüm kelimesini üstüne basa basa söyledi) sahip olmamız gerekenlere sahibiz. <i>Ay ve Güneşin Dönüşleri, Laboratuvar Bilimleri, Aslan Avı, Duvar Süsleme Sanatı kitabı...</i>” diye tek tek tüm rafları gösterdi. Hangi rafta hangi kitap varsa rafın önünde isimleri kazınmıştı.</p>

  <p>“O halde, her yeni kitap girdiğinde duvara adını kazıyorsunuz. Büyük Kütüphane’de Callimacos’un yaptığı şeyin bir benzeri.”</p>

  <p>“Size ihtiyaç duyduğumuz eserlerin tümüne sahip olduğumuzu söylemiştim. Yeni kitaplar eklemeye gerek yok.”</p>

  <p>Bir sonraki salon “Varoluş” salonuydu. Burası ise bir laboatuvar gibi düzenlenmişti. Şişeler, deney tüpleri, kokular, esanslar, lambalar.</p>

  <p>Eratosten kralın dileğine uygun olarak binayı baştan sona gözden geçirdi. Biten salonları, henüz inşaat halinde olanları, hepsini.</p>

  <p>Bir duvarcı elindeki çekülle duvarın yüzeyinde pürüz ve eğim arıyor, bulduğu yere işaret koyduktan sonra arkasında bekleyen ustalar sorunun üstesinden geliyordu. Bir başka odada ise hazırlanan boyayı tozdan korumak için tüm giriş ve çıkışlar sıkı sıkı kapatılmış boyacı ustasının sabırla boyaya en ideal kıvamı vermesi bekleniyordu. Boya uygun kıvama gelince, pürüzsüz duvarı kıpkırmızı renge boyadı. Kuruyan bölümlere ise ellerinde kalemlerle usta zanaatkarlar gravürler işliyordu. Bu gravürlerde kutsal metinler eski savaşlar, tanrılar vardı.</p>

  <p><br /></p>

  <p>Berenis, kendinden geçmiş bir halde odasında bulunduğu sırada Philopator da Obol’ün sırtında parmağıyla yolculuğun seyrini takip ediyordu.</p>

  <p><br /></p>

  <p>Theon Eratosten’e katıldı. İnşaatın farklı işlerinden sorumlu ustalardan bilgi alıyordu. Çok kesin sorular soruyor cevabın da aynı şekilde olmasını bekliyordu. Otoriter görünüyordu. Bir kâtip tüm her şeyi kaleme alıyordu. Theon, Eratosten’in gizli kalmış bir yüzünü daha görmüş oluyordu. Onu daha önce hiç yönetici olarak görmemişti.</p>

  <p>Kurban ve adakların konduğu odaya girdiler. Odaların biri kuru maddeler diğeri sıvılar içindi. Merdivenle aşağı indiler. Uzun ve karanlık bir dehlizde ilerliyorlardı.</p>

  <p>“Şu anda tapınaktan çıkıyoruz. Birazdan bir yeraltı odasına gireceğiz. Oradaki kuyudan yılın hangi mevsimi olursa olsun su çıkarabileceğiz. Çok derinlere kadar kazdırdık. Tanrı asla temiz susuz kalmayacak.”</p>

  <p>Merdiveni tırmandılar. Yeni Yıl salonuna adım attılar. Rahip tavandaki güneş kabartmalarını gösterdi. On iki kabartma, günün her saati için güneşin gökyüzündeki pozisyonunun olduğu yere yapılmıştı.</p>

  <p>“Şimdi de şeye giriyoruz. Nasıl diyorsunuz? <i>Coğraf...ya</i>, coğrafya salonuna.”</p>

  <p>Duvarda kral, büyük bir kalabalığın önünde ilerlerken resmedilmişti. Bir elinde Yukarı Mısır’ın kırmızı tacı, diğerinden Aşağı Mısır’ın beyaz tacı. Arkasında da Mısır’ın kırk vilayetinden gelen valiler, rahipler, rahibeler yürüyordu.</p>

  <p>Ayrılmadan evvel, tekrar güneş salonundan geçtiler. Eratosten kendisine verilen bilgilerden memnun, başını salladı. Salon boyu seksen iki arşın, eni seksen arşın inşa edilmişti. Beton, istek üzerine bir defa daha ölçtü salonu. Şaşmaz bir doğrulukla, aynı sonucu buldu.</p>

  <p>Artık gitmeye hazırlardı. Theon, nedenini bilmiyordu ancak emindi. Beton’un adımları asla yanılmazdı. Kendine ve Beton’a duyduğu güven bir kat daha arttı.</p>

  <p>Tebai’den sonra tekrar güneye yöneleceklerdi. Artık kıvrım bittiği için rahatlayan Eratosten, gönül rahatlığı içinde Krala tapınak hakkında ileteceği raporu kaleme aldı. Tapınağın faydası konusunda tam bir güvence verdi. Nil kıyısında inşa edilmiş en görkemli anıt olacaktı.</p>

  <p>Bütün bunlar, tapınağın yapımına verilen ilk aradan bir yıl önce geçiyordu.</p>

  <p>Mısırlılar’ın bulup, Yunan medeniyetine armağan ettikleri takvimin zayıf bir tarafı vardı. Otuz günlük on iki aydan oluşan takvimde 360 güne beş gün ekleniyordu. Oysa dünya güneş etrafındaki turunu 365 gün ve altı saatte bitiriyordu. Bu altı saatlik fazlalık her dört yılda bir gün ediyordu. Bundan dolayı öyle yıllar oluyordu ki takvimler yazı gösterirken kış yaşanıyordu. Veya tam tersi. Takvimin tekrar doğru günleri göstermesi için 1461 yıl geçmesi gerekiyordu. Takvimi güneşin hareketleriyle uyum içinde tutmak lazımdı. Everget’i durumdan haberdar edip bir meclis toplatmış ve uzun tartışmalardan sonra bir çözüm bulmuşlardı. Eratosten kararı ezbere biliyordu:</p>

  <p><i>“Bazı yaz şenliklerinin kış aylarına denk gelmemesi ve mevsimleri, dünyanın düzeninde olduğu gibi, doğru zamanda göstermek için takvime her dört yılda bir gün eklenecektir. Bu gün inayetli tanrılara şükranlarımızı sunmak için bayram kabul edilecektir.”</i></p>

  <p>“Ne güzel bir yasa!” dedi Theon.</p>

  <p>“Kimsenin işine yaramayan bir yasa. Ama öte yandan takvimi daha doğru hale getirdi. Nedendir bilmem, ne yazık ki şimdiye dek hiç uygulanmadı.”</p>

  <p>“Takvimi basit bir yasayla değiştiremezsiniz,” diye karşı çıktı Rehmir. “Bundan fazlası gerekir.”</p>

  <p>“Ya, ne gerekir peki?”</p>

  <p>“Bir mit. Yıla eklenen beş güne bir bakın. Babası tarafından kısır kalması için lanetlenen Tanrıça Nout’u hatırlayın. Thot onu kısırlıktan kurtarmak için yıla beş gün eklemiş ve beş çocuğu olmasını sağlamıştı.”</p>

  <p>Eratosten, Rehmir’in bu çıkışının rövanşını almayı sonraya bıraktı. Zaman kavramı içinde kaybolmuştu. Göksel, dini şeyler onu ilgilendirmiyordu. Dünyanın çevresini sadece insanların iyiliği için hesaplamak istiyordu. Aklından geçen son düşünce gülümsetti:</p>

  <p>“Zamanı değiştirmek için daha çok zaman gerekiyordu.”</p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Nil’in eski akış yönüne kıvrıldığı yerde bir tepe vardır. Tepenin zirvesinde ise eski bir tapınağın yıkıntıları. Gerçekten görülmeye değer bir manzara.</p>

  <p class="theon">Ombos şehrinde Seth’e tapınılıyor. Sonunda Seth’in sevildiği bir yere geldik. Ona kanım gittikçe daha çok ısınıyor. Tek nedeni de saçımızın aynı renk olması değil.</p>

  <p class="theon">Seyahatnamem uzun bir rulo olmayacak. Callimacos’un bu konuda söyledikleri hep aklımda: “Uzun bir kitap sadece uzun bir felakettir.”</p>

  <p><br /></p>

  <p>Theon, Beton’un yürürken aşırı bir çaba harcadığına ve acı çektiğine birçok defa şahit oldu. Adımlarını düzenli tutamıyor aksıyordu. Sebebini sordu. Beton’un cevabı sert oldu: “Eratosten seni arkama casusluk edesin diye değil adımlarımı sayman için koydu.” Sonra sesini yumuşatarak; “Yolculuk boyunca zaten yeteri kadar sorun çıktı. Zaten fazla bir yolumuz kalmadı,” diyerek Theon’la arayı bulmaya çalıştı.</p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Nubye’deki To-Seti, yolculuğumuz boyunca geçeceğimiz son vilayet. Vilayette kesik baş ve mastürbasyon yapmak yasaktır. Rehmir gülerek tabuları açıkladığında Arsinoe’nin kılı bile kıpırdamamasına karşın Rensi ve Mentep kıpkırmızı kesildi.</p>

  <p class="theon">Nehrin karşı tarafında yarım kalmış bir Sfenks sanki bizi izliyor ve bize şans diliyor.</p>

  <p class="theon">Nil bu tarafta daha enerjik ve canlı. Adım adım sona yaklaşıyoruz. Ombos’tan bu yana nehir düz bir çizgi halinde güneye yöneliyor. Kuşkusuz bu iyi yürekli tanrıların bir armağanı.</p>

  <p><br /></p>

  <p>Asvan!</p>

  <p>İşaret direğini ilk Beton gördü. Ve onu kavradı. Okşadı demek daha doğru olur. Yüzü zaferle parlıyordu. Theon kendini yere attı. İkisi de kendi rakamlarını yazdıkları kâğıt parçasını Eratosten’e uzattı.</p>

  <p>“Beton 8.775, Theon 8.689.”</p>

  <p>Beton, Theon, Rehmir, Patreas, Tati, Kaptan, Mentep ve Rensi (ve hatta Cronos); zavallı Toussi dışında Mareotis Gölü’nden hareket edenlerin hepsi oradaydı. Eratosten coşkuyla sonucu bildirdi:</p>

  <p>“Son kısımın uzunluğu 8.782 adım. İskenderiye ve Asvan arasındaki mesafenin ölçülmesi bitmiştir.” Sevinç içinde bağırdılar. “Teşekkürler dostlarım. Başardık!” Beton’a doğru yürüdü, koca adamı kollarına alıp:</p>

  <p>“Tanrılar Beton’a uzun ömürler versin. Dünyayı ölçen ilk adam!” dedi.</p>

  <p>Diğerlerinin takdir dolu sözleri arasında Arsinoe çıkageldi. Herkese sarıldı, öptü. Zavallı Mentep az kalsın heyecandan yere düşüyordu.</p>

  <p>Beton ne diyeceğini bilemez halde, ağırlığını bir o ayağına bir öbürüne veriyordu.</p>

  <p>“Eee. İyi yürüdüğüm için mutluyum. Theon ve Cronos olmadan bunu başaramazdım. Yaşasın... Yaşasın Theo-Cronos!”</p>

  <p>Böylelikle Asvan’da, Nil’in batı kıyısında yeni bir tanrı doğdu. İnsan başı taşıyan bir eşek. Theo-Cronos. Güneşten yanmış yüzü kızıl sakallarla kaplı şakacı bir tanrı. Eratosten sessizlik emretti:</p>

  <p>“Bildirmekten mutluluk duyarım ki Mısır fersahı ve Yunan stadı arasında ortak bir bağ kurduk artık. Beton adımı!”</p>

  <p><br /></p>

  <p>Eratosten’in talimatları uyarınca işaret direğini kuyunun oraya götürdü. Kuyu, sıradan bir kuyudan farksızdı. Tek farkı bulunduğu yerin özel konumuydu. Eratosten, Theon’a:</p>

  <p>“Göreceksin. Hayal kırıklığına uğramayacağız. Bunun için fazladan yüzlerce stad kat ettik. Buna değecek,” dedi. Kentteki kuyu ve sarnıçlardan sorumlu memur:</p>

  <p>“Yerini bulmak zor olmadı. Tam sizin söylediğiniz yerdeydi. İçi kum doluydu,” dedi.</p>

  <p>“Çevre halkıyla konuştunuz mu? Özellikle de yaşlılarla. İçlerinden varlığını hatırlayan var mı?” diye merakla sordu Rehmir.</p>

  <p>“Hiç yoktu. Sayın kütüphanecinin verdiği bilgiler yeterli oldu.”</p>

  <p>Rehmir başıyla onayladı.</p>

  <p>“Söylediklerinize uygun olarak, mümkün olduğunca derin kazdık. Ama korkarım çok da derin olmadı. Toprak bu mevsimde o kadar kuru oluyor ki! Nil yükselmeye başladığından beri kuyuya da su dolmaya başladı. Küçük bir kanal açarsak hemen dolar. Yapmamızı istediğiniz bir şey varsa hizmetinizde olacağız.”</p>

  <p><br /></p>

  <p>Kaptan, şehre uzak bir yerde demirleyecek yer bulmuştu. Su güzeldi. Theon yüzmesini epey ilerletmişti. Eratosten ise yüzücü olarak yetenekleri tartışılmaz bir atletti. Yüzerken dostlarını kendine hayran bırakıyordu.</p>

  <p>İskenderiye’ye gidip gölge uzunluklarını ölçecek kadar zamanı kalmıştı. Patreas ve Beton da onunla birlikte kente yollandılar. Rehmir kalmaktan yanaydı.</p>

  <p>Eratosten mesafelerin kayıt edildiği küçük kâğıtları ve seyahatleriyle ilgili ne kadar belge varsa topladı ve deri bir çantaya koydu. Theon ise kaybolma ihtimaline karşı birer nüsha kopyalarını çıkardı.</p>

  <p>Tati, lezzetli yemekleriyle yolculara bir ziyafet çekti. Birlikte son akşamlarını geçirdiler. Gemi yola çıkmaya hazırdı.</p>

  <p>Arsinoe Eratosten’e sarıldı ve kulaklarına fısıldadı:</p>

  <p>“Benimle kuyunun içinde olmanı çok isterdim. Işınların kuyudan içeri girdiğini kendim kontrol edeceğim. Bana güvenebilirsin. Eğer beni kandırdıysan... Anneme her şeyin yolunda olduğunu söyle.”</p>

  <p>Vedalaşma sırası Beton ve Theon’a geldiğinde Beton:</p>

  <p>“Dövüşmeyi iyi biliyorsun. Prensesi sana emanet ediyorum. Ona iyi bak,” dedi Theon’a.</p>

  <p>Theon karşısındaki saf ve iyi yürekli devin güveninden dolayı gurur duydu.</p>

  <p>Ekip ayrılıyordu. Öyle olması gerekliydi. Güvertede, Asvan’ın yavaş yavaş gözden kaybolduğunu gören Beton hem kıvanç hem de hüzün duyuyordu. Ailesini gururlandırmıştı. İskender’in yoldaşı ve hizmetkarı dedesinden daha da büyük bir iş başarmıştı.</p>

  <p>Asvan’da geçirecekleri günler için ekibin kalan üyelerine, Elephantine Adası’nı karşıdan gören bir villa tahsis edilmişti. Manzaraya diyecek yoktu. Her akşam bahçede eşsiz gün batımını seyrediyorlardı.</p>

  <p>Arsinoe uzun süredir bıraktığı prenses tavırlarını tekrar takındı. En çok da rahatsız edilmeden tuvalete gidebilmeyi özlemişti.</p>

  <p>Nehrin ortasındaki granit bir adacıktı Elephantine. Şekli, uzaktan bir filin sırtını andırdığı için bu ad uygun görülmüştü. Sala atlayıp adayı ziyarete gittiğinde inmesine yardım eden Nübyeli zenciyi uzun uzun seyretti. Hayatında gördüğü ilk siyahi insandı.</p>

  <p>Bu günlerde nilmetre herkesin ilgi odağıydı. Başrahip gelip su seviyesine baktı. Yanındaki katibine bazı rakamlar söyledi. Su ilk basamakları geçmişti. Artık çekilme durmuş su seviyesi yükselmeye başlamıştı. Rahip, yanındaki adam tüm dediklerini not ettikten sonra söylendi:</p>

  <p>“Artık hiç kuşku kalmadı. Taşkın geçen yılkinden daha kötü olacak.” Coptos’taki başrahip de aynı tahminde bulunmuştu.</p>

  <p><br /></p>

  <p>Mentep, Rensi ve kaptan zamanlarını Hapi’de geçiriyorlardı. Rehmir ise kendini çalışmalarına vermişti.</p>

  <p>Mentep ve Theon şehri gezerlerken gördükleri dikilitaşı hayranlıkla seyrettiler.</p>

  <p>“Ah, Theon. Bitirseler Mısır’daki en yüksek dikilitaş olacakmış. Tebai’dekinin iki katı. Ne yazık ki oradakini göremedin.”</p>

  <p>“Madem başlamışlar neden bitirmemişler?”</p>

  <p>Mentep yanıt vermedi. Bunun yerine dikite doğru koştu. Önünde durdu. Sanki boyunu, dikitle kıyaslıyordu. Sonra eğildi ve zemindeki bir çatlağı işaret etti.</p>

  <p>“İnşaatı asla bitirmediler çünkü hemen önünde şu küçük çatlak vardı.” Arsinoe’nin ağzından bir şaşkınlık nidası çıktı. “Evet prenses. Çatlamış toprağa hiçbir bina yapılmaz. Belki hemen bir şey olmazdı. Ama yüz yıl sonra, veya iki yüz yıl, ne kadar sürerse sürsün. Bir gün mutlaka çatlak genişler ve bina çöker.”</p>

  <p>Theon, Beton’un topuğunu düşünüyordu.</p>

  <p>Mentep:</p>

  <p>“Benim asıl adım Montuhotep’tir,” diye itiraf etti. “Keyifli Montu demektir. Ama herkes bana Mentep der. Peki siz, size ne dendiğini biliyor musunuz?”</p>

  <p>“Biz mi? Biz de kim?”</p>

  <p>“Siz Yunanlılar. Siz Hau-Nebut’sunuz. Kralın etrafındakiler yani.”</p>

  <p>“Bu Prenses Arsinoe için doğru olabilir. Benim için değil.”</p>

  <p>“Bu tüm Yunanlılar için doğrudur.”</p>

  <p>Theon, bir gece lüks villadan çıkıp yürüyordu. Nehir kıyısında bazı adamların toplandığını gördü. “Herhalde dini bir törendir,” dedi kendi kendine. Muazzam bir ateş yakılmıştı. Ateşin yalazları suyu ışıl ışıl yapmıştı. Sanki dev bir aynadan yansıyan ışık gibi etrafı aydınlatıyordu.</p>

  <p>Yanılmıştı. Ateş, taşkının ne yöne doğru gittiğini anlamak için yakılmıştı. Eğer yükselen su ateşi söndürürse kıyının bu tarafını basacaktı sular. Diğer kıyıda da buna benzer bir ateş yakılmıştı.</p>

  <p>Açık havada uyumaya karar verdiler. Tati soğuk mezelerden müteşekkil bir sofra donatmış; Mentep gece yakmak için lambalar satın almıştı. Arsinoe ve Rensi lambaları birlikte yaktılar. Böylece sofranın etrafı bir festival alanına döndü. Acıkmışlardı. Yemeğe saldırdılar. Kaptan onlara doğup büyüdüğü vahayı anlattı. Ardından Rensi ve Mentep şarkı söylediler. Arsinoe hiç bu kadar güzel bir gece geçirmemişti.</p>

  <p>Nehir çağlıyordu. Arsinoe Mentep’i dürtükledi. Lambalar teker teker sönüyordu. Nehir yükselmeye başlamıştı. Manzarayı soluklarını tutarak izlediler. Nil taşmaya başlamıştı.</p>

  <p><br /></p>

  <p>Nil’in suları yemyeşil olmuştu. Roma’dan, Siraküza’dan, Babil’den, Antakya’dan ve Makedonya’dan insanlar akın akın nehrin taşmasına tanık olmaya gelmişti. Unutulmaz bir gösteriyi izleyen insanlar gördüklerini kuşaklar boyu anlatacaklardı. Su, çağlayarak setlerin üstüne tırmanıyordu. Son olarak şehirle Nil arasındaki granit bariyerlere gelip dayandı. Büyük gün gelip çatmıştı. Kelimenin tam anlamıyla “uzun” bir gün olacaktı. Diğer bir deyişle yılın en uzun günü.</p>

  <p>Yılın en kısa gecesi olmasına rağmen kimse gözünü kırpmıyordu. Şafaktan önce herkes, Hapi’nin güvertesinde yerini almış güneşin doğmasını bekliyordu. Ufukta güneşin ilk kızıl ışıkları göründü.</p>

  <p>Kuyu ustası erkenden ellerine birer çubuk almış, görevinin başlayacağı anı bekliyordu. Sorumluluk ve heyecan yüzünden kahvaltısını birkaç meyveyle geçiştirmişti. Her şey öğleden sonra sona erecekti.</p>

  <p>Güneş ufukta belirdi. Garnizon komutanı kuyunun etrafında bir savunma kordonu oluşturdu. Eratosten’le girdiği tartışmada dünyanın büyüklüğünün ölçülmesinin halkı ilgilendirdiğini savunan Theon, tedbiri de elden bırakmadan, deneyin halka açık gerçekleşeceğini duyurdu. Tabii askerlerin oluşturduğu çemberin dışında kalmak koşuluyla. İnsanlar merakla yaklaştılar.</p>

  <p>Talimatlar kesindi. Tehlike halinde, sarkıtıldıkları iskelenin iplerine sıkı sıkı tutunacaklar ve yukarı çekilene dek soğukkanlı bir şekilde bekleyeceklerdi. Birkaç denemeden sonra kuyuyu kolaylıkla ve çabucak tahliye edebilecek hale geldiler. Kuyunun ağzında ipleri çekecek yeterince adam vardı.</p>

  <p>Kendini hazır hissettiğinde, Arsinoe’ye gidelim anlamında bir işaret yaptı Eratosten. En az Arsinoe kadar heyecanlı olmalıydı şu an.</p>

  <p><br /></p>

  <p>Eratosten’in gözüne de uyku girmemişti. Pencereden güneşin doğuşunu, Fener’in dev gölgesinin kentin üstüne düşmesini izledi. Gün onun günüydü. Güneş en tepeye çıktığında, dünyanın çevresini ölçecekti.</p>

  <p><br /></p>

  <p>Arsinoe, Theon’un işareti üzerine hareketlendi. Bir çakıl alıp kuyuya fırlattı. Taş hafif bir sesle suya düştü. Herkes kendince sese göre kuyunun derinliğini hesapladı. Taş epey sonra suya düşmüştü. Kuyu hayli derindi.</p>

  <p>Theon’un heyecan ve korkusu silinmişti. Kafası sakin ve berraktı. Kuyulara alışkın olan Arsinoe gayet rahattı. Önce bir basamak indi. Sonra ikinci, ardından üçüncü.</p>

  <p>Karanlık aniden bastırdı. Korkutucuydu. Ama derine indikçe alışmaya başladı. Sonra ayağı iskeleye değdi. Theon, kafasını ilk defa yukarı kaldırdı. Sıra Arsinoe’ye gelmişti. Ayağını attı ve inmeye başladı. İskenderiye’de ilk defa bir kuyuda tanışmışlardı. Ve şimdi ikisi bir kuyuya iniyordu. Düşününce bir hayli ironikti.</p>

  <p>Arsinoe, Asvan’da bir ip merdivenle aşağı inerken Eratosten Mısır’da taş bir merdiven çıkıyordu. Mouseion’un çatısına diktiği çubuğun gölgesini ölçecekti. Buraya son çıktığında Everget hayattaydı. O, Berenis, Lagos, Magas ve Arsinoe deneyin detaylarını hep birlikte dinlemişlerdi. Magas her zaman olduğu gibi gecikmişti. Yine gölde tekneyle gezintiye çıkmıştı. Ah, şu yelken sevgisi. Lagos, Arsinoe’yi taciz edip durmuştu. Sanki bir asır geçmişti üzerinden. “Acaba şimdi nerededir? Kuyuya inmiş olmalı. Yalan söylediğimi düşünüyor olmalı hâlâ,” diye düşündü Eratosten.</p>

  <p>Kalabalığın uğultusunun zar zor işitildiği kuyuda, hareket edecek yer yoktu. Arsinoe, Theon’un yanında ayaktaydı. Serindi kuyu. Sükûnet içindeydi. Zaman geçtikçe içerisi daha da soğudu. Üşümeye, titremeye başladı Arsinoe. Öte yandan ‘inşallah Eratosten yanılmamıştır!’ diye düşünen Theon’un içi içini yiyordu.</p>

  <p><br /></p>

  <p>Mouseion’un terası tenhaydı. Eratosten böyle olmasını istemişti. Birkaç arkadaşı ve merdivenleri zorlukla tırmanan Beton dışında kimseler yoktu. Papirüs üzerinde kuzeyden güneye bir doğru parçası çizdi. Diktiği çubukla aynı boyda olmasına dikkat etti. Çubuğun gölgesi bu çizgiden daha uzundu. Batıya doğru uzanıyordu.</p>

  <p>Eratosten dikkatini bir an bile çubuktan ve gölgeden ayırmıyordu. Alnında düşen bir ter damlası kâğıdı ıslattı. Gölge kuzeye doğru kaymaya başladı.</p>

  <p>Güneş kuyunun ağzından içeri girdi. Theon ve Arsinoe, ışık huzmesinin gitgide duvar boyunca aşağı kaymasını takip ediyorlardı. Kalabalık hislerine kapılmış, kuyunun içinde yankılanarak artan bir gürültü çıkarıyordu. Rehmir kuyunun ağzından kafasını uzatıp her şeyin yolunda olup olmadığını sordu. Sonra aşağıdakilerin iyi olduğundan emin, kalabalığa yatıştırıcı bir hareket yaptı.</p>

  <p>Aşağıda hava iyice soğudu. Dışarıda dayanılmaz bir sıcak vardı oysa. Bir kadın bayıldı. Askerlerin dikkatinin kadına yönelmesinden istifade, kalabalıktan birkaç kişi kuyunun ağzına kadar geldi. Rehmir, aralarındaki konuşmaya kulak misafiri oldu.</p>

  <p>“Günün ortasında. Hem de bu mevsimde. Şunu başka bir zaman yapsalardı ya!”</p>

  <p>“Dünyanın etrafını ölçmek içinmiş.”</p>

  <p>“E, o zaman niye aşağı indiler?”</p>

  <p>“Çünkü dünya yuvarlak da ondan.”</p>

  <p>“Nasıl yani, bütün dünyanın etrafını mı dolaşacaklar?”</p>

  <p>“Ben şahsen hayatımda hiç Tebai’den öteye gitmedim. Ama yaptıkları şeyi merak ettim doğrusu.”</p>

  <p>“Ben de. Gerekirse bütün gün ve gece kalacağım.”</p>

  <p>“Benim asıl anlamadığım neden burada yaptıkları. Başka bir yerde ölçemezler miydi ki?”</p>

  <p>“Geri çekilin! Geri çekilin!” diye emretti komutan.</p>

  <p><br /></p>

  <p>Eratosten, kendini iyice kaptırmıştı. Gelip, Beton’un kulağına bir şeyler fısıldayan Esthia’yı görmedi bile. Bunun ardı sıra Beton’un terası terk edişini de.</p>

  <p><br /></p>

  <p>Güneş ışınları duvar boyunca ilerledi. Artık ilerleyişi gözle görülecek kadar hızlanmıştı. Theon ve Arsinoe artık başlarını suya çevirmişlerdi.</p>

  <p><br /></p>

  <p>Papirüs üstündeki gölge kısaldı, kısaldı.</p>

  <p><br /></p>

  <p>Asvan’daki kuyuda güneş ışınlarının suya varmasına çok az kalmıştı. Aynı anda İskenderiye’de Mouseion’un terasında çubuğun gölgesi en kısa çizgiye ulaştı. Güneş tam tepe noktasındaydı.</p>

  <p>“Haklıymış, haklıymış!” diye haykırdı Arsinoe. “Bak su nasıl parıldıyor. Tam olarak tropiklerdeyiz. Güneş tam başımızın üstünde!” başını kaldırıp güneşe baktı. Theon atılıp elleriyle gözlerini örttü.</p>

  <p>“Sakın güneşe bakma. En tepedeyken bakılmaz. Kör olursun sonra!”</p>

  <p>Arsinoe, gözleri sımsıkı kapalı, haykırdı:</p>

  <p>“Öğlen oldu, öğlen oldu!”</p>

  <p>Rehmir mutlu bir adamdı. Tanrılardan başka lütuf istemiyordu. Önce, şafakta güneş ışıklarının tanrı heykellerini aydınlattığını görmüştü, şimdiyse gündüz öğlen saatinde, güneşin Asvan’daki bir kuyunun dibini aydınlattığına tanık oluyordu.</p>

  <p><br /></p>

  <p>Eratosten kalemi yerine koydu. Gölgenin uzunluğunu çizmişti. Artık tek yapması gereken, çubuğun uzunluğunu, gölgenin uzunluğuna bölmek ve açıyı belirlemekti.</p>

  <p><br /></p>

  <p>Arsinoe sevinçten havalara uçuyordu. Beş bin stad ötede Eratosten, Arsinoe’nin kahkahasını duydu. Planı işe yaramıştı.</p>

  <p><br /></p>

  <p>Şenlik tüm akşam ve gece sürdü. Asvan’da yaz gündönümü “taşkın bayramı” olarak kutlanırdı. Gece yarısı bir rahip kıyıya gitti. Elinde bir papirüs rulosu vardı. Nehri bereketli bir taşkın mevsimi için kutsayıp, dua okuduktan sonra elindeki ruloyu suya attı. Akıntı kâğıdı alıp kuzeye götürdü. Theon olan biteni dikkatle izliyordu. Kitapları suya atmak, bir kütüphaneci ve kitap âşığı olarak kabullenmesi zor bir şeydi.</p>
</body>
</html>
