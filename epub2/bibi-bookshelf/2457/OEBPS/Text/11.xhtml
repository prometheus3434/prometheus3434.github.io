<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">11. B</span>ÖLÜM</p>

  <p>Bir kütüphane yeni kuşakları beslemekten, yeni okuyucular kazanmaktan başka ne işe yarar ki?</p>

  <p>Aslında İskenderiye Kütüphanesi’ne gelinceye kadar bir kütüphanenin işlevi sadece bunlarla sınırlı kalmıştı. Ama İskenderiye’nin sunacak bundan öte olanakları vardı. Meşhur seyyahların haritaları, büyük kaptanların notları ve ülkelerin şekilleri, büyüklükleri ve yerlerine dair seyahatnameler Eratosten’e haritasının son şeklini verme ve hatalarını düzeltmede yardımcı olmuştu.</p>

  <p>Asal sayıları belirlemek için bir metot bulmayı kafaya koymuştu bir zamanlar. Başarmıştı da. Çarpıcı bir basitlikle 1 ’den 100’e kadar tüm asal sayıları bulmuş ve hesaplama yapacak başkaları için kalıcı bir yöntem bırakmıştı. Metodun mütevazı bir adı vardı: <i>Eratosten in Eleği</i>.</p>

  <p>Dünyanın büyüklüğünü ölçmek için de aynı şekilde çalışacaktı. Öncelikle dünyanın biçimine dair eserleri elden geçirdi. Aristo’nun <i>Göğe Dair</i>, adlı eserini; Dicearcos’un, Eudox’un kitaplarını ve Aristarcos’un <i>Ay ve Güneş’in Büyüklükleri ve Uzaklıkları Üstüne</i> adlı eserini titizlikle gözden geçirdi. Kendinden önce bu işe girişenleri tekrar tekrar okudu. Yaptıkları hataları değerlendirdi. Kitaplardan şekiller kopya etti, alıntılar yaptı.</p>

  <p>Kütüphane gitgide boşalıyordu. Güneş batmak üzereydi. Eratosten, zayıf bir lamba ışığında okumasına devam etti.</p>

  <p>Kullanılan yöntemler tartışmaya yer bırakmayacak biçimde mantıklıydı. Kısaca şöyle özetledi: “Her meridyen dünyanın çevresinde bir tur yapar ve dünyanın şekli yuvarlaktır. O halde hangi meridyen hesaplanırsa hesaplansın aynı sonuç elde edilir. Meridyenler kuzey-güney doğrultusunda uzanır ve kutuplardan geçer. O halde iki yerin aynı meridyende olduğunu bulmak mümkündür. Bir meridyenin tümünü ölçmek imkânsızdır. Bir bölümünü ölçmek yeterli olacaktır. Ölçülen bölümü, tüm meridyenin uzunluğuna tamamlamak için eldeki bölümün açısal değerini bulmak gerekir.”</p>

  <p>Teori hazırdı. Şimdi de pratik olarak nasıl çözüme ulaşıldığını okumalıydı.</p>

  <p>Meridyen parçasının uzunluğunu ölçmek için yıldızların pozisyonlarından yararlanmış, Sirius’dan sonra en parlak yıldız olan Argo takımyıldızına göre pozisyon belirlemişlerdi. Yıldızlara bakarak yön ve uzaklık tayin etmek astronomların çoktandır bildiği, kesin bir yöntemdi.</p>

  <p>Ölçülen meridyen parçasına gelince iki Akdeniz limanından geçen bir rota ölçülmüştü. Ölçümde, denizde geçen seyahat süresi baz alınmıştı. Ama açık olmayan birden çok nokta vardı. Mesela, yolculuk hangi gemiyle yapılmış, hangi rüzgârlarla, hangi denizde seyretmişti? Eldeki tek veri denizde kalınan gün sayısıydı.</p>

  <p>Eratosten’e göre deniz üstünde yapılan ölçüm kesin değildi. Zaten yıldızlara bakarak yapılan bir ölçümün doğruluğundan kuşku duyuyordu. Bu yüzden yeni bir yöntem bulmak gerekliydi.</p>

  <p>Ruloları kapadı. Bastonunu aldı ve okuma salonundan çıktı. Ama çıkar çıkmaz bir şey unuttuğunun farkına vardı: Lambayı. Böylesine büyük bir tedbirsizlik yaptığı için kendini bağışlamadı.</p>

  <p>Kütüphaneyi kazayla yakmak en korkutucu kâbuslarının da ötesindeydi. Dünyanın tüm bilgisi tek bir yanlış hareketle küle dönebilirdi. İskenderiye her alimin kıymetini bilmesi gereken bir kentti. Özel konumundan dolayı, hiçbir ordu kenti kuşatıp ele geçiremez, içindeki hazineleri yakıp yıkamazdı.</p>

  <p>Ama tehlike de yok değildi. Cehalet, dikkatsizlik bir ordunun yapamadığını yapabilirdi. Bu yüzden kütüphaneye geceleri çevreyi kolaçan etmeleri için devriyeler çıkarıyordu. Bu yüzden nöbetçilerin sayısını hep kalabalık tutuyor; kütüphanenin dört yanında kazara çıkabilecek bir yangında hemen müdahale edebilecek pompalar koydurmuştu. Devrin en gelişmiş pompalarıydı bunlar. Mouseion’un içinde sayısız kuyu açılmıştı.</p>

  <p>Bir tıkırtı işitti. Köşede bir fare ortaya çıktığı hızda yok oldu. Elbette kütüphanede fareler vardı. Bunun önüne geçmek imkânsızdı. Hayalinde bir sahne canlandırdı. Fareler Aristo’nun, Platon’un rulolarını kemiriyor, parçalara ayırıyorlardı. Dilbilimcilerin, tercümanların günlerce kafa patlattıkları papirüsleri kemirip, geride bir avuç toz bıraktıklarını hayal etti ve hemen bastonunu farenin kaybolduğu gölgeye doğru fırlattı. Ne yazık ki isabet ettirememişti. İçini çekti. Yapacak tek şey vardı. Hiçbir ruloyu kaldırıldıkları çekmecelerin dışında bırakmamak. Bu yönde bir emir çıkarmaya karar verdi. Sonra da dikkatle lambayı üfleyip söndürdü.</p>

  <p>Yangının da, farelerin de canı cehenneme! İşinde ne zaman bir güçlükle karşılaşsa, aklına hep böyle felaketler gelirdi. Bahçe boyunca yürüdü. Lojmanlara doğru ilerliyordu. Geç saate karşın birçok pencereden ışık geliyordu. Çalışma arkadaşlarından çoğu geceleri uykusuz geçirmeye alışmıştı; ama Eratosten’in uykusu gelmişti. Uyumaması için çok önemli bir şey üstünde çalışıyor olması gerekirdi. Bastonuna yaslanarak Mouseion’un terasına çıkan merdivenleri bir bir tırmanmaya koyuldu.</p>

  <p><br /></p>

  <p>Güneş saatinin mili karanlıkta soluk bir parıltı saçmaktaydı. Eratosten sessiz sedasız terasa çıkmış göğe bakıyordu. Bu gece tek bir yıldız bile görünmüyordu. Bu bir işaret olmalıydı. Artık göğe değil yere bakmanın zamanı gelmişti. Yıldızlara bakarak mesafe ölçümü güvenilmez bir yoldu. Bir göğe bir çubuğa baktı. Ay bulutların arasından göründü ve tek tük ışık veren yıldızları sönükleştirdi. “Aynı Arsinoe’ye öğrettiğim gibi. Hâlâ bir çocuk ama anladı ne demek istediğimi. Hayır! Çocuk değil. Genç bir kız o. Gençlerin büyüdüğünü görmezden geliyorum hep. Neden Lagos kız kardeşiyle evlenmeye can atıyor. Yine o saçma fikirlerinden biri mi yoksa bu tehdidini ciddiye mi almalı?”</p>

  <p>Çocuğun fikrini değiştirmek için çabalayacağına kendi kendine söz verdi. “Olayları gidişatına bırakmamalıyım.”</p>

  <p>Lagos kız kardeşini bir kadın olarak sevmiyordu. Onun tercihi daha ziyade uzun saçlı Galyalı kızlar ve çölden gelen ceylan gözlü dilberlerdi. Özellikle de Agathocleia genç prensin üstünde güçlü bir etki bırakmıştı.</p>

  <p>Ay, soluk bir güneşe benziyordu bu gece. Birden kafasına dank etti. Yöntemini bulmuştu. Göğe değil yere bakacaktı. Yıldızları değil güneşi kullanacaktı. Tam öğlen vakti uygulayacaktı, gece değil. Aklına gelen fikir gerçek bir devrim yapacaktı.</p>

  <p>“Günün tam ortasında yapacağım deneyimi. Başımı gökyüzüne değil yere, güneşin gölgesine çevireceğim.”</p>

  <p><br /></p>

  <p>Eratosten, heyecanla kütüphaneye döndü.</p>

  <p>“Öklid’in <i>Elementler</i>’ini karıştırmaya başladı. Açılar birinci kitapta. Çemberler hangi ciltte? İç açılar, dış açılar. Hmmm...” Daha kalın ciltler çıkardı. Arşimet’in <i>Küresel Hesaplamalar</i>’ı.</p>

  <p>Boş bir sayfayı masaya açıp üzerine bir çember çizdi. Bu dünyaydı. Pergeli biraz küçültüp bir başka çemberde de güneşi gösterdi. Güneşten gelen dik bir ışını ta dünya üstüne gelene dek uzattı. Gözleri parlıyordu. Bulduğu yöntemi kâğıt üstünde ispatlamış olacaktı. İlkine paralel birkaç ışın daha çizdi. Ama işin püf noktası şuydu. Her ışın dünya üzerinde farklı bir noktaya denk geliyordu. Burada işin içine geometri giriyordu. Öklid, Arşimet, iç ve dış açılar ve çember geometrisi.</p>

  <p><br /></p>

  <p>Kalemini oynattı:</p>

  <p><br /></p>

  <p><i>Kralım,</i></p>

  <p><i>Söz verdiğim gibi dünyamızın büyüklüğünü ölçmekte kullanacağım metodu size takdim etmeye hazırım. Kusursuz bir metot.</i></p>

  <p style="text-align: right;"><i>Sadık kulunuz Eratosten</i></p>

  <p><br /></p>

  <p>Ertesi gün cevabı aldı.</p>

  <p><br /></p>

  <p><i>Eratosten’e</i></p>

  <p><i>Sana duyduğum sevinci tarif edemem. Her ne kadar sabırsızlansam da öğrenmek için bekleyeceğim.</i></p>

  <p><i>Bu haberi hak ettiği önemi verdiğimin bir kanıtı olarak Mouseion da vereceğim yemekte duyuracağız. Ülkenin önde gelen alimlerini ve devlet adamlarını toplayacağım. Bu, bilimsel olduğu kadar siyasi başarı saltanatımı onurlandıracak ve şöhretimi daha da yüceltecek.</i></p>

  <p><i>Yemek sırasında çalışmanın sunumunu bizzat ben yapacağım.</i></p>

  <p><i>Esenlik dileklerimle</i></p>

  <p style="text-align: right;"><i>Batlamyus Everget</i></p>

  <p><br /></p>

  <p>İşte bu, Eratosten’in hayatında en güzel anlardan biriydi. Bizzat kral tarafından onurlandırılacaktı.</p>

  <p><br /></p>

  <p>Başrahip ayağa kalkınca gürültü dindi.</p>

  <p>“Calliopes, Melpomenes, Thalies, Polimnies, Eratos, Clios, Euterpes, Terpsichores, Urania.”</p>

  <p>Berrak bir sesle Mouseion’un koruyucusu dokuz esin perisine de yakardı. Kurucuları bu kuruma kutsiyet kazandırmak için başına ne bir bilgini ne de bir memuru getirmişlerdi. Mouseion, rahipler tarafından yönetiliyordu.</p>

  <p>Kral başında defne çelenginden tacıyla, Berenis de Mısır kraliçelerinin taktığı Stephane isimli taç ile katılmıştı toplantıya. Davetliler kralın hangi oğlunu vasi tayin edeceğini açıklayacağını sanıyordu. Lagos’un seçilmesine kesin gözüyle bakılıyordu artık.</p>

  <p>Kraliyet ailesinin yanına saray erkanı oturmuştu. Protokolde daha sonra Mouseion’un önde gelen kişileri ve en son da İskenderiye’yi ziyarete gelen bazı seçkin konuklar yer alıyordu. Son grubun içinde ülkesinden sürülen genç Sparta Kralı Cleomenes de vardı. Genç adamın sıra dışı niteliklerini takdir eden Everget, tüm konukseverliğini gösteriyordu. Tahtını geri kazanmasına yardım etmeyi vaat etmişti.</p>

  <p>Kralın yanında oturan Berenis, Everget’in sağındaki boş koltuğa endişeyle bakıyordu.</p>

  <p>Sadık köpeği Sirius bacağının dibine uzanmış pinekliyordu.</p>

  <p>Masadakilerin konuşmalarının bitmesi için bekleyen Everget ayağa kalkıp ellerini kaldırdı:</p>

  <p>“Sizleri bu kurumun geleneklerine aykırı olarak günün ortasında topladığım için özür diliyorum. Her şeyden önce bu bir iş yemeğidir.”</p>

  <p>Zaten herkeste had safhada olan şaşkınlık, köleler masaya bir harita getirdiklerinde bir kat daha arttı.</p>

  <p>“Önünüze getirilen bir dünya haritasıdır. Şimdiye kadar hazırlananlar içinde en geniş kapsamlı ve en ayrıntılısı. İskender’in seferleri sırasında uzaklara seyahat eden kişiler tarafından hazırlandı.”</p>

  <p>Herkes pür dikkat dinliyordu. Kral yarattığı etkiden hoşnut kalmıştı.</p>

  <p>“Sizler bu haritaya göz atma fırsatı bulan ilk kişilersiniz. Lütfen daha yakından bakın.”</p>

  <p>Yeni bir harita o çağlarda hem bilgi hem de gücün simgesiydi. Dolayısıyla da önemli bir gelişmeydi. O yüzden yeni bir harita sadece coğrafyacıların değil aynı zamanda denizcilerin, askerlerin, tüccarların, kralların da ilgisini çekerdi.</p>

  <p>Anaximendros zamanından beri haritacılık bilimi pek az değişikliğe uğramıştı. Aristagoras metal bir tablet üstüne kazıyarak yapmıştı haritasını. Miletli Hecate ise bronz bir levhayı tercih etmişti. Eudox, Messinalı Dicearcos da benzer malzemeyi seçmişti. Eratosten de kendinden öncekilerden bol bol faydalanmıştı.</p>

  <p>Boyutlarının dışında başka yenilikler de göze çarpıyordu. Hindistan belirgin biçimde aşağı inmiş, İskenderiye ile aynı boylamda çizilmişti. Hazar Denizi kapalı çizilmemiş, Büyük Kuzey Okyanusu’yla bağlantılı halde gösterilmişti.</p>

  <p>Masada bulunan herkese eseri takdir edebilmesi için zaman vermek amacıyla geri çekilen kral sözü tekrar aldı:</p>

  <p>“Bu gösteri tek başına bile büyük bir haber sayılır. Ancak sürprizlerimiz bitmedi. Size yeni bir haberim daha var. Hazırlanmasına bizzat benim de katkım oldu. Üstünde yaşadığım dünyadan göçmeden evvel Eratosten’den büyüklüğünü ölçmesini istedim. Kendisi de ününe yakışan biri olduğunu ispat etti. Sözü birazdan kendisine vereceğim.”</p>

  <p>Köleler ikinci bir şey daha getirdiler. Eratosten kalktı ve hazırlamış olduğu kâğıdı açtı.</p>

  <p>“Ah, işte dünyamızın merkezindeki meşhur açı,” diye sevinçle haykırdı Everget. Kralın bir “açı” hakkında bu kadar sevgi dolu bir konuşma yapması hazır bulunanların hiçbirinin aklına gelmezdi. “Evet. Bu sözünü ettiğimiz açı başımıza zor bir problemi sardı. Çünkü şu gördüğünüz merkez açısı tam dünyanın merkezindedir. Zorluk ise onu ölçebilmekte. İşte Eratosten bugün size kendi bulduğu yöntemle bu açının nasıl hesaplanacağını gösterecek.”</p>

  <p>Bu son açıklama, toplantının sebebinin yeni veliahtın duyurulacağını sananları bir kat daha şaşkınlığa uğrattı.</p>

  <div class="resim"><img alt="" src="../Images/41.jpg" /></div>

  <p>Eratosten kendinden emin bir sesle konuştu:</p>

  <p>“Dünya yuvarlaktır. Bu konuda hemfikiriz. Küre olduğu için de tüm meridyenlerin uzunlukları eşittir. O halde dünya etrafında tur atan biri, tam olarak bir meridyen kadar yol almış olur. Her meridyenin dünyanın iki kutbundan da geçtiğini hatırlatayım.”</p>

  <p>Parmağıyla harita üstündeki farklı noktaları gösterdi. “Bütün bir meridyenin ölçülmesi imkânsız olduğundan, bir parçasını ölçebiliriz. Sonra da ölçtüğümüz parçasını bütüne oranlayarak tamamlarız.”</p>

  <p>Dinleyicilerine dönerek:</p>

  <p>“Amahangi meridyenin hangi parçasını ölçeceğiz?” İşaret parmağını İskenderiye üstüne koydu ve aşağı indi. “Mısır’ın eşi bulunmaz bir hazinesi var. Nil Nehri. Ama pek az kişinin bildiği bir başka şey de Asvan ile İskenderiye arasında kuzey-güney doğrultusunda aktığıdır. Bu demektir ki İskenderiye meridyeni ile aynı doğrultuda akmaktadır. Dünyanın başka hiçbir yerinde benzer bir durum göremezsiniz. İşte bu bizim ölçümümüzü yapmamız için ideal bir ortam sağlamaktadır. İskenderiye meridyenini ölçeceğiz.”</p>

  <p>Konuklar önlerine konan yemeklere dokunmamıştı bile. Can kulağıyla Eratosten’i dinliyorlardı.</p>

  <p>“Evet... Devam et. Merkezdeki açı ne olacak?”</p>

  <p>“Lütfen bırakın da biraz soluklansın,” diye müdahale etti Berenis.</p>

  <p>Clitandros ayağa kalkıp söz aldı:</p>

  <p>“Kraliçem, yıldızlara olan bağlılığımı bilirsiniz. Gökyüzü bitip tükenmez bir bilgi kaynağıdır... Tabii okumasını bilene.”</p>

  <p>“Sen astronomiden söz ediyorsun Clitandros. Ama unuttuğun şey, dünya üstünde sadece gökyüzü yok.”</p>

  <p>“Eratosten’e daha evvel de dünyanın büyüklüğünü ölçenler olduğunu hatırlatmak isterim. Hem de çok büyük bilginler denediler bunu. Sen şimdi onların yıldızlara bakarak ölçüm yapması yanlış mıydı diyorsun?”</p>

  <p>“Yıldızlara bakarak sadece tahmini rakamlar elde edilebilir. Aristo bu yöntemi kullanarak dünyanın dört yüz bin stad büyüklüğünde olduğunu tahmin etti. Benim denemek istediğim şey ise gerçek bir ölçüm. Öyle bir şey ki benzeri bir şey henüz denenmedi.”</p>

  <p>Arkadan sesler yükseldi. Bunun üzerine Eratosten konuşmasını yarıda kesti. İçeriye, elinden tuttuğu bir cüceyle beraber Lagos girmişti.</p>

  <p>“Özür dilerim baba, anne. Hava o kadar sıcaktı ki atlarımı durdurup su içmelerini beklemek zorunda kaldım.”</p>

  <p>Konuklardan biri diğerini dürtüp fısıldadı:</p>

  <p>“Bu gecikmeden kendisi de istifade edip epey içmiş herhalde.”</p>

  <p>“Ben de susadım,” diye atılan kral, bir köleye: “İçecek soğuk bir şeyler getir buraya,” diye emretti.</p>

  <p>“Majesteleri, bu sağlığınız için iyi değil. Fazla soğuk içmemelisiniz.”</p>

  <p>Kölenin biri elinde kupayla çıkageldi.</p>

  <p>Lagos, babasının yanındaki boş yere oturmadan önce şımarık bir sesle:</p>

  <p>“Ah, size yeni dostumu tanıtmadım. Bu gördüğünüz cücenin adı Obol’dür.”</p>

  <p>Obol kıkırdayarak, bir reverans hareketi yaptı. Onun yüzü de alkolden dolayı kızarmıştı.</p>

  <p>“İyi dinleyin! Masanın etrafında dünyanın en iyi bilginleri oturuyor. O halde bir şey anlamazsanız hiç konuşmayın. Sadece başınızı sallayın yeter,” dedikten sonra Arsinoe’ye saygıyla selam vererek efendisinin ayaklarının dibine oturdu.</p>

  <p>Everget tek kelime bile etmedi. Sadece Lagos yerine otururken acı acı süzdü oğlunu. Bunun üzerine prens başını suçlu bir şekilde önüne eğdi.</p>

  <p>“Devam et Eratosten. Eminim öğrencin Lagos, anlattıklarına sonradan yetişir.”</p>

  <p>Stoacı bir filozof olan Sphaeros aradan faydalanarak lafa karıştı:</p>

  <p>“Lafınızı bölmek istemedim. Nereye varmak istediğiniz sanırım şimdi anladım. Dünyanın yuvarlak olduğunu söyleyerek başladın. Bilge bir kişi sonuca ulaşmak için yanıltıcı bilgilerle hareket etmemelidir. Görünüş aldatıcıdır. Dünyanın yuvarlak olduğunu da kim söylemiş?”</p>

  <p>Masanın altından öfkeli bir ses yükseldi:</p>

  <p>“Yuvarlak değil mi ha? Yuvarlak değil mi?”</p>

  <p>Cüce, masanın altındaki boşlukta baş döndürücü bir hızla koşup duruyordu.</p>

  <p>“Yuvarlak olmakla da kalmaz döner de!”</p>

  <p>Lagos öfkesinden kıpkırmızı bir halde ayağa fırladı:</p>

  <p>“Sana susmanı söylemiştim. Dünya dönmüyor, değil mi Eratosten?”</p>

  <p>Samoslu Aristarcos’un öğrencilerinden bazıları başlarını sallayarak Lagos’a katılmadıklarını gösterdiler.</p>

  <p>“Benden önce bu konuda çalışanları uzun uzun okuduktan sonra yıldızlardan değil de Güneş’ten faydalanarak ölçüm yapmanın daha doğru bir yol olduğuna ikna oldum. Bu sebeple ölçümümü nasıl yapacağımı anlatmak için öğlen vaktini seçtim. Şimdi herkes güneş saatinin miline ve gölgesine dikkatle baksın.”</p>

  <p>“Bu dahice bir fikir, öyle değil mi baba?”</p>

  <p>“Bu gölgelerin uzunlukları bize...” Eratosten sözünü bitirme fırsatı bulamadı. Gözleri bir noktaya takılıp kalmıştı. Diğerleri de onun baktığı yöne baktılar. Everget, hiç ses çıkarmadan devriliverdi. Başı masaya çarptı, elleri iki yana düştü.</p>

  <p>Obol hızla masaya atlayıp kralın başını kaldırdı. Kralın köpeği Sirius ile beraber ilk müdahale eden cüce olmuştu. Erasistrates ikisini de iterek kralın başına geldi. Bileğini tutarak nabzına baktı. Ve birden rengi attı.</p>

  <p>Ne Lagos ne de Berenis kımıldayabildi. Everget’i anlamsız bakışlarla seyrediyorlardı sadece. Berenis hâlâ kralın elinde duran kupayı aldı ve içindekini içti. Bu hareketiyle ya kocasını zehirlemediğini göstermeye çalışıyor ya da kadehte zehir varsa onunla aynı kaderi paylaşmak istiyordu.</p>

  <p>Everget altmış yıldan fazla üstünde yaşadığı dünyanın ne kadar büyük olduğunu bilmeden öldü. Öyle ki Eratosten’in çözüme nasıl ulaştığını bile öğrenemedi.</p>

  <p>Çeşnicibaşı gelip masayı kontrol etti. Masaya getirilen yemeklerden kimse tatmamıştı henüz. Sadece kral getirilen kupadaki suyu içmişti.</p>

  <p>Berenis dul bir kadın olarak yapması gerekenleri yaptı. Hükümdar aileleri için acı özel bir şeydir. Kimseye gösterilmez. Ağırbaşlılıkla cenaze hazırlıklarına girişti. Lagos’un tahta geçmesine tanıklık etmek ve törenleri düzenlemek için ülkenin ileri gelen asillerini toplantıya çağırdı. Bu toplantıda Magas’ın da hazır bulunmasını sağladı. Sonra da Arsinoe, Magas ve Lagos’u bir araya getirerek hepsini teskin etti.</p>

  <p>Çok geçmedi birkaç gün sonra da Sirius efendisini takip etti. Zavallı köpek ölü bulunmuştu.</p>

  <p>Tüm bu karmaşanın ardından kraliçe kendini odasında yapayalnız buldu.</p>

  <p>Lagos’un tahta geçeceğini duyurduğu günden beri endişesiz tek gün geçirmemişti. Korktuğu başına gelmişti. Tanrılara kafa tutulmayacağı anlaşılmıştı. Bozulan yemin cezasız kalmamıştı. Everget’in ölümü Magas’ın tahta geçmesi gerektiğini doğrulamıştı. Lagos’un hükümdarlığına karşı Everget’in canını almıştı tanrıça İsis.</p>

  <p>Geçmişte yaptığı gibi yine İsis Tapınağı’na gitti. Havada ağır bir koku vardı. Şalını çıkardı. Bu defa saçları yerinde duruyordu. Acısı ve mateminden başka sunacak bir şeyi yoktu.</p>

  <p>Tanrıçadan Magas’ı esirgemesi için dua etti. Onun bu işte hiç suçu yoktu. Ya Everget’in ölümü tanrıçaya verilen sözün hatırlanması için bir uyarıysa? Ya aile üstündeki lanet kalkmadıysa? Hayır! Kendini bir oturağın üstüne bıraktı. Gözlerini kapadı.</p>

  <p>Ne olursa olsun...</p>
</body>
</html>
