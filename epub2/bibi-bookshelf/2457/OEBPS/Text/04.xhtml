<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">4. B</span>ÖLÜM</p>

  <p>Subay, kalabalığı yararak yürüyor, adamları da dikkatle peşinden geliyordu. Fenerde görevli arkadaşları Argo’nun gelişinden onu haberdar etmişlerdi, ama gemiyi denetlemeye giderken yolda birkaç Fenikeli denizciyle Nubyeli liman işçileri arasında çıkan azılı bir kavgayı ayırmak zorunda kalmışlardı. Aslında asayişi sağlamak görevi değildi; ama elindeki sopayı birilerinin sırtına indirmek fırsatını her zaman yakalayamıyordu.</p>

  <p>Kendisi gemiyi denetlemeden hiçbir yolcunun inemeyeceğini bildiği için acele etmiyordu. İskeleyle gemi arasındaki tahta köprü ağır silahlı askerlerin sert adımlarıyla titredi. Subay, kaptan Kutusis’e kendini tanıttıktan sonra beraberce kaptanın kamarasına girdiler ve denetleme başladı. Kamara berbat haldeydi. Her yanda kaptanın kişisel eşyaları, silahlar, mumlar vardı. Odanın bir köşesinde duran sandık subayın dikkatini çekti.</p>

  <p>“Aç şunu!” diye emretti.</p>

  <p>Mücevherler, çeşit çeşit sikkeler, Yunan drahmisi, oboller, hatta İsrail’den geldiği hemen belli olan Fenike sikkeleri. Subay sandığın kapağını kapattı. Burada ilgisini çeken bir şey yoktu.</p>

  <p>“Geminin yükü ne?”diye şüpheyle sordu.</p>

  <p>“Fener için ahşap, şarap ve zeytin. Sizin ilginizi çekebilecek bir yüküm yok. Rodos’tan yola çıktım ve İskenderiye’de kısa bir süre konaklayacağım.”</p>

  <p>“Buradan nereye?”</p>

  <p>“Lübnan’a.”</p>

  <p>“Oradan sonra?”</p>

  <p>“Bu Lübnan’da ne bulacağıma bağlı. Belki Girit’e yelken açarım. Veya buraya geri dönerim.”</p>

  <p>“Vay be! Epey uzun bir yol var önünde desene. Ne şarabı taşıyorsun?”</p>

  <p>“Samos.”</p>

  <p>“Yunanistan’ın en iyisi!” Subayın gözleri parladı. “Burada pek az bulunuyor. Satarken hiç zorluk çekmeyeceğine bahse girerim,” deyip, Samos şarabını neden tercih ettiğini anlatmaya koyuldu. Öteki İyon şehirlerinin şarapları gibi kuru değil, hafif tatlandırılmıştı. Güverteden gelen bağırtılar olmasa, belki daha epey konuşacaktı bu nefis şarap üstüne.</p>

  <p>“Bu düpedüz hırsızlık. Hakkınız yok. Geri verin onu!”</p>

  <p>Elini kılıcına atıp güverteye fırladı. Dışarıda yolcular korkudan sinmiş, başlarını öne eğmişlerdi. Askerler yolcuların etrafını sarmış subaylarının emrini bekliyorlardı.</p>

  <p>“Neler oluyor burada? Karşı mı koyuyorlar?”</p>

  <p>Korkudan iyice sinen yolculardan çıt çıkmıyordu.</p>

  <p>“Şuradaki efendim,” dedi askerlerden biri, parmağıyla işaret ederek. İşaret ettiği adam başını öne eğmemişti. Aksine küstah ve gururlu bir ifadeyle başını kaldırmıştı. Kılığı gösterişten uzaktı. Sandaletinin uzun, deriden bağcıklarını dizine kadar bağlamıştı. Yakası göğsüne kadar açık, bol bir gömlek giymişti. Kemerinde küçük bir bıçak taşıyordu. Hiç taramadığı belli olan saçlarını ham deriden bir şeritle bağlamıştı. Teni kırmızı renkteydi. İnce bir sakal bırakmıştı. Sakalı teninden daha açık kızıl renkteydi. Açıkçası etrafına pek de iyi bir izlenim vermiyordu. Subay, muhatabının kılığına ve duruşuna bakarak kaba bir ifadeyle sordu.</p>

  <p>“Az önce böğüren sen miydin?”</p>

  <p>Genç adama yaklaşmak için üst üste yığılan yirmi ruloluk dev kitap yığınının etrafından dolaştı. Askerlerin gemide arama yapmalarının tek nedeni kitaplardı. Bir kâtip, el konan kitapların adını, sayısını, sahibinin adını ve geldiği kenti not ediyordu.</p>

  <p>“Ama bu herif bana hikaye anlatan şu alim değil mi? Evet, evet ta kendisi,” diye atıldı Kutusis. “Ne oluyor burada? Ben bu adamı tanıyorum.”</p>

  <p>Bunun üzerine subay, “Bırakın onu,” diye emir verdi.</p>

  <p>Kaptan, Theon’a endişe edecek bir şey kalmadığını belirten bir hareket yaptı.</p>

  <p>“Demek adamlarımı hırsızlıkla suçluyorsun?”</p>

  <p>“Bir el yazmam vardı. Yanımda getirmiştim. Onu satın almıştım. Hem de yüklü bir tutara. Türlü badireden geçtim ama asla yanımdan ayırmadım. En son dün gece bir fırtınadan geçtim. Şimdiyse adamların onu çal... ona el koyuyor. Nedeni ne olursa olsun bunun adı hırsızlık.” Yerdeki yığından dört tane ruloyu işaret ederek:</p>

  <p>“İşte, şu, şu, şu ve şu. Hemen bana geri verilmelerini talep ediyorum.”</p>

  <p>Subay alaylı alaylı güldü.</p>

  <p>“Duydunuz mu, talep ediyormuş!”</p>

  <p>“Onu benden almaya kimsenin hakkı yok,” diye diretti Theon. İki asker arasında hayatından endişe ediyordu ama korktuğuna dair tek bir işaret bile yoktu.</p>

  <p>“Kimsenin hakkı yok demek. Kralın bile mi?”</p>

  <p>“Görebildiğim kadarıyla sen kral değilsin!”</p>

  <p>Theon’un bu sözü yolcular ve askerler arasında gülüşmeye yol açtı. Subay sinirli sinirli:</p>

  <p>“Olmayabilirim, ama onun emirleri doğrultusunda hareket ederim,” dedi.</p>

  <p>“Kral sana benim el yazmamı almanı mı emretti?”</p>

  <p>Subay, “Bu kadar maskaralık yeter,” deyip giysisinden bir rulo çıkardı.</p>

  <p>“Kral Batlamyus’un fermanı. İskenderiye limanına giren gemilerdeki tüm el yazmaları ve kitaplara, kralın subayları tarafından el konacak ve üzerinde çalışıldıktan sonra sahiplerine iade edilecektir.”</p>

  <p>“Üzerinde çalışmak da ne demek?”</p>

  <p>Askerler yerdeki ruloları taşıyıp gitmişlerdi bile. Kaptan, Theon’a kendisiyle Çatlak Amfora meyhanesine gelmesini teklif etti. Orda ne yapacaklarını düşünürlerdi.</p>

  <p>Teophraste Excelsior, İskenderiye’ye ilk ayak bastığında ne başına geleceklerden haberi vardı ne de içine gireceği heyecan verici serüvenden.</p>

  <p><br /></p>

  <p>“Kral geliyor!” diye gürledi nöbetçi.</p>

  <p>“Şşt! Neden beni her gördüğünde bağırıyorsun be adam? Herkesi ürkütüp rahatsız etmek hoşuna mı gidiyor?”</p>

  <p>Yazı salonunda insanlar seslerini yükseltmezlerdi. Kâtipler, sandal ağacından yapılma kalemlerini dişlemek dışında ağızlarıyla pek iş görmüyorlardı.</p>

  <p>Salondaki sessizliği sadece bir gıcırtı bozuyordu. Yaşlı bir kâtip sırasına iyice eğilmiş, kendini kopyaladığı el yazmasına vermişti. Bir nöbetçi gelip onu dürttü:</p>

  <p>“Bırak onu. Hadi, düzeni bozuyorsun.”</p>

  <p>Kral, Selenios’u hemen bir görüşte tanıdı. Askerler kulak zarını patlattığından beri sağırdı. Kral salonu terk edince yeniden hummalı bir çalışma başladı.</p>

  <p>“Aslında coğrafya odamdaydım,” diyerek karşıladı kralı Eratosten. “Bu sabah bizi ziyaret edeceğinizi unutuyordum az kalsın.”</p>

  <p>Gerçekte, kral ziyaretini önceden haber vermiş filan değildi. Eratosten, kibarca bunu hatırlatmıştı krala.</p>

  <p>“Hafızan seni yanıltmıyor. Tanrılar sana o açıdan harika bir hatırlama gücü vermişler. Konsey o kadar sıkıcıydı ki onları atlatmak zorunda kaldım. Devlet işleri bekleyebilir. Unutmadan, Selenios’u gördüm. Yaşlı kurt hâlâ burada demek.”</p>

  <p>“Bereket versin öyle. Onun yaptığı kopyaların hâlâ eşi benzeri yok. Orijinal metinlerle birçok kez karşılaştırdım. Arada en ufak bir fark bulamadım. Sağırlık onu dünyadan koparıp aldı. Ama bunun yanında daha evvel görülmemiş bir dikkat ve yetenek bahşetti.”</p>

  <p>“Öteki katipleri de sağır ettirmemi mi öneriyorsun?”</p>

  <p>“İsterseniz sağır edin. Ama gözlerine dokunmayın.”</p>

  <p>“Ben Mısır’a hükmediyorum. Sen ise kütüphaneye,” diyen kral düşünceli düşünceli ekledi:</p>

  <p>“Kütüphaneyi kurarken dünyada kaç tane eser olduğunu tahmin etmişti?”</p>

  <p>“Kim, efendim?”</p>

  <p>“Babam Soter. Kütüphaneyi kurarken bir tahminde bulunmuştu.”</p>

  <p>“Beş yüz bin kitap.”</p>

  <p>“Şu an kaçına sahibiz?”</p>

  <p>“Dört yüz bin.”</p>

  <p>“Kalan yüz bini bul ve ait oldukları yere, raflarımıza diz onları.”</p>

  <p>Oturdu. “Evet Eratosten. Dünyanın ölçümünden ne haber?”</p>

  <p>Mouseion’un hemen bitişiğinde Büyük Kütüphane yükseliyordu. Kral oldukça yakında bulunan sarayından yürüyerek gelmişti. Dayanılmaz sıcaktan, yolun iki yanına dikilmiş servilerin gölgesi sayesinde korunuyordu. Dakikası dakikasına programlanmış toplantılar, yönetim işleri kralı yormaya başlamıştı. İktidarda geçen yirmi beş yıldan sonra hükmetmek zevk vermez olmuştu.</p>

  <p>Tahta çıkışının ilk yıllarındaki çalkantılı dönemden sonra dur durak bilmeden savaşmış, barış yapmış, yasalar koymuş, düzen getirmişti. Helen dünyasının güç piramidinin en tepesine çıkmış, zaman zaman dostu bazen de düşmanı olan Suriyeli Selevkos hanedanıyla ve Makedonyalılarla ittifak kurmuştu. Yıllar hızla geçmişti.</p>

  <p>Artık bambaşka bir uğraşı edinmişti kendine. Kudretinin işlemediği bir arenada boy gösteriyordu: Bilgide.</p>

  <p>Yıllar evvel Büyük İskender Yunanistan’ın bütün ilimlerini öğrenmişti. O zamanlar Atina, dünyanın kültür ve bilim başkentiydi. Ancak zamanla ibre İskenderiye’ye kaymıştı. Akademi ve Lise, bayrağı Kütüphane’ye ve Müze’ye devretmişti.</p>

  <p>Kral, kâtipler, çevirmenler ve derlemecilerle vakit geçirmekten keyif alıyordu. Bazen gününün yarısını kütüphanede geçirdiği oluyordu. Bu anlarda gündelik sıkıntılarından uzaklaşıp sakinleşiyor, kendini gayet iyi hissediyordu.</p>

  <p>Devlet işlerini kraliçeye bırakmıştı. Berenis politikayı seviyordu. İstediğini yaptırmakta da ustaydı. Rakiplerini oyuna getirip kendi taleplerini yerine getirtmekte üstüne yoktu.</p>

  <p>Ayrıca önceki kralların sağlamlaştırdığı idari mekanizma o kadar sağlamdı ki, başta bir kral olmadan da işler yeterince düzenli yürürdü. Hükümetin emrinde çalışan memurlar ordusu, iyi işleyen bir makinenin çalışkan dişlileri gibi şaşmaz bir düzenle iş görüyordu. Vergiler devletin kasasına mütemadiyen akıyordu.</p>

  <p>“Son görüşmemizden beri epey düşündüm,” diye söze başladı kral. “Kendime bu işin altından nasıl kalkacağını sorup durdum. Dünya etrafında tam bir tur yapmayacaksın değil mi? Aklımdan geçmedi değil, ama bu yolculuk gözüme olanaksız göründü. Hem benim senin yolculuğunu bitirmeni bekleyecek kadar zamanım kalmadı Eratosten.”</p>

  <p>“Benim de o kadar vaktim kalmadı. Siz de bilirsiniz ki kralım, iyi bir komutan bir ülkeyi fethetmek için ülkenin tümünü işgal etmek zorunda değildir. Çoğu zaman küçük bir toprak parçasını almak yeter. Elbette doğru yer seçilmişse. Ben de dünyanın büyüklüğünü hesaplarken aynısını yapacağım. Ufak bir parçasını ölçmem yetecek...”</p>

  <p>“Doğru yer seçilmişse... Kütüphanede uyuyan dört yüz bin eser de bir şekilde dünyamızdan bahsediyor.”</p>

  <p>“Onlar uyumuyor efendim. Nöbet bekliyorlar. Ama diğer yandan haklısınız. Hepsi bir şekilde dünyamızdan bahsediyor. Yine de bazı eserler eksik. Aratmaya devam ediyorum. Lakin boşuna. Platon’un kırk drahmi karşılığı bir kopyasını satın aldığı Croton’lu Philolaos’un <i>Doğa Üstüne</i> isimli yapıtı mesela. Diğerlerinin hepsini gözden geçirdim.”</p>

  <p>“Ee, ne diyorlar bu konuda?” diye üsteledi Batlamyus.</p>

  <p>“O kadar çok şey söylüyorlar ki!”</p>

  <p>Bir köle tepsi içindeki meyve suyunu sundu. Sessizce kupalarını doldurup içtiler. Sonra:</p>

  <p>“Kralım izin verirse büyüklükten önce şeklinden söz edeceğim,” diye devam etti Eratosten.</p>

  <p>“Vaktim var, ama yaşımı göz önünde bulundurarak seninkini de alıyorum. Hızlı git Eratosten. Tüm her şeyi bir an evvel öğrenmek istiyorum.”</p>

  <p>“İlk düşünürlere göre dünya düzdü. Anaximandros dünyayı düz bir disk şeklinde varsayarak ilk haritasını çizdi. Clazomenes’li Anaxagoras, Milet’li Hecate hatta Herodot bile. Bazıları dünyanın, boyu genişliğinin üç katı olan bir silindir olduğunu bile iddia ettiler. Bunlar Thales’ten yüz yıl kadar önceydi. Sonra dünyanın şekli yuvarlak oldu!”</p>

  <p>“Anlamadım. Madem çoğunluk tarafından düz olduğu iddia ediliyor, neye dayanarak yuvarlak olduğunu savunuyorsun? Şahsen ben de düzlüğünden eminim. Yürürken düz bir yüzey üstünde olduğunun farkında değil misin yoksa?”</p>

  <p>“Bu düzlük hissi sizi inandırabilir. Ama beni değil.”</p>

  <p>Eratosten düşündü. İddiasını güçlendirmek için nerden başlaması gerektiğine karar vermeye çabalıyordu. Sonra iki aşamada anlatmada karar kıldı. Önce kendi iddiası hariç tüm olasılıkları eleyecek sonra da savını ispat edecekti. İlk hedef, dünyanın şeklinin küreden başka bir şey olamayacağını göstermek, ikincisi ise küre olduğuna kanıtlar bulmaktı.</p>

  <p>“Mümkün olan şekilleri bir gözden geçirelim. Tepsi gibi düz olabilir, silindir, küp, piramit ya da küre olabilir. Takdir edersiniz ki yalnızca düzgün şekilleri esas alıyorum.”</p>

  <p>Eratosten’in sesi, Müze’nin toplantı salonunda dinleyicilerine hitap ediyormuş gibi yükselmişti.</p>

  <p>“Düz olamaz. Şayet düz olsaydı, nerede olursa olsun, ufuk çizgisi tüm insanlar için aynı görünürdü. Güneş, bütün dünyada aynı zamanda doğup aynı zamanda batardı. Oysa biliyoruz ki doğuda yaşayanlar güneşi bizden önce görmekteler.</p>

  <p>“Ya küpse? Eğer küp olsaydı, altı yüzeyli düzgün bir şekil olduğundan, her yüzey eşit derecede gündüz yaşardı. Tam altı saat gündüz olur, günün kalan on sekiz saati de gece yaşanırdı.</p>

  <p>“Piramit olsa, küpte olduğu gibi, piramidin dört yüzeyi de eşit derecede aydınlanma süresine sahip olurdu. Sekiz saat gündüzden sonra on altı saat gece olurdu.”</p>

  <p>Biri dışında tüm geometrik şekilleri saydıktan sonra sustu. Kral, şakayla karışık bilgini alkışlamaya başladı.</p>

  <p>“Yalnızca tek seçenek kalıyor geriye, değil mi? Küre. Çok zekice bir konuşmaydı. Aynı bir savaş meydanında olduğu gibi. Biri dışında düşmanın bütün kaçış yollarını tıkayıp, oradan hücuma geçmek. Dahice bir strateji.”</p>

  <p>Astronomiye atıfta bulunduktan sonra, iddiasını felsefi ve estetik delillerle de güçlendirdi. Tanrının yarattığı en üstün canlı olan insanoğlunun yuvası da şekillerin en mükemmeli olmalıydı. Ve bilinen en mükemmel şekil küreydi.</p>

  <p>Küre, çapı aynı olsa bile diğer bütün şekilleri çevreleyebiliyordu. Yani eşit yüzeyi olan bir başka geometrik şekli bile içine alabiliyordu.</p>

  <p>Kral, bilginin sunduğu kanıtların su götürmezliği karşısında yenik ve memnun ellerini kaldırdı.</p>

  <p>“Pes ediyorum. Küre olsun!”</p>

  <p>“Bugün kimse tersini söyleyemiyor. Öte yandan ihtilaf henüz bitmedi. Ama uyuşmazlığın sebebi dünyanın şeklinden çok yeri ve hareketi. Yani dünyanın öteki gök cisimlerine göre evrenin neresinde bulunduğu. Hareketsiz veya hareketli olduğu. Ya da sabitse, yeri değişmiyorsa ne tür bir harekette bulunduğu.</p>

  <p>“Platon, Eudox, Aristo, Öklid ve daha birçokları dünyanın evrenin merkezinde ve sabit olduğunu öne sürdüler. Ancak herkes böyle düşünmüyor.</p>

  <p>“Pontus’lu Heraklitos tam tersine dünyanın döndüğünü düşünüyor. Günde bir defa kendi etrafında döndüğünü söylemiş. El yazmasını arayıp durduğumu söylediğim Philolaos ise, söylenenler doğruysa kendi etrafında değil günde bir defa evrensel bir ateşin çevresinde döndüğünü iddia etmiş.”</p>

  <p>“Evrenin merkezinde yer alan evrensel bir ateş!” diye tekrarladı kral. “Daha neler duyacağız allah bilir!”</p>

  <p>“Fakat hepsinden daha şaşırtıcı varsayımı kısa zaman önce Müze’yi terk eden Aristarcos ortaya attı. Dünyanın kendi etrafında döndüğünü iddia etmekle yetinmedi, bir de evrenin merkezinden aldı ve yerine de güneşi yerleştirdi. Bilinen tüm varsayımları tersine çevirip dünyanın hareket ettiğini, güneşinse sabit olduğunu söyledi. Yani dünyayı güneşin etrafında dönen basit bir gök cismi yaptı.”</p>

  <p>“Evrenin merkezinde bir güneş ha! Bu eminim Mısırlı rahiplerin hoşuna gitmiştir. Bir tek şey aklımı kurcalıyor. Nasıl oluyor da Öklid’in öğrencisi Aristarcos hocasından farklı düşünüyor? Birine göre dünya evrenin merkezinde sabitken ötekinde ise güneşin etrafında dönen basit bir oyuncakmış. Peki ya sen diyorsun bu işe? Sence dünya evrenin neresinde?”</p>

  <p>“Bana evrenin ortasında sabit bir dünya fikri yetiyor.”</p>

  <p>“Yani dünya evrenin ortasında ve hareketsiz mi diyorsun?”</p>

  <p>“Hayır. Sadece şimdilik bu varsayımla yetiniyorum diyorum.”</p>

  <p>“O halde kesin bir iddiada bulunmak mümkün değil mi?”</p>

  <p>“Anlatmaya çalıştığım, görünüşü kurtarmak için bu varsayıma inandığım. Bu sayede birçok astronomik fenomeni açıklayabiliyoruz.”</p>

  <p>“Hangi görünüşü kurtarmaktan bahsediyorsun?”</p>

  <p>“Gece ve gündüzün oluşması, mevsimlerin değişmesi. Gece ve gündüzün süreleri, yıldızların hareketleri, gündönümlerinin önceden görülmesi.”</p>

  <p>Kral sözünü kesti.</p>

  <p>“Ama dönüyor mu dönmüyor mu? Evrenin merkezinde mi değil mi? Elimizde bunca kitap varken nasıl olur da bundan emin olamayız? Sorularımın birine bile cevap bulamayacak mıyım?”</p>

  <p>“Evet, birine bulabilirsiniz efendim. İster sabit olsun ister dönsün, ister evrenin ortasında olsun ister güneşin etrafında dönsün, ne olursa olsun bir şey kesin. DÜNYAMIZ KÜRE ŞEKLİNDEDİR!” diye sesini yükselterek konuşmasını bitirdi Eratosten. “Bizim şansımız da bu zaten. Çünkü ancak küre olduğu takdirde ölçebiliriz.”</p>

  <p>“O halde değilse...”</p>

  <p>“Evet kralım. Değilse bu... imkansız olurdu.”</p>

  <p>Aralarında rahatsız edici bir sessizlik oluştu. Kral yorgun görünüyordu. Eratosten:</p>

  <p>“İsterseniz burada kesebiliriz. Başka bir gün devam edebiliriz efendim.”</p>

  <p>“Sorun değil. Sen yorgun olmadığın sürece ne zaman istersen devam edebiliriz. Bilirsin bu konuda ne kadar konuşursak konuşalım doyamıyorum. Daha evvel yitirdiğim onca zamana acıyorum şimdi. Gençken çalışmaya başlasaydım şimdi daha bilgili olacaktım. Bir sürü boş şey için o kadar çok zaman harcadım ki! Ne kayıp! Devam edelim! Zaman yitirmeye gelmez.”</p>

  <p>“Tamam. Varsayalım ki dünya düz bir disk şeklinde olsun.”</p>

  <p>“Evet?” dedi sabırsızlıkla kral. Gözleri parlıyordu. Eratosten’in ağzından çıkan her kelimeyi iştahla yutuyordu.</p>

  <p>“Veya bu disk bildiğimiz bütün sınırların ötesinde olsun. O halde dünyanın boyu sınırsız, bu durumda büyüklüğünü ölçmek de anlamsız olurdu. Diskin boyutları sınırlı olsaydı bu durumda da her iki yanına varmak ve ölçmek gerekirdi.”</p>

  <p>Papirüs bir kâğıt çıkarıp, kağıdı silindir oluşturacak şekilde katladı.</p>

  <p>“Eğer dünya silindir olsaydı sadece dairelerin yüzeyini değil, uzamın da alanını hesaplamak gerekirdi.”</p>

  <p>Kâğıdı tekrar açtı ve katlayarak küpe benzetti.</p>

  <p>“Eğer şekil koni, küp veya piramit olsaydı yine aynı işlemi yapmak gerekirdi. Her yüzeyi ayrı ayrı hesaplayıp toplam alanı bulmak gerekecekti.”</p>

  <p>“Yani hiç şansımız yok öyle mi?”</p>

  <p>“Hem de sandığınızdan daha da az şansımız var kralım.”</p>

  <p>“Tanrılar dünyayı iyi tasarlamışlar. Belki de sen bir gün ölçebil diye küre yapmışlardır, ne dersin?”</p>

  <p>Hükümdarın sesi neşe doluydu.</p>

  <p>“Küreyi diğer cisimlere göre eşsiz yapan şey, nasıl söyleyeyim, nereden bakılırsa bakılsın hep aynı biçimde olması, nerden bakarsanız bakın yuvarlak görünmesidir.”</p>

  <p>“Nerden bakarsak bakalım yuvarlak görünmesi demek. Elindeki kanıt bu mu şimdi? Tanıdığım insanların çoğu bu tanımlamaya güler geçer. Başka şekilde açıklamayı dene bir.”</p>

  <p>“Demek istediğim dünyanın neresinde olursak olalım, aynı derecede eğiklik vardır. İşte bu yüzden küre mükemmel bir şekildir. Her noktasında, her yönünde aynıdır. Başka hiçbir şekil bu harikulade özelliğe sahip değildir. Diğer bir deyişle bu en demokratik geometrik şekildir. Kesinlikle bir tek ayrıcalıklı noktası bile yoktur.”</p>

  <p>“Demokratik mi dedin! Orada dur bakalım! Demokrasi kadar kötü bir şey daha yok bu dünyada.”</p>

  <p>Eratosten alttan alıp yanıtladı:</p>

  <p>“Şansımızı görmüyor musunuz? Ne disk gibi kenarları var ne de küp ya da piramit gibi keskin köşeleri. Konide olduğu gibi ulaşılması zorunlu bir tepe noktası, silindirdeki gibi bir temel yok. Küçük bir parçasını biliyorsak, tamamını da öğrenmiş oluruz.”</p>

  <p>“Bu da ne demek?”</p>

  <p>“Biliyorum kralım, biraz hızlı gidiyorum. Bu son saydığım özellik amacımıza ulaşmamız için hayati öneme sahip. Bir parçasını ölçersek...”</p>

  <p>“Özenle seçilmiş bir parçasını alarak ölçersek, bütününü de ölçebiliriz? Doğru anlamış mıyım?”</p>

  <p>Coğrafyacı heyecandan titreyen sesiyle:</p>

  <p>“Kesinlikle! Böylece dünyayı dolaşmadan boyutlarını ölçebiliriz.”</p>

  <p>“Seni hiç bu kadar tutkulu görmemiştim. Ben krallığımdan nasıl söz ediyorsam, sen de yerküreden öyle bahsediyorsun.”</p>

  <p>Eratosten başını eğdi. İleri gitmişti besbelli. Duygularını açığa vurmaktan ve tutkularını göstermekten hazzetmiyordu.</p>

  <p>“Varsayımın doğru görünüyor. Ama bu, benim yöntem konusundaki sorularımı cevaplamıyor.”</p>

  <p>Eratosten, sesinin kontrolünü sağlamıştı. Eline pergelini alıp papirüs üstüne geniş bir çember çizdi. Çemberin merkez noktasına O harfini yazdı. Çevresinde işaretlediği iki noktaya ise A ve B noktaları dedi.</p>

  <p>“Alfa ve Beta noktaları arasındaki mesafeyi ölçüp, iki nokta arasındaki açı farkını hesaplayabilirsem, çemberin tümünün uzunluğunu da bulabilirim.”</p>

  <p>“Kulağım hâlâ sende ama korkarım fazla zamanımız kalmadı.”</p>

  <p>“Bu açıyı bulabilmek için çembersel geometriden faydalanacağım,” deyip A ve B noktalarından merkezdeki O noktasına çizgiler çizdi. Şimdi A ve B noktaları arasındaki açı daha belirginleşmişti.</p>

  <div class="resim"><img alt="" src="../Images/41.jpg" /></div>

  <p>“A ve B noktaları arasında oluşan yaya dikkat edin haşmetlim. O yayın açısal değeri AO ve BO doğruları arasındaki açıya eşittir. Bu açıyı hesaplarsak, iki nokta arasındaki açı farkını da hesaplamış oluruz.”</p>

  <p>Kral heyecana kapılmıştı. Sonucun bu kadar yakınında olduğuna inanmak istermiş gibi çizime doğru eğildi. Eratosten sözünü tamamladı:</p>

  <p>“Açıyı bulduğumda, o zaman iki nokta arasındaki mesafenin dünyanın çevresinin kaçta kaçı olduğunu da bulmuş olacağım.”</p>

  <p>“Ee, daha ne bekliyorsun?”</p>

  <p>“Bu açı konusunda, yüce kralım, bir sorun var”</p>

  <div class="resim"><img alt="" src="../Images/42.jpg" /></div>

  <p>“N’olmuş. Ölçüver gitsin!”</p>

  <p>“Açının doğrudan ölçülmesi mümkün değil ki!”</p>

  <p>“Neden mümkün olmasın?”</p>

  <p>“Ama kralım, açı dünyanın merkezinde. Ve siz de takdir edersiniz ki oraya kimse ulaşamaz. Merkezdeki bir açıdan söz ediyoruz. Dünyanın merkezindeki bir açıdan.”</p>

  <p>Kral bir kahkaha patlattı:</p>

  <p>“Beni tuzağa düşürdün. Demek dünyanın merkezinde ha! O zaman ne diye zamanını bununla boş yere harcıyorsun? Çizimin tam bir aldatmaca. Gerçek dünyada bunlara cevap bulamazsın. Şu papirüsler üstünde boş yere düşsel yolculuklar yaparsın ancak. Oysa ben bir işe kalkıştım mı muhakkak gerçekten bitiririm,” deyip yerine oturdu.</p>

  <p>Sinirlenmiş ve düş kırıklığına uğramıştı. Eratosten, önce onu bir hayale inandırmış sonra imkansız deyip kestirip atmıştı.</p>

  <p>“Ne düşündüğümü bilmek ister misin? Senin matematiğin sadece aldatmaca. Bir avuç yalan dolan!”</p>

  <p>“Asla efendimiz!” Eratosten, kralın karşısında olsa da, sesinin yükselmesine mani olamadı.</p>

  <p>“Her ne kadar insanı aşan engeller söz konusu olsa da hala bu düşü gerçekleştirebiliriz.”</p>

  <p>“Yani her şeye rağmen, dünyanın merkezindeki bu açıyı ölçebilir misin?”</p>

  <p>“Üstünde çalışıyorum. Bu sıralar, hesaplamada kullanabileceğim pratik bir yöntem bulmak üzereyim.”</p>

  <p>“O halde elini çabuk tut!”</p>
</body>
</html>
