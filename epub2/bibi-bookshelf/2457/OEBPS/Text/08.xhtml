<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">8. B</span>ÖLÜM</p>

  <p>Theon gün boyunca izin istedi. Büyük gün gelmiş çatmıştı. Kentin en iyi kokularını satan küçük bir dükkâna uğradı önce. İçeriye adımını atmasıyla da esansların, yağların, çiçeklerin kokusuyla karşılaştı.</p>

  <p>Kendisine önerilen tanımadığı bir kokuyu denerken dükkânın karanlık köşelerinde maskeli bazı adamlar gördüğünü sandı. Ağır kokuların sebep olduğu bir göz yanılması olmalıydı. Ama hepsi bu değildi. Şişelerin üzerine eğilmiş iki adam sessizce çalışıyorlardı. Biri beher bardağındaki, içeriği meçhul maddeyi şişeye doldururken diğeri elindeki çubukla karıştırıyordu. Parfüm imalatı o günlerde tehlikeli bir meslekti.</p>

  <p>Hepsi bu kadar da değildi. Parfümcüler her sabah işe başladıklarında ve akşam çıkışlarında patronun önünde dizilip üst başlarının aranmasına katlanmak zorundaydılar. Kullanılan maddeler ender bulunur cinsten ve pahalıydı. İç çamaşırlarına kadar didik didik aranmak hiçbir çalışanın hoşuna gitmiyordu ama elden gelen bir şey de yoktu. Theon merak ediyordu acaba bu zavallılar ne kadar isterlerdi hazırladıkları parfümlerden sürmeyi. Sonra Çatlak Amfora’daki patronunun da aynı şekilde davrandığını hatırladı.</p>

  <p>Dükkânı elinde küçük bir şişeyle terk etti. Şişe küçük olmasına küçüktü ama kendisine de bir servete mal olmuştu. İskenderiye’de parfüm ve koku maddeleri tekeli devletteydi. Arabistan’dan, Hindistan ve Çin’den çölleri aşarak getirilebiliyordu.</p>

  <p>Çatlak Amfora’ da kazandığı para parfümden sonra bir başka işe de yaradı. Kentin en gözde hamamlarından birine gidip iyi bir masaj yaptırdı.</p>

  <p>Heptastade<a href="../Text/dipnot.xhtml#Footnote0003" id="Feedback0003"><sup>[3]</sup></a> adayı ve kenti birbirine bağlıyordu. Kentin iki limanı vardı. İnşa edilen kanallar iki limanı birleştirmişti. Bu sayede gemiler denize açılmadan bir limandan ötekine rahatça gidebiliyordu. Mendireğin varlığının en önemli sonucu ise Pharos adasının artık bir ada olmayışıydı. Adaya ulaşımı gemiler değil uzun konvoylar sağlıyordu. Theon mendirek boyunca yürüdü. Uzunluğu tam yedi staddı. Adı da buradan geliyordu. Muhafaza idaresi yolun sonundaydı.</p>

  <p>“Ama bu tanınacak halde değil,” diye atıldı görevli. Theon girip daha el yazmalarını sormadan bir sandığı açtı. “İşte!”</p>

  <p>Theon kahkahayı patlattı.</p>

  <p>“Bu mümkün değil!”</p>

  <p>Görevli adeta bir deliye bakar gibi baktı ona.</p>

  <p>“Bu kitabın içinde yazanlardan haberin var mı? Tanrı bütün bunları bir muhafaza içine kapadı! Bir muhafaza içine. Aynı önceden yazıldığı gibi.”</p>

  <p>Theon rulolardan birini kaptığı gibi odanın bir köşesine fırlatıverdi. Gözleri öfkeden fıldır fıldır dönüyordu.</p>

  <p>“Bu bir taklit. Allahın belası bir taklit!” Bekleşen askerlere hitaben, “bunun daha mürekkebi bile kurumamış. Nerede benim orijinallerim? Ben kitabımın aslını istiyorum.”</p>

  <p>“Bu bir taklit değil. Bir kopya,” diye düzeltti görevli.</p>

  <p>Argo’nun güvertesindeki gibi bir rulo çıkarıp okumaya başladı.</p>

  <p>“Kral Everget’in emri. İskenderiye limanına giren gemilerdeki tüm orijinal eserlere kütüphaneye gönderilmek üzere el konacak, karşılığında ise eserin sahibine titizlikle hazırlanmış bir kopyası verilecektir.”</p>

  <p>Theon usandığını saklamadan nefesini verdi.</p>

  <p>“Karşılık mı? Aman ne güzel karşılık. Bir boğaya karşılık dana, kartal yerine güvercin, sırma boylu bir delikanlı yerine bir cüce. Ben kendi kitabımın aslını istiyorum.”</p>

  <p>“O zaman git Eratosten’den iste ne isteyeceksen. O sana yardım eder.”</p>

  <p>Teophraste Excelsior’un birden nasıl ortaya çıktığını bilen yoktu. Elinde dört rulosu, sadece kütüphaneye girmekle kalmamış ana okuma salonuna kadar ilerlemişti. Yani büyük kütüphanenin kalbine.</p>

  <p>Göz alabildiğine kitap doluydu burası.</p>

  <p>Hepsini tek bakışta görmek istiyordu. En çılgın düşlerinde görebileceğinden bile çok kitap vardı. Dünyanın tüm yazılı eserleri elinin altındaydı. Rafları tek tek saymaya başladı. Yüzlerce ve yüzlerce raf dolusu kitap.</p>

  <p>Saymayı bıraktıktan sonra tek tek görmek, elinde tutmak istedi. Başı dönüyordu. Sarhoş olmuştu.</p>

  <p>Hangi raftan başlasaydı acaba? Şundan mı bundan mı? Miletoslu Thales zamanından beri yazılan her kitap buradaydı. Dünyanın bütün bilgisi gözlerinin önüne serilmişti. Şairler ve astronomlar, filozoflar ve matematikçiler, tabipler ve gezginler, tarihçiler ve gramerciler. Gözleri nemlendi. Hayatında hiç bu kadar duygulanmamıştı.</p>

  <p>“Sen, ne işin var burada? Nasıl girdin içeri?”</p>

  <p>Theon irkildi. Sesteki otorite hem şaşırtmış hem de fazlasıyla korkutmuştu onu. Raflardan birinin arkasından çıkagelen ağırbaşlı görünümlü bir adam, belli ki kendisini epeydir süzüyordu.</p>

  <p>“Nasıl mı girdim? Açık pencereden, tıpkı bir kuş gibi.”</p>

  <p>Adamın bakışları ayıplayıcıydı. Theon’un gözlerinden fışkıran ışığı görmezlikten geliyordu.</p>

  <p>“Belli ki tüylerinin yolunması kuşun göz alıcılığını kaybettirmemiş.”</p>

  <p>“Çünkü açık havada yaşar, kafeste değil.”</p>

  <p>“Sana içeri nasıl girdiğini sordum.”</p>

  <p>“Kapı açıktı.”</p>

  <p>“Açık mıydı yoksa kendin mi açtın?”</p>

  <p>“Ben açtım,” diye itiraf etti Theon. “Bu neyi değiştirir?”</p>

  <p>“Hiçbir şeyi.”</p>

  <p>“Kütüphanenin kamunun malı olduğunu işitmiştim.”</p>

  <p>“Yanlış işitmişsin. Rhakotis mahallesindeki kütüphane halka açıktır. O da sadece İskenderiye vatandaşlarına. Sen kentin yurttaşı mısın?”</p>

  <p>“Samos Adası’ndan bir Yunanlıyım.”</p>

  <p>“Olabilir. İskenderiyeli değilsin.”</p>

  <p>“Pisagor, Aristarcos, Epiktir ve ötekiler gibi Samos...”</p>

  <p>“Bir süredir seni gözlüyorum. Ne arıyorsun?”</p>

  <p>“Eratosten diye birini.”</p>

  <p>“Onu bu raflarda bulabileceğini mi düşünüyorsun?”</p>

  <p>Theon soğukkanlılığını yitirmek üzereydi. Onu kurtaran genç bir kâtip oldu. Elinde bir ruloyu göstererek kütüphaneciye: “Şu sözcük silinmiş. <i>Polos</i> mu olacak <i>Pathos</i>’mu!” diye sordu.</p>

  <p>Katibin gösterdiği metin hiç de yabancı gelmemişti.</p>

  <p>“Anlam daima kendine eşdeğerdir. Cümleyi hem <i>Polos</i>’la hem de <i>Pathos</i>’la oku. Ve sonra da karşılaştır.”</p>

  <p>Kütüphanecinin omuzlarının üstünden metne göz attı. Ve sevinç içinde konuşmaya başladı:</p>

  <p>“Polos olacak. Bu <i>Devlet</i>.”</p>

  <p>“Evet bu Platon’un <i>Devlet</i>’i,” diye onayladı kâtip. “Sen nerden biliyorsun?”</p>

  <p>“Ben Eratosten’i arıyorum.”</p>

  <p>“Kendisi burada değil.”</p>

  <p>“Onu Canope yolunda bulabilirsin,” diyerek yolu gösterdi kütüphaneci. Sonra da sinsi bir gülümsemeyle ekledi:</p>

  <p>“Çapkınlık peşinde koştuğuna bahse girerim. Eğer onu bulabilirsen şaşarım. Derine gizlenir.”</p>

  <p><br /></p>

  <p>“ ‘Canope yolunda,’ hiç de kesin bir tarif değil. Ama yine de onu bulacağım.” Theon rulolarını unutmamıştı.</p>

  <p>İskenderiye’nin doğusundaki Canope yolu çok meşhurdu. Buraya çok yakın bir yerde inşa edilen Serapis Tapınağı her yıl belli zamanlarda ziyaretçi akınına uğrardı. Sadece hastalar ve hacılar değil her çeşit eğlence düşkünü uğrak yeri olarak burayı seçerdi.</p>

  <p>Çatlak Amfora’dayken sayısız defa burada düzenlenen şenliklerin methini işitmişti. Kanallar boyunca sıra sıra dizilmiş sayısız meyhane vardı. Kadınlı erkekli gruplar yarı çıplak bir halde iyi vakit geçirmek için buraları seçerdi. Nefis yiyecekler, insanı çılgına çeviren flüt ve lirin sesi kadınların kahkahalarına karışırdı.</p>

  <p>Canope, İskenderiye’ye yüz yirmi stat uzaklıktaydı. Kütüphaneci onun haline gülmüş olmalıydı. Ama gerekirse dünyanın sonuna kadar gitmeye kararlıydı. Hem Eratosten’i bulamasa da boşuna gitmiş olmayacaktı. Sözü edilen eğlencelerden birine katılabilirdi. İskenderiye’ ye gelişinden beri kaydadeğer bir bilge yaşamı sürüyordu. Uzaklığa rağmen (belki de uzaklık yüzünden) düşüncelere daldı. Ne yaparsa yapsın aklına Çatlak Amfora’nın patroniçesini getirmekten kendini alamıyordu.</p>

  <p>Kaldırımı ortalamış bir arabanın altında ezilmesine ramak kalmışken kendini yana attı. Sonra yine sessizlikle baş başa kaldı. Uzaklardan bir yerden sesler geliyordu, ama zorlukla işitebiliyordu. Çevrede ne bir ev vardı ne de bir çalı. Sadece belli belirsiz ayak sesleri.</p>

  <p>Seslerin kaynağına doğru yürümeye devam etti. Giderek yaklaşıyordu, ama sesin nereden geldiği hâlâ belirsizdi. Aniden birkaç adım ötede bir kuyu fark etti. Şimdi kütüphanecinin neden ‘derin’ kelimesini kullandığını daha iyi anlamıştı. Sesler bir kuyunun dibinden yankılanarak geliyordu. Eratosten’in yanında bir kadın olmalıydı. Kütüphaneci haklıydı. İskenderiye Kütüphanesi’nin ağırbaşlı yöneticisi Eratosten, bir kuyuda genç bir kızla fingirdiyordu. Adam sen de! Neden olmasın? Neden bilim zevkle karşı karşıya olsun ki? Geriye anlaşılmayan tek bir nokta kalmıştı: Neden bir kuyuda saklanarak?</p>

  <p>Kuyunun ağzına yaslanıp aşağı baktı. Kuyuda dikkatini çeken ilk şey iple kuyunun ağzına asılmış bir metal çubuk oldu. Aşağıdan bir gülme sesi yükseldi:</p>

  <p>“Evet, evet, onları görüyorum. Çok güzeller Bunun mümkün olabileceğini asla düşünemezdim.”</p>

  <p>Merakı gittikçe artıyordu. Theon, davranışının uygunsuz olduğunu biliyordu. Başının görülmemesine dikkat ederek dinlemeyi sürdürdü. Kendi kendine bir süre daha onları dinleyip, sonra da kimse fark etmeden ayrılacağına söz verdi.</p>

  <p>Eratosten ve Arsinoe aşağı sarkıtılmış bir tahtanın üzerine oturmuş kuyunun ağzından görünen gökyüzünü seyrediyordu.</p>

  <p>“Ben her sabah yok olup, akşam güneş battığında tekrar geri geldiklerini sanıyordum. Yani gündüz de gökyüzündeler öyle mi?”</p>

  <p>Aşağıdan gökyüzü daha karanlık görünüyordu. Güneş ışığının yıldızların görünmesini engelleyecek etkisi kuyuda geçersizdi. İşte bu sayede gün doğmasına karşın Arsinoe yıldızları görebiliyordu.</p>

  <p>“Evet. Sanıldığının tersine yıldızlar güneşin doğmasıyla kaybolmazlar. Ama gün içinde güneş ışığı o kadar kuvvetlidir ki onları görmemize mani olur. Ama böyle bir kuyudan baktığında zor da olsa yıldızları seçmek mümkündür.”</p>

  <p>Bu keşiften duyduğu sevinç Arsinoe’nin kafasındaki tüm dertleri silip atmıştı. Yemekte Lagos durmadan kendisiyle evleneceğini söyleyip durmuştu. Bu düşünce onu dehşete düşürüyordu. Özellikle de babasının Lagos’u halefi olarak seçtiğinden beri. Lagos tahta çıkarsa hiçbir şey onu engelleyemezdi.</p>

  <p>Eratosten, Arsinoe’nin çok sevdiği bu yeri özellikle seçmişti. Böylece kızcağızın korkusunu doğrudan dile getirmeden üzüntüsünü hafifletebilirdi.</p>

  <p>“Gün içinde geceyi yaşamak istersek bir kuyuya inmemiz yeterli mi?”</p>

  <p>“Evet. Ya da gözlerimizi kapamamız. Ama o zaman hiçbir şey göremeyiz.”</p>

  <p>“Ya gece vakti gündüzü yaşamak istersek?”</p>

  <p>“Şimdilik bunun bir çaresi yok.”</p>

  <p>“Bak! Şuna bak! Komik bir yıldız! Kıpkırmızı!”</p>

  <p>Dikkatsizliğinin kurbanı olan Theon başını bir an kuyunun ağzına getirmek gafletinde bulunmuştu. Başını hemen geri çekti, ama çok geçti.</p>

  <p>“Kim var orda?” diye gürledi Eratosten.</p>

  <p>Eratosten ve Arsinoe ağır ağır yukarı tırmandılar.</p>

  <p>“Gizlice gözetlenmekten hiç hoşlanmam. Burada olduğumuzu nerden biliyorsun?” diye sordu bilgin.</p>

  <p>“Kütüphanedeki yardımcılarınızdan biri söyledi. Bir kadınla beraber eğlendiğinizi söyledi.”</p>

  <p>“Böyle mi dedi?”</p>

  <p>“Evet, benimle dalga geçer gibi bir hali vardı.”</p>

  <p>“Sen kimsin peki?”</p>

  <p>“Ben bir yıldız değilim ama yine de bir parça da olsa ışık saçıyorum,” dedi Theon Arsinoe’ye hitaben.</p>

  <p>“Işık saçmak dışında ne yaparsın? Kimsin, adın ne?”</p>

  <p>“Theopraste Excelcior, ama adımın size bir şey ifade edeceğini sanmam.”</p>

  <p>“Evet ediyor. Siz Philolaos’un <i>Doğa Üstüne</i>’sinin sahibisiniz. Bu arada ününüzün bu kuyunun dibine kadar geldiğini düşünmeyin. Orijinal bir el yazması elimize geçtiğinde eseri sahibinin adını da yazdığımız bir etiketle sınıflandırırız.”</p>

  <p>“Eski sahibi demek istiyorsunuz!”</p>

  <p>Eratosten, karşısındakinin sözlerindeki imayı anlamazdan gelip, konuşmasını onu kutlayarak sürdürdü:</p>

  <p>“Harika bir parça.”</p>

  <p>“Kitabın kopyasını verip, aslına el koyma hakkını size kim verdi?”</p>

  <p>“Ama iyi bir kopya. En iyi katibim tarafından hazırlandı. Doğruluğunu bizzat kendim kontrol ettim.”</p>

  <p>“Sözümü kesmeyin lütfen. Size şu kadarını söyleyeyim; epey uzaktan geldim. Ben ve el yazmam ayrılmaz bir bütündük.” Uzun bir nefes aldıktan sonra devam etti. “Ya onu bana geri verirsiniz ve ben Filistin’e yolculuğuma devam ederim ya da onu tutmaya devam edersiniz ve beni de onunla kütüphanede alıkoyarsınız.”</p>

  <p>“Bu kadar nadide bir parçayı nasıl edindiniz? Çaldınız mı yoksa?”</p>

  <p>“Ben değil siz! Eğer burada kitap çalan biri varsa, pardon kitaplara el koyan demeliyim, o da sizsiniz! Öyle değil mi?”</p>

  <p>Arsinoe güldü:</p>

  <p>“Eğlenceli birine benziyor. Ağzı da laf yapıyor. Neden onu da almayasın? Kütüphanedeki onca kişiden daha kötü olamaz. Kütüphanede hiç kızıl saçlı yardımcın yok, oradaki sıkıcı havayı biraz olsun dağıtır.”</p>

  <p>Eratosten kararsızdı:</p>

  <p>“Şayet seni alacak olursak seni hangi rafa kaldıracağız.”</p>

  <p>“Gemilerin ambarlarına.”</p>

  <p>“Oradan haberin var demek.”</p>

  <p>“Evet. Limana giren gemilerden aldığınız orijinal eserlerin yerine ambarlarına kopyalarını koyuyorsunuz.” Bir rulo çıkardı ve uzattı. Eratosten ruloya göz attıktan sonra şaşkınlıkla:</p>

  <p>“Ama bu orijinal!”</p>

  <p>Utanmış görünen Theon başıyla onayladı:</p>

  <p>“Gelmeden önce değiştirdim. Size mükemmel kopyayı bırakıp kendi orijinal...”</p>

  <p>“Ah! .. ”</p>

  <p><br /></p>

  <p>Kütüphaneci kendisini kovmadan önce, Theon çabucak arkasına baktı. Gözleriyle kitabını arıyordu. Gözüne bir etiket ilişti.</p>

  <p><i>Theophraste Excelcior. Rodos’tan gelen Argo gemisi.</i></p>

  <p><i>Philolaos, Doğa Üstüne.</i></p>

  <p><br /></p>

  <p>Altında da kitaba el konulduğu tarih yazıyordu. Bir saniye içinde kitabın yerine kopyasını koydu.</p>

  <p><br /></p>

  <p>Libya’nın başkentinden gelen elçiler, halklarının saygılarını sunmak üzere kraliçeye doğru ilerliyorlardı. Kraliçe onları görünce heyecanlanmış, babasının sadık adamlarını övgü dolu sözlerle karşılamıştı.</p>

  <p>Berenis, Libya Kralı Magas’ın kızı olduğunu asla unutmamıştı. Mısır kraliçesi olmaktan çok kendi ülkesinin kızıydı o.</p>

  <p>Eratosten sarayın kabul salonunda bir köşeye oturmuş dikkatle kraliçenin bakışlarını izliyordu. Berenis’in gözlerinde kendisine karşı bir kızgınlık ve sitem gözlemişti.</p>

  <p>Dikkatini çekmek için bir reverans yaptı. Ama Berenis görmezlikten geldi. Askeri bir yetkili saygıyla içeri girdiğinde bir daha yaklaştı.</p>

  <p>“Kraliçe konuşmama izin verecekler mi?” Berenis ona soğuk soğuk baktı. “Kraliçem yanılıyor muyum yoksa benle konuşmaktan kaçınıyor musunuz? Bilmeden size karşı bir kabahat mi işledim?”</p>

  <p>“Doğru tahmin ediyorsunuz. Sizin suskunluğunuz beni fazlasıyla hayal kırıklığına uğrattı ve üzdü. Everget, tahta Lagos’un geçeceğini duyurduğu zaman hiç sesinizi çıkarmadınız. En azından bu konuda sorular sormanızı, tercihinden kuşku duymasını sağlayacak bazı sözler söylemenizi beklerdim. Lagos’u kimse sizden daha iyi tanıyamaz. Siz öğretmeniydiniz. Zayıflıklarını herkesten çok sizin bilmeniz gerekirdi.”</p>

  <p>“Doğru. Çocukluğundan beri hep benimleydi. Prensi tanıdığımı sanıyorum. Zayıf yanlarını biliyorum. Ama maharetlerini, duyarlılığını ve iyi yönlerini de biliyorum.” Bunları dedikten sonra anılara gömüldü. Yıllar önce annesinin saçlarını kesişine tanık olan küçük bir çocuk görüyordu. Onun minik omuzlarına binen ağır yükü ve üzüntüyü bir defa daha kederle hatırladı.</p>

  <p>Bu üzücü olayı ne Berenis’le ne de Lagos’la konuşmuştu.</p>

  <p>“Ben sadece Büyük Kütüphanenin yöneticisiyim. Beni ilgilendirmeyen işlere ve kararlara karışmamalıyım. Kral sizin de bildiğiniz yakınlığımıza karşın bana danışmadı. Eğer bana bir şey söylenmediyse fikrimi merak etmediğindendir.”</p>

  <p>“Ama sen de biliyorsun ki bu kötü bir seçimdi!”</p>

  <p>“Benim fikrim, Lagos’un zamanla ve üstleneceği sorumlulukla değişeceği yönündedir.”</p>

  <p>“Düşüncelerini mi yoksa temennilerini mi dile getiriyorsun?”</p>

  <p>“Kraliçemiz izin verirse dile getiririm. Lagos yalnızca biri kararlarına karşı çıktığında kötüleşir.”</p>

  <p>“Benden Magas’ın tahta çıkmasına karşı koymamı mı istiyorsunuz?”</p>

  <p>Eratosten bir daha sustu. Sonra:</p>

  <p>“Kraliçem, Lagos sizi fazlasıyla seviyor. Ama bunu ne itiraf etmeyi seviyor ne de becerebiliyor. Nedendir bilmem.”</p>

  <p>“Everget’in onun kral olmasını neden bu kadar çok istediğini biliyor musun? Onun daha evvel hiç bu kadar inatçılık yaptığına tanık olmamıştım.”</p>

  <p>Eratosten kraliçenin koluna girdi ve Lagides hanedanının tarihinden bazı kesitler anlatmaya başladı. Bu sayede kralın kararının hangi mantığa dayandığını göstermeye çalıştı. Bitirdiğinde Berenis tanrıçaya verdiği söz ile ailenin trajik kaderi arasında kaldığını anladı.</p>

  <p>“Gelecek bize kimin haklı olduğunu gösterecek. Ama bana, Lagos’un hep yanında olacağına ve aşırılıklarını engelleyeceğine söz ver...”</p>

  <p>Cümlesini bitiremeden uzaklaştı.</p>

  <p>Eratosten, kraliçeye kendisinin de Lagos’a daha fazla yaklaşması gerektiğini söylemek isterdi. Çok geç olmadan iyi bir kral nasıl olunur öğretmeliydi. Ve özellikle neden kralın kararına müdahale etmediğini açıklamak isterdi. Ona Phalerli Demetrios’tan söz etmek isterdi.</p>

  <p>Filozof Phalerli Demetrios, Aristo’nun Lise’sinde önde gelen öğrencilerdendi. Atina’ya yönetici olarak seçilmişti. Halk iyi yönetiminden ötürü onu seviyordu. Bu yüzden, şerefine üç yüz altmış tane heykeli dikilmişti. Demetrios, kenti on yıl boyunca yönetti. Sonra İskender’in imparatorluğunu koruyan kudretli komutanlardan biriyle yaptığı işbirliği yüzünden ölüme mahkûm edildi.</p>

  <p>Bunun üzerine, üç yüz altmış büstünün bir kısmı denize atıldı. Kalanlar hurdacılara satıldı ya da çöpü boyladı.</p>

  <p>Batlamyus Soter, alelacele mahkûmu ülkesine davet etti. Demetrios’un İskenderiye için binlerce projesi vardı. Aristo’nun ilkelerini hayata geçirmek için bundan daha uygun bir fırsat geçiremezdi eline. Bilgi ve gücün birleşmesinden oluşan ideal devleti kurabilirdi.</p>

  <p>Atina’daki Lise’ye benzer bir kurum oluşturulmasını önerdi. Soter’de Mouseion’u kurdu. Demetrios Mouseion bünyesinde yepyeni bir kütüphane kurulmasına önayak oldu.</p>

  <p>İskenderiye, hükümdar ve filozof arasındaki bu ender işbirliğinin sonucunda bugünkü halini aldı.</p>

  <p>Soter kendinden sonra tahta küçük oğlunun geçmesini istedi. Demetrios ise büyük oğlu Keraunos’un tahta oturmasını istiyordu.</p>

  <p>Tahta <i>Philadelphe</i> adını alan küçük kardeş geçti. Kral, Demetrios’un abisinin tarafını tuttuğunu unutmamıştı. Vakti gelince intikamını aldı ve Demetrios’u sürdürdü. Hırslı kütüphaneci çok geçmeden bir yılanın sokması sonucu öldü. Bu bir kaza mıydı yoksa suikaste mi uğradı kimse öğrenemedi. Mısır’da zehri ölümcül olan pek çok yılan vardı.</p>

  <p>Eratosten, ne pahasına olursa olsun ikinci bir Demetrios olmak istemiyordu. Ama bunu Berenis’e söyleyecek cesareti bulamamıştı. Resmi görevinde kullanmaktan hoşlandığı bir söz vardı: “Kitaplar hükümdarlara gerçeği söylemekte devlet adamlarından daha cesurdur.”</p>

  <p>Peşinden de eklerdi: “O halde hep okumaları gerekir!”</p>
</body>
</html>
