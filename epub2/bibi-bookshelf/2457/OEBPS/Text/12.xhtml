<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">12. B</span>ÖLÜM</p>

  <p>Kalabalık iki gölgeliğin altında toplanmıştı. İlkinin altında kraliyet ailesi vardı. Sırasıyla Berenis, Magas, Arsinoe. İkincinin altında ise Sosibios, Agathocles ve Agathocleia. İlk grubun endişeli yüzleri herkesin dikkatini çekerken ikinci gruptakiler sevinçlerini saklamaya bile gerek görmüyorlardı.</p>

  <p>Heliopolis’in büyük rahibi, Lagos’a doğru ilerledi. Peşinde bir köle aşağı ve yukarı Mısır’ın taçlarını taşıyordu. Taçları Lagos’un başına koyduktan sonra seremoniye özgü sözleri söyleme başladı.</p>

  <p>“<i>Iouaennetchereouy-Menkhouy Setepptah Ouserkare Sekhemankhimen</i> adıyla hüküm süreceksin. Cömert tanrıların mirasçısı. Ptah’ın seçtiği oğul, <i>Ra</i>’nın güçlü varisi. Amon’un ve kudretin temsilcisi.”</p>

  <p>Lagos ayağa kalktı ve gür bir sesle:</p>

  <p>“Ben, Batlamyus soyunun dördüncüsü, Kral III. Batlamyus ve Kraliçe Berenis’in oğlu, yukarı ve aşağı Mısır’ın kralı, bundan böyle <i>Philopator</i> (Babasını seven) adını alacağım.”</p>

  <p>Berenis ürperdi. Biliyordu. Bu adı alacağını biliyordu. Oğlunu o kadar iyi tanıyordu ki. Az kalsın Everget’e söyleyecekti. Ama kocası karşı çıkmıştı. Ne yazık! Bu adı duymak yaşlı adamın hayatının en büyük mutluluğu olacaktı. Berenis üzüntüsünü saklayamıyordu. Magas ve Arsinoe kardeşlerine bakıyorlardı. Hayatları boyunca sadece bir çocuk olarak görmüşlerdi Lagos’u. Oysa şimdi bir zamanlar babalarının başında gördükleri tacı giymişti.</p>

  <p>Eratosten mutluydu. Yetiştirip büyüttüğü öğrencisi kral oluyordu. Krallık hiç şu an olduğu kadar güçlü ve zengin olmamıştı. Everget oğluna gücünün zirvesinde bir ülke bırakmıştı. Ne Roma ne de Kartaca İskenderiye’nin eriştiği zenginliğe yetişemezdi.</p>

  <p>Eratosten’in bakışları sıranın en önüne oturmuş ellili yaşlarda bir kadına takıldı. Kadın yüzünde çocuksu bir sevinç ifadesiyle izliyordu töreni.</p>

  <p>Şenlikler hiç ara vermeden devam etti. Bira ve şarap su gibi akıyordu. İskenderiye’de gece boyunca delice bir tempoda devam etti kutlama.</p>

  <p><br /></p>

  <p>Pencerelerden sızan güneş ışığı boş tahtı aydınlatıyordu. Pek yakında bu tahta hanedanın dördüncü varisi oturacaktı. Genç kralın yüzünde aldığı hediyelerden yorgun düşmüş bir çocuk ifadesi vardı.</p>

  <p>Salonun gölgede kalan ücra bir köşesinde Agathocles ve Agathocleia kendilerini bir divana atmışlardı. Alçak bir taburede oturan Sosibios’un yüzü ifadesizdi. Agathocles gerindi ve tahta baktı. Gülümseyerek:</p>

  <p>“Kralın uykusu gelmiştir artık. Mümkün olduğunca çabuk uyuması gerek.” Kardeşinin göğsünü okşayan Agathocleia başını salladı. “Kadınları sever. Kız kardeşim İskenderiye’nin en güzel kadını değil mi? Neden ona yatağında eşlik etmesin?” Sosibios sadece başını salladı. Agathocleia kardeşinin okşamalarına karşılık verirken mırıldandı:</p>

  <p>“O erkekleri de sever. Ağabeyim İskenderiye’nin en güzel erkeği değil mi?”</p>

  <p>Sosibios hınzır hınzır göz kırptı. Sonra iki kardeş önceden çalışmışlar gibi aynı anda:</p>

  <p>“O şenlikleri sever. Bol bol eğlensin. Hazır mısın Sosibios, işleri onun yerine yapmaya?” dedi.</p>

  <p>“İkinize eğlence ve zevk düşerken, bana sadece çalışma ve yorgunluk kalacak,” dedi Sosibios.</p>

  <p>“Ve üçümüze de iktidar!” dedi iki kardeş Sosibios’a soğuk soğuk bakarak. Sosibios’un istediği de tam olarak buydu zaten.</p>

  <p>Sosibios. Ailesinden biri başına gelen bir felaket sonrası kral Philadelphe’e borç için başvurmuştu. Kral da cevaben: “Adının ilk hecesi Soter’den, İkincisi hecesi Sosigenos’dan, üçüncüsü Bion’dan, dördüncü hecesi de Apollonios’dan oluşacak. Bunun karşılığında da istediğin meblağı ödeyeceğim,” demişti.</p>

  <p>Ailesinin başına gelen talihsizlikten ders alan Sosibios, adını hak ettiğini herkese göstermişti. Kötülük Tohumu anlamına geliyordu Sosibios.</p>

  <p>Philopator’un ilk icraatı, Sosibios’u diocet yapmak oldu. İdari mevkiler için gereken tüm niteliklere sahipti Philopator. Özellikle de en kötülerine. Kraldan sonra en şerefli mevkiydi diocet. Herkesin gözetlenmesi ondan sorulurdu. Ekonomi ve finans işlerine bakar, iaşe işleri ile ilgilenir, ülkenin gelir ve gider kalemlerini takip eder, kraliyet hazinesini yöneterek ülkenin zenginliğini fiilen elinde bulundururdu.</p>

  <p>Bununla yetinmeyen kral, Agathocles’i önemli bir askeri vazifenin başına getirdi. Başkomutanın emrinde çalışacaktı. Ama asıl görevi Magas’a yakınlığıyla bilinen orduyu gözetlemek ve krala bilgi sızdırmaktı.</p>

  <p><br /></p>

  <p>Eratosten, Agathocleia ve Agathocles hakkında önemli bir şey biliyordu. Aslında iki değil üç kişiydiler. İkisinin de üstünde onları yöneten bir başka güç vardı. Anneleri Aenanthes. Kralın tahta çıkış töreninde dikkatinden kaçmayan yaşlı kadındı bu.</p>

  <p>Kadın kötülükte ikisinin de üstündeydi. O bu kötü ailenin başıydı. Çocukları ise sadece kolları. O düşünürdü, ötekiler yapardı. Zavallı Philopator! Sadece çevrelenmemiş, bu insanlar tarafından adeta esir alınmıştı.</p>

  <p><br /></p>

  <p>Everget’in Mouseion’daki yemeği bir yas simgesi olmuştu. Çeşnicibaşı krala ilk yemeğinin gerçek bir şölen ve şenlik olacağına söz verdi. Philopator’un ekmeğe olan düşkünlüğünü göz önüne alarak onlarca çeşit ekmek hazırlamıştı.</p>

  <p>Mouseion’un tüm üyeleri hazır bulunuyordu. Ctesibios’un öğrencisi mekanikçi Bizanslı Philon, hekim Erasistrates, ayağı aksadığı için zorlukla yürüyen matematikçi Dosithos, stoacı Sphaeros, astronom Clitandros, kralın şahsi doktoru Patreas ve sayısız şair ve alim. Sparta kralı Cleomenes davetliler arasında değildi. Eratosten beraberinde Theon’u da getirmişti. Ve tabii ki kraliçe Berenis olmaksızın bu şölen düşünülemezdi.</p>

  <p>“Babamın yaptığı gibi yapıp, sık sık aranızda bulunacağım. Babamın desteğini her zaman arkanızda hissettiniz. O bakımdan hiçbir değişiklik olmayacak. İşlerinizi kolaylaştırmak için iki yakın dostum da size yardımcı olacak,” dedikten sonra ellerini sağına oturttuğu Agathocleia ve solundaki Agathocles’in omuzlarına attı.</p>

  <p>Philopator gülümsüyordu. Agathocleia’nın yanına oturan Sosibios ise burada bulunmaktan hoşlanmadığını saklamaya gerek bile görmeden yüzünü asmıştı. Philopator’un tüm kararlarını etkilemeye gücü vardı. Eratosten’in girişimini desteklese mi yoksa engel mi olsa? Şimdilik kararsız görünüyordu.</p>

  <p>Köleler masaya tabaklar dolusu balık ve deniz mahsulü yığdılar.</p>

  <p>“Hocam Eratosten’in o uğursuz günde kaldığı yerden devam etmesini diliyorum.”</p>

  <p>Eratosten ayağa kalktı. Elindeki papirüsü açıp herkesin görebileceği bir yere koydu.</p>

  <p>Philopator; “Hatırlıyorum. Tam o an, ‘dahiyane bir fikir’ demiştim. Devam et lütfen Eratosten.”</p>

  <p>Eratosten öksürüp boğazını temizledi.</p>

  <p>“Merkez açıda kalmıştım. Sorun bu açıyı nasıl ölçeceğimizdedir.”</p>

  <p>Üzüntüsünden eser kalmadığını ispat eden şımarıkça bir edayla; “Evet, nâsıl ölçeceğiz?” diye sordu Philopator. “Hepimiz cevabı öğrenmek için sabırsızlanıyoruz. Ne heyecan verici değil mi Agathocleia?”</p>

  <p>Agathocleia cilveli bir sesle; “Ben daha heyecan verici şeyler biliyorum,” dedi.</p>

  <div class="resim"><img alt="" src="../Images/42.jpg" /></div>

  <p>“Yöntemimdeki yenilik, hesaplamayı yaparken işin içine güneşi katmaktır,” diye devam etti Eratosten.</p>

  <p>Masaya Yunanistan’ın en iyi şarapları servis yapıldı. Eratosten’in sesi ağız şapırtıları arasında duyulmaz olmuştu. Parmağıyla çizdiği güneşi ve dünyaya düşen ışınları gösterdi.</p>

  <p>“Güneşten gelen ışınlar birbirine paralel olarak dünyamıza düşerler. Ölçümü yaparken bu paralellik işimize yarayacak.</p>

  <p>“Ölçeceğimiz meridyen parçasının her iki uç noktasında da birer güneş saati olacak. Ve aynı gün, aynı saatte iki çubuğun da gölgesinin uzunluğunu ölçeceğim.”</p>

  <div class="resim"><img alt="" src="../Images/136.jpg" /></div>

  <p>Sphaeros atıldı; “Gölgelerin uzunluğunu aynı gün aynı saatte ölçeceğim dedin. İki farklı yerde hem de.”</p>

  <p>“Ben kendim yapmayacağım elbette. Henüz aynı anda iki farklı yerde olma yeteneğim yok ne de olsa.”</p>

  <p>Philopator kahkahayı patlattı:</p>

  <p>“Bir tane Eratosten’in bir zararını görmedik henüz. Ama iki tanesi...”</p>

  <p>“Fazla mı olurdu, kralım?” Öğrencisine ilk defa kralım demişti. Ve yaşlı adama ağır gelmişti bunu söylemek. “Ölçümü iki kişi yapacağız. Ben bir noktada duracağım, yardımcılarımdan biri de diğer noktada.”</p>

  <p>“Benim sormak istediğim bu değildi,” dedi sinirli bir sesle Sphaeros. “Birbirinizden binlerce stad uzaklıktayken aynı anda ölçüm yapacağınızı nasıl bileceksiniz?”</p>

  <p>“Gayet basit. Ölçümü tam öğlen vakti yapacağız.”</p>

  <p>“Evet ama, iki farklı noktada aynı anda öğlen olduğunu nerden bileceksiniz?”</p>

  <p>“Aynı meridyen üzerinde güneş aynı anda tam tepe noktasına çıkar. Yani iki yerde de aynı anda öğlen olacak.”</p>

  <div class="resim"><img alt="" src="../Images/137.jpg" /></div>

  <p>“Ama o an olduğunu nerden bileceksiniz?”</p>

  <p>“Çok basit...”</p>

  <p>Philopator söze karıştı:</p>

  <p>“Ben biliyorum! Söyle onlara Eratosten, kendim de denemiştim bunu.”</p>

  <p>Şaşıran Eratosten bakakaldı.</p>

  <p>“Evet, hadi söyle onlara. Terastaydık hani.”</p>

  <p>Eratosten birden anlayıverdi.</p>

  <p>“Gerçekten, prens... eee yani kral... demek istiyorum ki kral olmadan önce efendimiz de bir deney yapmış ve kendi gözleriyle görmüştü.”</p>

  <p>Philopator ayağa fırladı ve maiyetindekilere; “İçelim dostlarım. Öğlen’e!” diye bağırdı neşeyle.</p>

  <p>Bir köle Eratosten’e kadeh getirdi. O da bir yudum şarap içtikten sonra iki farklı noktadaki farklı uzunlukta iki gölgenin, iki nokta arasındaki uzaklığı verdiğini açıkladı.</p>

  <p>“Bunun nedeni nedir?” diye sordu kral sabırsızlığını belli edercesine.</p>

  <p>“Ben de tam o konuya gelmek üzereydim. Bu farkı yaratan şey güneş ışınlarının yere gelişindeki açı farkıdır. Bu açı da dünyanın merkezindeki açıdır,” dedi Eratosten kendinden emin bir ifadeyle.</p>

  <p>“Bu sonuca ulaşabileceğinden emindim Eratosten. Babam bilseydi çok mutlu olurdu,” kral sevinmişti bu sonuca.</p>

  <p>Maiyetten biri sordu; “Peki bu açıyı ölçmeyi nasıl başaracaksınız?”</p>

  <p>“Geometride her zaman olduğu gibi, sadece deneyerek kanıtlara ulaşabiliriz. İşte şimdi de matematik bilgimizi dünya üstüne uygulama şansı doğdu. Üstadımız Öklid ve dostum Arşimet’in bulduğu ilkelerden hareket edeceğiz. Öklid’in iki paraleli kesen bir doğru örneğinden faydalanacağım. Arşimet’ in ise küre geometrisini aldım.</p>

  <p>“Gölgeler sayesinde A ve B açılarını biliyorum. Güzel. Bir üçgenin iç açıları iki dik açıya eşittir. Bu iki doğru parçası güneşten gelen ışınları temsil ediyor.”</p>

  <p>Agathocleia ve Agathocles saklamaya gerek duymadan esnediler. Birkaç matematikçi dışında konuyu takip edebilen yoktu. Theon’a bile işkence gibi geliyordu gördükleri.</p>

  <p>Eratosten açıklamalarının yarattığı etkiyi kavramaya başlamıştı. Lafı uzatmadan; “Öklid’in Elementler’de yazdığı gibi, bir doğru parçası tarafından kesilen iki paralel birbirine eşit iç ve dış açılar oluşturur,” dedi ikinci bir şekil üzerinde bunu gösterdi.</p>

  <div class="resim"><img alt="" src="../Images/139.jpg" /></div>

  <p>“İşte iki paralel, A ve B ışınları ve onları kesen doğru. Ve işte eşit iç ve dış açılar.”</p>

  <p>“Bunu daha kısa geçemez miydin acaba?” diye tavsiyede bulundu Philopator.</p>

  <p>Bu noktada mizahi yeteneğine başvuran Eratosten yumuşak bir sesle; “Büyükbabanız kral Soter de Öklid’den benzer bir istekte bulunmuştu. Öklid ise hiç tereddüt etmeden cevap verdi: ‘matematikte krallar için daha kısa bir yol yoktur.’ ”</p>

  <p>“Hemen kızma!” diye bozulduğunu belirtti kral.</p>

  <p>Sosibios, “Diocet olarak bu deneyin soyut yanlarıyla ilgilenmediğimi ortaya koymalıyım. Ama bu ölçümün ne zaman ve daha önemlisi nerede yapıldığını bilmeliyim,” dedi kaygıyla.</p>

  <p>“Daha önce de söylediğim gibi. Nil boyunca olacak. Ama sormakta haklısınız. O gün siz bu toplantıda yoktunuz.”</p>

  <p>“Nil mi? Ama bu çok uzun bir mesafe!” diye atıldı Agathocles.</p>

  <p>“Ölçümün yapılacağı birinci uç nokta İskenderiye olacak. Diğer ölçümü nehrin hangi yanında yaparsak yapalım işimizi görür. Matematiksel olarak her iki yaka da aynı sonucu verecek.”</p>

  <p>Theon acı acı gülümsedi. Eratosten’in cevabı onu tatmin etmemişti.</p>

  <p>“Ya deneyinizi yapacağınız tarih nedir?” Agathocleia ilk defa ilgilendiğini göstermişti.</p>

  <p>Eratosten kızarak; “Hangi gün olursa olsun fark etmez. Yeter ki aynı gün içinde aynı saatte yapılsın. Matematik için bütün günler aynıdır.”</p>

  <p>Theon bir defa daha gülümsedi.</p>

  <p>“Hangi gün olursa olsun demek,” diye sordu Agathocleia. “O halde neden benim doğum günümde olmasın? Bu hoş bir hediye olurdu. Ne dersiniz kralım?”</p>

  <p>Theon gülmesini zor tutuyordu. Öteki alimler bu müdahaleler karşısında hoşnutsuz görünüyorlardı.</p>

  <p>“Eğer belli bir günde yapılması gerekirse benim doğum günümde olmasını tercih ederim,” dedi Philopator. Metresinin, Eratosten’i alaya almasından rahatsızlık duymuştu.</p>

  <p>“Senden önce yapılan tüm girişimleri hiçe saydın. Bunu da belli bir mantığa dayandırıyorsun. Haksız da sayılmazsın. Kabul etmeliyiz ki, çoğu deneme, belirsizliklerle dolu. Peki sen kendi girişiminin başarılı olması için nasıl bir yol izleyeceksin? Mesela ne kadar bir mesafeyi ölçmeyi düşünüyorsun?” diye sordu Clitandros.</p>

  <p>“Binlerce stad. Daha azı ölçümün doğruluğunu azaltır.”</p>

  <p>“Bir nehri ölçmek bana pek de olanaklı gelmiyor. Kusura bakma Eratosten. Çünkü her akşam mola vermen, ertesi gün de tam olarak durduğun yerden tekrar başlaman gerekecek. Günler boyu bu kesinliği tutturmak zor olacak. Elinde bunu sağlamak için yeterli araçlar olduğunu ise hiç sanmıyorum.”</p>

  <p>Mouseion’da çalışan bilginler suskunluklarıyla bu savı desteklediler. Bundan cesaret alan Clitandros devam etti.</p>

  <p>“Böylece, bize duyurduğun ölçümün gerçekleştirilebilir olmadığı ortaya çıkıyor. İtiraf edeyim ki teorik olarak iyi bir fikir. Ama daha etkin bir metot olmadan uygulanamaz. Kral Everget tam bir sayı istemişti. Ama senin yönteminle böyle bir sayı elde edemeyiz.”</p>

  <p>Masaya susamlı şekerleme servisi yapıldı. Dinleyicilerin dikkati de bir anda konuşmalardan masaya döndü. Peşinden de meyve tabakları. Çeşnicibaşı kendi elleriyle sundu meyveleri. Kralın tabağına en büyük elmayı koydu. Eratosten’in tabağına şeftali, Sphaeros’un tabağına ise bir armut.</p>

  <p>Herkes kralın başlamasını bekliyordu. Elmasını ısırır ısırmaz herkes kendi meyvesini aldı eline. İlk alınan ısırıkla bir feryat koptu. Sphaeros dişlerini armuda geçirmiş ama küçük bir parça bile koparamamıştı. Getirilen armut balmumundandı. Bir kahkaha koptu.</p>

  <p>Kral, “Bilge bir kişi sonuca ulaşmak için yanıltıcı bilgilerle hareket etmemelidir. Görünüş aldatıcıdır. Değil mi Sphaeros? Bunu sen kendin söylemiştin,” dedi.</p>

  <p>Meşhur filozof masayı geride kırılan bir dişini de bırakarak utanç içinde terk etti. Eratosten şeftalisini bitirdikten sonra; “Az evvel bana bir soru yönelttin ve yine kendin yanıtladın. Olumsuz bir şekilde hem de. Soruyu tekrar sormak ister misin?” diyerek Clitandros’a dersini vermeye çalıştı.</p>

  <p>“Nil’in uzunluğunu tam olarak ölçmek için ne yapacağını sordum. Evet tekrar soruyorum,” diye üsteledi Clitandros.</p>

  <p>“Bir bematist kullanarak.”</p>

  <p>Günün sürpriziydi bu.</p>

  <p>Bematist, mesleği adımlarıyla uzunluk ölçmek olan kişiydi. Devlet hesabına çalışan bematistler özellikle askeri operasyonlarda kullanılırlardı. Sefere çıkan ordunun hazırlıklarının tamamlanması için arazi koşullarını gözden geçirir, savaş alanına olan uzaklığı ve diğer bazı uzunlukları ölçerlerdi. Bematist ölçü olarak yürüme süresini değil adımlarını sayardı.</p>

  <p>Çeşnicibaşı ziyafetini bitirmiş, bilginler mideleri ve kafaları dolu olarak sofradan kakmaya başlamışlardı.</p>

  <p><br /></p>

  <p>Theon düşünüyordu. Sosibios projeyi destekleyecekti. Eratosten’i İskenderiye’den uzaklaştırmak için daha iyi bir fırsat olamazdı. Bu şekilde hocasının kral üstündeki etkisini kırıp, tam bir hâkimiyet kurabilirdi.</p>

  <p><br /></p>

  <p>Mouseion’un bahçesi kentin en güzel sayfiye yerlerinden biriydi. Bahçede düzgün yürüyüş yolları, taraçalar enfes bir görünüm sağlıyordu. Theon yürürken Eratosten’e katıldı. Birlikte hayvanat bahçesini ve canlı insanlara otopsi yapılan kulübeyi geçtiler. Theon adamın çığlığını şimdi bile duyar gibiydi.</p>

  <p>“Clitandros’un söylediği doğru muydu?”</p>

  <p>“Evet. Adam haklı. Daha önce kimse bu kadar uzun bir mesafeyi ölçmedi.”</p>

  <p>“Ya şu sözünü ettiğiniz bematistler? Bir tane tuttunuz mu?”</p>

  <p>“Henüz değil.”</p>

  <p>“Bunu gerçekten yapmak istiyor musunuz?”</p>

  <p>“Neyi?” diye sordu Eratosten düşünceli düşünceli.</p>

  <p>“Şey, şu ölçümü.”</p>

  <p>“Elbette istiyorum.”</p>

  <p>Theon’un içine işlemişti yanındaki yaşlı adamın haykırışı. Ona yardım edebilir miydi?</p>

  <p>“Tam olarak neye ihtiyacınız var?”</p>

  <p>“Öncelikle bir gemiye. Sonra tüm idari evraklara bakma yetkisine. Kadastro kayıtları, tapu belgeleri gibi evrakları görmem gerek. Gerektiğinde gemiyi yedekte çekecek bir başka gemiye, askeri korumaya. Çünkü Nil pek de tekin bir nehir değildir. Görüyorsun ya. Gerçek bir keşif yolculuğu olacak bu.”</p>

  <p>“O halde isteklerinizi söyleyin. Bana anlattığınız kadarıyla bu resmi bir teşebbüs olacak. Kral Philopator’un kişisel desteğini isteyin. Sadece yetki vermesi yeterli olmaz. Nüfuzuna ve parasal desteğine ihtiyacınız var.”</p>

  <p>“Lagos’dan daha önce hiçbir ayrıcalık istemedim.”</p>

  <p>“Ama istemelisiniz. Artık sizin öğrenciniz değil. Kral oldu. Biraz evvel kendi ağzınızla ona ‘kralım’ demediniz mi?”</p>

  <p><br /></p>

  <p>Eratosten, ihtiyaç duyduğu bematisti hâlâ arıyordu. Ona tavsiye edilenler ya çok yaşlıydı ya da böyle bir iş için tecrübesizdi. Tanıdığı kişilerden yardım istedi. Niccipos, Callimacos’un eserlerinden birinde İskender’in kullandığı bematistleri hatırladı. Kitabı açtılar. Kitap basit bir dille yazılmıştı. Generalin iki en iyi bematistinin ağzından yazılmıştı. Diognetos ve Beton! Bu sözü edilen Beton’un kraliçenin şahsi koruması Beton ile bir ilgisi olabilir miydi acaba?</p>

  <p>Kraliçenin hizmetkârı, İskender’in bematisti Beton’un torunuydu. Ailesinde bazen büyük dedesinin hikâyeleri anlatılırdı. Aile için her zaman bir gurur kaynağı olmuştu.</p>

  <p>“Bu işin altından kalkabileceğine inanıyor musun?”</p>

  <p>“Ben kraliçenin hizmetindeyim.”</p>

  <p>“Sana bu işin üstesinden gelip gelemeyeceğini sordum.”</p>

  <p>“Ben kraliçenin hizmetindeyim.”</p>

  <p>Beton basit bir koruma değil, aynı zamanda kraliçenin sırdaşıydı da. Şimdiye dek Berenis’in peşinden hiç ayrılmamıştı. Arayışını öteki ülkelere doğru kaydıran Eratosten, Yunanistan’a, Makedonya’ya ve Suriye’ye elçiler gönderdi. Bundan bir sonuç çıkmasını umuyordu. Birkaç gün sonra Berenis onu çağırttı. Beton’u emrine vermeye razı olduğunu açıkladı.</p>

  <p><br /></p>

  <p>“153, 154, 155...” Beton’un güçlü ve tekdüze sesi boş stadyumda yankılanıyordu. Ayaklarındaki yumuşak sandallar yerden toz kaldırıyordu.</p>

  <p>“273, 274.” Pistin sonuna gelmişti Beton.</p>

  <p>“274!” diye tekrarladı antrenör. “Çabuk geldin. Bu tempoda uzun süre dayanamazsın. Buna karşın daha iyiye gidiyorsun. Yeniden başla!”</p>

  <p>Beton yeni bir tura başladı. Antrenörü bir arabaya oturmuş onu takip ediyordu.</p>

  <p>“1, 2, 3, 4 ...”</p>

  <p>Adımlarını, düzenli olarak atıyordu. İki adam sabahın erken saatlerinden itibaren çalışmaya başlamıştı. Sonunda antrenmanı bitirdi ve masaj salonunun yolunu tuttu. Bacakları sızlıyordu.</p>

  <p>Antrenmanın ilk aşaması düzenli ve eşit adımlar elde etme üzerineydi. İkinci aşamada dayanıklılık ve adım uzunluğunu uzun bir yürüyüşte koruyabilme geliyordu. İyi bir bematistin sırrı adımını koruyabilmekte saklıydı.</p>

  <p>Beton’u çalıştırmak için sporcuları Olimpiyat’taki maraton yarışına hazırlayan usta bir koşucu seçilmişti. Seanslar geçtikçe adımlar daha kararlı ve düzenli bir hale geliyordu.</p>

  <p>“Adımına dikkat et! Hızını iyi ayarla!” diye bitip tükenmek bilmeyen emirlerini yağdırıyordu antrenör. “Daha düzenli, her tur başına ortalama 240, 250 adım atmalısın. Hâlâ çok hızlısın.”</p>

  <p>Beton denilen her şeyi yapıyordu. Yürürken düşünmemesi, aklını boşaltması gerektiğini kavramıştı. Düşünceler hislerini uyarıyor, hisleri ise hızını değiştiriyordu. Sonuçta zor bir işti bu. Düşünmemek, mekanik bir tempo tutturmak kolay değildi.</p>

  <p>“Kalçalarını oynat! Hareket kalçadan başlar, bacaklarından değil. Hatırlamıyor musun? Bu dinamiği bulmak zorundasın. Az önce çok daha iyiydi.”</p>

  <p><br /></p>

  <p>Eratosten sık sık antrenmanları izledi. Beton’un vücudu bu iş için biçilmiş kaftandı. Deneyinin başarısı için bu adama güvenmeliydi.</p>

  <p>“Üst üste yirmi tur boyunca aynı adım sayısına ulaşırsan gördüğüm en iyi bematist olacaksın. En iyi öğrencim. Devam et!”</p>

  <p>Düzen, tutarlılık, dayanıklılık ve tahammül.</p>

  <p>İskenderiye stadyumu tam bir stad uzunluğundaydı. Uzun ve çileli birkaç hafta sonunda Beton, hiç şaşmadan tam otuz tur boyunca 240 adımda stadyumu tamamlar hale gelmişti. Antrenörü, “onun adımı kafasında” diyordu.</p>

  <p>Beton Nil’i ölçmeye artık hazırdı.</p>
</body>
</html>
