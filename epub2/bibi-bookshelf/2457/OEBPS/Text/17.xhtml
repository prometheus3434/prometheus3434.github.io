<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">17. B</span>ÖLÜM</p>

  <p>“Bu manzara beni her zaman etkilemiştir,” dedi Rehmir.</p>

  <p>Son piramit de gözden kaybolup gitmişti.</p>

  <p>“Heliopolis’de doğmama karşın gençliğim Memfis’de geçti. Memfis’de bir villam var, ama görülebilecek en güzel şey burada değil. Daha önce hiç Ibsambul’da<a href="../Text/dipnot.xhtml#Footnote0012" id="Feedback0012"><sup>[12]</sup></a> bulundunuz mu?”</p>

  <p>“Hayır. Daha önce hiç Asvan’a kadar gitmedim,” dedi Theon.</p>

  <p>“Göreceksiniz. Göreceksiniz. Hayatımda hiç bu kadar güzel bir yer görmedim. Gece olmadan oraya varmış oluruz. İlk kez gittiğimde yirmi yaşlarındaydım. Geceyi orada geçirmek istemiştim. Biraz da içkiliydim. Beni uyarmışlardı.</p>

  <p>“Güneş doğmaya başladığında II. Ramses’in tahta oturmuş, dört heykeli karşıladı beni. Bir daha asla unutamayacağım bir sahneydi bu. Sendeliyordum. Sonrasında gördüğüm şey ise beni gerçekten şok etti. Heykeller başka bir yerde oyulup taşınmamış, dağı oyup heykel yapmışlardı. Tüm tapınak etraftaki kayalar oyularak yapılmıştı.</p>

  <p>“Sabah saatleri olmasına rağmen ana baba günüydü.</p>

  <p>“Kapısına dans edip güneşin doğuşunu kutlayan maymun heykellerinin oyulduğu tapınağın içine güneş ışıkları vuruyor, gölgelerde ışık oyunları oluşuyordu. Işığın giremediği bir yerde ise sunak vardı. Sunağın üstünde Amon-Ra’nın, yanında Ramses’in ve onun yanında da Ra-Horus’un heykeli vardı. Dördüncü bir heykel daha olmasını bekliyordum, ama yoktu.</p>

  <p>“Sonra tapınağa girip sunağa doğru yürüdüm. Sandığım gibi üç heykel yoktu. Dört taneydiler. Sezgilerim yanılmıştı. Yeraltı dünyasının tanrısı Ptah’ın heykeli vardı dördüncü olarak, ama ışığın ulaşmadığı bir yerdeydi. Mimarlar nasıl yapmışlar bilmiyorum ama heykelin üstüne güneş ışığı vurmuyordu. Hangi zekânın ürünü olduğunu bilmiyordum, ama hemen yanındaki üç heykele sabah güneşi vururken Ptah’ın heykeli gölgedeydi. Tapınağın mevkii öyle ayarlanmıştı ki o bölge güneş almıyordu.”</p>

  <p>Rehmir’i daha evvel hiç bu kadar coşkulu görmemişlerdi.</p>

  <p>“Bu bir tesadüf eseri değildi. Aynı olay yılda sadece iki gün meydana geliyor ve güneş ışığı tapınağın içine giriyordu. Biri Ramses’in doğduğu günün, diğeri de taç giyişinin yıldönümünde.”</p>

  <p>Eratosten, Rehmir’in anlattıklarından hayli etkilenmiş, Ibsambul’a gitmek için dayanılmaz bir istek duymuştu. Böyle bir mucizeyi gerçekleştirmek için sadece iyi bir mimar değil iyi bir de astronom olmak gerekiyordu. Mısırlılar dışında hiçbir halk güneş hakkında bu kadar çok şey bilmiyordu. Mısır halkı için Güneş, sadece ısı ve ışık kaynağı değil, nesneleri biçimlendiren bir maddeydi. Bu yüzden güneşi uzun süre incelemişlerdi.</p>

  <p>Rehmir Ibsambul’a gitmek için dayanılmaz bir istek duyuyordu.</p>

  <p><br /></p>

  <p>Theon, ifadesiz bir yüzle sayıyor, önünde Beton yorulmaz bacaklarıyla yürüyordu. Hapi, nerdeyse onlarla aynı hizadaydı. Güvertede Eratosten’i gördüğünü sandı.</p>

  <p>“707, orda durmuş hayal kuruyor, 708 ben ise hiçbir şey düşünmemek zorundayım, 709, 710, 711, hiçbir şey, 712, 713, 714, budala, 715... Tamamen budalaya dönmek üzereyim, 716...”</p>

  <p>Taşkınlar başlamadan yolculuğu bitirmek isteyen Eratosten, etapları uzatma kararı aldı. Beton bunu onayladı. Cronos ve Theon’a ise düşünceleri sorulmamıştı. Çaresiz fikirlerini kendilerine sakladılar.</p>

  <p>Beton her gün daha uzun bir mesafeyi kat etmeye başladı. Gösterdiği mukavemet sıra dışıydı. Ne sabırsızlık gösteriyor ne de rahatsızlık duyduğuna dair bir belirti görünüyordu. Kararlı, inatçı ve yorulmak nedir bilmez bir yapısı vardı Beton’un. Sonu olmayan bir yolculuğa çıkmış bir filozof gibi görünüyordu. Sisiphos’un tersine, yürüyüşünü sürdürmesinin onu hedefine götürdüğünün bilincindeydi.</p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Uabu’nun Asası; Osiris’in testislerinin olduğu şehir.</p>

  <p class="theon">Memfis’den Afroditopolis’e dek Nil aynı doğrultuda akıyor, Afroditopolis’te ise hafifçe doğuya doğru meyil alıyordu. Şehir, yarı aslan yarı inek gibi görünen tanrıça Hathor’a adanmıştı. Mentep, yakınlardaki bir mezarlıktan söz etti. Mezarlıkta mumyalanmış yüzlerce inek ve kedi vardı. Hayatta daha önce düşünemeyeceğim sorular geliyordu aklıma:</p>

  <p class="theon">Mumyalanmış ineklerin boynuzları bandajlanıyor muydu yoksa çıplak mı bırakılıyordu mesela?</p>

  <p class="theon">Heracleopolis açıklarından geçtik. Bu kente de ‘Osiris’in sağ bacağı’ adı verilmişti. Ve doğal olarak canlıların bacaklarına zarar verme yasağı burada da geçerliydi.</p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Burada Eralosten’in yönteminden söz edeceğim biraz. Nehrin akış yönü kuzey-güney olduğu için ölçümü kolay. Ama eğer nehrin akış yönü bu olmasaydı, Eratosten bu yeni istikamet ile kuzey-güney doğrultulu meridyen arasındaki açıyı ölçecekti. Böylece bulmak istediği uzunlukla ölçtüğü uzunluk arasında ne kadarlık bir sapma olduğu ortaya çıkacaktı. Eratosten’in elinde, Rehmir’in sözünü ettiği eğim hesaplanmasında kullanılan trigonometri tablosu varken bu çok kolay bir işlemdi.</p>

  <p class="theon">Nehrin doğrultusu ne olursa olsun, ölçüm ilk kıvrıma gelindiğinde zaten zorlaşacaktı. Her kıvrım için ayrı bir hesaplama yapmak gerekiyordu. Eratosten heyecanla:</p>

  <p class="theon">“Bir doğruyu ölçmek için tek, bir eğriyi ölçmek için ise sayısız yol vardır,” demekten keyif alıyordu.</p>

  <p class="theon">Nehri kesen kanalların olmayışı ise işini bir parça kolaylaştıracaktı.</p>

  <p class="theon">Eratosten, yolculuğumuzun bu kadar sık kesileceğini tahmin etmemişti. Günde en az iki veya üç defa mecburen durmak zorunda kalıyorduk. Kanalı geçmek için salın gelmesini, yolcuların tümünün saldan inmesini beklemek zaman alıyordu.</p>

  <p class="theon">Eratosten, bu bekleyişleri en faydalı biçimde kullanıyor, yerel kadastro memurundan kanalın genişliğini öğrendikten sonra bunu da hesaba katıyordu.</p>

  <p><br /></p>

  <p>Ulak, Eratosten’e bir tomar mektup getirdi. İlk mektup Arsinoe’den geliyordu. Mektupta bildirdiğine göre genç kızın yeni bir arkadaşı olmuştu: Şu cüce Obol. Eratosten’in Obol’den hoşlanmadığını öğrenmiş olacak ki, mektubunda cücenin yalnızken bambaşka biri olduğunu söylüyordu.</p>

  <p><i>Edepsiz olmak zorunda kalmadığı zaman, insanı şaşırtan bir sükûneti ve sessizliği var. Tanrıya şükür benleyken hep suskun. Burada hayat çok kederli. Birlikte bol bol sohbet ediyoruz. Obol çok şey biliyor. Ve bu seni mutlu edecek, Agathocleia’dan hiç hoşlanmıyor.</i></p>

  <p><i>Magas bir süredir ziyaretime geliyor. Biliyorsun hiç de adeti değildir. Nedenini hemen anladım. Hizmetkârlarımdan biri çok güzeldir. Dün bana onunla evlenmek istediğini itiraf etti. Ben gülmeye başlayınca kıpkırmızı kesildi.</i></p>

  <p><i>“Ama Magas, bir prens bir hizmetçiyle evlenemez.”</i></p>

  <p><i>“Pekâlâ, ben de artık prens olmaktan vazgeçerim.” dedi.</i></p>

  <p><i>Erkek kardeşlerimle şansım pek yaver gitmiyor. Biri benimle evlenmek istiyor, öbürü de hizmetçimle. Magas nasıl olur da savaşta bu kadar asil ve yiğit olurken aynı zamanda bu kadar çocukça davranabiliyor?</i></p>

  <p><i>Gelelim senin deneyine. Mouseion’dakiler sadece ve sadece bundan söz ediyor, hepsi de hasetlerinden çatlıyorlar.</i></p>

  <p><i>Beton nasıl? Harika olduğundan hiç kuşkum yok. Annem geçenlerde onu çok özlediğini, ama önce senin ölçümünü bitirmesi gerektiğini söyledi.</i></p>

  <p><br /></p>

  <p>Öteki mektuplar. çalışma arkadaşlarından geliyordu. Kütüphaneden bu denli uzun zaman uzak kaldığı hiç olmamıştı. Yokluğunda, aslında hiçbiri çok da ciddi olmayan bir yığın problem çıkmıştı ortaya. Bu yüzden üstünde düşünerek zaman kaybetmedi.</p>

  <p>Grubun uyumu mükemmeldi. Eratosten, Theon’un tahmin etmediği kadar sıcakkanlı davranıyordu. Rehmir ve Patreas pek iyi anlaşamıyordu, ama ekipteki uyuma zarar verecek bir hareketten de kaçınıyorlardı.</p>

  <p>Sadece Toussi diğerlerine katılmıyordu. İçten pazarlıklı ve ketum davranışını hiç değiştirmemişti. Güvenliği sağlamasına sağlıyordu ama ekipteki hiç kimse ispiyonculardan ve muhbirlerden hoşlanmıyordu. Gerekmedikçe kimse yanına yaklaşmıyordu. Onun da buna üzüldüğü söylenemezdi.</p>

  <p>Bir tek konuda grupta kesin bir görüş ayrılığı doğdu: Ekmek. Yunanlılar kara ekmeğe karşı korkuyla yaklaşıyor, çiğnemesi zor, hazmı yorucu ve koyu renkli bu ekmeğe karşı açıklanamaz bir kuşku duyuyorlardı. Patreas, abartılı bir ifadeyle kara ekmeğin bağırsakları tıkadığını iddia ediyordu. Mısırlılar için ise beyaz ekmek, gerçek ekmek değildi. Ne sertliği vardı ne de ağzı dolduruyordu. Mideye inip inmediğini bile anlamıyorlardı. Fakat herkes her sabah memnun oluyordu. Çünkü, en yakın köye gidilip taze siyah ve beyaz ekmek alınıyordu.</p>

  <p>Yılın bu en kurak mevsiminde meyve ve sebze ender bulunur, bulundu mu da kalitesi fazla dikkate alınmazdı. Ama Nil’in balıkları ne güne duruyordu? Tati, Mentep’in tuttuğu balıklardan enfes bir balık çorbası pişiriyordu.</p>

  <p>Tati gerçek bir sanatçıydı. Mutfaktaki malzemelerinin çoğunu İskenderiye’de seçme zahirecilerden almıştı.</p>

  <p>Etli ekmek en başta gelen yemeklerindendi. Özellikle de güvercin eti. Ama usta aşçı, köylülerin getirdiklerini kolay kolay beğenmiyor: “Bugünlerde iyi güvercin eti bulmak imkansız,” diyordu.</p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">Görkemli bir burnun açıklarından geçiyoruz. Kıyıda eski bir Mısır kentinin yıkıntıları göze çarpıyor. Akoris Köyü’nün yakınlarındaki bu kentin adı <i>Dehenet</i>’miş. Nil hafifçe doğuya doğru kıvrılmaya başladı. Nehir yatağı gittikçe genişliyor. Deltadan bu yana hiç bu kadar genişlememişti; ayrıca şu an suyun çekildiği dönemdeyiz. Sular yükseldiğinde ne hal alacak merak ediyorum.</p>

  <p class="theon">Akşamları Eratosten ve Rehmir bir araya gelip saatlerce birbirlerine uygarlıkları hakkında bilgi veriyorlar. Kimse aralarına girmeye cesaret edemiyor; dinleyici olarak aralarında bulunmayı bile bir şans olarak değerlendiriyordu. Kumunu, Sekizlerin Şehri, Dört Tanrı Çifti, Noun ve Naunet, Heh ve Hehet, Anon ve Amonel, Kek ve Keket şehri tanrı Thot’a adanmıştı. Eğer bu keşif gezisi bir tanrıya adanacaksa bu Thot olmalıydı. Yazının, bilimin, astronominin ve hesabın mucidi, zamanın efendisiydi o. Beyaz tüylü bir maymun olarak resmediliyordu; doğal olarak kentte büyük bir maymun mezarlığı vardı.</p>

  <p class="theon">Kenti Yunanlılar Hermopolis olarak adlandırıyorlardı. Tanrı Thot, Yunanlılar tarafından Hermes ile bir tutuluyordu.</p>

  <p class="theon">Eratosten <i>Hermes</i> adında, takımyıldızların oluşumunu anlatan coğrafi bir şiir yazmıştı. Aslan burcu için yazdığı dizeler şöyle bitiyordu: “Aslanın üzerinde yedi yıldızdan oluşmuş, kuyruk istikametinde üçgen biçiminde, bir takımyıldızı vardır, Berenis’in Saçları dedikleri.”</p>

  <p class="theon">Rehmir, eskiden kitap yönünden zengin kütüphanesi için sık sık Hermopolis’e gittiğini anlattı. Sonunda yine bir kütüphaneye rastladık. Oraya gitmek için can atıyorum. Eratosten birkaç etap daha gitmeden bir mola vermeyi düşünmediği için gidemeyeceğim. Belki dönüşte. Görmek istediğim yerlerin adlarını not ediyorum.</p>

  <p><br /></p>

  <p>Theon, bunu yazdıktan sonra bir şeyi hatırlayıp utandı. Ya Büyük Kütüphane? Unutulmuş muydu? Gezi bittiğinde ilk nereye gidecekti; kütüphaneye mi, Çatlak Amfora’ya mı?</p>

  <p>Filistin dönüşünde Siraküza’ya gitmeden önce İskenderiye’ye uğrayan kaptan Kutusis Çatlak Amfora’ya da uğradı. Patroniçeye Theon’u sordu. Büyük Kütüphane’de işe başladığını duyduğunda ise hiç şaşırmadı.</p>

  <p>“O adamın bu kadar ileri gideceğini biliyordum.”</p>

  <p>“Daha iyi ifade edemezdin. Şimdi de dünyanın büyüklüğünü ölçüyor.”</p>

  <p>Yaptıklarını anlattığında Kutusis başını salladı:</p>

  <p>“Zamanını boşa harcıyor. Bence yapması gereken, bana anlattığı hikayeleri derleyeceği bir kitap yazmak.”</p>

  <p>“Size katılmıyorum. Theon harika bir hikâyeci, ama iyi bir yazar olamaz. ”</p>

  <p><br /></p>

  <p class="theon">THEOPRASTE EXCELSIOR’UN NİL SEYAHATNAMESİ</p>

  <p class="theon">“Heliopolis ve Hermopolis evrenin yaratılışını açıklayan iki önemli akımın merkezi olma ayrıcalığını paylaşırlar. Hem de aynı elemanlarla,” dedi Rehmir. “Su, Toprak, Güneş; Heliopolis’de güneş, suyu kurutarak toprağın oluşmasına sebep olur. Hermopolis’de ise tam tersi. Güneş toprağı terletir ve neticesinde su oluşur.”</p>

  <p class="theon">Yani Mısır’ın en büyük iki kütüphanesinin bu şehirlerde olması rastlantı eseri değil. İlkini ziyaret edecek zamanım olmadı. Umarım ikincisi için zaman bulurum. Orada eski metinler, onarılıp, yorumlanıyor ve kopyalanıyor. <i>Ölüler Kitabı</i>’nın milyonlarca kopyasının orada olduğu söyleniyor. Bir milyonu sembolize eden ve ellerini göğe açmış bir adamın, sanki “çok, çok” dermiş gibi bir görüntüsünün olduğu hiyeroglif hoşuma gitti.</p>

  <p><br /></p>

  <p>Theon, her iki kütüphanenin de <i>per-ankh</i>, yani ‘Yaşam Evleri’, denen kurumlara bağlı olduğunu duyduğunda hayranlığı bir kat daha arttı.</p>

  <p>Grup, Akhet-Aton kentini geçti. Theon durmak için yine izin istedi. Eratosten’in yanıtı kısa oldu:</p>

  <p>“Keşif ekibindekilere Nil’de turistik bir geziye değil coğrafi bir operasyona katıldıklarını hatırlatmak istiyorum.”</p>

  <p>Akhet-Aton’a geri dönelim, Rehmir uzun bir sessizliğin ardından: “Theon, dur da sana bir efsaneden söz edeyim,” dedi ve başladı anlatmaya.</p>

  <p>“II. Ramses’in zenginliği dillere destanmış. Bir gün en iyi mimarını çağırıp, hâzinelerini koymak için girilmesi imkânsız bir oda inşa etmesini emretmiş. Mimar, inşaatı bitirdikten yıllar sonra, ölüm döşeğindeyken iki oğlunu yanına çağırmış ve onlara bir sırrı açıklamış: İnşaat sırasında sarayın dış duvarlarına yerleştirdiği bir mekanizma, hazine odasına girişi açıyormuş.”</p>

  <p>“Biliyorum,” diye atıldı Theon. “Herodot’un yazılarında okumuş olmalıyım bunu.”</p>

  <p>“O halde anlatmayayım.”</p>

  <p>“Hayır, devam et.”</p>

  <p>Rehmir döndü. Mentep, başını sallayarak devam etmesini işaret etti. Rehmir, ne zaman Theon’la uzun bir tartışmaya girişse, Mentep ikisini de yatıştırmak için orada bitiverirdi.</p>

  <p>“Devam etmemi istiyor musun?” diye sordu Rehmir, emin olmak istercesine.</p>

  <p>Bu kez Mentep, evet anlamında başını salladı. Rehmir’in anlattıklarının her kelimesi onun için çok önemliydi.</p>

  <p>“Babaları gömülünce iki kardeş de gece olmasını beklemiş. Gece olunca sarayın duvarlarına, babalarının mekanizmanın durduğunu söylediği yere gelmişler. Sonra da mekanizmayı çalıştırıp odaya girmişler. Gördükleri manzara karşısında, ikisi de böyle bir zenginliğin var olduğuna inanamamış. Hazineden ilk seferde taşıyabildikleri kadarını alan kardeşler, bundan sonra da her fırsatta bu gece yolculuklarını tekrarlamış. Aslında o kadar paraya da ihtiyaçları yokmuş, ama onları asıl heyecanlandıran firavunu soyuyor olmalarıymış.</p>

  <p>“Bir sabah firavun hazinesine bakma isteğiyle uyanıp odaya girmiş. Bakınca bir de ne görsün. Her şey yerli yerinde görünüyor olmasına karşın, hazinesinde belli bir azalma varmış. Durumdan şüphelenen firavun kapı kilitlerini kontrol edip birkaç gün sonra tekrar bakmaya karar vermiş. Bu kez daha çok şeyin azaldığını fark eden firavun tedbiri elden bırakmayarak içeriye tuzaklar kurdurmuş.</p>

  <p>“Kurulan tuzaktan habersiz iki kardeş, hazine odasını yine soymaya gelince, büyük kardeş altın dolu bir vazoya yaklaşmış ve o esnada ayaklarını tuzağa kaptırmış. Kardeşinin yardımına rağmen kurtulamayacağını anlayan büyük kardeş, kardeşinden başını kesmesini istemiş. Kardeşi de kılıcını çekip abisinin kafasını kesmiş.”</p>

  <p>Mentep bir korku çığlığı attı.</p>

  <p>“Sabah olduğunda firavun, hazine odasında başı kesik vücudu bulmuş, ama yine de hırsızların nereden girdiğini bir türlü çözememiş. Bunun üzerine başsız cesedi halka açık bir yere koyup yanına da nöbetçilerini dikmiş.</p>

  <p>“Hırsızın annesi haberi duyduğunda, oğlunun mezara gömülmeden ortada kalmasına kahrolmuş ve küçük oğlundan ne pahasına olursa olsun abisinin cesedini ele geçirmesini istemiş.</p>

  <p>“Annesinin diretmesine dayanamayan küçük kardeş, bir sabah sırtlarına birer fıçı şarap yüklediği iki eşekle evden ayrılmış. Cesedin teşhir edildiği yere yaklaştığında eşekleri bırakmış ve sanki bir işi varmış da hemen dönecekmiş gibi oradan uzaklaşmış. Bunu gören nöbetçiler şarabı talan etmek için yerlerinden fırlamış. Kendilerine doğru koşan askerleri gören eşekler de koşmaya başlamış. Askerler uzun bir takipten sonra eşekleri yakalayıp şarabı içmeye başlamış. Bir yandan da eşekleri önceden durdukları yere getirmişler ki sahibi onları affetsin. Hırsız bu duruma hiç kızmamış, tam tersine adamlara eşeklerini geri getirdikleri için şarabın tümünü ikram etmiş. Fıçılar boşaldığında adamların ayakta duracak halleri kalmamış.”</p>

  <p>Hikâyeye kendini kaptırmış olan Mentep, hem kahkahalarla gülüyor hem de tepiniyordu şimdi. Rehmir anlatmaya devam etti:</p>

  <p>“Abisinin bedenini asıldığı yerden indiren küçük kardeş, başsız cesedi eşeklerden birine yükleyip eve dönmüş. Annesi de çok mutlu olmuş.</p>

  <p>“Hem soyulup hem de gülünç duruma düşen firavun ise sinirden küplere binmiş. Başka çaresi kalmayınca, kızını çağırtıp halk içine çıkmasını ve iki becerikli hırsızdan bahseden birini bulduğunda gelip kendisine teslim etmesini istemiş.</p>

  <p>“Ancak, hırsızın da firavunun kurduğu tuzaktan haberi olmuş. Şansına, ölmek üzere olan bir komşusu varmış ve gece olduğunda komşusunun kollarını omuzlarından kesmiş” Mentep gözleri yuvalarından çıkmış, Theon’a bakıyordu. Theon ise eğleniyor görünüyordu.</p>

  <p>“Sorularına cevap vermek üzere karanlık bir odada prensesle buluşan hırsız, bakın neler demiş.</p>

  <p>“ ‘Hayatımda yaptığım en kötü şey abimin kafasını kesmekti. Bu yüzden hâlâ ağlıyorum. Yaptığım en zekice iş ise abimin cesedini almaya gittiğimde, nöbetçileri sarhoş etmekti. Hâlâ gülerim buna.’ Hırsız, konuşmasını bitirip de tam ayağa kalkacakları sırada prenses onu kollarından yakalamış. Oysa hırsız çoktan ölüden kestiği kolları prensesin eline tutuşturup tabanları yağlamış.”</p>

  <p>Mentep buna çatlayana kadar güldü. Theon da ona katıldı. Rehmir ise istifini bile bozmadan; “Başına son geleni de öğrenince iyice tepesi atan firavun, hırsızı yakalamak için her yolu denemiş. Başarılı olamayınca da böylesine usta birini öldürmektense onu hizmetine almayı daha uygun bulmuş ve tellallar gönderip, hırsızı saraya davet etmiş. Bir gün sonra da hırsız çıkıp gelmiş. Ve Firavun...”</p>

  <p>“Kızını ona vermiş,” diye atıldı Mentep.</p>

  <p>“Hikâyeyi biliyordun!” diye sızlandı Rehmir.</p>

  <p>“Evet, ama bir daha dinleme fırsatını kaçırmak istemedim.”</p>

  <p>“Bu hikâyede bir gerçek payı var. Mimarların hünerlerine rağmen, o kadar çok mezar ve tapınak yağmalandı, kirletildi, talan edildi ve içleri boşaltıldı ki, arşiv ve kütüphanelerimiz de bundan payını aldı. Denir ki ilk yağmalama hareketine girişenler Tebai’deki mezarları talan eden açgözlü işçilermiş.”</p>

  <p>“Bir yeri binlerce yıl boyunca korumanın yolu var mı ki? Sonsuzluğu isterken, kendi kendinizi sonsuza kadar sürecek bir nöbete mahkûm ediyorsunuz. Bu delice bir iş!”</p>

  <p>“Gardiyanlar hırsızlığı durduramaz ve anıtları devamlı koruyamazlar, bu yüzden daima iki koruma yoluna gidilir: Öncelikle hırsızlar üstüne lanet çökeceği söylenir, çünkü halkın inançları kuvvetlidir. Dikkat ederseniz, ‘her kim bu mezarın huzurunu bozmaya cüret ederse onulmaz acılar içinde kıvranarak can verecektir,’ türünden yazılarla doludur mezarlar.</p>

  <p>“İkinci koruma ise girişlerin, koridorların ve mezar odalarının bulunmasının zorluğudur. Birinin oraya ulaşamaması için her türlü önlem alınmıştır. Ve kazara biri ulaşırsa canlı çıkmaması için çeşitli düzenekler mevcuttur. Ama yine de çoğu mezar yağmalandı. Hem de Mısırlılar tarafından. Halkım için gerçek bir kara leke.”</p>

  <p>“Sence de onca zenginliğin gömülü olarak bırakılması doğru mu? Ya fakir olsan (ya da zengin fark etmez) ve orada bir servetin gömülü olduğundan haberin olsa, karşı koyacak gücün olur muydu?”</p>

  <p>Rehmir, yatmaya gitmeden önce kıyıda kısa bir yürüyüş yaptı. Yolculuğun ilk gününden bu yana Eratosten ve Theon’a öyküler anlatmıştı. Mentep ve Rensi’ye değil. Oysa burası onların ülkesiydi, anlatılan onların hikayesiydi.</p>

  <p>Tebai sınır noktasında tüm gemiler durmak zorundaydı. Gümrük kayıtları için katipler, ellerinde kağıtları güverteye çıkıp, vilayetten alınan her malı vergiliyorlardı.</p>

  <p>Gümrük binası önünden geçerlerken bir olay yüzünden alay konusu oldular. Memurlardan birinden Cronos’a vergi kesmek gibi dahiyane bir fikir çıktı. Eşek ise adamcağızı bir çiftede nehre yolladı. Gümrükçüler hayvanı zaptetmeye çalışırlarken, tepinmeye başladı. Hayvanın bu huysuz tarafını daha evvel hiç görmediği ve o çiftenin muhatabı olmadığı için, Theon içinden tanrılara şükretti.</p>

  <p>Sınır karakolundan sonra her şey değişti. Yolculuğun en zorlu bölümüne gelmişlerdi: Birinci kıvrıma. Daha sonra ikinci ve ardından da üçüncü bir kıvrım daha vardı. Eratosten’in işi başlamak üzereydi. Ne mutlu ki, nehir hâlâ kuzey-güney doğrultusundan sapmamıştı.</p>

  <p>Dördüncü kıvrımda bu da değişecekti.</p>
</body>
</html>
