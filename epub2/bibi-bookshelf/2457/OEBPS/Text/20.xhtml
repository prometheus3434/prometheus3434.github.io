<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">20. B</span>ÖLÜM</p>

  <p>Sarayın bahçesinde, rahat koltuğuna kurulmuş olan Philopator, <i>Adonis</i>’in yüksek sesle okunmasını dinliyordu. Üstünde, sırtını ve dolayısıyla sırtındaki dövmeyi açıkta bırakan bir tünik vardı. Keyifle ağzını şaklatıyordu. Etrafındaki dalkavuklar ise sanki hayatlarında duydukları en güzel sesmişçesine, hayranlıkla seyrediyorlardı.</p>

  <p>Eseri, gür sesiyle okuyan Agathocles’ti.</p>

  <p>Sosibios dinleyiciler arasından çıkıp usulca kralın kulağına mırıldandı:</p>

  <p>“Eğlenceni böldüğüm için özür dilerim. Ama korkunç bir şey oldu.”</p>

  <p>Philopator’un yüzü asıldı, ağzını şaklatmayı kesti aniden: “Magas! Kim böyle bir suç işleyebilir, bilmiyorum?”</p>

  <p>Sonra sesini daha da yükselterek: ’</p>

  <p>“Efendimiz, bir kaza olmuş. Korkunç bir kaza. Kardeşinizin tekneyle nehre çıkmayı ne kadar sevdiğini bilirsiniz. Tekne alabora olmuş. Epey debelenmiş ve boynuna bir halat takılmış. Hemen yardıma koşmuşlar ama vaktinde yetişememişler.”</p>

  <p>Karanlık çökerken, Magas’ın bedeni odasına getirilmişti. Saçları hâlâ ıslaktı. Yiğit yüzü solmuş, açılan pelerininden kaslı omuzları görünüyordu.</p>

  <p>Berenis, yavaş adımlarla cesede yaklaştı ve oğlunun yüzünü okşadı. Koridorda genç bir hizmetçi kız hüngür hüngür ağlıyordu.</p>

  <p>Su saatinden ağır ağır damlıyordu zaman. Berenis taş gibi hareketsizdi. Kimse kraliçeyi kendine getirecek gücü bulamamıştı henüz.</p>

  <p>Sonunda içinde olduğu ıstıraptan sıyrılmak için başını kaldırdı. Kendini topladı. Uyanmıştı nihayet.</p>

  <p>Odayı bir ileri bir geri turladı. Bir yandan da oğlunun eşyalarına dokunuyordu. Yayı, kılıcı, mızrağı, miğferi, göğüs zırhı, küçük bir mücevher sandığı, pelerini, altın sandalları... Gözlerini yumdu. Sonra açtı. Kapıya yöneldi. Esthia’yla karşılaştı:</p>

  <p>“Kraliçem, kraliçem nereye gidiyorsunuz?”</p>

  <p>Berenis onu görmedi bile. Hizmetkarını kenara itince, elindeki lamba yere düştü.</p>

  <p><br /></p>

  <p>Yaşlı arabacı, bekliyordu. Berenis göründüğünde hiç şaşırmadı. Öğleden sonraki kötü olayı o da duymuştu. Esthia, ne yapacağını bilemez halde bakıyordu ardından.</p>

  <p>“Kimse gelmesin arkamdan,” diye kesin olarak emir verdi. Sonra da arabaya atladı. Aynı Everget gibi yapmıştı. Arabacı, kralla yaptıkları son gezintiyi hatırladı. Şimdi aynı havayı Berenis’te de sezinliyordu. Onu uzun zamandan beri tanıyordu. İskenderiye’ye gelişine şahit olmuştu. O ve Everget sıra dışı bir çift oluşturmuşlardı.</p>

  <p>Araba sarayın girişine vardı, ana kapıyı geçti.</p>

  <p>“Nereye gidiyoruz kraliçem?”</p>

  <p>“Limana!”</p>

  <p>Araba tüm kenti boydan boya kat etti. Liman boyunca gitti. Şimdi Heptastade’a gelmişlerdi. Anlamıştı nereye gittiklerini. Fener’e gidiyorlardı.</p>

  <p>Açık bir gökyüzü vardı. İnsan manzaraya kapılıp saatlerce burada oturabilirdi. Atları durdurdu. Araba yavaşça Fener’in bahçesine girdi. Askerler nöbetteydi. Arabacı, Berenis’in inmesine yardım etti.</p>

  <p>“Bu delilik efendimiz. Oraya çıkamazsınız.”</p>

  <p>Ama Berenis kimseyi duyacak halde değildi. Muhafızların başındaki subay dikkat çekince askerler kılıçlarını çekip selam durdular.</p>

  <p>Tahta geçtiğinden bu yana yirmi yıl boyunca buraya hiç gelmemiş; gelmeyi aklına bile getirmemişti. Burası onun için şehrin bir parçasıydı o kadar.</p>

  <p>Kararlı adımlarla rampayı tırmanmaya başladı. Gecenin geç bir saatiydi. Kimseler yoktu görünürde. Sonra yanına bir subay eşlik etmek için geldi. Adamcağız korkudan ne yapacağını bilmez bir halde kraliçeyi takip mi etsin, yoksa geride mi kalsın bilmiyordu. Sonra birkaç adım geriden takip etmekte karar kıldı. Bu şekilde ayağı takılır da düşerse, yere düşmeden yakalayabilecek bir mesafedeydi. Zaten az sonra kraliçenin soluğunun kesilip duracağından emindi.</p>

  <p>Kraliçe gözlerini yumup derin bir nefes aldı ve tırmanmaya devam etti. Subay, kraliçe her durduğunda artık bu işkencenin bittiğini sanıyor, ama kadın tırmanmaya devam edince peşinden seğirtiyordu. Şimdi anlamıştı ki kadının dayanıklılığı şımarıklık ve inattan değil, içindeki büyük bir acıdan kaynaklanıyordu. Onu geri döndürmek faydasızdı.</p>

  <p>Kraliçenin gelişinden dolayı herkes odasından çıkarıldı. Kraliçenin önünde eğildiler ve o gidene kadar da kafalarını kaldırmadılar. Berenis, adamların adını mırıldandığını ve adının bu soğuk duvarlarda durmadan yankılandığını duyuyordu.</p>

  <p>Birkaç defa çarpıntısı tuttu. Sendeler gibi olunca adamlar koşuştular. Ama o her seferinde de onları itti. Duvara yaslanıp geçmesini bekledi. Bakışları, hem ona acıyan hem de müthiş saygı duyan bir adamın bakışlarıyla çakıştı, bu onu daha da yüreklendirdi. Artık geri dönemezdi.</p>

  <p>İlk katın sonuna ulaştı. Subayın tek umudu daha öteye gitmemesiydi. Rampa, yerini merdivene bırakıyordu. Devam etti. Subay, sonuna kadar gideceğinden emindi. Bir asker kupayla soğuk su sundu. Kana kana içip kupayı verdi ve devam etti. Bu merdivenler sonsuza kadar uzansa bile geri dönemezdi.</p>

  <p>Subayın bacaklarında derman kalmamış, basamakları sayıyordu artık. Berenis, merdivenlerin iyice daraldığı ikinci katın tepesine ulaştı.</p>

  <p>Son kat. Subay, soluk soluğa koştu ve önüne geçip kapıyı açtı. İçerdekilere ayağa kalkmalarını işaret edip “Kraliçe!” diye anons etti.</p>

  <p>Yüzleri ateşten kavrulmuş köleler, başlarını saygıyla eğdiler. Başlarında deri bir başlık, vücutlarında demircilerinkine benzer bir önlük vardı. Geceyi bir parça aydınlatmak için savaşan zavallı faniler.</p>

  <p>Açık havada olmalarına rağmen sıcaktan terledi Berenis. Hayranlıkla kraliçeyi seyreden adamlara, şefleri bağırdı:</p>

  <p>“Ateş azalıyor. Odun getirin!”</p>

  <p>Elli yıldan beri sönmemişti ateş. Gündüz bile köz halinde tutulurdu. İki kütüğü getirip ateşe bıraktılar. Alevler yükseldi. Kıvılcımlar uçuşuyordu. Saçlarından birazı yandı Berenis’in. Bir köle gelip saçlarında uçuşan kıvılcımları elleriyle savuşturmaya çalıştı. Baş edemeyeceğini anlayınca, başlığını çıkarıp Berenis’e taktı. Berenis elini adamınkinin üstüne koyup sessizce teşekkür etti. Ateşi besleyen adamlar yanan ellerini su dolu bir kasede serinlettiler. İçlerinden biri kaseyi kraliçeye uzattı. Berenis suyla elini ıslatıp yüzüne biraz serpti.</p>

  <p>Parmaklıklara yanaşıp başını göğe kaldırdı:</p>

  <p>“Başak ve Aslan arasında, Callisto’nun yanında, gökteki okyanusun derinliklerinde.” Gözlerinden yaşlar boşanıyordu. “İşte buradayım İsis. İntikamını aldın. Ettiğim yemini bozdum. Lagos hüküm sürüyor. Ah, Everget! Everget, neden beni dinlemedin? Oğlun şimdi hayatta olacaktı.” Gözlerini adını taşıyan takımyıldızından ayırdı. Bu defa şehre dikti.</p>

  <p>Ateşçilerin şefi yaklaştı:</p>

  <p>“Kraliçem, gerçekten artık gitmeniz gerekiyor.”</p>

  <p>Elinden tutarak kapıya kadar refakat etti. Kapıdan çıkmadan arkasını dönüp kölelere baktı. Hepsi hayranlıkla bakıyordu. Subay kapıyı açtı. Dışarıda onu sadece karanlık bir kuyu bekliyordu.</p>

  <p>Şafak sökmek üzereydi. Arabacı, meraktan çatlıyordu. Fenerin kapısının açıldığını görünce rahat bir nefes aldı. Kraliçeyi saraya geri getirdi. Kadın arabadan iner inmez kendinden geçti.</p>

  <p>Eratosten haberi aldığında gemiden daha yeni inmişti. Şimdilik hiçbir detay söylenmemişti. Ne olmuştu? Bir dövüş sırasında mı? Magas ordudaki en iyi silahşorlarla egzersiz yapıyordu. Kazara bir yara mı almıştı?</p>

  <p>Limandaki casusları Eratosten’in habersiz gelişini Sosibios’a bildirdiler. Eratosten neden gelmek için böyle bir anı seçmişti ama asıl merak ettiği neden kimseye haber vermemişti?</p>

  <p>Eratosten saraya geldiğinde, Philopator’u üzgün bir suratla kendisini bekler buldu. Kaza hakkında bilgi verildiğinde şaşkınlığını saklayamadı.</p>

  <p>“Böyle bir şeyin nasıl olabileceğine benim de aklım ermedi,” dedi Philopator. “Magas usta bir yüzücüydü. Fakat sana anlattığım her şey doğrulandı. Annemi görmeye gider misin, rica ederim. Yıkıldı bu haberle. Sen de biliyorsun, Magas onun gözdesiydi. Şu son günlerde başına gelmedik kalmadı. Dün yaptığı ise akıl alır gibi değil. Tüm geceyi Fener’de geçirmiş. Bütün bu olanların suçlusunun ben olduğum düşünülüyor!”</p>

  <p>Eratosten vakit geçirmeden Berenis’in ziyaretine gitti. Odasında bir doktor bulunuyordu. Doktor uzun süredir uyuduğunu rapor etti.</p>

  <p>Ya Arsinoe? O nasıl tepki vermişti? Onu görmek için odasına gitti ama orada yoktu. Kimse yerini söyleyemiyordu. Saraydan ayrılmak üzereyken Esthia gelip hanımının kendisini görmek istediğini söyledi.</p>

  <p>“Söylediklerine inanıyor musun? Magas’ın boğulduğuna inanıyor musun? Kim yaptı bunu?”</p>

  <p>Berenis konuşmuyor, haykırıyordu. Eratosten sesini çıkarmadı. Kraliçe bunca şeye rağmen bağıracak gücü nerden buluyor? Alnında hâlâ is vardı. Saçlarının yanan uçları görünüyordu. Elleri de ateşten kıpkırmızı kesilmişti.</p>

  <p>“Magas’ın gemisi devrildiğinde yakınlarda kaçışan küçük bir tekne olduğu söylendi. Sana söylüyorum, bu bir kaza değildi”</p>

  <p>“Ama o zaman...”</p>

  <p>“Suikaste uğradı.”</p>

  <p>“Kim Magas’ı öldürmek istesin? O sadece bir çocuk.”</p>

  <p>“Öyleydi, Eratosten, öyleydi.” Tekrar ağlamaya başladı.</p>

  <p>“Kraliçem...” İlerledi ve kraliçenin elini avuçlarının arasına aldı.</p>

  <p>“Dostum, dostum,” diye mırıldandı. Ses şimdi daha yumuşak çıkıyordu. “Seni öldürmek istedikleri bir saraydan daha kötü bir şey olamaz. Yılanlara yem...”</p>

  <p>Kraliçe sayıklıyor, Eratosten giderek daha fazla kaygılanıyordu. Esthia odaya daldı:</p>

  <p>“Kraliçem, Prenses Arsinoe..”</p>

  <p>“Ne oldu ona! Çabuk anlat!”</p>

  <p>“Onu her yerde arıyoruz.”</p>

  <p>Berenis acı bir inilti kopardı.</p>

  <p>“Kraliçem, beni dinleyin,” diye yalvardı Eratosten. Eminim ona bir şey olmamıştır. Şimdi gidip onu bulacağım.”</p>

  <p>“Nerde o zaman? O yaptı, onun suçu! Magas gibi. O bir canavar!”</p>

  <p>“Kimden söz ediyorsun?”</p>

  <p>“Lagos, biricik öğrencin! Ve etrafındaki o vahşiler. Sahiden de körmüşsün, zavallı Eratosten. Olup biteni hiçbir zaman görmedin. Magas’ı öldürttü çünkü tahtı ona kaptırmaktan korktu.”</p>

  <p>Eratosten afalladı, gözleri hayretle açıldı. Kulaklarına inanamadı. Bir anne nasıl olur da oğlu hakkında böyle korkunç bir iddiada bulunabilirdi.</p>

  <p>“Yo, hayır! Bu olanaksız! Onu tanırım. Zaafları vardır ama bu kadar da...”</p>

  <p><br /></p>

  <p>Birkaç saat içinde İskenderiye’de bulunmaktan duyduğu sevinç yok olmuştu bile. Önce Philopator’la görüşmüş, Berenis’in Fener’de sabahladığını ve fenalaştığını öğrenmiş, Arsinoe’nin de kaybolduğu haberini almıştı. Eratosten, ayrıldığından bu yana gelişmelerden uzak kaldığını kendine itiraf etti.</p>

  <p>Bu karışıklıkta soğukkanlı durması gerekiyordu. Arsinoe’nin hayatının tehlikede olduğunu sanmıyordu. Onun başına kaza filan gelmemiş, ortadan kaldırılmamıştı. Bir yerde saklandığı aşikârdı. Üzgün olduğunda bir yere saklanmak onun huyuydu. Ansızın onu nerede bulabileceği geldi aklına. Vakit geçirmeden bir arabaya atladı.</p>

  <p>Eratosten’in kollarına atılan Arsinoe katıla katıla ağlıyor, tek kelime bile etmiyordu. Tek yaptığı acısını gözyaşlarına yükleyip dışarı bırakmaktı. Sonunda olan biteni kavramaya başladığında:</p>

  <p>“Ama sen ülkenin ta bir ucundaydın. Nasıl bu kadar çabuk geldin? Magas’ın başına gelenleri biliyor muydun?”</p>

  <p>“Hayır, küçüğüm. Sadece bir rastlantı.”</p>

  <p>İkisi de kuyunun dibinde yan yana oturdular.</p>

  <p>“Burada olduğumu senden başkası bilemezdi. Saklanmak, yalnız kalmak istedim. Magas için çok üzülüyorum. Eğer günün ortasında geceyi yaşamak istersem bu kuyuya gelmem gerektiğini söylemiştin. Bu yüzden buraya kaçtım.”</p>

  <p>“Bana bak, korkma küçüğüm. Ölmek mi istedin?”</p>

  <p>“Bunun benim için ne demek olduğunu bilmiyorum, ama ötekiler için, sevdiklerim için ne demek olduğunu biliyorum. Çünkü bir daha onları hiç göremeyeceğim. Bir daha hiçbir şeyi göremeyecek olmak nasıl bir şey? Benim için fazla karmaşık. Gecenin gelmesini ve güneşin hiç doğmamasını istedim. Sonra, bana bu kuyuya asla güneş ışığı girmediğini söylediğini hatırladım.”</p>

  <p>“Hayır, ben bunu demedim.”</p>

  <p>“Evet dedin!”</p>

  <p>“Böyle söylemiş olamam, çünkü yanlış. Bak görüyor musun, güneş ışınlarının aydınlattığı yerler var.”</p>

  <p>“Ve suyu aydınlatıyorlar; değil mi? Sana inanmıyorum.”</p>

  <p>“Bak, farz edelim ki güneş tam üstümüzde olsun. Işınları tepemize taş gibi direk düşer.” Elini Arsinoe’nin kafasına hafifçe vurup saçını karıştırdı. Ama Arsinoe gülmedi. Aksine daha da hırçınlaşarak: “O zaman onu görene kadar bekleyeceğim burada,” dedi.</p>

  <p>“Annen meraktan deliye döndü. Dönelim artık.”</p>

  <p>Arsinoe inatla:</p>

  <p>“Güneşi görene kadar buradan çıkmayacağım.”</p>

  <p>Eratosten, sabırla:</p>

  <p>“Bütün bir yıl bekleyebilirsin. Ama hiçbir şey göremezsin.”</p>

  <p>“O zaman haklıyım. Bana yalan söyledin.”</p>

  <p>“Hayır, hayır. Sana burada hiçbir şey göremeyeceğini söyledim. Onu görmek istiyorsan daha güneye, ekvatora gitmen gerekir.”</p>

  <p>“Ben burada istiyorum.”</p>

  <p>“İstediğin kadar isteyebilirsin. Astronomide sadece mümkün olan şeyleri isteyebilirsin. Mümkün değilse, ne yaparsan yap, başaramazsın.”</p>

  <p>Eratosten birden sustu. Kafasını kaşıdı ve; “Bana harika bir fikir verdin, biliyor musun? Bana ne kadar harika bir fikir verdiğinin farkında mısın?” dedi heyecanını saklama gereği duymadan.</p>

  <p>Eratosten, o kadar heyecanlandı ki bu yüzden de dengesini yitirip suya düşmekten kurtulamadı.</p>

  <p>Üstünden suların süzülmesine aldırmadan tırmandı. Arsinoe de peşinden geliyordu.</p>

  <p>“Eratosten, artık sarayda kalmak istemiyorum.”</p>

  <p>Dönüş yolunda, Arsinoe uykuya daldı. Eratosten de aklına gelen bu yeni fikri nasıl uygulayacağını düşünüyordu.</p>

  <p>Arsinoe’yi annesine bırakıp, hasret gidermelerini, birbirlerini avutmalarını beklemeden ayrıldı. Şimdilik kendi işiyle uğraşması daha iyi olurdu. Ama Philopator onu bir köle göndererek çağırttı.</p>

  <p>“Esin perileri onuruna düzenleyeceğim oyunları hatırlıyor musun? Mektuplarımdan birinde sözünü etmiştim. Yardımın gerek. Altı jüriyi buldum. Yedinci için bana birini öner.”</p>

  <p>Eratosten önce kralın sorusunu yanlış duyduğunu sandı. Kardeşinin boğulmasından sonra ne düşünüyor? Yedinci jüriyi bulmak!</p>

  <p>Sonunda sevgili kütüphanesindeydi. Herkes onu bekliyordu. Onun bir ailesi de bu insanlardı. Selenios bile buradaydı. Sağır ihtiyar: “Senin sesini duydum sandım evlat!” diye takılmadan edemedi.</p>

  <p>Herkesle ayrı ayrı ilgilendikten sonra her şey normale döndü. Artık aklına gelen fikri nasıl uygulayacağını düşünebilirdi.</p>

  <p>Aradığı kitabın durduğu raflara doğru yönelirken dikkatini okuyuculardan biri çekti. Bizanslı Aristofanes. Yedinci jüri!</p>

  <p><br /></p>

  <p>Patreas, Beton’a her gün Nil’de yüzmesini salık verdi. Yüzmek, uzun süre hareketsiz kalan kasları eski güçlerine kavuştururdu. Seanslardan birine Theon da katıldı.</p>

  <p>“Artık iki elimi de kullanabildiğime göre bana da yüzme öğretir misin?”</p>

  <p>“Yüzmeyi bilmiyor musun?”</p>

  <p>“Çok iyi değil.”</p>

  <p>“Mentep veya Rensi’ye söyle. Öğretsinler.”</p>

  <p>“Hayır, onlar da bilmiyor. Tek yapabildikleri suda debelenmek.”</p>

  <p>Theon, Beton’un kat ettiği aşamaları, çocuğunun ilk adımlarını izleyen bir anne dikkatiyle seyretti.</p>

  <p><br /></p>

  <p>Berenis, Magas’ın, atalarının yanına gömülmesini istedi. Orada, İskender’in, Philadelphe ve Everget’in yanında olacaktı. Kral annesinin isteğine onay verdi. Kraliçe cenaze töreninde, daha önce hiç olmadığı kadar soylu göründü. Başı öne eğik, taziyelerini sunanlara elini uzatıyordu. Arsinoe, annesinin yanı başında, geldikleri için insanlara teşekkür ediyordu. Eratosten ikisini de uzun uzun süzdü. Ne garip bir aileydi şu Lagidesler. Anne acısından Fener’e çıkıyor, kızı bir kuyunun dibine saklanıyordu.</p>

  <p>Bir andan sonra, Berenis töreni izleyemedi. Yakıcı bir soru zihnini kavuruyordu. “Ya Magas çıksaydı tahta, hangi adı alırdı acaba?” Cevabı kendi kendine mırıldandı:</p>

  <p>“Batlamyus Magas Philometor. ‘Annesini Seven.’ ”</p>

  <p>Ama artık ölüleri değil yaşayanları düşünme vaktiydi. Philopator’un Arsinoe ile evlenmesini engellemeliydi. Bunun da tek yolu kızını kentteki soylu ailelerden birine vermekti. Philopator hayatta olsa böyle bir karara karşı çıkmazdı.</p>

  <p><br /></p>

  <p>Rehmir’e söz verdiği gibi, kütüphanedeki Mısır yazıtlarını aradı. Bir tanesini bile bulamadı. Manethon’unkiler dışında az sayıda Yunan olmayan eser vardı.</p>

  <p>Babilli Rahip Bel Marduk’un bir kitabının tercümesi, kral Asoka’nın gönderttiği, henüz çevrilmemiş iki Hint yazıtı ve elbette Yahudiler’in Tevrat’ı. Yetmişler’in kitabı.</p>

  <p>Halkları bir araya getirmek, bütün halkların eserlerini, düşüncelerini toplamak... Phalerli Demetrios’un rüyası bir kenara atılmıştı. Sadece Grek eserlerine ilgi vardı. Dünyanın geri kalanı göz ardı ediliyordu.</p>

  <p>İskender çağdaşlarını, dünyanın küçücük Yunanistan’a indirgenemeyeceğine inandırmaya çalışmıştı.</p>

  <p><br /></p>

  <p>Eratosten, Theon’dan gelen mektubu açtı. Beton artık iyileşmişti. Artık gezinin bu yıl içinde yapılamayacağına inanmaya başlamıştı. Ya Patreas’ın makinesi bir mucize yaratmıştı ya da Beton eşine az rastlanır bir insandı. Veya her ikisi birden. Tarihe baktı. Kısa bir hesap yaptı. Başka bir aksilik olmazsa zamanında bitirme şansı vardı.</p>

  <p>Ulakla iki mektup gönderdi. Birini Hapi’ye geldiğini bildirmek için. İkincisini ise Rehmir’e, ayrılmasından duyduğu üzüntüyü ifade etmek için. Katkılarından dolayı teşekkür ediyordu. Kütüphanede, dediği gibi bir araştırma yapmış az sayıda Mısır yazıtına rastlamıştı. Kütüphaneye döndüğünde bu açığı kapayacağına söz verdi. Ancak bu işi tek başına yapması mümkün değildi gelecekteki yardımlarını esirgememesini rica ediyordu.</p>

  <p>Mektubunu şöyle bitirdi:</p>

  <p>“Geri dönmeniz beni ziyadesiyle memnun ederdi. Hapi’deki yeriniz sizi bekleyecek. Yöntemimde yaptığım kimi değişiklikleri gördüğünüz zaman şaşıracak ve eminim siz de memnun olacaksınız.”</p>
</body>
</html>
