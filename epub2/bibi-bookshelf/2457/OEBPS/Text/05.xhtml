<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik"><span class="bb">5. B</span>ÖLÜM</p>

  <p>Mısır’da Nil’in mevsimsel taşmalarının ölçüldüğü sütunlar içinde en önemlisi Elephantine Sütunu’ydu. Khnum Tapınağı’nı çevreleyen yekpare duvarlardan merdivenle nehir yatağına kadar inilebiliyordu. Duvara oyulmuş resimlerden su seviyesinin ölçümünde faydalanılıyordu. Taşkın zamanı suyun yüksekliği, Yunanca kazınmış karakterlerle ölçülüyordu. Taşkınlar Nil’in ekonomisi için hayati bir öneme sahipti. Taşkın halinde yetkililerle ne kadar çabuk iletişim kurulursa, önemli kararlar da o kadar çabuk alınırdı.</p>

  <p>Elephantine, nehrin yukarı kesimlerindeki bütün ölçüm merkezlerinden daha önemliydi. Çünkü nehrin ülkeye ilk girdiği noktaydı burası. Nil’in taşan suları ülkenin büyük kısmıyla beraber ekin alanlarını da su altında bırakmadan önce, halkın ve yetkililerin uyarılması için gözcülük yapıyordu burası.</p>

  <p><br /></p>

  <p>Taşkın, bu yıl da her zamanki gibi <i>Payni</i> ayının sonunda başladı ve <i>Epiphe</i> ve <i>Mesore</i> ayları boyunca sürdü. Dur durak bilmeden büyüyen taşkın, önüne çıkma talihsizliğine uğrayan her şeyi yok etti.</p>

  <p>Suların en yüksek seviyeye ulaştığı gün, taşkını ölçmekle sorumlu, tapınağın başrahibi merdivenlerden indi. Beline kadar suya girdi ve duvar üstündeki kabartmalara bakarak suyun seviyesini karşılaştırdı. Gece boyunca hiç değişiklik olmamıştı. Artık nehrin taşmasının durduğundan emindi. Sel tepe noktasına varmıştı. Bu andan sonra sadece suyun çekilmesi söz konusu olabilirdi. Yüzünden belli belirsiz bir memnuniyet tebessümü geçti.</p>

  <p>Elephantine Adası’na ve adanın bağlı olduğu Asyan kentine hoş bir tropikal iklim hakimdi. Sabahın erken saatlerinde bile sıcaklık dayanılmaz derecede yüksekti.</p>

  <p>Tapınağın girişinde bir adam dikilmiş, sıcağa aldırmadan bekliyordu. Rahiplerden biri ona mühürlü bir rulo verdi. Rulo haline getirilmiş papirüs üstünde sadece bir rakam ve imza vardı. Adam kendisini bekleyen kayığa atladı ve nehrin öte yakasına geçti. Kıyıda kendisini bir at bekliyordu. Haberci atına atlayıp dört nala kuzeye doğru uzaklaştı.</p>

  <p><br /></p>

  <p>Aynı anda bir grup duvarcı ustası müzenin terasında, ellerinde alet edevatları muhteşem manzaranın tadını çıkarıyordu. İskenderiye’de gündoğumu hakikaten de görülmeye değer bir şeydi. Limanın öte yakasında Fener yeni doğan günü selamlıyordu.</p>

  <p>İşlerini bitiren duvarcılar, kan ter içinde kalmışlardı. Yuvarlak, granit bir kaya içine küçük bir oyuk oymaları istenmişti. İşini bitiren ustabaşı kayanın üstünden indi. Ustalar neden bu kayayı çatıya çıkardıklarına anlam veremiyorlardı.</p>

  <p>Eratosten elinde uzun bir asayla kayaya yaklaştı. Asanın som altından topuzundan tutarak asayı oyuğa yerleştirdi. Asa hiç zorlanmadan deliğe girdi.</p>

  <p>Çekülle sopanın kayaya dik oturduğundan emin olunca, ustabaşı sopayı olduğu yerde sabitledi.</p>

  <p>Güneş saatinin mili oluşmuştu.</p>

  <p>Gerçekten de granit küre içine sokulan asa bir güneş saatinin milinden başka bir şey değildi. Toprağa saplanmış bir sopa, dik duran bir insan, bir kule, bir dikilitaş, Fener, ne kullanırsanız kullanın, eğer zemine dikse ve gölgesi varsa güneş saati olabilirdi.</p>

  <p>Ustabaşı da dahil olmak üzere, duvarcılardan hiçbiri ne olup bittiğinden haberdar değildi. İçlerinde en akılcı tahmini yapan ustabaşı bile bunu, ilham tanrılarına adanmış bir heykel sandı.</p>

  <p>“Tanrılara değil güneşe adıyorum bu heykeli. Ya da onun ikiz kardeşine,” diye kısaca yanıtladı Eratosten ustaları.</p>

  <p>“Geceye mi?” diye sordular hep bir ağızdan, bu cevaptan şaşkına dönen duvarcılar. Eratosten başını iki yana sallayarak yanıldıklarını açıkladı.</p>

  <p>“Güneş ne yapar?” diye sordu.</p>

  <p>“Sıcaklık mı?”</p>

  <p>“Ter!” diye yanıtladı çalışmaktan her yanı ter içinde kalan bir başkası.</p>

  <p>“Hayır, hayır! Bilemediniz. Güneş GÖLGE yapar!”</p>

  <p>Duvarcıların şaşkınlıktan ağızları bir karış açık kaldı. Bu cevabı doğrusu hiçbiri beklemiyordu. Gölgeyi oluşturan som cisimlerdi, güneşin kendisi değil. Ama güneş var olmamış olsaydı gölge de olamazdı.</p>

  <p>Bu cahil, eğitimsiz adamlardan teki bile daha önce kütüphaneye adım atmamıştı. Hiçbiri Gymnasium’a girip ders almamıştı. Hayatları boyunca tek kitabın kapağını bile açmamışlardı. Eratosten onlara durumu açıklamak istedi.</p>

  <p>Tıpkı şimdi küre üstündeki asanın yaptığı gibi cisimler gölgeye sahipti. Bu alelade çubuk, dünya hakkında bize eşi bulunmaz bilgiler sunuyordu. Güneşin, günün ve hatta yılın değişik zamanlarda zenit noktasının değiştiğini, kesin ekinoks tarihlerini yani günün ve gecenin eşit olduğu günleri... Ama tutkulu bilgin devamını getirmedi. Gündönümünü bu basit adamların anlayabileceği şekilde anlatamayacaktı.</p>

  <p>Eratosten sustuğunda, işçiler artık granit blok üstündeki sopaya daha değişik bir gözle bakıyordu.</p>

  <p><br /></p>

  <p>Az ötede, limanda, Argo İskenderiye’den ayrılmaya hazırlanıyordu.</p>

  <p>Kaptan Kutusis, getirdiği ahşap ve şarabın tümünü beklediğinin de ötesinde bir fiyata satmış, gemiyi Lübnan’da satacağı yepyeni mallarla doldurmuştu. Demir almak için can atıyordu, ama gümrük subayını beklemek zorundaydı. Limana girer girmez kitaplarına el konan yolcular da sabırsızlıkla adamın dönüşünü bekliyorlardı. Aralarında en kaygılısı Theon’du.</p>

  <p>Subay, gemiyi karşıladığı gün de işini ağırdan almıştı; uğurlayacağı gün de. Arkasında yine korumaları ve kâtiplerden oluşan kalabalık bir grubu da beraber getirdi. Adlarının okunmasından sonra her yolcu yığının içinden kitaplarına geri kavuştu. Theon’un endişesi her dakika daha da artıyordu. Yerdeki yığın tükenip son isim de okununca patlayıverdi:</p>

  <p>“Ya benim rulolarım nerede? Geldiğimde tam dört kitabımı alıkoydunuz. Nerde onlar?”</p>

  <p>Subay genç yolcuyu tanımazlıktan gelerek:</p>

  <p>“Demek dört kitap ödünç verdiğini öne sürüyorsun. Hmm. Adın neydi?”</p>

  <p>Theon adını söyledi. Kâtip önündeki deftere göz gezdirip:</p>

  <p>“Evet, adı listede var,” dedi.</p>

  <p>“Ha, şimdi hatırladım. Galiba senin el yazmaların Büyük Kütüphane’ye gönderildi. Ve şimdi de bulamıyorlar. Bana kalsa senin kurt yeniği kitaplarını oradan içeri bile sokmazdım. Daha yüz binlercesi var nasıl olsa. Zaten ne demeye onca kitabı topladıklarını da anlamıyorum ya! Neyse!”</p>

  <p>“Yüz binlerce kitap benim umurumda bile değil. Beni sadece kendi kitaplarım ilgilendiriyor.”</p>

  <p>“Eğer bulamazlarsa sana fiyatını öderler yabancı. Merak etme. Hem de gerçek değerinin de üstünde bir parayla.”</p>

  <p>“Ben para mara istemiyorum. Sadece kitaplarımı geri istiyorum.”</p>

  <p>“O zaman beklemek zorundasın.”</p>

  <p>“Ama gemi hareket edecek.”</p>

  <p>“Eh, o zaman seçim yapmalısın. Ya onları almadan ayrılır ve geri döndüğünde teslim alırsın ya da burada kalır ve Fener’in altındaki muhafaza bürosundan almak için birkaç hafta beklersin. Tabii bulabilirlerse.”</p>

  <p>Subay, kâtip ve askerler gemiyi terk ettiler.</p>

  <p>“Bizimle Lübnan’a gel. Zaten asıl amacın da bu değil miydi? Ücret ödemen gerekmez. Seni tayfa olarak işe alırım. Yemek yapmayı bilir misin? Hayır mı? Önemli değil. Bir gemide her zaman yapacak bir iş bulunur.”</p>

  <p>Kutusis, köprüde kararsız dikilen Theon’un koluna yapışıp gemiye binmesi için ikna etmeye çalıştı. Kaptanın teklifiyle duygulanan Theon özür diledi:</p>

  <p>“Kusura bakma dostum. Denize dayanamıyorum. Hem yüzme de bilmem. Teklifine teşekkürler kaptan, ama el yazmamı geri almalıyım. Bu dünyadaki tek varlığım o.”</p>

  <p>“Amma da dik kafalısın be! Neyse olan oldu. Çatlak Amfora’nın sahibesini görmeye git. Eski bir dostumdur. Sana iş verecektir.”</p>

  <p><br /></p>

  <p>Kısa bir süre sonra, burnunu açık denize vermiş olan Argo’nun gözden kaybolmasını izliyordu Theon. Çatlak Amfora’ya yürürken de subayın söylediklerini düşündü. Muhafaza bürosu. Bu kelime ona bir şeyler anımsatıyordu ama ne?</p>

  <p>Khnum Tapınağı başrahibinin gönderdiği rakamlar yılın en önemli rakamlarıydı. Zarfın en kısa zamanda en uzak mesafelere ulaşması gerekiyordu. Su yolunu sel zamanı kullanmak tehlikeli olduğundan dolambaçlı ve bozuk yolları kullanmak zorundaydı haberci. Kısa mesafede bir yere gitmek için bile günlerce yol tepmek zorundaydı. Nil, tamamen taşmıştı.</p>

  <p><br /></p>

  <p>Theon, Kutusis’in tavsiyesi üzerine Çatlak Amfora’ya gitti. Genç delikanlılara duyduğu ilgiyi saklamayan patroniçe onu işe almakta gecikmedi. Hatta ona yüklü bir avans da verdi.</p>

  <p>Theon liman mahallesinde bir oda kiraladı. Ama aslında odasında kalmak için hemen hiç zamanı olmuyordu. Çalışma saatleri uzundu. Sabah kahvaltısını yaptıktan sonra kısa bir uyku çekiyor sonra da şehri dolaşmaya çıkıyordu.</p>

  <p>İskenderiye’de onu ilk hayrete düşüren, erkeklerin dizlerine kadar gelen bir tünik giyip kadınların baldırlarını bile zor örten kısalıkta giyinmesiydi. Bu çıplaklıktan duyduğu rahatsızlık şehrin güzelliği karşısında silindi gitti. Ama onu asıl şaşırtan, tüm sokakların simetrik oluşu ve intizamla taş döşenmiş haliydi.</p>

  <p>İskenderiye her biri alfabenin ilk beş harfiyle adlandırılan beş mahalleye ayrılmıştı. Theon da kenti alfabetik sıraya göre gezmeye karar verdi.</p>

  <p><br /></p>

  <p>İşe öğleden sonra gidiyordu. Meyhane açılır açılmaz hemen doluyordu. Yemekler lezzetliydi ve sudan ucuzdu. Dahası haftada üç gece ünü dört bir yana yayılmış gösteriler yapılıyordu. Bugünlerde de salon tıka basa doluydu. Eşi bulunmaz cüce Obol’un gösterileri her yanda kulaktan kulağa yayılıyordu. Theon onun gösterilerinden birine tanık olmanın heyecanıyla bir daha ne zaman sahneye çıkacağını sordu patroniçeye. Ama kadın da bunun cevabını bilmiyordu. Son gösterisinde herkesin ağzını bir karış açık bıraktıktan sonra bir daha ortada görünmemişti. Söylenenlere göre, o gece tanıştığı zengin çiftin hizmetine girmişti.</p>

  <p>Müşteriler çoğunlukla denizcilerden oluşuyordu. Kıbrıs, Girit, Rodos, Küçük Asya, Atina ve Filistin’den geliyorlardı. Denizcilerin masalarında su gibi içki içiliyordu. Özellikle de bira. Alkolün de etkisiyle bazen atışıyorlar, birbirlerine takılıp şakalar yapıyorlar bazen de yumruk yumruğa giriliyordu. Ama pek nadiren bu sürtüşmeler ciddi kavgalara dönüşüyordu. Patroniçe böyle zamanlarda elindeki kırbacı şaklatıyor, kimin konuğu olduklarını hatırlatıyordu.</p>

  <p>Salon ile mutfak arasında ise çam yarması kapıcı uyukluyordu. Patroniçenin bir işaretiyle yerinden bile kıpırdamadan dudaklarını sinirli sinirli oynatınca en azılı kavgacılar bile süt dökmüş kediye dönüyordu. Çoğunlukla yerinden kalkmasına hatta uyanmasına bile gerek kalmadan kavgacıları yatıştırıyordu. Bir gece durum uyanmasını gerektirecek kadar ileri gitti. Daha sonraları bu hengamenin sorumlusu, sadece birkaç kırıkla kurtulduğu için şükredecekti.</p>

  <p>Theon odasına gece yarısından sonra dönüyordu. Bitkin bir şekilde yatağına kendini atıyor, uyumadan önce el yazmasını düşünüyordu. Tekrar elde etmek için tek yapması gereken biraz daha dişini sıkmaktı.</p>
</body>
</html>
