<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ortadogu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_10">Emperyalizme Açılan Kapı:<br class="chapter" />
  “Ulusalcı Sol” Yüzünü Gösteriyor</h2>

  <p class="normal">Suriye krizi geri plana düştü ve ortam yumuşadı ama Ortadoğu’da sular durulmuyordu. Bölge, hem ülkeler arasında, hem ülkeler içinde, Batıcı rejimler ile direnen “ulusalcı sol” arasında bölünmüştü. Giderek kesin bir hesaplaşma sürecine girilirken, her kesim kendi nihai hamlesine hazırlanmaktaydı.</p>

  <h3 class="solbaslik" id="calibre_toc_61">Birleşik Arap Cumhuriyeti’nin (BAC) Kuruluşu</h3>

  <p class="normal">İlk önemli gelişme yine Suriye’de ortaya çıktı. Kriz atlatıldıktan ve Suriye dış tehditten kurtulduktan sonra içeride yeni sorunlar baş göstermeye başladı. Suriye rejimi, içeride halkın “Ulusal Cephe”ye verdiği destek, öteki Arap ülkelerinin, özellikle de ABD işbirlikçisi rejimlerin bulunduğu Ürdün ve Irak kamuoyunun aktif dayanışması ve nihayet Sovyet yardımıyla badireyi atlatmıştı. Ne var ki, şimdi BAAS’ta örgütlenmiş “ulusal solcu”lar, bu kez de halkın komünistlere gösterdiği yakınlıktan ürkmeye başlamışlardı. Bütün bu olaylar sırasında aktif biçimde olaylar içinde yer alan, Komünist Parti önderliğinde olayların sıcaklığı içinde eğitilen, politik duyarlılığı ve bu arada Sovyet desteği nedeniyle Sovyetler Birliği’ne sempatisi artmış yığınlar, artık milliyetçileri korkutmaya başlamıştı.</p>

  <p class="normal">Suriye’deki nesnel Sovyet yakınlaşmasından, halk inisiyatifliliği ve komünist sempatinin artışı karşısında Nasır da rahatsızdı. ABD yöneticileri açısından da, kendi planlarının fiyaskoyla sonuçlanmış olması, Suriye-Sovyet yakınlaşması ve komünistlerin etkinliği, elbette büyük kaygılar yaratmaktaydı.</p>

  <p class="normal">Şimdi emperyalizmin de, ulusalcı sol’un da derdi Suriye’de “sola kayma”yı, giderek, devrimi önlemekti.</p>

  <p class="normal">Suriyeli BAAS’çılar çareyi Mısır’a sığınmakta bulmuşlardı. Zaten Arap milliyetçiliğine olan yatkınlıklarıyla halktaki büyük Nasır sevgisi planları için gerekli zemini de oluşturmaktaydı. Buldukları çare, Mısır ile Suriye’nin birleşmesiydi. “Milliyetçi solcu”lar, komünizm korkusuyla, ülkenin varlığından bile vazgeçmeye ve bunu Arapların özgürce birleşmesinin bir ilk adımı olarak çarpıtmaya hazırdılar. Artık komünizme karşı, kendileri gibi “ulusal solcu” Nasır’ın büyük saygınlığına sığınmaktan başka çarelerinin kalmadığını düşünüyorlardı. Gerekli ortamı hazırlamak için de, komünistlerin yüksek oy alabileceğini düşündükleri seçimleri boykot ettiler, Komünist Parti’ye karşı saldırıya geçtiler ve Mısır’la federal birlik projesini gündeme getirdiler. Onlara göre, anti-komünist bir birlik kurulduktan sonra, Sovyetler Birliği de bu “milliyetçi sol” birliği en azından kendi devlet çıkarları için destekleyecek, sonra bu desteğe “kapitalist olmayan yol”dan ilerleme gibi ideolojik gerekçeler üretecekti.</p>

  <p class="normal">BAAS’ın bu girişimine, ülkedeki bütün öteki tutucu-gerici güçlerden de destek geldi. Onlar da, komünistlerden kurtulmanın bu bedelini göze almışlardı.</p>

  <p class="normal">Suriye Komünist Partisi ise, şimdi kendi “ulusal cephe”sinin tuzağına düşmüştü. Müttefikleri “ulusal solcu”lar sadece onları terk etmekle, heyecanla bekledikleri belediye seçimlerinde ortaklığı reddetmekle kalmıyor, boykota gidiyor ve nihayet Mısır’la birleşmeye yöneliyorlardı. Bütün bu manevrada komünistlerin asıl hedef olduğu açıkça ortadaydı. Ne var ki, milliyetçiliğe vermiş oldukları destek ve kendilerini ulusalcı politikalara ve gruplara bağlamış olmaları, Nasır’ın kamuoyundaki büyük prestiji, Arap birliği fikrine ilişkin geçmişteki ideolojik taahhütleri manevra alanlarını iyice sınırlamaktaydı. Önce dalgaya tutunmayı denediler ve biraz da gerçekleşmez umuduyla tam bir birliği savundular. Ardından, birleşmenin gerçekleşeceğini ve bunun kendi felaketleriyle sonuçlanacağını gördüklerinde de, Suriye’ye ve dolayısıyla kendilerine biraz alan bırakabileceği düşüncesiyle gevşek bir federasyonu savunmaya başladılar, ama artık çok geçti.</p>

  <p class="normal">Bu, ABD açısından da ilginç bir gelişmeyi ifade ediyordu. ABD, şimdiye dek, esas olarak Arap dünyasında ve özellikle de düşman bellediği Mısır ve Suriye’de Nasır’ın kişiliğinde simgeleşmiş “ulusal sol”la mücadele ediyor, emperyalist planları onun direnişiyle karşılaşıyordu. Oysa şimdi, her iki güç, yani emperyalistlerle “ulusal solcu”lar, ortak düşmana, komünistlere karşı kendilerini ortak bir cephede bulmaktaydılar. En azından şimdi Suriye’nin sosyalist devrim yolundaki yürüyüşü engellenecek, komünistler Mısır’da olduğu gibi ezilecek, Sovyetler’le olan ilişkiler de anti-komünistlerce yürütülecekti. Bu da elbette Amerika’ya yeni imkânlar açacaktı.</p>

  <p class="normal">Buna karşılık ABD yöneticileri, aynı zamanda, Nasırcı milliyetçiliğin tehdidi altında ve kendi milliyetçi kamuoylarının baskısı altında bunalan işbirlikçi Arap rejimlerinin de muhatabıydı. Onlar, Birleşik Arap Cumhuriyeti’ne karşı sert önlemler alınmasını istiyorlardı. ABD, ayrıca Nasır milliyetçiliğine çok fazla prim vermek, bu dalga karşısında gerilediği izlenimini yaratmak istemiyor, ulusal sol’un kendisine kafa tutmaya yeltenen tarafını mutlaka törpülemek istiyordu. Ayrıca ABD, Arapların Sovyetler Birliği’yle şimdi daha rahat özerk ilişki kurma olasılığından da rahatsızlık duyuyordu.</p>

  <p class="normal">İlk tepki, önceki Suriye krizinde olduğu gibi, müşteki Arap ülkelerinin tepkisini pasif destekle kışkırtma yönünde oldu. Bu arada, yukarı Nil Nehri’nin sularını (örneğin İsrail’in işgal etmesiyle) ele geçirip Mısır’ı yapay biçimde oluşturulacak sel felaketleriyle tehdit etmek, yeni bir işgal denemesinde bulunmak, Suudilerin Nasır’ı öldürme planlarını beklemek gibi daha çılgınca yöntemler de düşünüldü ama sonunda ihtiyatlı bir tavırdan yana görüşler etkili oldu.</p>

  <p class="normal">Nasır açısından da benzer bir durum ortaya çıkmıştı. Bu yeni gelişme onun için yeni olanaklar açmakla birlikte, yeni sorunları da beraberinde getiriyordu. Böyle bir sürpriz öneriyle karşılaşınca ve girişim Mısır halkınca da coşkuyla desteklenince, Nasır’ın kendi Arap milliyetçiliğinin retoriğine uygun davranmaktan ve yeğlediği uzun süreli hazırlık evresinden vazgeçmekten başka çaresi kalmamıştı. Şimdi hamle sırası ondaydı.</p>

  <p class="normal">Kendisine müracaat eden BAAS’lı ve öteki gerici-milliyetçi müttefiklerine birleşme için temel koşulu ise, diktatörlüğünün ve tek adamlığının Suriye’yi de kapsamasından başka bir şey değildi; ülkedeki bütün partiler kendilerini feshedeceklerdi. Yeni devletin başına onun geçeceği ise, zaten tartışma dışıydı.</p>

  <p class="normal">Suriye’nin bu biçimde Mısır’la birlik içinde eritilmesi planı, elbette, ülkede büyük karışıklıklara yol açtı. Asıl tepki, kurban seçilen ve ihanete uğrayan komünistlerden geldi. Genel Sekreter Bekdaş, “Arap birliğinden yana olduğumuzu ilan ettik ama anti-demokratik kurallara asla oy vermeyiz ve partimizin feshini asla kabullenmeyiz,” diyerek tepkisini dile getirdi. Genel Sekreter, demokrasinin kurban verilmesine de tepkiliydi. Yaptığı tespit yerindeydi. Ona göre, 1954-57 arasında toplum “geniş demokratik haklara sahipken ... feodalizm de, emperyalizm de demokratik özgürlükleri kendi lehlerine kullanamadılar. Tam tersine, bu özgürlükler, emperyalizmin, feodalizmin ve genel olarak gericiliğin gücünü eritti.” Muhalefet kampanyasında Bekdaş, yeni rejimi, “bir terörist diktatörlük” olarak nitelendirdi ve “bütün yaptıklarının ... Kahire büyük burjuvazisinin çıkarlarına tabi” olduğunu, asıl amacın, “Suriye pazarının Mısır tekellerince ele geçirilmek, ekonomisinin de denetim altına alınması” olduğunu belirtti. Nasır “sosyalizmi”nin, “Suriye ve Mısır işçilerine, partilerini, sendikalarını, basınını yasaklamaktan, sendika liderlerini tutuklamaktan, işsizlikten ve hayat pahalılığından başka bir şey getirmediği”ni söyleyen Bekdaş, BAAS’çıları da, “Derslerini hain Yugoslav revizyonistlerinden alan Avrupa’daki sağcı sosyalistler türünden maceracılar” olarak niteledi.<sup class="calibre3"><a href="../Text/ortadogu_split_269.html#footnote-162061-242" id="footnote-162061-242-backlink">[242]</a></sup></p>

  <p class="normal">Gerçi şimdi komünistler bu duruma karşı çıkıyorlardı ama Mısır ve Suriye’deki Pan-Arabist programlı “ulusal solcu”lar kararlarını vermişlerdi ve duygu yüklü Arap milliyetçiliği demagojisi yığınları da peşlerinde sürüklemekteydi. BAAS da kapatılmış olacaktı ama önemli olan egemen ve bağımsız bir varlık olarak Suriye ya da BAAS Partisi değil, öncelikle, komünist tehlikenin savuşturulmasıydı. Ayakların baş olacağı, yoksul yığınların iktidarını öngören bir sosyalist devrim hayaleti, her iki ülkede de; Mısır’da da, Suriye’de de, ulusalcı solcuları dehşetli ürkütmüştü. Nasır, hazır olmadığı bir maceraya bunun için atılıyor, BAAS bunun için kendi ipini çekiyor, devlet içindeki kurumlardaki yıkıcı varlığına geri çekiliyordu. Nihayet, devreye Suriye ordusundaki radikal milliyetçi-Nasırcı subaylar da girince düğüm çözüldü.</p>

  <p class="normal">1 Şubat 1958’de Birleşik Arap Cumhuriyeti’nin (BAC) kuruluşu, iki başkentte açıklandı. İki ülkede 21 Şubat’ta yapılan referandumlarla birliği halklar da onayladı ve bu arada yeni devletin ilk başkanı da Nasır oldu.</p>

  <p class="normal">Sovyetler Birliği, yeni devleti hemen tanıdı ve bir kez daha komünistlerin vahşice baskılanmalarına, daha önce Mısır’da olduğu gibi, şimdi de Suriye’de yeşil ışığı yaktı.</p>

  <p class="normal">Ulusalcılar artık rahatça “ulusal cephe” içinde birlikte “anti-emperyalist mücadele” verdikleri komünistlere yöneldiler. Suriye istihbaratının işkence ve ölüm fermanları daha uzun yıllar devam edecekti. Nasır’ın Suriye’de başlattığı anti-komünist isteri karşısında, Parti yeraltına indi, Genel Sekreter Bekdaş ülkeyi terk etmek zorunda kaldı.</p>

  <p class="normal">Nasır için Suriye gelişmeleri, ABD’yle olan ilişkilerini de düzeltmek için bir fırsattı. Nasır, Amerikalılara, Suriye’yle birleşmeyi komünistleri saf dışı etmek için istediğini hemen bildirdi. Nasır, 11 Aralık 1957 günü gazeteci Heykel’i ABD Büyükelçisi Hare’le görüşmeye gönderdi ve Amerikalılardan Suriye’deki komünistleri “kahramanlaştırmamak için” gelişmelerin dışında kalmalarını, kendisine de orada “en çok üç ay” izin verilmesini istedi.<sup class="calibre3"><a href="../Text/ortadogu_split_270.html#footnote-162061-243" id="footnote-162061-243-backlink">[243]</a></sup> Amerikalılara, anti-komünist Haçlı Seferi’nde ulusalcı sol’un büyük önderi Nasır, tetikçilik öneriyordu. Dulles hemen yanıt verdi: ABD, “Suriye’deki komünist sızmasının önlenmesine yönelik eylemleri” elbette memnuniyetle karşılayacaktı!<sup class="calibre3"><a href="../Text/ortadogu_split_271.html#footnote-162061-244" id="footnote-162061-244-backlink">[244]</a></sup></p>

  <p class="normal">Yıl sonuna gelindiğinde artık ABD, ulusal sol’la, yani radikal Arap milliyetçiliğiyle bir ölçüde ve bir süre için de olsa ilişkilerini istikrara kavuşturmaya karar verecekti.</p>

  <p class="normal">18 Şubat’ta, yani BAC referandumundan üç gün önce, ABD Mısır Büyükelçisi, Nasır’ın kendisine, Suriyeli işadamlarının da birlikten başka çare kalmadığını ilettiklerini, komünizm tehlikesi altındaki Suriye’de durumu ancak “Nasır isminin kurtarabileceğini” söylediğini bildiriyordu.<sup class="calibre3"><a href="../Text/ortadogu_split_272.html#footnote-162061-245" id="footnote-162061-245-backlink">[245]</a></sup> İki gün sonra da, 20 Şubat’ta, görevini Nasır’a devretmeden Şam’daki Amerikan Büyükelçisiyle görüşen Devlet Başkanı Kuvvetli, Amerikalıların “komünizm ile milliyetçiliği karıştırmamaları gerektiğini”, Nasır’ın Amerika’ya karşı iyi niyetli olduğunu, “siz koltuğunun altında ateş yakmazsanız” o da uyumlu davranır diyordu.<sup class="calibre3"><a href="../Text/ortadogu_split_273.html#footnote-162061-246" id="footnote-162061-246-backlink">[246]</a></sup></p>

  <p class="normal">BAC’ın tanınması konusunda 8 Şubat’ta Eisenhower’a yazdığı bir raporda Dulles, “Mısır ile Suriye’nin birleşmesini engelleme yönünde bir ortak plan” oluşturulması konusunda “Arap dostlarımızın niyetli ya da yetenekli olduğuna dair” bir gözlemi olmadığını bildirerek, bu durumda BAC’ı tanımamanın, “Arap milliyetçiliğinin popüler çekiciliği”ne açıktan karşı çıkmadan mümkün olamayacağını belirtmişti.<sup class="calibre3"><a href="../Text/ortadogu_split_274.html#footnote-162061-247" id="footnote-162061-247-backlink">[247]</a></sup> Bu durumda yeni oluşumu kabullenmek gerekecekti ve en azından kısa vadede, komünistlerin ezilmesinin keyfiyle yetinilecekti.</p>

  <p class="normal">Öyle de oldu ve ABD, BAC’ı tanıdı.</p>

  <h3 class="solbaslik" id="calibre_toc_62">Irak’ta Devrim</h3>

  <p class="normal">Radikal milliyetçi Mısır-Suriye ekseni ile işbirlikçi rejimler arasında bölünmüş olan Arap âleminde, BAC’ın kuruluşu büyük coşkuyla karşılandı. Kitlelerin gözünde bu, Arap direnişinin ve bağımsızlık mücadelesinin görkemli bir zaferi ve ürünüydü. İşbirlikçi rejimlerin önderlikleri panik içindeydiler, İngilizler çaresiz ve etkisiz seyirci konumundaydılar ve ABD ne yapacağını bilemez, zamana oynar durumdaydı. Nasır ise, saygınlığının doruğundaydı. Arkasında artık sadece geniş yığınlar değil, Sovyet gücü de vardı. Ulusal ve toplumsal kurtuluşun birleşik örgütlenmesini temsil eden komünistlerse ya öldürülmüş, ya işkencehanelere dönüştürülmüş zindanlarda çürümeye bırakılmış ya da sürgüne mecbur edilmişlerdi.</p>

  <p class="normal">Arap ülkeleri içinde, tek önemli unsur olarak Irak karşı saftaydı ama orada da panik hüküm sürmekteydi. Nuri Paşa yeniden başbakanlığa atanmıştı ama toplumsal huzursuzluk, bağımsızlıkçı duyarlılık, anti-emperyalist ve Bağdat Paktı karşıtı hareket siyasal iklime damgasını vurmuştu.</p>

  <p class="normal">Batı yanlısı Irak o dönemde, “Bütün Ortadoğu ülkeleri içinde, bir polis devletine en yakın olanıydı. ... mutlakiyetçi bir rejim [söz konusuydu]. Demirbaş Başbakan Nuri Said ve Kraliyet güç odağı Abdülilah, şüpheli kişilerin aileleri dâhil, gerçek ya da potansiyel, bütün muhalefeti terörize etme ve ağır baskı altında tutma yöntemleri yüzünden ülkenin en nefret edilen kişileriydiler. Yöneticileri, polis ve esas olarak da ordu iktidarda tutmaktaydı. ... [Buna karşılık] bir yandan Arap milliyetçiliğinin yeni versiyonundan, bir yandan da sosyalist, komünist ideolojiden etkilenen genç subaylar, iki ciddi adaletsizliğin ya da suçun emperyalizm ve feodalizmin ülkenin ilerlemesi önünde engel oluşturduğuna inanıyorlardı.”<sup class="calibre3"><a href="../Text/ortadogu_split_275.html#footnote-162061-248" id="footnote-162061-248-backlink">[248]</a></sup></p>

  <p class="normal">Bu arada, Lübnan ve Ürdün’de de muhalefet güçleri politik yapıyı sarsmakta, toplumun en diri güçlerini seferber etmekteydi. Buralarda, işbirlikçi çevrelerde korku dağları sarmıştı. Lübnan’da fiilen iç savaş koşulları egemen olmuştu. Beyrut’un ve ülkenin önemli kesimleri muhalefet güçlerinin silahlı hâkimiyeti altındaydı. Ürdün’de de, CIA bordrosundaki “minik kral” zor durumdaydı, ülkeyi terk ederek canını kurtarmanın hesapları içindeydi.</p>

  <p class="normal">İlk toplumsal patlama Irak’ta meydana geldi.</p>

  <p class="normal">14 Temmuz’da “Hür Subaylar” yönetime el koydular. İlk elde, Bağdat Paktı toplantısı için İstanbul’a hareket etmeye hazırlanan Kral Faysal ve amcası Abdülilah, Saray’da kıstırılıp öldürüldüler. Nuri ise, çarşaflı kadın kılığında evden kaçtı.</p>

  <p class="normal">Darbe haberiyle birlikte on binler sokaklara döküldüler ve Bağdat tam bir bayram yerine döndü. Kitle, hışımla saraya hücum etti, İngiliz Büyükelçiliği ateşe verildi, Başbakan Nuri Said’in ikametgâhı yerlebir edildi; 1917’de Bağdat’ı işgal etmiş olan İngiliz General Maude’nin, Kral Faysal’ın heykelleri yıkıldı, Abdülilah’ın cesedi mezarından çıkarılarak sokaklarda sürüklendi, Savunma Bakanlığı önüne asıldı. İki gün sonra, 16 Temmuz’da, kaçak Nuri’yi sokakta tanıyanlar çevirdiler. Bir kısım tarihçiye göre, teşhis edilince Nuri yanındaki tabancayla kendini vurdu; diğerleri ise, toplananlar tarafından hemen oracıkta linç edildiğini ileri sürmekteler. Kesin olan şu ki, bölgenin en nefret edilen ve korkulan politikacılarından biri olan Nuri Said Paşa’ya olan öfke, ölümüyle de dinmemişti. Ertesi gün, ayın 17’sinde, alelacele gömüldüğü Azamiya mezarlığına yürüyen kalabalık, cesedini sokaklarda sürükleyerek Mısır Büyükelçiliği önüne taşıdı ve orada yaktı.<sup class="calibre3"><a href="../Text/ortadogu_split_276.html#footnote-162061-249" id="footnote-162061-249-backlink">[249]</a></sup></p>

  <p class="normal">İkinci Savaş sonrasında Mussolini ve sevgilisinin yanmış cesetlerinin asılarak teşhir edilmesi gibi, şimdi de Bağdat’ta eski rejimin temsilcileri halkın gazabına uğramışlardı.</p>

  <p class="normal">Devrik Iraklıları Bağdat Paktı toplantısı için İstanbul Yeşilköy Havaalanı’nda beklemekte olan Bayar ve Menderes, bu büyük şoku yaşayanlar arasındaydılar. Kuruluşuna çok emek verdikleri Bağdat Paktı, artık fiilen bitmişti ve bölgedeki en büyük müteffiklerini yitirmenin şaşkınlığını, öfkesini yaşıyorlardı. Onlar o sıralarda, Lübnan’daki iç savaşa, sağcı Hıristiyanlar yanında ve milliyetçi, solcu Müslüman güçlere karşı müdahil olmanın ve bunun için Suriye’ye askerî müdahalede bulunmanın karanlık hesaplarını yapmaktaydılar. Şimdi, darbe en beklenmedik yerden, emperyalistlerin, tetikçilerinin ve yerli işbirlikçilerinin kıstırmış olduğu Irak’tan gelmişti. Irak’taki Kürt nüfusunun varlığı da Türk yetkililer açısından önemliydi elbette. Kürtleri ortaklaşa baskıladıkları Irak yönetimi yoktu artık.</p>

  <p class="normal">Karar, Irak’a saldırmaktı. Ankara’daki Amerikan Büyükelçisi, Menderes’le yaptığı konuşmadan hareketle, Dışişleri Bakanı Dulles’a, “Türk hükümeti Irak’a kuvvet göndermeye karar vermiştir,” diyerek ilk alarmı göndermiştir. “Büyükelçinin ifadesine göre Menderes, hükümetinin niyetini dile getirdikten sonra Amerikalılardan herhangi bir askerî maceraya karışmalarını istemediklerini; onlardan sadece maddi ve manevi destek beklediklerini de eklemiştir.”<sup class="calibre3"><a href="../Text/ortadogu_split_277.html#footnote-162061-250" id="footnote-162061-250-backlink">[250]</a></sup></p>

  <p class="normal">Bu gözü kara maceracılık ve kışkırtıcılık, Sovyetler’le bir çatışma olasılığını ortaya çıkardığı için, ABD ile İngiltere’yi korkutmuştur. İki ülke Dışişleri Bakanları Washington’da aynı gün bir araya gelerek, Türkiye’nin durdurulması gerektiği üzerinde anlaşmışlardır.<sup class="calibre3"><a href="../Text/ortadogu_split_278.html#footnote-162061-251" id="footnote-162061-251-backlink">[251]</a></sup> İngiliz Dışişleri Bakanı Lloyd, Washington’dan gönderdiği telgrafta, Başbakan Macmillan’a, Türklerin “Irak’a müdahaleye karar verdiklerini ve Amerikalılardan hava koruması istediklerini” bildiriyor ve Dulles’la sabah yaptıkları toplantıda bunun “aptallık” olacağını düşündüklerini iletiyordu. Lloyd ile Dullas’a göre, Türkiye’nin böyle bir harekâtı, Irak halkının yeni iktidarın etrafında birleşmesiyle sonuçlanacak, üstelik Irak hükümeti de Sovyetler’den askerî yardım isteyebilecekti. Macmillan’ın tepkisi de sert olmuştur ve İngiliz Başbakanı, Türkiye’nin böyle bir girişiminin, “kriminal bir aptallık” olacağını belirtmiştir. Ona göre, yeni milliyetçi rejim, zamanla Nasır’a karşı tavır bile geliştirebilirdi, onun için de en iyi şeyin beklemek olduğuna inanıyordu. Macmillan, Türklerin “delirmelerine izin vermemeliyiz” diyordu. Bu arada iki taraf da, Türkiye’nin askerî gücünün de yeterli olmadığının altını çiziyorlardı.<sup class="calibre3"><a href="../Text/ortadogu_split_279.html#footnote-162061-252" id="footnote-162061-252-backlink">[252]</a></sup></p>

  <p class="normal">Evet, Menderes’in ilk tepkisi, Irak’a asker göndermekti ama tabii bu konuda onun sözünün geçmesi söz konusu bile değildi. Gözü kendisi gibi şaşkın ve öfkeli Amerikalılardaydı; para da, silah da, karar verme yetkisi de onlardaydı.</p>

  <p class="normal">Oysa, o sırada ABD’nin gözü, Lübnan’daki iç savaştaydı...</p>

  <h3 class="solbaslik" id="calibre_toc_63">Deli Gömleği Giydirilmiş Ülke Lübnan: İç Savaş ve Amerikan İşgali</h3>

  <p class="normal">Bir Fransız tarihçinin belirttiği gibi, gerçekten de, “Osmanlı İmparatorluğu’nun parçalanmasından sonra ortaya çıkan Arap ülkelerinden hiçbirinin sınırları, Büyük Lübnan kadar yapay değildi.”<sup class="calibre3"><a href="../Text/ortadogu_split_280.html#footnote-162061-253" id="footnote-162061-253-backlink">[253]</a></sup></p>

  <p class="normal">Sömürgecilerin Arapları yapay devletçiklere bölme ve hem içte, hem öteki devletlerle ilişkilerinde sürekli çatışma içinde tutma operasyonunun bir ürünü olarak “bağımsız” Lübnan devleti, Suriye’nin doğal uzantısı olan Cebel Dağları, bereketli ovalar ve kıyı şeridi üzerinde, Fransız süngülerinin eşliğinde, 1920 yılında ilan edildi. Varlığı Fransa’ya bağlı olacak bu yeni devletin özünü, dağlı Hıristiyan (Maruni) feodaller oluşturacaktı. Onlara, Osmanlı döneminde Şam Mutasarrıflığı’na bağlı Baalbek, Muallaka, Raşiye ve Hasbeye ve kıyıda Beyrut eklemlendi.</p>

  <p class="normal">Bu Fransız mandası, yeni “ulusal pazar”da ticaret ve finans kapitalizmi karışımı bir çerçeve kuruldu ve içine toprak aristokrasisi, aile-klan bağlarıyla örülmüş kapalı cemaatler, geniş topraksız yığınlar, tüccarlar, bankerler, hizmetliler, kent küçük burjuvazisi, sömürge devlet memurları, Osmanlı’dan kalma aşiretler, Hıristiyanlar, Sünniler, Şiiler, Dürziler, Rum Ortodoks ve Katolikleri, Ermeniler, Lübnan milliyetçileri, Arap milliyetçileri, Suriye yanlıları hep birlikte tıkıştırıldı.</p>

  <p class="normal">Bağımsızlık ise, bu deli gömleğinin düğmelerini ilikleyen Fransa’dan ilhamlı bir anayasa ve “Ulusal Pakt”la beraber geldi. Başkanlık sisteminin arka plandaki dekorlarını ailevi, dinsel, etnik ve mezhepsel seçim alanları ve bu kontenjanlardan gelen siyaset ağalarınca doldurulan parlamento tiyatrosu oluşturuyordu. “Milli” mutabakata göre, devlet başkanı Maruni Hıristiyan olacaktı. Başbakan Sünnilerden, meclis başkanı Şiilerden seçilecekti. Bir Rum Ortodoks’a başkan yardımcılığı ayrılacak, savunma bakanı genellikle Dürzilerden atanacak, genelkurmay başkanlığı ile dışişleri bakanlığı da Hıristiyan kontenjanına gidecekti. Anayasa, Lübnan’ın “Arap karakteri”ni resmîleştiriyordu ama kendilerini Fenikelilere bağlayan egemen Hıristiyan aileler de, kozmopolit “Lübnan milliyetçiliği”nin hamisi olarak egemenlik sistemi içindeki yerlerini alıyorlardı. Yoksulluk ummanını oluşturan Müslüman kesimlerde ise, Suriyelilik bilinci elbette öldürülememişti. Liberal Lübnan, böyle bir kurguydu...</p>

  <p class="normal">1950’li yılların başlarında Ortadoğu’da kaynayan kazan, Lübnan’ın “liberal” düdüklü tenceresini de patlamaya hazır bir bombaya dönüştürmüştü.</p>

  <p class="normal">Ülkede, bir tarafta çok ciddi sınıf çelişkilerinin, büyük gelir farklılıklarının, eşitsizlik ve adaletsizlikle örülmüş sosyoekonomik yapının yarattığı çatışmacı ortam mevcuttu. Su başlarının klan, aile, mezhep, toprak, siyaset ağaları ile tüccarlar, bankerler ve yabancılar tarafından tutulduğu düzende, yığınlara katılım ve hak arama imkânları da ancak “feodal cemaatler”in sınırları içinde açıktı.</p>

  <p class="normal">İkinci olarak, dış politik gelişmelerle organik olarak ilintili bir “ulusal karakter” sorunu söz konusuydu. Bir yandan, ülkenin Arap karakterini yadsıyan ve yığınlardaki özellikle Filistin duyarlılığıyla dayanışmayı önemsemeyenler, bölgedeki radikal “sol” milliyetçiliğe ve sosyalizm sempatisine karşı Batı’nın işbirlikçiliğine soyunmuş olanlar, öte yanda da Arap halkına aidiyeti sadakat odağı yapan, Nasırcı milliyetçilik rüzgârına kapılmış, emperyalizme direnme yanlısı, Mısır-Suriye ekseninde kendi kimliğini bulan ve büyük çoğunluğuyla ezilen, yoksul yığınlar karşı karşıya konumlanmışlardı.</p>

  <p class="normal">Krizi tetikleyen, sağcı Başkan Kamil Şamun’un Eisenhower Doktrini’ne destek vermesi oldu. Bu, açıkça Arap milliyetçiliğine savaş açmak, Nasır’a meydan okumak, Lübnan halkının büyük bölümünü kışkırtmak anlamına geliyordu. Buna, bazı hükümet üyeleri istifa ederek yanıt verdi. Ardından büyük protesto gösterileri ve genel grev geldi. 30 Mayıs’ta yapılan yürüyüşte göstericilerle polis arasında çatışma çıktı; ölenler, yaralananlar oldu.</p>

  <p class="normal">9 Haziran 1957’de yapılan ve dört hafta süren seçimlerin krizi yumuşatacağı ve daha ılımlı bir hükümetin kurulmasıyla gerginliğin ortadan kalkacağı varsayılırken tam tersi oldu, çünkü seçimlere CIA ve hile karıştırıldı. CIA, işbirlikçi Şamun’u ve sağcıları destekleyecek bir parlamento oluşturmak için devreye girdi ve uygun milletvekilleri seçildi. CIA’nın Beyrut’taki İstasyon Şefi, gururla, kendilerine “bir parlamento satın aldıklarını” yazdı.<sup class="calibre3"><a href="../Text/ortadogu_split_281.html#footnote-162061-254" id="footnote-162061-254-backlink">[254]</a></sup></p>

  <p class="normal">Ne var ki, bu gurur yersiz, cüret akılsızcaydı. Kitlelerin bu satışa rıza göstermeleri söz konusu değildi ve bu kez CIA ile yerel işbirlikçilerinin kirli oyunları yığınların yüksek politik bilincine çarpmıştı. Halk ve radikal milliyetçiliğin Nasırcı temsilcileri, Müslüman kitlenin siyasetçileri, komünistler, sendikacılar, aydınlar ayağa kalkmışlardı ve devletin zora dayanarak da olsa sükûneti sağlaması imkânsızlaşmıştı. Oluşturulan “ulusal cephe”, Suriye ve Mısır’dan da destek görüyordu. Bombalama eylemleri, gösteriler, polis şiddeti, cinayetler, suikastler, silahlı çatışmalar artık olağan hâle gelmişti. Ülkenin dört bir yanı yangın yerine dönmüş, silahlı çatışmalarda her gün onlarca insan ölmeye başlamıştı. Ülkede kargaşa ve şiddet hüküm sürmekteydi. Halk, toplumun ezilen kesimleri, yoksullar, Müslümanlar, işçiler, öğrenciler ayaklanmış; demokrasi, eşitlik, adalet istiyor; emperyalizmi lanetliyor, Arapların birliğini, Filistinlilerin haklarını savunuyorlardı.</p>

  <p class="normal">Bütün bu kargaşa içinde Devlet Başkanı Şamun ise, başkanların ardarda ikinci kez seçilmelerini yasaklayan anayasaya aykırı olarak, yeniden aday olmayı planlıyordu. Bunu gerçekleştirmek için de, elbette ABD’nin yardımına ihtiyacı vardı.</p>

  <p class="normal">Eisenhower yönetimi ise, kuşkusuz, kendi adamlarının başkanlık koltuğunda oturmaya devam etmesini istiyordu ama bunun geri tepmesinin kesin bir macera ve kışkırtıcılık olacağının da ayırdındaydı. Bu nedenle de, arzu etmelerine karşın, bu konuda Amerika’yı net bir biçimde taraf yapacak ve toplumun büyük çoğunluğuyla karşı karşıya getirecek yasa dışı bir olupbitti tuzağına düşmekten de kaçınıyorlardı. Şamun’un bu sinsi planı, ülkedeki bütün barış ve uzlaşma olanaklarını berhava etmeye yönelik tam bir provokasyondu ve gerçekleşmesi hâlinde Lübnan’ı, Batı mandası bir diktatörlüğe dönüştürmekten başka bir sonuç vermeyecekti. Amerikan yetkilileri, İngilizlerle birlikte, esas olarak Şamun’un kendi yerine Batı yanlısı bir adayı önermesini istiyorlardı. Böylece, bir kriz yaratmadan, Şamun gibi bir başka işbirlikçi devlet başkanı olacaktı. Ne var ki, Şamun da, rejimin devamının kendi başkanlığıyla sağlanabileceği tezini pazarlıyor, milliyetçi dalga güçlüyken yerine milliyetçi dalgayı durdurabilecek güçte bir adayın bulunamayacağı tezini işliyordu.</p>

  <p class="normal">Cumhurbaşkanı Kamil Şamun, Dışişleri Bakanı Malik ve bu ikilinin dümen suyundaki Başbakan Sami Solh, uzun zamandır Arap dünyasındaki milliyetçi, Batı karşıtı ve Nasırcı gelişmeler karşısında bölgeye ve Lübnan’a Amerikan müdahalesini kışkırtmaya çalışıyorlardı. 1957 Suriye bunalımında da, ABD’nin müdahalesini ya da bölgedeki işbirlikçi rejimlerin Suriye’deki rejimi değiştirmeye yönelik bir işgal harekâtını savunmuşlardı. Nitekim, bu konudaki organizasyonu gerçekleştirmek üzere bölgeye giden temsilci Henderson, ülkesine gönderdiği raporda, ayrı ayrı görüştüğü Şamun, Malik ve Solh’un Suriye’deki rejimin mutlaka devrilmesi gerektiğini kendisine söylediklerini bildiriyordu. Onlara göre, Suriye’de bu rejim devam ederse, Lübnan’daki Batı yanlısı rejimin uzun süre dayanması da olanaksızdı.<sup class="calibre3"><a href="../Text/ortadogu_split_282.html#footnote-162061-255" id="footnote-162061-255-backlink">[255]</a></sup></p>

  <p class="normal">1957 yılının ikinci yarısından başlayarak Şamun hükümetine karşı muhalefet genişledi ve kamuoyunda “ılımlı” olarak bilinen Batı yanlısı kimi Müslüman ve Hıristiyan siyasetçilerden oluşan bir ‘üçüncü güç’ odağı kuruldu. Bunlar, “Şamun’un, geleneksel yerel önderler aleyhine kendi gücünü artırmasından rahatsız olan ya da Şamun’un Batı’yla geliştirdiği aşırı yakınlığın ülkedeki nazik iç dengeyi bozduğuna inanan” etkili siyasetçilerdi. Bunlar, radikal milliyetçilerle komünistlerin oluşturduğu “ulusal cephe”yle ideolojik yakınlık ya da bağlantılarının olmamasına karşın, şimdi artık Şamun’un istifasından yana ağırlıklarını koymaktaydılar.<sup class="calibre3"><a href="../Text/ortadogu_split_283.html#footnote-162061-256" id="footnote-162061-256-backlink">[256]</a></sup></p>

  <p class="normal">1958’in Şubat’ında Birleşik Arap Cumhuriyeti’nin kurulması, Lübnan’daki milliyetçi-Nasırcı dalgayı iyice kabarttı. İşbirlikçi Şamun kliğinin iktidarını koruması giderek zorlaşıyordu. Bu durumda, Şamun’un anayasayı değiştirerek ikinci kez devlet başkanlığına seçilmeye kalkmasının işleri iyice çığırından çıkaracağı belliydi. Bu arada ilerici muhalefetin toplumsal adalete ilişkin talepleri, özellikle yoksul Müslüman yığınların ekonomik-sosyal durumlarının iyileştirilmesi çağrıları daha fazla yankı bulmaya başladı. Nasır’ın Şamun’u suçlayan radyo konuşmaları ve Suriye’nin yeniden birleşmeye ilişkin propagandası Müslümanlar, özellikle de Sünniler üzerinde çok etkili olmaktaydı.</p>

  <p class="normal">Bu durumda, Şamun, iktidarını koruyabilmesinin tek yolunun Amerika’ya sığınmak, onun gücünü kendi ülkesi ve halkına karşı harekete geçirmek olduğuna karar verdi. Daha 30 Ocak 1958’de, Lübnan Dışişleri Bakanı ABD Büyükelçisine müracaat ederek, Cumhurbaşkanı Şamun’la birlikte, Amerikan “Altıncı Filosu’nun bazı gemilerinin Doğu Akdeniz’e doğru harekete geçirilmesinin rahatlatıcı olacağı”nı düşündüklerini ifade etti. Büyükelçiyse, Malik’i, zaten bir İngiliz destroyeriyle mayın tarama gemisinin Kıbrıs’tan “üç günlük bir ziyaret için” Beyrut’a doğru hareket ettiğini söyleyerek sevindirdiğini yazdı Bakanlığına.<sup class="calibre3"><a href="../Text/ortadogu_split_284.html#footnote-162061-257" id="footnote-162061-257-backlink">[257]</a></sup> 16 Şubat’taki gizli telgrafında da ABD Büyükelçisi, Dışişleri Bakanı Malik’in kendisine söylediklerini anlatıyordu:</p>

  <p class="indentmetin">[Malik] Lübnan Gelenkurmay Başkanı General [Fuad] Şihab’la yaptığı bir görüşmede, Şihab’ın, Lübnan’ın içinde bulunduğu duruma bir çözüm arayışında, şaşırtıcı bir düşünceyi dillendirdiğini söyledi: “Lübnan için en iyisi, bir Amerikan Genel Valisi’ne sahip olmaktır...” Malik, şayet Fransa güçlü olsaydı Lübnan’da bir Fransız liderden veya İngilizler güçlü olsaydı (ve onlara güvenseydi ki, güvenmiyor) bir İngiliz’den yana olurdum dedi. Ama Amerikalılar hem dürüst, hem de en önemlisi, güçlüler. Dolayısıyla, her şeyden önce, Amerikan siyasetinin daha cesur ve cüretli bir biçim almasını istediğini ve Lübnan’ın da ancak yerel yurtseverlerin gerçekleştirebileceği eylemleri yapacağını ve riskler almaya hazır olduğunu söyleyerek bitirdi hikâyesini.<sup class="calibre3"><a href="../Text/ortadogu_split_285.html#footnote-162061-258" id="footnote-162061-258-backlink">[258]</a></sup></p>

  <p class="normal">Lübnan’da işler artık bu kadar çürümüştü.</p>

  <p class="normal">Ülkede gerginlik artarken, Nasır da, Amerikalıları Lübnan’ın bir iç savaşa doğru sürüklenmekte olduğu konusunda uyarıyor ve Lübnan’da kan dökülmesinin “istediği son şey” olduğunu söylüyordu.<sup class="calibre3"><a href="../Text/ortadogu_split_286.html#footnote-162061-259" id="footnote-162061-259-backlink">[259]</a></sup></p>

  <p class="normal">Ne var ki, özellikle Şamun’un yeniden seçilmek için anayasayı değiştirmeye yönelmesinin yarattığı rahatsızlıkla ülke hızla bir iç savaşa doğru sürüklenmekteydi. Bu arada ABD, Fransa ve İngiltere de, yaratacağı sorunların ayırdında olmakla birlikte, bu konuda Şamun’u destekleme kararı aldılar.<sup class="calibre3"><a href="../Text/ortadogu_split_287.html#footnote-162061-260" id="footnote-162061-260-backlink">[260]</a></sup></p>

  <p class="normal">Bu gizli karardan bir gün sonra 7 Mayıs’ta Şamun, Amerikan Büyükelçisini makamına çağırarak, yeniden aday olma kararını açıklayacağını ve bunu “ilk kez kendisine söylediğini” bildirdi. Büyükelçi de, bu adaylığa ilişkin Dulles’ın “tam desteği”ni bildiğinden memnuniyetini açıkladı ve İngiliz, Fransız, Amerikan anlaşmasını bildirdi, elçiliğe de “ekstra vitamin dozu enjekte etmek” amacıyla kendisinin marttan beri bunun için uğraştığını belirtti. Büyükelçi, ayrıca Şamun’un, Amerikan desteğinin açıklanmasının “ölümcül” olacağını söylediğini de belirtti. Bu arada Şamun, Büyükelçiden, gizli desteğin bir göstergesi olarak bazı “yoksul gazeteler”in ihmal edilmemesini ve bazı etkili politikacılarla Amerikalıların konuşmasını istedi.<sup class="calibre3"><a href="../Text/ortadogu_split_288.html#footnote-162061-261" id="footnote-162061-261-backlink">[261]</a></sup> Aynı gün, Amerikan Elçisi McClintock, Şamun’a, polis ve jandarmaya gerekli ek malzemeninin verilmesi amacıyla, “güvenlikle ilgili adamlarının Amerikan Büyükelçiliğindeki meslektaşlarıyla temasa geçmeleri”ni öğütledi. Büyükelçi, Şamun’un isteği üzerine, İngiliz ve Fransız büyükelçileriyle birlikte Genelkurmay Başkanı Şihab’ı ziyaret edip “iç güvenliği sağlamak için görevini yapmasını” söylemeyi kabul etti.<sup class="calibre3"><a href="../Text/ortadogu_split_289.html#footnote-162061-262" id="footnote-162061-262-backlink">[262]</a></sup></p>

  <p class="normal">8 Mayıs’ta da Şamun’a muhalif bir Hıristiyan Maruni gazeteci öldürüldü. Bunun üzerine bütün ülkede genel grev ilan edildi ve ülkenin dört bir yanında gösteriler düzenlendi. Bu arada güvenlik güçleriyle göstericiler arasında çatışmalar çıktı.</p>

  <p class="normal">Özünde sınıfsal çelişkilerin ve ulusal sorunların ateşlediği çatışmalar, kısa süre içinde, ülkenin toplumsal yapısının bir sonucu olarak, dinler ve mezhepler arasında yayılma eğilimi gösteren bir iç savaşa dönüşmeye başladı. 10 Mayıs’ta Trablus’ta on göstericinin jandarmalarca öldürülmesi üzerine, Müslümanların yaşadığı Batı Beyrut’ta, Sidon (Sayda), Trablus gibi büyük yerleşim merkezlerinde barikatlar kuruldu, devlet güçlerine karşı silahlı direniş yaygın biçimde başlatıldı ve iki hafta içinde de ülke topraklarının üçte ikisinden fazlası isyancıların, ulusalcı sol ve müttefiklerinin, halk güçlerinin eline geçti.<sup class="calibre3"><a href="../Text/ortadogu_split_290.html#footnote-162061-263" id="footnote-162061-263-backlink">[263]</a></sup></p>

  <p class="normal">11 Mayıs’ta Lübnan Dışişleri Bakanı Malik, Amerikan Büyükelçisine, Şamun’la birlikte “Amerikan deniz piyade birliklerinin” Lübnan’a gönderilmesi planlarının yapılmasının uygun olup olmadığı konusunu yüksek sesle düşünmekte olduklarını söyledi. Büyükelçi de, Şamun için “bundan daha kötü bir şeyin olamayacağı” yanıtını verdiğini yazıyor, merkeze gönderdiği telgrafta.<sup class="calibre3"><a href="../Text/ortadogu_split_291.html#footnote-162061-264" id="footnote-162061-264-backlink">[264]</a></sup></p>

  <p class="normal">Şamun için şimdi bütün amaç, bir Amerikan işgalinin altyapısını hazırlamak olmuştu. Lübnan hükümeti, ülkenin Mısır-Suriye ortak saldırısına maruz kaldığına ve bunun da bir komünist komplonun parçası olduğuna ilişkin geniş çaplı bir yaygara başlattı.</p>

  <p class="normal">Bu arada 13 Mayıs’ta Şamun, ABD, İngiltere ve Fransa hükümetlerine bir askerî müdahale talep etmeyi düşündüğünü ve bu isteğine 24 saat içinde olumlu yanıt verilmesini beklediğini resmen bildirdi. Bunun üzerine aynı gün Beyaz Saray’da Eisenhower’ın başkanlığında bir toplantı düzenlendi.</p>

  <p class="normal">Toplantıda asıl tartışılan, “mızrağı çuvala sığdırmak”, yani Lübnan’a bir askerî müdahalenin dünya kamuoyuna ve Amerikan Kongresi’ne sunulabilecek yasal kılıfını hazırlamaktı. Dışişleri Bakanı Dulles, müdahaleyi Eisenhower Doktrini çerçevesine sokabilmek için, BAC’ın Lübnan’a saldırdığının ve onun da “uluslararası komünizmin kontrolünde” olduğunun iddia edilmesi gerektiğini söyledi. Bakana göre, belki doktrinin, yani Kongre’nin geçirdiği yasanın, bölge ülkelerinin bağımsızlık ve toprak bütünlüğünün korunmasının ABD’nin ulusal çıkarları ve dünya barışının sağlanması bakımından yaşamsal önemde olduğuna ilişkin maddesine atıfta bulunulması geçerli bir yol olabilirdi. Bu arada, BM anlaşmasının bir saldırı karşısında ortak savunma hakkını düzenleyen 51. maddesi de ek olarak kullanılabilirdi.<sup class="calibre3"><a href="../Text/ortadogu_split_292.html#footnote-162061-265" id="footnote-162061-265-backlink">[265]</a></sup></p>

  <p class="normal">Aynı gün Beyrut’taki Amerikan Büyükelçisi’ne, aşağıdaki hususları Şamun’a sözlü olarak bildirmesi talimatı verildi:</p>

  <p class="indentmetin">Amerikan hükümeti, Lübnan hükümetinden gelecek bir talep üzerine ülkeye asker gönderebilecektir. Bu askerî harekâtın iki amacı söz konusu edilecektir: Amerikalıların can ve mal güvenliğinin sağlanması ve Amerikan çıkarlarıyla dünya barışı açısından yaşamsal önemde olan Lübnan’ın bağımsızlığı ve toprak bütünlüğünün korunmasına yardım. Kongre’nin Ortadoğu kararı (Eisenhower Doktrini) gereğince “uluslararası komünizm tarafından kontrol edilen bir ülke tarafından saldırı” vaki olmadığından Amerikan askerlerinin buna dayanarak gönderilmesi mümkün değildir ve dolayısıyla yukarıdaki amaçlar doğrultusunda operasyon gerçekleştirilecektir.<sup class="calibre3"><a href="../Text/ortadogu_split_293.html#footnote-162061-266" id="footnote-162061-266-backlink">[266]</a></sup></p>

  <p class="normal">Bu arada ABD, Lübnan’a silah sevkiyatını da sürdürmekte ve hükümete bağlı güçlerin askerî operasyonlarına destek vermekteydi. 20 Mayıs’ta da Nasır devreye girerek sorunun çözümüne ilişkin önerilerini Kahire’deki Amerikan Büyükelçiliğine iletti. Buna göre, Nasır, bir genel affın çıkarılmasını, Şamun’un görev süresini tamamlamasının kabul edilmesini, hem Müslümanlar, hem de Hıristiyanlarca saygı gösterilen General Şihab’ın başbakanlığa atanmasını ve mümkün olduğunda da yeni seçimlerin yapılmasını öneriyordu.<sup class="calibre3"><a href="../Text/ortadogu_split_294.html#footnote-162061-267" id="footnote-162061-267-backlink">[267]</a></sup></p>

  <p class="normal">Ne var ki bu öneriler, makul ve sorunun çözümüne katkıda bulunabilecek nitelikte görülmelerine karşın, “Nasır’a prestij ve söz söyleme hakkı sağlayabileceği” gerekçesiyle Amerika’da taraftar bulmadı.</p>

  <p class="normal">2 Haziran’da, Amerikan Büyükelçisi McClintock, Dışişleri Bakanlığına çok önemli bir telgraf göndererek, Lübnan krizinin gerçek perde arkasını özetledi. Büyükelçiye göre, sorunun kaynağında dış politika sorunları ya da Eisenhower Doktrini’ne Şamun’un verdiği destek yatmıyordu; olaylara bu açıdan bakmak, “büyük bir basitleştirme” olurdu. Büyükelçi, sorunun, esas olarak ülkede artık çoğunluğu oluşturan Müslümanların itirazlarından kaynaklandığını düşünüyordu. Ona göre, Hıristiyanlar azınlıkta olmalarına karşın Cumhurbaşkanı ve Genelkurmay Başkanı onların kontenjanından seçiliyordu ve Müslümanlara göre daha yüksek bir hayat seviyesine sahiptiler. Bu eşitsizlik duygusu, Nasır’ın uyandırdığı Arap milliyetçiliğiyle birleşince daha da büyük boyutlara ulaştı. Büyükelçiye göre, savaşın Lübnan’ın BAC’a ilhakı sorunuyla da ilgisi yoktu. Hıristiyanlar ve Şiiler bunu istemiyorlardı. Buna destek, nüfusun yüzde 25’ini oluşturan Sünniler arasından ancak çıkabilirdi. Büyükelçi, bu durumda daha dikkatli davranılmasını, aşırı tutumlardan sakınılmasını ve şayet “biz bu sorunu bilinçli olarak Nasır’a ve Suriye’yi kopartmak için BAC’a karşı bir araç olarak kullanmak ve Süveyş’in intikamını almak peşinde değilsek,” konu BM’de tartışılırken dengeli davranmalıyız diyordu. Ona göre, “iş İngilizlere, Türklere, Iraklılara ve Ürdünlülere kalırsa, bizim Lübnan’daki sorunları Nasır’la savaşmak için bir bahane olarak kullanmamız” gerekirdi. Bunun için de “onlar konuyu aşırı uçlara çekmeye” çalışacaklardı ve konular gerçekler üzerinden tartışılamayacaktı.<sup class="calibre3"><a href="../Text/ortadogu_split_295.html#footnote-162061-268" id="footnote-162061-268-backlink">[268]</a></sup></p>

  <p class="normal">5 Haziran’daki bir Özel Ulusal İstihbarat Değerlendirmesi’ne <span class="ideitalik">(Special National Intelligence Estimate)</span> göreyse, Lübnan’daki olayların kökeninde, “radikal Arap milliyetçiliğinin yükselmesi” ile “BAC’ın genişlemeci ve yıkıcı politikaları” yatmaktaydı. Bugünkü gerginliğin tarafları ise, “Batı’yla açık bir biçimde işbirliği yapmak isteyenlerle radikal Arap milliyetçiliğinin, Nasır’ın önderliğinde gelişen ve BAC’ın şahsında temsil edilen, ‘pozitif tarafsızlık’tan yana olanlar”dı.</p>

  <p class="normal">Ayın 14’ünde hazırlanan bir başka raporda, “Şamun’un durumunun giderek kötüleştiği” ve Hıristiyanların bile tam desteğine sahip olamadığı belirtiliyordu. Raporda, ayrıca, Genelkurmay Başkanı’nın, silahlı kuvvetlerin bölünmesinden korktuğu için ve “belki başkanlıkla ilgili kendi politik ihtirasları” nedeniyle pasif kaldığı da belirtiliyor ve Şamun’un ordu desteğiyle bile ayakta kalamayabileceği vurgulanıyordu. Rapor, bir Amerikan müdahalesinin büyük sorunlar yaratacağını kabul ediyor ama aksi durumda da bölgedeki öteki Batıcı rejimlerin güveninin yitirileceğinden söz ediyordu.<sup class="calibre3"><a href="../Text/ortadogu_split_296.html#footnote-162061-269" id="footnote-162061-269-backlink">[269]</a></sup></p>

  <p class="normal">Şamun ise, yıkıcı faaliyetlerinin bir parçası olarak BAC’ı BM’ye de şikâyet etmişti. Buna göre, Suriye ve Mısır’dan ülkeye sabotajcılar giriyor, asilere silah dağıtılıyor, Lübnan’ın iç işlerine karışılıyordu. BM tarafından oluşturulan bir komisyon ise, yerinde yaptığı incelemeler sonucu, Suriye sınırından iddia edildiği gibi sızmaların tespit edilemediğini belirterek Şamun’a büyük bir darbe indirdi. Bunlar kuşkusuz temelsiz iddialardı ve Lübnan’daki iç savaşın nedenleri ve tarafları ülke içindeki dinamiklerden oluşmaktaydı. Aslında bir dış karışmacılık varsa, o da Şamun’un da kışkırtmalarıyla ABD ve İngiltere’nin ve daha etkisiz olarak da Ürdün, Irak ve Türkiye’nin müdahaleleriydi. Amerikalı yetkililerle yaptığı görüşmelerde, Genelkurmay Başkanı Şihab bile, Şamun’un sözünü ettiği yüzlerce Suriyeli savaşçıdan ve Mısır-Filistin komandolarından haberinin bulunmadığını, ülkedeki Suriyeli sayısının “bir düzineden fazla” olmadığını söylüyordu.<sup class="calibre3"><a href="../Text/ortadogu_split_297.html#footnote-162061-270" id="footnote-162061-270-backlink">[270]</a></sup> Olaylarla Sovyetler Birliği’nin, radyo programları dışında, herhangi bir ilişkisinin olmadığını da CIA Başkanı Allen Dulles, Başkan’a bildiriyordu.<sup class="calibre3"><a href="../Text/ortadogu_split_298.html#footnote-162061-271" id="footnote-162061-271-backlink">[271]</a></sup></p>

  <p class="normal">Şamun ve ekibi ise, her türden yalan ve kışkırtmayla, bir Amerikan işgali için bütün güçlerini seferber etmişti. Kışkırtma, elbette “komünizm suçlaması” yalanı olmasa eksik kalırdı. Dışişleri Bakanı Malik, Amerikan Büyükelçisine, durumu daha da dramatize etmek için, “Nasırcılığın ve komünizmin gazabının Lübnan’ın üzerine salındığı”nı belirtmekteydi. Ama o, Lübnan’ın böyle hedef seçilmiş olmasından “gurur” duyuyordu; çünkü Lübnan biliyordu ki, bu bütün Ortadoğu’yu ele geçirmek için girişilen bir savaştı. Bu nedenle de Dışişleri Bakanı, ülkesinin işgali için çaba gösteriyor, aynı konuşmada Amerikan Büyükelçisi onu “devlet adamına yakışan” konuşması için kutluyordu.<sup class="calibre3"><a href="../Text/ortadogu_split_299.html#footnote-162061-272" id="footnote-162061-272-backlink">[272]</a></sup></p>

  <p class="normal">Lübnan’da işler bu denli soytarılığa dönüşmüştü.</p>

  <p class="normal">Artık neredeyse her gün Amerikalı elçilik mensuplarıyla Lübnan yetkilileri Amerikan çıkarmasının ayrıntılarının pazarlığını yapar hâle gelmişlerdi. Örneğin, 15 Haziran’da Amerikan Büyükelçisi ile Genelkurmay Başkanı Şahib, işgalin olası sonuçlarını konuşuyor, Büyükelçi görüşme içeriğini saat 14.00’te merkeze bildiriyor, aynı gün akşam saatlerinde de Şamun’la beş bin Amerikan deniz piyadesinin işgal için yeterli olup olmadığını tartışıp saat 20.00’de merkeze yeni bilgi notunu gönderiyordu.<sup class="calibre3"><a href="../Text/ortadogu_split_300.html#footnote-162061-273" id="footnote-162061-273-backlink">[273]</a></sup></p>

  <p class="normal">Lübnan’da artık işbirlikçilerin ar damarı da çatlamıştı.</p>

  <p class="normal">ABD’nin ucuz planı ise hazırdı. 17 Haziran’da, Amerikan Dışişleri Bakanlığı, Amerikan müdahalesini istediğinde mızrağı çuvala sığdırmak ve dünyayı aldatmak için, Lübnan hükümetinin aşağıdaki noktaları kamuoyuna açıklaması gerektiğini bildirdi:</p>

  <p class="indentmetin">1. Lübnan’ın bağımsızlığı her şeyden üstündür;</p>

  <p class="indentmetin">2. Bağımsızlık, dış saldırı ve iç isyanla tehdit altındadır;</p>

  <p class="indentmetin">3. BM, dışarıdan gelen saldırıyla mücadele etmelidir; iç sorunları çözmek, Lübnan halkının işidir;</p>

  <p class="indentmetin">4. Başkan ve hükümet bütün Lübnanlılara birleşme çağrısı yapmalı, anayasanın değiştirilmeyeceğini yeniden teyid etmelidir. ... Şamun, yeniden aday olmaya niyeti bulunmadığını ama Lübnan’ın yazgısını yönlendirmeye ilişkin anayasal hakkını yasal süresi sona erene kadar sürdüreceğini açıkça ilan etmelidir;</p>

  <p class="indentmetin">5. Dış saldırı ve iç isyan devam ettiğinden, Başkan ve hükümet, ülkenin bağımsızlığı ve toprak bütünlüğünün korunması için, ABD ve İngiltere hükümetlerinden geçici olarak yardım talep etmiştir.<sup class="calibre3"><a href="../Text/ortadogu_split_301.html#footnote-162061-274" id="footnote-162061-274-backlink">[274]</a></sup></p>

  <p class="normal">Bu not Şamun’a bildirildiğinde, Amerikan Büyükelçisine şunları söyledi:</p>

  <p class="indentmetin">Irak, Ürdün, Türkiye ve İran hükümetlerinden [İngiliz-Amerikan] derhal askerî yardım istenmesi yönünde mesajlar aldım. ... Askerî müdahale gerçekleştiğinde bazı Hıristiyanlar, örneğin Henri Farayon, sözlü protestolarda bulunabilirler ama aynı zamanda içten içe de, mal varlıkları yabancı askerlerce korunacağı için sevineceklerdir. Müslümanlara gelince, burada tereddütleri olsa da, belki yüzde yirmi beş’i (genellikle ticaret ve toprak ağası sınıfları) müdahaleyi iyi karşılayacaklardır.<sup class="calibre3"><a href="../Text/ortadogu_split_302.html#footnote-162061-275" id="footnote-162061-275-backlink">[275]</a></sup></p>

  <p class="normal">22 Haziran’da yapılan bir toplantıda, ABD Dışişleri Bakanı, işgal etmeye hazırlandığı ülkenin “bağımsızlığı”ndan söz ettiğinde kendisine “Lübnan’ın bağımsızlığı”ndan ne kastedildiğini soran bir politikacıya, “BAC ve Sovyetler Birliği’nden bağımsız olmak” diye yanıt verebilmiştir.<sup class="calibre3"><a href="../Text/ortadogu_split_303.html#footnote-162061-276" id="footnote-162061-276-backlink">[276]</a></sup> Amerika’ya bağımlılık, yoksul ve işbirlikçilerin tutsaklığındaki bir ülkede “bağımsızlık” oluyordu. Bağımsızlığın gerçeğini talep eden yığınların demokratik muhalefetinin şiddetle boğulması da o ülkeye özgürlük götürmek olmalıydı.</p>

  <p class="normal">Lübnan olayında artık emperyalist ikiyüzlülüğün sınırı da kalmamıştı.</p>

  <p class="normal">O dönemde Amerikalıların asıl korkusu, bölgenin bütün ülkelerinde Nasırcı Arap milliyetçiliğinin, ulusalcı solun iktidara gelmesiydi. ABD yetkilileri bu bakımdan ellerindekilerini tutabilmenin hesabını yapıyorlardı. Mısır ve Suriye, emperyalizm açısından büyük ölçüde yitirilmişti. Irak, Ürdün, Lübnan (ve Suudi Arabistan, Kuveyt dâhil bütün Körfez) işbirlikçi kamptaydı. Arap olmayan iki ülke, Türkiye ile İran ise tam tetikçi konumundaydılar. İsrail zaten Batı’nın kalesiydi. Şimdi yönetimin korkusu, Lübnan’daki Batı yanlısı Şamun iktidarı korunamazsa ve hele ondan gelecek bir askerî yardım talebine olumlu yanıt verilemezse, önce Lübnan’ın, hemen ardından da Irak ve Ürdün’ün işbirlikçi rejimlerinin milliyetçi dalga karşısında tutunamama olasılığıydı. Böylece ABD, fiilen bölgedeki bağımsızlık olgusunu kabul etmek zorunda kalacaktı. Sorun, bir sistem, sosyalizm ya da kapitalizm sorunu olmadığı gibi, bölge ülkelerinin Sovyet kampına katılma olasılığı da değildi. Amerikalılar çok iyi biliyorlardı ki, “ulusalcı sol” hareket kapitalizm yanlısıydı ve azgelişmişlik koşulları içinde devletin yönlendirmesinde popülist bir sanayileşme ve ithal ikamesi politikası izlemek yanlısıydı.</p>

  <p class="normal">İkincisi, milliyetçi solcular, Sovyetler Birliği ile Batı arasında, Batı’ya yönelmekle birlikte, bir ölçüde eşit mesafede kalmak, her iki kamptan da ekonomik/askerî yardım almak, iki tarafla da ticari, diplomatik ilişkiler kurmak istiyordu. Soğuk Savaş bağlamında bu politikalarını “pozitif tarafsızlık” olarak adlandırıyor, Hindistan, Kıbrıs, Yugoslavya gibi bağlantısız ülkelerin safında konumlanmayı yeğliyorlardı.</p>

  <p class="normal">Dolayısıyla da, ABD açısından sorun, bağımsızlık ve özerk sanayileşme ile kalkınma stratejisinde yatıyordu. ABD, bu ülkelerin Soğuk Savaş’ta paralı asker olmalarını istiyor, onların bağımsızlık ve egemenlik haklarına ilişkin taleplerini aşırı buluyor; politik, ekonomik ve askerî bakımlardan Batı’ya bağımlı kalmaları için çaba harcıyordu.</p>

  <p class="normal">Buna koşut olarak, bu ülkelerin İsrail’le uzlaşmalarını, Filistin halkının taleplerine ilişkin yaklaşımlarını teslimiyet ölçüsünde yumuşatmalarını bekliyordu. İkinci sınıf ülkeler olarak uluslararası ekonomi ve ilişkilere eklemlenmeleri gerektiğini savunuyordu. Bu ülkeler için, en fazla, Türkiye’deki gibi bir “Soğuk Savaş demokrasisi”, milliyetçi bir söylem içinde gizlenmiş bağımlılık, Soğuk Savaş’ta Batı yanlısı militanlık ve liberalleşmeye yönelmiş bir ekonomik gidişat uygun görülüyordu.</p>

  <p class="normal">Ayrıca, Batı’ya kafa tutmaya cüret etmiş Nasır’ın örnek ve gözdağı olsun diye cezalandırılması, onun zaferiymiş gibi görünecek politik-diplomatik uzlaşmaların, çözümlerin asla kabul edilmemesi kararlılığı da söz konusuydu, Amerikan ve İngiliz hükümet çevrelerinde.</p>

  <p class="normal">Bir de buna koşut olarak, baldırı çıplakların, çalışan yoksul yığınların dünya işlerinde bu denli söz ve karar sahibi olabileceklerine ilişkin bir ödün de asla söz konusu olmamalı, burunlar sürtülmeliydi. İşte Lübnan krizi, bu çerçeve içinde ele alınmaktaydı Washington’da.</p>

  <p class="normal">Washington, bir ara, iç savaşa dolaylı yollardan müdahil olunmasını ve Şamun güçlerinin askerî başarısı için çalışılmasını gündeme getirdi. Dışişleri Bakanı Dulles’ın, etkin bir grup senatörle Lübnan çıkarmasını tartıştığı bir toplantıda bu konu gündeme geldi. Acaba tetikçiler, kiralık misyonerler, paralı askerler bulunup iç savaşa sürülemezler miydi? Türklerin ve öteki bölge halklarının Lübnanlılara fizik olarak benzedikleri, dolayısıyla onların bu iş için kullanılabileceği dile getirildi. Parasıyla olduktan sonra neden olmasındı ki? Dışişleri Bakanı bu öneriye yanıt verirken, bu tür durumlarda söz konusu milliyetlerden insanların kullanılmasının daha önce düşünüldüğünü söylemekle yetindi.<sup class="calibre3"><a href="../Text/ortadogu_split_304.html#footnote-162061-277" id="footnote-162061-277-backlink">[277]</a></sup> Burada Türkler için bir para kapısının daha Amerikalı dostlarınca düşünüldüğü anlaşılıyor.</p>

  <p class="normal">Bu arada, emperyalist ülkeler arasında sıkı bir rekabet ve pazarlık sürüyordu. Amerikalılar, bu askerî saldırı planlamasına İngilizlerin de dâhil edilmesinden yana bir tavır aldılar. İki ülke hükümetlerinin kararıysa, Fransa’nın dışarıda bırakılması yönündeydi. Ama Fransızlar da ganimetten paylarını almak istiyordu. 23 Haziran’da Fransa’nın Washington Büyükelçiliğinden bir heyet, Amerikan Dışişleri Bakanlığı’nı ziyaret etti. Fransız delegasyonundan Charles Lucet, Fransa Dışişleri Bakanlığının “acil talimatları” üzerine geldiğini söyleyerek, “Şayet Batı Lübnan’a askerî müdahalede bulunulacaksa, bu Şamun’un talebi üzerine olmasa da ve BM çerçevesi içinde ya da dışında yapılsın, Fransa bu harekâtta yer almak istiyor” dedi.<sup class="calibre3"><a href="../Text/ortadogu_split_305.html#footnote-162061-278" id="footnote-162061-278-backlink">[278]</a></sup> Ne var ki, Amerikalılar yeni ortak istemiyorlardı ve Fransızların hevesleri kursaklarında kalacaktı. Daha doğrusu, onlar Cezayir’de yaptıkları zulümle yetinmek zorunda kalacaklardı.</p>

  <p class="normal">1 Temmuz’da İngiltere, Fransa ve Amerikan elçileri Şamun’la bir araya geldiler. Şamun onlara, “Bugün içinde bulunduğum durumun nedeni, Batı’nın dostu olmamdır. Kolay bir yaşamı ya da oydaşmayla yeniden seçilmeyi isteseydim, bütün yapmam gereken pozitif tarafsızlığı seçmek olurdu. Ama bunun yerine 1956’da [Süveyş Savaşı’nda] İngiltere ve Fransa’yla ilişkileri kesmeyi reddettim ve sorunlarımın başlangıcı da bu oldu. Batı yanlısı politikalarım nedeniyle, beni bugün savaşın içinde buluyorsunuz,” dedi.<sup class="calibre3"><a href="../Text/ortadogu_split_306.html#footnote-162061-279" id="footnote-162061-279-backlink">[279]</a></sup></p>

  <p class="normal">14 Temmuz’da ilgili bütün başkentlere bir bomba düştü: Irak’ta devrim olmuştu!</p>

  <p class="normal">Aynı gün Şamun, panik içinde Amerika’ya resmen askerî müdahale için başvurdu. Aynı gün sabah saatlerinde Suudi Arabistan Kralı Suud, Amerikan Elçiliğine başvurarak Bağdat Paktı’nın Irak’a müdahale etmesini istedi. Ardından da İngiliz ve Amerikan askerlerinin Ürdün’e çıkarılmasını talep etti.<sup class="calibre3"><a href="../Text/ortadogu_split_307.html#footnote-162061-280" id="footnote-162061-280-backlink">[280]</a></sup> Aynı gün Washington’da, İran, Türkiye ve Pakistan Büyükelçileri apar topar Amerikan Dışişleri Bakanlığı’na koştular. Amerikalı yetkililerle yapılan toplantıda, Türkiye Büyükelçisi Ürgüplü, “bölgedeki Batı pozisyonunun zayıflamasına artık dur demenin zamanı geldiğini” söyleyerek ABD’nin, durumu kurtarmak için, Bağdat Paktı’na tam üye olmasını istedi. Türk Büyükelçi, ABD’nin Nasır’la iyi geçinme isteğini de eleştirdi.<sup class="calibre3"><a href="../Text/ortadogu_split_308.html#footnote-162061-281" id="footnote-162061-281-backlink">[281]</a></sup> Bağdat Paktı üyeleri de sertlik ve müdahale yanlısıydılar.</p>

  <p class="normal">Eisenhower da zaten çok önceden kararını vermişti. O da aynı gün, 14 Temmuz’da, Amerikan askerlerinin Lübnan’ı işgal emrini verdi. İki Deniz Piyadesi taburu 15 Temmuz’da saat 15.00 civarında Beyrut’a çıkarak işgali başlattılar. Bunları, Altıncı Filo’daki gemilerden gönderilen güçler takviye etti. Bu arada binlerce Amerikan askeri de, Türkiye’deki İncirlik Üssü’nden kalkan uçaklarla taşınarak Lübnan’ın işgaline katıldılar.</p>

  <p class="normal">Eisenhower, o gün telefonda üstü kapalı biçimde bilgilendirdiği Kanada Başbakanı John George Diefenbaker’a çıkarma planını gizli bir telgrafla şöyle ayrıntılandırdı:</p>

  <p class="indentmetin">İki Amerikan Deniz Piyadesi indirme taburu yerel saatle 15.00’te [15 Temmuz) Lübnan’a çıkacak. Hemen sonra Birleşmiş Milletler’deki temsilcimiz, bizim ya da Lübnan’ın acil olarak özel oturuma çağırmış olacağı Güvenlik Konseyi’ne harekâtımızı bildirecek. Temsilcimiz, Cumhurbaşkanı Şamun’dan, Lübnan’ın bağımsızlık ve toprak bütünlüğünü korumak üzere, acil yardım çağrısı aldığımızı ve Lübnan’da bulunan Birleşmiş Milletler gözlemcilerinin var olan koşullarda Lübnan’ın bağımsızlığını korumada yetersiz olduğunu hesaplayarak, Şamun’un çağrısına olumlu yanıt verdiğimizi bildirecek. ... Aynı zamana denk gelmek üzere, ben de Beyaz Saray’da ne yapmakta olduğumuza dair bir bildiri yayınlayacağım ve ilerleyen saatlerde Amerikan halkına daha geniş bir açıklamada bulunacağım.<sup class="calibre3"><a href="../Text/ortadogu_split_309.html#footnote-162061-282" id="footnote-162061-282-backlink">[282]</a></sup></p>

  <p class="normal">Eisenhower, İsveç Başbakanı’na yazdığı mektupta da, Lübnan’da “dolaylı bir saldırı” olduğunu iddia ederek, yerel meşru güçlerin demokratik haklarını ABD’nin istemediği biçimde kullanmalarını, “uluslararası komünizmin ya da onun tarafından kontrol edilen bir ülkenin dolaylı saldırısı” olarak kabul ettiğini belirterek, Ortadoğu halklarına layık gördüğü demokrasi ve egemenlik hakkının ne olduğu konusunda iyi bir fikir verdi.<sup class="calibre3"><a href="../Text/ortadogu_split_310.html#footnote-162061-283" id="footnote-162061-283-backlink">[283]</a></sup></p>

  <p class="normal">Eisenhower, 15 Temmuz’da konuyla ilgili olarak Kongre’ye gönderdiği özel bilgi mesajında da, “Açıktır ki, Lübnan’da meydana gelen olaylar dış kaynaklı dolaylı saldırıyı ifade etmektedir ve bu saldırı, Lübnan’ın bağımsızlık ve toprak bütünlüğüne tehdit oluşturmaktadır,” iddiasında bulundu.<sup class="calibre3"><a href="../Text/ortadogu_split_311.html#footnote-162061-284" id="footnote-162061-284-backlink">[284]</a></sup> Bunun açıkça yalan bir beyan olduğu ortadaydı ve bu kez aldatma operasyonunun hedefi Amerikan Kongresi ve halkı olmuştu.</p>

  <h3 class="solbaslik" id="calibre_toc_64">İngiliz Paraşütçüler Ürdün’e, Amerikan Askerleri Körfez’e</h3>

  <p class="normal">Emperyalist işgalden güç ve cesaret alan Ürdün Kralı Hüseyin de, hemen 16 Temmuz’da, ABD ve İngiltere’nin, “bağımsızlık ve toprak bütünlüğünü korumak üzere” Ürdün’e askerî müdahalede bulunmalarını talep etti. Öğlen saatlerinde Kıbrıs’tan kalkan ve İsrail hava sahasını kullanan uçaklar, işgalci İngiliz paraşütçü birliklerini Amman’a indirdiler. CIA bordrosundan maaş alan Ürdün diktatörü de böylece halkının gazabından kurtarılmış oldu. Artık Lübnan ve Ürdün, “Hür Dünya”nın askerî operasyonlarıyla özgürleştirilmiş, demokrasiye kavuşturulmuş, bağımsızlıklarını kazanmışlardı.</p>

  <p class="normal">Bu arada, Kuveyt ve Suudi Arabistan’ı “korumak” üzere ek Amerikan kuvvetleri de ilgili bölgelere kaydırıldı ve Eisenhower, bir dünya savaşını da göze alır biçimde, gerektiğinde (nükleer silahları da kastederek) her tür gücün kullanılması emrini verdi, Amerikan birliklerine.<sup class="calibre3"><a href="../Text/ortadogu_split_312.html#footnote-162061-285" id="footnote-162061-285-backlink">[285]</a></sup></p>

  <h3 class="solbaslik" id="calibre_toc_65">Türkiye de Devrede</h3>

  <p class="normal">15 Temmuz’da Amerikan Elçisi, alınmasını istedikleri “önlemler”i Türk Dışişleri Bakanı Zorlu’ya bildirdi ve merkeze şu bilgiyi gönderdi:</p>

  <p class="indentmetin">Zorlu [isteklerimizi] hemen kabul etti ama biraz beklememi istedi. 5 dakika sonra Bayar ve Menderes’le görüşüp döndü ve Türkiye’nin çok sevindiğini, kararlılığımızdan dolayı memnuniyet ötesi hoşnutluğunu ifade etti.</p>

  <p class="indentmetin">Zorlu, ardından Türk Hava Kuvvetleri’nin desteğini önerdi ama ben kendi özel düşüncem olarak, bu güçlerin NATO’ya bağlı olduğunu ve bu harekâtın da bir NATO operasyonu olmadığını söyledim.<sup class="calibre3"><a href="../Text/ortadogu_split_313.html#footnote-162061-286" id="footnote-162061-286-backlink">[286]</a></sup></p>

  <p class="normal">İncirlik’in bu işgal operasyonunda, Amerikan Büyükelçisinin de ifade ettiği gibi, NATO dışı amaçlarla kullanılmasını, daha sonra Zorlu şöyle açıklayacaktı: “Adana üssünün kullanılması, küçük dost bir ülkeyi bu ülkenin ricasıyla savunmaya giden güçlere destek vermekten ibarettir.”<sup class="calibre3"><a href="../Text/ortadogu_split_314.html#footnote-162061-287" id="footnote-162061-287-backlink">[287]</a></sup></p>

  <p class="normal">Türkiye, başından beri Şamun’u destekliyor, lehinde diplomatik faaliyetlerde bulunuyor ve Amerika’yı onu savunmak üzere müdahaleye kışkırtıyordu. Dolayısıyla Türk Dışişleri Bakanı’nın Lübnan’a yapılan askerî müdahaleyi “memnuniyet ötesi bir sevinç”le karşılaması doğaldı. Aynı destek, İngiltere’nin Ürdün’e askerî müdahalesine de verildi elbette.</p>

  <p class="normal">Lübnan’ın işgalinden önce hazırlanan ve işgal haberinin alınması üzerine biraz değiştirilerek Amerika’ya sunulan ve Türkiye, İran, Pakistan devlet başkanlarınca Eisenhower’a sunulan bir metin, bu ülkelerin kışkırtıcılığının boyutlarını göstermektedir. Üç devlet başkanı, Irak’taki devrimin, “Mısır ve komünist dünyanın” ortak eylemi olduğunu iddia ediyor, “Hür dünya şimdi komünist tehlikeye daha açık hâle gelmiştir,” diye devam ediyordu. Mesajda, Suriye’nin Mısır’la birleşmesi bir “ilhak” olarak değerlendiriliyor, Lübnan’da da “komünizmle ortaklaşa Nasırcılığın saldırganlığı”na işaret ediliyordu. Devlet başkanları, bölgeye gerektiğinde askerî müdahaleyi öngören Eisenhower Doktrini’ni “şükranla” karşıladıklarını anımsatarak, bölgenin “Sovyet sızma ve sabotajlarına karşı bir yanda Bağdat Paktı, bir yanda da Eisenhower Doktrini’nce savunulmakta olduğu”nu öne sürüyorlardı. Bütün bu girizgâhın ise, ABD’yi Lübnan’a karşı bir askerî harekâta kışkırtmak olduğu bellidir. Nitekim, mesajda, devlet başkanları, “ABD’nin ve hür dünyanın” dostları olarak, bu durumda, “Eisenhower Doktrini’nin işleyip işlemeyeceğini dikkatle izledikleri”ni belirtmekteydiler.</p>

  <p class="normal">Lübnan’a yapılan askerî harekâttan haberdar edildikten sonraysa, devlet başkanları, önce Türkçe kaleme alınan ve sonra yapılan eklerle İngilizceye çevrilip Amerikan Elçiliğine verilen mesajda, ABD’nin Lübnan’a müdahalesini “şükranla” karşıladıklarını belirtiyor ve askerî müdahalenin genişletilmesine yönelik ek bir kışkırtma olarak, Ürdün ile Irak sorununun da kendileri için “yaşamsal önemde” olduğunu sokuşturuyorlardı metne. Son olarak da, üç ülkenin de “ellerindeki bütün olanaklarla” ABD”yi desteklemeye “hazır bekledikleri” belirtiliyordu.<sup class="calibre3"><a href="../Text/ortadogu_split_315.html#footnote-162061-288" id="footnote-162061-288-backlink">[288]</a></sup> Bir gün sonra Ürdün’e yapılan müdahaleyi duyunca çok sevindiklerini tahmin etmek güç değil; İngiltere’ye de bir “şükran” mesajı gönderdiklerini varsayabiliriz.</p>

  <p class="normal">Lübnan’ın ve Ürdün’ün Amerikan-İngiliz silahlı kuvvetlerince “kurtarılması” elbette Türkiye’de büyük sevinç yaratmıştı ama Türkiye hükümeti bununla yetinmiyordu. Irak’a karşı kendi başına bir askerî harekât hevesi kursağında kalan Türk hükümeti, Lübnan ve Ürdün’e yerleşen silahlı güçlere sığınarak yeni bir kışkırtmayı denemeye girişti. Bu kez amaç, işgal sürecini, Irak’ı da kapsayacak biçimde genişletmekti. Lübnan’a yapılan harekâta katılma isteğinin, “Bu bir NATO harekâtı değildir” denerek reddedilmesi üzerine hükümet, bu kez Irak üzerinde yoğunlaşmaya başlamıştı. Tabii, Irak’taki Kürt varlığı da bu konuda önemli bir rol oynamaktaydı.</p>

  <p class="normal">Dışişleri Bakanı Zorlu, 19 Temmuz’da İngiliz <span class="ideitalik">Daily Mail</span> gazetesine verdiği bir demeçte, İngiltere’nin Ürdün’e müdahalesini desteklediğini teyit etmiş ve bunun “Irak’a da teşmil edilmesi”ni umut ettiğini belirtmişti. Türkiye, bunun üzerine Sovyetler Birliği’nden yeniden bir azar işitmiştir. Sovyetler Birliği’nin Türk hükümetine verdiği notada, resmî demeçlerinde bol bol demokrasi, özgürlük, bağımsızlık ve barıştan söz eden Türkiye’nin, sadece “lafta değil davranışlarında da” bu ilkelere uyması gerektiği belirtilmiştir. Nota da, Türkiye’nin Irak’a asker gönderme konusunda ABD’yle mutabakat sağlayamadığına ve Sovyet uyarılarıyla geri durmak zorunda kaldığına dikkat çekilmiş, şimdi Ürdün Kralı’nın askerî yardım çağrısının “resmî bahane” olarak kullanılıp işgal planının yeniden devreye sokulmasının hesaplandığı belirtilmiştir. Sovyet notası, Türkiye’yi, “Ortadoğu’daki durumu daha da kötüleştirme” konusunda uyarmaktaydı.<sup class="calibre3"><a href="../Text/ortadogu_split_316.html#footnote-162061-289" id="footnote-162061-289-backlink">[289]</a></sup></p>

  <p class="normal">Bu gelişmelerden sonra, Türkiye, 5 Mart 1959’da, ABD’yle Eisenhower Doktrini’nin Türkiye’de de uygulanmasına hukuki zemin hazırlayacak bir antlaşma imzaladı.</p>

  <p class="normal">Bu kargaşa döneminde Türkiye bütün kışkırtıcı saldırganlığını, her zaman olduğu gibi paraya tahvil etmenin yollarını aramıştır. Nitekim, Lübnan’daki karışıklıların doruğa vardığı bir dönemde, 3 Haziran’da Menderes, Eisenhower ile Dulles’a özel bir mesaj göndererek yardım istemiş, bu arada, yine her zaman olduğu gibi, Türkiye’nin “stratejik önemi ve Batı’ya sunduğu hizmetler” şantajına başvurmuştur:</p>

  <p class="indentmetin">Ağır askerî harcamalar, dört yıllık kuraklık ve ihraç ürünlerinin fiyatlarındaki düşüş yüzünden Türkiye öyle bir noktaya yaklaşmaktadır ki, bundan böyle kendi payına düşen Özgür Dünya’nın sorumluluklarını yerine getirip getiremeyeceğinden şüpheli olduğunu müttefiklerine bildirmesi gerekebilir.<sup class="calibre3"><a href="../Text/ortadogu_split_317.html#footnote-162061-290" id="footnote-162061-290-backlink">[290]</a></sup></p>

  <p class="normal">Türkiye’nin bütün bu olaylara bakışını ise, en veciz biçimde Lübnan’daki Büyükelçisi Cevdet Dülger özetlemiştir. İşgal sonrasında ABD yönetimi adına Lübnan’da incelemeler yapmaya giden Murphy’nin, merkeze gönderdiği gizli telgrafta bildirdiğine göre, “İslam dünyasında epey deneyimi olan” Türk Büyükelçi, ona, “bütün Ortadoğu sorunlarının çözümü için rahatlatıcı ölçülerdeki basit yaklaşımı”nı şöyle izah etmiştir: “Araplar iki düşünceyle <span class="ideitalik">(motivation)</span> hareket ederler: korku ve para. Lübnan’da, bütün filonuzla çok daha masraflısını yaptığınız işi iki milyon dolara yapabilirdiniz.” Murphy, Türk Büyükelçinin bu düşüncesinin bütün Arap ülkelerini kapsadığını söylediğini de belirterek, onun Irak’ta da bir kamuoyunun bulunmadığına, aynı formülün bu ülkede de “korku ve para”nın geçerli olduğuna inandığını aktarıyor...<sup class="calibre3"><a href="../Text/ortadogu_split_318.html#footnote-162061-291" id="footnote-162061-291-backlink">[291]</a></sup></p>

  <h3 class="solbaslik" id="calibre_toc_66">Türkiye-İsrail İlişkileri: “Hayalet Pakt”</h3>

  <p class="normal">14 Temmuz 1958 Irak Devrimi’nin bölgedeki emperyalizm yanlılarında yol açtığı büyük paniğin sonuçlarından biri de, Türkiye ile İsrail’in (ve İran’ın) gizli görüşmeler sonunda kendi aralarında bir pakt kurmalarıydı. Türk temsilciler, Siyonist Devlet yetkilileriyle suçluluk psikolojisinin verdiği gizlilik koşullarında, İsrail’in “çevre stratejisi” diye bilinen, Arap olmayan bölge ülkeleriyle ilişkileri geliştirmeye yönelik politikasına böylece işlerlik kazandırdılar ve söz konusu pakt anlaşması 29-30 Ağustos 1958 tarihinde Ankara’da, Ben Gurion ile Menderes arasında imzalandı.</p>

  <p class="normal">Ben Gurion’un uçağı Ankara’ya bir “motor arızası” bahanesiyle indi ve Türk Dışişleri Bakanlığı mensuplarının garson kılığında yer aldığı bir kapalı ortamda iki başbakan öğle yemeği yediler, anlaşmayı kotardılar. Anlaşma son derece kapsamlıydı; iki ülke arasında gerekirse “Nasır’a karşı askerî harekât”ı ve istihbarat alanında işbirliğini öngörüyordu. Böylece, MİT (o dönemin başında MAH), MOSSAD ve SAVAK arasında <span class="ideitalik">Trident</span> diye adlandırılan örgütsel çerçeve içinde düzenli toplantılarla sürdürülen bir karanlık işbirliği başlatılmış oldu. Bu konudaki bilgi ve belgeler hâlâ büyük bir titizlikle gizli tutulmaktadır. İran’da Humeyni’nin iktidarı almasından sonra Amerikan Büyükelçiliğine yapılan baskında konuyla ilgili olarak ele geçirilen 1979 tarihli bir CIA belgesi <span class="ideitalik">(İsrael: Foreign Intelligence and Security Services)</span> İranlılarca yayımlanmış, daha sonra da o zamanlar yayımlanmakta olan <span class="ideitalik">Counter Spy</span> adlı derginin 3. sayısında, 1987 yılında yeniden basılmıştır.<sup class="calibre3"><a href="../Text/ortadogu_split_319.html#footnote-162061-292" id="footnote-162061-292-backlink">[292]</a></sup></p>

  <p class="normal">Türkiye’nin İsrail’le gizli ilişkileri elbette çok önceden başlamıştır. Bugün Türkiye tarafı bu ilişkilerin 1950’lerdeki arka planını gizli tutmaktadır. İsrail’in bir bölümünü açtığı belgelerden yararlanılarak bir İsrailli araştırmacı tarafından 2004 yılında yayımlanan bir kitap, bu konuda ilginç bilgiler vermektedir.<sup class="calibre3"><a href="../Text/ortadogu_split_320.html#footnote-162061-293" id="footnote-162061-293-backlink">[293]</a></sup></p>

  <p class="normal">Suçluların telaşı içinde karanlık kapılar ardında sadece ABD’nin bilgisi dâhilinde imzalandığı için aynı zamanda “Hayalet Pakt” diye de adlandırılan anlaşmaya ilişkin ilk girişimler İsrail tarafından başlatılmıştır. O dönemde İsrailliler, Türk hükümetinin kendi kamuoyundan korkusu ve çok önem verdiği Bağdat Paktı üyesi Irak’ın tepkisinden çekinmesi nedeniyle ürkek davranması üzerine, bu konuda görece cesur yaklaşımın Türk Silahlı Kuvvetleri’nde, Genelkurmay’da olduğunu görünce, faaliyetlerini burası üzerinde yoğunlaştırmaya karar vermişlerdir. Bu sıralarda Menderes de, İsraillilere “sabırlı” olmalarını ve işbirliğini gizli tutmada titizlik göstermelerini öğütlüyordu.<sup class="calibre3"><a href="../Text/ortadogu_split_321.html#footnote-162061-294" id="footnote-162061-294-backlink">[294]</a></sup></p>

  <p class="normal">Bu süre içinde Türk ve İsrail yetkilileri arasında pek çok gizli görüşme yapılmıştır. Örneğin, İsrail Dışişleri Bakanlığı danışmanlarından Sasson, 1957’de Menderes’le Paris’te gizlice görüşmüştür. Ocak 1958’de de Sasson, bu kez Roma’da Türkiye Genelkurmay Başkanı İbrahim Fevzi Mengüç’le bir araya gelmiştir. Ardından, dönemin Dışişleri Bakanı Golda Meir, İstanbul’da Marmara Denizi’ni turlayan bir teknede Zorlu’yla gözlerden ırak bir görüşme yapmış, ikili daha sonra Zürih’te yeniden buluşmuşlardır.<sup class="calibre3"><a href="../Text/ortadogu_split_322.html#footnote-162061-295" id="footnote-162061-295-backlink">[295]</a></sup></p>

  <p class="normal">“Hayalet Pakt” uzun yıllar sürmüştür. Anlaşmanın imzalanmasından bir yıl kadar sonra, İsrail belgelerine göre, Türk hükümeti Eisenhower yönetimine bir memorandum göndererek, bölgede Arap olmayan ülkelerin, İsrail, Türkiye, İran ve Pakistan’ın nüfus olarak Araplardan fazla ve daha güçlü olduklarını belirterek, ABD’nin her imkânı kullanarak bu “Hür Dünya yanlısı blok”u güçlendirmesini istemiştir.<sup class="calibre3"><a href="../Text/ortadogu_split_323.html#footnote-162061-296" id="footnote-162061-296-backlink">[296]</a></sup> Yakın ilişkiler 27 Mayıs sonrasında da işlerliğini korumuş, o dönemde başbakan olan İnönü de, İsrail yetkililerine, yaptığı gizli temaslarda ilişkileri geliştirme sözü vermiştir.<sup class="calibre3"><a href="../Text/ortadogu_split_324.html#footnote-162061-297" id="footnote-162061-297-backlink">[297]</a></sup></p>

  <p class="normal">Bu ilişkiler hiçbir zaman bütünüyle ortadan kalkmamış ancak bir ara, 1960’ların sonlarından başlayarak 1980’lere kadar, Türkiye’deki sol muhalefetin ve Arapların görece güçlenmesiyle dondurulmuştur. Kıbrıs sorunu dolayısıyla BM’de yalnız kalan ve Arap oylarına ihtiyaç duymaya başlayan Türkiye, 1970’lerde petrol avantajıyla para musluklarına da sahip olan Araplar karşısında gerilemeye başlamış ve İsrail’le ilişkilerini buzdolabında saklamak zorunda kalmıştır. Arap çevrelerinde bu dönem, ilişkilerde “Arap Gücü” dönemi olarak kabul edilmektedir.<sup class="calibre3"><a href="../Text/ortadogu_split_325.html#footnote-162061-298" id="footnote-162061-298-backlink">[298]</a></sup> Gerçekten de Araplar, “parayı verenin düdüğü çalacağı”nı görmüşlerdir. BM’deki oy ve petrol kaynaklı para gücü, Türkiye’yi dizginlemiştir. Türkiye’nin yeniden başka sulara yelken açması için dengelerin yeniden değişmesi gerekecektir.</p>

  <p class="normal">Bu arada ilişkilerin bazı merkezlerde ne denli yakın sürdüğüne ait bilgiler de, İsrail belgelerinin Bengio’nun kitabında yer aldığı ölçüde görülmektedir. Daha önce de belirtildiği gibi, ilişkilerin geliştirilmesini isteyen güçlerin başında Türk Genelkurmayı gelmektedir, gizliliği bir ölçüde kaldırılmış İsrail belgelerine göre. Örneğin, 23 Ağustos 1967 tarihli bir belgeye göre, Genelkurmay İkinci Başkanı Orgeneral Refik Tulga, İsrail Konsolosuna, Türk Genelkurmayı’nın “çok güçlü bir biçimde İsrail’e sempati duyduğu”nu belirtmiş ve “İsrail’i koşulsuz desteklemeyen yüksek rütbeli bir Türk subayı bilmediği”ni söylemiştir. Orgeneral, Türk hükümetinin Silahlı Kuvvetler’in bu konudaki görüşünü kendi siyasetine tam yansıtmadığından da şikâyet etmiştir. Bengio, “Ordu, ilişkilerin bekçisi oldu,” diyor, o dönemi anlatmak için.<sup class="calibre3"><a href="../Text/ortadogu_split_326.html#footnote-162061-299" id="footnote-162061-299-backlink">[299]</a></sup></p>

  <h3 class="solbaslik" id="calibre_toc_67">Lübnan’da “Çözüm” ve Bölgede Yeni Denge</h3>

  <p class="normal">19 Temmuz’da bölgeye gönderilen ABD temsilcisi Murphy, az sayıdaki Amerikan askerî varlığının ülkedeki politik atmosferi pek değiştirmediğini, muhalefete karşı bir askerî zaferin de bu durumda söz konusu olamayacağını belirtip, politik bir çözüm için uzlaşma aranmasını önerdi. Sonuçta, Lübnan Parlamentosu, taraflar arasındaki anlaşma uyarınca, Genelkurmay Başkanı Şihab’ı Devlet Başkanlığına seçti ve yeni başkan 24 Eylül’de görevine başladı. Müslüman kesimden Reşid Karami de başbakanlığa atandı. Ekim ayı sonunda da ABD, askerlerini geri çekti.</p>

  <p class="normal">Şimdi bölge fiilen ikiye bölünmüş ve bu anlamda bir “denge” ortaya çıkmıştı. ABD, daha önce Avrupa’da yaptığı gibi, bölgede de kendi egemenliği altında bir alan oluşturmuş ama karşısındaki bütün güçleri yenilgiye uğratıp tasfiye edememişti. ABD, Avrupa’da kapitalizmin restorasyonunu sağlamak için, kendi silahlı kuvvetlerinin bulunduğu ülkelerdeki politik dengeleri değiştirmiş ve Avrupa’yı (ve Almanya’yı ve Berlin’i) bölmüştü. Karşı tarafta da, Doğu Avrupa’da “Sovyet Bloku” oluşmuştu. Şimdi Ortadoğu’da da, Körfez (Suudi Arabistan, Kuveyt), Lübnan, Ürdün, Libya (Türkiye ve İran’la birlikte) Batı kampında tutulmuş; Mısır, Suriye ve Irak da “pozitif tarafsızlık” siyasetiyle Sovyetler’le iyi ilişkiler çerçevesinde “bağımsızlıkçı” çizgide kalabilmişlerdi. Bu noktada artık bir denge, bir kabulleniş ve görece istikrar ortamı sağlanmış gibi görünüyordu.</p>

  <p class="normal">Şimdi ABD, saldırılarının sonucunda ele geçirdiği alanı elinde tutarken, bükemediği elle farklı biçimde bir ilişki geliştirme yolunu seçmişti. Buna göre, yeni oluşan ve iki süper gücün teminatı altında kümelenmiş devletlerden oluşan yeni dengeyi, zorla değiştirmeye çalışmak ve böylece sonu belirsiz bir macera uğruna nükleer savaş dâhil pek çok riski üstlenmek yerine kendisine boyun eğmeyen ülkelere farklı yaklaşma kararına vardı. ABD hegemonyasını dayatma yolunda artık daha esnek, daha uzun vadeli bir perspektifle ve kaba kuvvet yerine ideolojik, kültürel araçlarla İsrail’e daha fazla dayandırılan, bu ülkelerin kendi istikrarsızlıkları ve sorunları içinde hapsedilerek ve kuşatma altında tutularak kıvama getirilmelerine yönelmiş bir stratejik dönüşüm uygulamaya başladı.</p>

  <p class="normal">Bu noktada hem ABD, hem Nasır açısından fırsatlar ve çelişkiler söz konusuydu. ABD yönetimi, bir yandan artık bir biçimde Arap milliyetçiliğine uyum göstermeye çalışıyor, onun, halk ve Sovyet desteğini arkasına almış radikal versiyonunu Mısır, Suriye ve Irak’ta kaba kuvvetle deviremeyeceğini görüyordu. Buna karşılık, Nasır’a ve Arap birliği düşüncesine meşruiyet kazandıracak bir görünümden de kaçınmak istiyordu. Ne var ki, bir biçimde uzlaşma yolunu aradığı Arap milliyetçiliği de çoktan Nasır’la özdeşleşmişti.</p>

  <p class="normal">Nasır da, bir taraftan ABD ve Batı’yla ilişkilerini düzeltmek istiyor ama Arap dünyasındaki saygınlığının temelinde Amerika’ya karşı dirençli tutumunun yattığını da biliyordu.</p>

  <p class="normal">ABD yönetimi, Nasır’la fazla yüzgöz olmadan Arap dünyasındaki milliyetçi duygulara karşı daha dikkatli davranmaya, ona karşı durmaktan vazgeçtiği imajını yaratmaya çalışıyor, bu arada, Nasır ve BAAS “ulusal solcu”luğunun zaman içinde yıpranıp aşınmasını, toplumsal dayanaklarını yitirmesini, bunun için de yumuşak bir kuşatma/tecrit içinde tutulmasını öngörüyordu.</p>

  <p class="normal">18 Temmuz’da İngiliz Başbakanı Macmillan’a yazdığı bir mektupta Eisenhower, Ortadoğu’da, milliyetçiliğin “komünizmden daha etkili” bir güç olduğunu belirtiyordu.<sup class="calibre3"><a href="../Text/ortadogu_split_327.html#footnote-162061-300" id="footnote-162061-300-backlink">[300]</a></sup></p>

  <p class="normal">İki gün önce üst düzey yetkililerle yaptığı bir toplantıda da, Eisenhower, bölgedeki milliyetçilikle “özdeşleşme”nin gereğine değinmişti. Başkan, “akıllı ve güvenilir insanlar bulup” bölgenin geleceğinin Batı’yla iyi ilişkilerde yattığı mesajının yaygınlaştırılmasını istemiş, CIA Başkanı da “adamlarını bu iş üzerine çalışma”ya başlatacağını söylemişti.<sup class="calibre3"><a href="../Text/ortadogu_split_328.html#footnote-162061-301" id="footnote-162061-301-backlink">[301]</a></sup></p>

  <p class="normal">Nitekim, 4 Kasım 1958 tarihli “Yakın Doğu’ya İlişkin ABD Politikası” başlığını taşıyan Ulusal Güvenlik Strateji Belgesi (NSC-5820/1), Amerikalıların ayağının suya erdiğini ve bölgeye daha gerçekçi bakmaya başladıklarını göstermektedir. ABD hesapsız, aşağılayıcı, gücünü abartan ve dizginsiz sömürgeci yaklaşımlarının milliyetçilerde yarattığı tepkiyi görmüş, bu durumun kendi çıkarları ve ilişkileri açısından yarattığı istikrarsızlığın ve tehlikelerin bilincine varmış görünmektedir.</p>

  <p class="normal">Belgeye göre, son üç yılda Batı’nın radikal Arap milliyetçiliğiyle karşı karşıya gelmesi, bunların karşısında muhafazakârları desteklemesi, sonunda Sovyetler Birliği’ne bölgeye milliyetçilerin dostu olarak girme olanağını yaratmıştır. İşbirlikçi “piyasa milliyetçileri”yle uzlaşan ama bağımsızlık şiarıyla kitleleri harekete geçiren “devletçi milliyetçiler”le karşı karşıya gelen ABD’nin kaybeden tarafta yer tuttuğu anlaşılmıştır. Bu durumda ABD, radikal, “devletçi sol” Arap milliyetçiliğiyle ortak uzlaşma noktaları aramalıdır:</p>

  <p class="indentmetin">Batı çıkarlarına en büyük tehlike, özel olarak bizatihi Arap milliyetçiliğinden değil, amaçlarının çoğunun Sovyetler Birliği’nin birçok amacıyla çakışmasından kaynaklanmaktadır. ... Yakın Doğu’ya daha fazla Sovyet nüfuzunun önlenmesi ve bölge sorunlarının çözümünde ilerleme sağlanmasının Amerika Birleşik Devletleri’nin ne ölçüde Arap milliyetçiliğiyle daha yakın işbirliği kurabilme ve Arap halklarının ABD’nin temel çıkarlarına aykırı olmayan amaç ve özlemlerine daha fazla ilgi gösterme yeteneğine bağlı olduğu iyice belli olmuştur.<sup class="calibre3"><a href="../Text/ortadogu_split_329.html#footnote-162061-302" id="footnote-162061-302-backlink">[302]</a></sup></p>

  <p class="normal">Belge, bölgenin Sovyet denetimine bırakılmaması ve Batı Avrupa’ya petrol ihracının kesintiye uğramamasını temel stratejik amaçlar olarak belirledikten sonra ayrıca, önemli stratejik pozisyonların, askerî uçuş haklarının ve üslerin varlığının sürdürülmesini ikincil hedefler olarak saptamaktaydı.</p>

  <p class="normal">Belgede ayrıca, “Arap milliyetçiliğinin esas olarak tarafsızlıkçı karakteri”nin bölgede Batı’nın “stratejik konumunu belirleyen özel politik, askerî ve ekonomik çıkarların sürdürülmesiyle bağdaşmadığı”nın da altı çiziliyor, bunlarla milliyetçilik arasında bir uyum sağlanmasına çalışılması öneriliyordu. Buna ek olarak, Batı’yla ilişkilerle dengelendiği ölçülerde Sovyetler Birliği’yle diplomatik, ticari ve kültürel bağların (ve askerî malzeme satın alınmasının) kabul edilmesinin zorunluluğuna da işaret ediliyordu.</p>

  <p class="normal">Öneriler arasında, bir Arap gelişme kurumunun kurulması, yardım fonlarının oluşturulması, politik ilişkilere öncelik tanınırken askerî müdahale olanaklarının saklı tutulması, minimum düzeyde askerî yardım yapılması, seçkinlerin ve aydınların Batı’ya ve Amerikan çıkarlarına uygun konumlara yönlendirilmesi, “Sovyet düşüncesi”ni savunanların itibarsızlaştırılması, halkla ilişkilerin güçlendirilmesi, eğitim programlarının oluşturulması, personel değişimi, propaganda ve karşı propaganda etkinliklerinin gerçekleştirilmesi, Körfez’de İngiliz varlığının savunulması da yer almaktaydı.</p>

  <p class="normal">Varılan önemli sonuç, ABD’nin çıkarlarına aykırı olmayacak unsurlarında ve yaklaşımlarında, bölgenin “hâkim gücü” olarak Nasır’ın simgelediği Arap milliyetçiliğiyle uzlaşma noktalarının aranması ama bu arada, Nasır’ın “rakipsiz hegemonyası”na karşı çıkılması, farklı önderliklerin dikkatli biçimde cesaretlendirilmesi, Nasır öncülüğündeki bir Arap birliğine karşı çıkılmasıydı.</p>

  <p class="normal">Yine de belirtmek gerekir ki, bu belgede yer alan görüşler, Amerikan yönetiminin bütün unsurlarının onayını alamamıştı. Radikal Arap milliyetçiliğiyle uzlaşma yollarının aranmasını isteyenler kadar, mücadelenin en sert biçimde sürdürülmesini savunanlar da vardı.</p>

  <p class="normal">Bu arada, güvenilmeyen Nasır’ın Arap milliyetçiliğiyle özdeşleşmesine son vermenin yolları da aranmaktaydı. Dışişleri Bakanı Dulles’a göre, Nasır, “Yığınların hayallerine egemen olmuştu ve başarı dalgasının üzerinde ilerliyordu. ... ama kalıcı ya da sağlam temeller de kurmuyordu.” Arap ulusalcılığının yarattığı “fırtına dinince, işler eskiye dönecek”ti. Nasır, “kazanımlarını sağlama almadan başarıdan başarıya koşuyordu” ve dolayısıyla da “kalıcı bir olgu olamaz”dı.<sup class="calibre3"><a href="../Text/ortadogu_split_330.html#footnote-162061-303" id="footnote-162061-303-backlink">[303]</a></sup></p>

  <p class="normal">Bütün bunlar, Amerikan politikasında kuşatarak bekleme, zaman içinde çürütme stratejisinin başlangıcına işaret etmekteydi.</p>

  <p class="normal">Nasır da boş durmuyordu ve kendi hamlelerini yapmaktaydı.</p>

  <p class="normal">İlk olarak Suriye’de komünizme karşı yönelerek Amerika’ya mesajını iletmişti. Şimdi sırada, Irak’taki “komünist tehlike” vardı.</p>

  <p class="normal">Irak’ta Milliyetçilerin Kapışması</p>

  <p class="normal">23 Aralık’ta Eisenhower, Beyaz Saray’da Başkan Yardımcısı Nixon, Dışişleri Bakan Yardımcıları Herter ve Rountree’yle bir araya geldi. Rountree, Nasır’la yaptığı görüşmenin, içerdiği hassas bilgiler nedeniyle tüm ayrıntılarını Ulusal Güvenlik Konseyi toplantısında anlatmadığını belirterek şu ek bilgileri verdi heyete:</p>

  <p class="indentmetin">a) Nasır, Ortadoğu’daki komünist sızmadan rahatsızdır.</p>

  <p class="indentmetin">b) Görüşmenin ilk kırk beş dakikası, Nasır’ın, ABD’nin bölge ülkeleriyle ilişkilerinde yaptığı hatalar üzerinde konuşmasıyla geçti ama yardımcı olmak için yaptığımız şeyleri de kabul etti.</p>

  <p class="indentmetin">c) Nasır, [480 No’lu gıda yardım yasası uyarınca] yaptığı buğday yardımı talebine zamanında verdiğimiz olumlu yanıttan çok etkilenmişti. ... Proje, [ABD] Dışişleri Bakanlığı’nca, talebin ulaşmasından sonra yirmi dört saat içinde ilke olarak kabul edilmiş.</p>

  <p class="indentmetin">d) Nasır, Irak konusunda bizimle çalışmak istiyor. [Irak lideri] Kasım üzerindeki komünist etkiden çok rahatsız ve Kasım’ın kendisiyle konuşmayı reddettiğini bildirdi.</p>

  <p class="normal">Toplantı tutanağı şöyle devam ediyor:</p>

  <p class="indentmetin">Rountree, Irak’taki durum üzerinde Nasır’la çalışabileceğimize inanıyor. ... Başkan, Nasır’ın bu işbirliği karşılığında, İsrail’e karşıt bir eylem anlamında bir bedel talep etmeyi ihsas edip etmediğini sordu. Rountree, Nasır’ın bu konudan ciddi bir sorun olarak birkaç kez söz ettiğini ama her seferinde herhangi bir tutum önermeden bir kenara bıraktığını söyledi.</p>

  <p class="indentmetin">Başkan, İsrail olmasaydı, Nasır’la iş yapabileceğimizi, çünkü Ortadoğu’daki üçlü mücadele içinde Nasır’ın komünistlere ABD’den daha iyi karşı çıkabileceğini belirtti. Nasır’a açık destek vermemiz hâlinde İsrail’in bundan rahatsızlık duyacağını ama Nasır’ın İsrail’i bir tarafa bırakmamızı kabul etmesi durumunda bir yol bulunabileceğini belirtti. ...</p>

  <p class="indentmetin">Rountree daha sonra Irak’ın BAC’la birleşmesi konusuna geçti ve bunun büyük olasılıkla gerçekleşmeyeceğini söyledi. ... Irak’ta üç temel grubun olduğuna işaret etti: Birincisi, komünistler; ikincisi, Kasım yanlısı milliyetçiler; ve üçüncüler de, BAC’la birleşmeyi savunan milliyetçiler. Bizim temel çabamızın, iki milliyetçi grubu bir araya getirmek olması gerektiğini belirtti. Bu, Nasır’ın Irak ile BAC’ın birleşmesinin söz konusu olmayacağını belirtmesi durumunda mümkün olabilir. Bu, Irak’taki BAC yanlısı milliyetçileri başka tarafa yönlenmeye zorlar.</p>

  <p class="indentmetin">Bu noktada Herter, son zamanlarda Nasır’ın İsrail konusunda öteki Araplardan daha ılımlı davrandığını belirtti. ... Başkan da Nasır’ın biraz adam olduğunu <span class="ideitalik">(Nasser has grown up a little)</span> kabul etti...<sup class="calibre3"><a href="../Text/ortadogu_split_331.html#footnote-162061-304" id="footnote-162061-304-backlink">[304]</a></sup></p>

  <p class="normal">Irak darbesinin lideri Kasım, dönemin bütün ulusalcı subayları gibi Nasır’dan ve onun Arap milliyetçiliğinden etkilenmiş, pozitif tarafsızlıktan yana, feodalizmin tasfiyesiyle sanayileşmeyi geliştirmenin, modernleşmenin ve millî kapitalizmin, özerk kalkınmanın sağlanabileceğine inanmış biriydi. Bu genel yönelişin dışında bir programatik ya da ideolojik duruşu söz konusu değildi; Nasır ve arkadaşları gibi pragmatik, deneme ve sınama yöntemiyle hareket eden bir askerdi.</p>

  <p class="normal">Kasım, her fırsatta Nasır’a olan hayranlığını ve bağlılığını ifade ediyordu ama bir Irak milliyetçisi olarak ülkesini Mısır’a ipotek etmek de istemiyordu. Ayrıca, kendisini de Nasır’ın bir emir subayı olarak görmüyordu. Bu bakımdan, BAC’a iltihak etmek gibi bir niyeti de yoktu.</p>

  <p class="normal">Irak’ın en önemli politik güçlerinden olan Irak Komünist Partisi de Nasır’ın dayattığı koşullardaki bir birleşmeye karşıydı. Nasır’ın BAC’ın kuruluşunda Suriye’ye dayattığı anti-demokratizm, partilerin yasaklanması, komünistlerin ezilmesi gibi koşullar elbette Iraklı komünistleri ürkütüyordu. Partinin lider kadrolarından Aziz el-Hacı tavırlarını şöyle anlatmaktaydı:</p>

  <p class="indentmetin">Bizim “Prusya tarzı” bir birleşmeye karşı çıkmamız son derece doğaldır. ... Biz, tek tek bütün Arap ülkelerinde bütün sınıfların çıkarlarını güvence altına alacak ... halkın “demokratik egemenlik” tercihine saygı gösterecek olan (federal) bir birleşme çağrısında bulunuyoruz. ... Biz şu noktada, diğer Arap ülkelerindeki işçiler, tüccarlar ve kapitalistler zararına Mısır ulusal burjuvazisinin büyümesi ve genişlemesini sağlayacak olan, demokratik olmayan bir birleşmeyi desteklemeyiz. ... Dolayısıyla, şu aşamada, Irak ulusal burjuvazisi ve onun gelişmesi yararına mücadele etmek bizim açımızdan çok daha doğal ve yerindedir.<sup class="calibre3"><a href="../Text/ortadogu_split_332.html#footnote-162061-305" id="footnote-162061-305-backlink">[305]</a></sup></p>

  <p class="normal">Birleşme ve boyun eğmeyi reddetme dışında, Kasım’ın ve rejimin politikaları Nasırcılıktan farklı değildi. Yeni anayasayla Irak’ın “Arap ulusunun bir parçası” olduğu kabul ediliyor, özel mülkiyet garanti altına alınıyor, İslam devletin resmî dini olarak kabul ediliyor, devlet öncülüğünde bir kalkınma stratejisi ve millîleştirmeler uygulamaya konuyor, toprak reformu gerçekleştiriliyordu. Bu arada, anayasada Irak ülkesinde “Kürtlerle Arapların ortaklığı” da vurgulanıyordu.</p>

  <p class="normal">Dış politkada ise yeni rejim, Sovyetler Birliği ve Çin’le diplomatik ilişkiler kurdu, BAC’la kapsamlı anlaşmalar imzaladı. Batı’yla ilişkilerin de krize girmemesi için, petrole ilişkin uluslararası anlaşmalara uyulacağı açıklandı ve artık fiilen bittiği herkesce kabul edilen (ve ileride Irak’sız CENTO’ya dönüşecek) Bağdat Paktı’ndan bile hemen ayrılma kararı verilmedi.</p>

  <p class="normal">Baas ya da Nasır milliyetçiliğine soğuk bakması, Irak’ın özerkliği çerçevesinde bir Arap dayanışmasından yana olması, Kasım’ı ülke ve ordu içindeki Nasırcı güçler ve BAAS’çılarla karşı karşıya getirmekteydi. Bu durumda o da, anti-komünist olmasına karşın, Irak Komünist Partisinin desteğine ihtiyaç duyuyordu. Bu arada, Kürtler de Arap milliyetçiliğine karşı Kasım’ı desteklemekteydiler. Iraklı Şiililer de Sünni Arap denizinde erime korkusuyla birliğe soğuk bakıyorlardı ve bütün bunlar Kasım’a iç politikada manevra imkânı tanıyordu.</p>

  <p class="normal">Bu durumda, BAC’la birleşme yanlısı Nasırcılarla BAAS milliyetçileri ve Mısır, Kasım’ın yardımcısı Albay Arif’e destek vererek ordu içinde örgütlenmelerini geliştirmeye başladılar. İktidar kavgası, Arif’in tutuklanmasıyla bir süreliğine ertelenmiş oldu ama Kasım’ın muhalifleri de örgütlenmelerini sürdürdüler.</p>

  <p class="normal">Bu arada, Nasır da kendisine boyun eğmeyeceğini anladığı Kasım’a karşı saldırıya geçti. 23 Aralık 1958’de yaptığı bir konuşmada, komünistleri Arap milliyetçiliğinin düşmanları olarak ilan etti ve Suriye ile Irak komünistlerine ağır eleştiriler yöneltti. Sonraki haftalarda Mısır’da ve Suriye’de komünistlere karşı büyük saldırılar başlatıldı, tam bir tasfiye harekâtına girişildi. Mısır basınında da Irak komünistlerine karşı yıkıcı bir kampanya başlatıldı.</p>

  <p class="normal">1959 Mart’ında da Musul’da Kasım’a karşı bazı Arap milliyetçisi subaylar ayaklandılar ve darbe girişimi başlattılar. Bu girişim, Kürtlerin ve komünistlerin karşı koymasıyla bastırıldı.</p>

  <p class="normal">Bu arada Kasım ile Nasır arasında çok sert bir polemik yaşanmaya başladı. İki lider birbirlerini hainlikle, Arap düşmanlığıyla ve emperyalizme uşaklıkla suçlamaya başladılar.</p>

  <p class="normal">Bu kargaşa içinde Irak Komünist Partisi de büyük bir güç ve etkinlik kazanmıştı. Kasım, şimdi komünistlerle BAAS ve Nasır milliyetçileri arasında kalmıştı. Ülkedeki gerici güçler de komünistlere karşı Nasırcıları ve BAAS’ı desteklemeye başlamışlardı. Kasım da komünistlerin kazandığı güçten rahatsızdı. Temmuz 1959’da Kerkük’te sağcı Türkmenlerle Kürt komünist ve solcuları arasında çıkan olaylar üzerine Kasım, komünistlerin gücünü kırmak için onlara yöneldi. Ne var ki, BAAS ve Nasırcı tehlike karşısında Kasım’ın komünistleri ve müttefikleri Kürtleri bütünüyle karşısına alması da mümkün olamıyordu.</p>

  <p class="normal">Türkiye de Türkmenleri bir yandan komünistlere ve Kürtlere karşı kışkırtıyor, bir yandan da Kasım’a karşı bir koz olarak kullanıyordu. 27 Temmuz tarihli bir Amerikan istihbarat bilgisine göre, Türk Büyükelçisi, Kerkük olaylarını komünist kışkırtması olarak gördüğünü açıklamak için ve Türkiye’nin Türkmenleri Irak’ın sadık yurttaşları olmaya özendirdiğini, Kasım rejimine resmî desteğin sürdüğünü bildirmek üzere Irak Dışişleri Bakanı’nı ziyaret etmişti. Bir Türk yetkilisi de Amerikalılara böylece Sovyetler’e karşı bir propaganda manevrası yapıldığını belirtmişti.<sup class="calibre3"><a href="../Text/ortadogu_split_333.html#footnote-162061-306" id="footnote-162061-306-backlink">[306]</a></sup></p>

  <p class="normal">Bu arada ulusalcılar komünistlere karşı yaygın suikast eylemlerinde bulunmaya başladılar; çeşitli sabotajlarla, gösterilerine saldırarak onları sistematik biçimde sindirmeye giriştiler. Ekim ayında ise, BAAS Merkez Komitesi’nin kararıyla Kasım’a karşı bir suikast düzenlendi. Saddam Hüseyin’in de yer aldığı suikast timi Kasım’ı yaraladı ama öldürmeye muvaffak olamadı.</p>

  <p class="normal">ABD’de de, Irak Komünist Partisi’nin kazanmış olduğu etkinlik rahatsızlık yaratmaktaydı ve Amerikalılar bu konuda Nasır tarafından da kışkırtılmaktaydılar. Irak’ın Bağdat Paktı’ndan resmen ayrılmasından (26 Mart) yaklaşık bir ay sonra, 29 Nisan 1959’da <span class="ideitalik">New York Times</span>’a verdiği bir demeçte CIA Başkanı Allen Dulles, Irak’taki durumu, “dünyadaki en büyük tehlike” olarak nitelendiriyordu.</p>

  <p class="normal">Nasır’ın Kasım rejimine saldırıları o denli sertleşmişti ki, daha sonra Amerikalılar bile onu frenleme ihtiyacı duydular. Örneğin, Millî Güvenlik Kurulu’nca Irak’taki gelişmeleri takip amacıyla kurulan Bakanlıklar Arası İzleme Grubu’ndan Büyükelçi Jernegan, Eisenhower’a verilen bir brifingde, Irak’ın Arap dünyasındaki tecridinin bir ölçüde kırılmasının yararlı olabileceğini belirterek, bunun ancak Mısır’ın tavrını değiştirmesiyle mümkün olabileceğine işaret ediyor ve şöyle diyordu:</p>

  <p class="indentmetin">Nasır’a, genel anti-komünist kampanyasını sürdürürken, Kasım’a doğrudan saldırılarını durdurmasını telkin etmeliyiz. Nasır’ın anti-komünist kampanyası Ortadoğu genelinde çok yararlı sonuçlar doğurdu ama doğrudan Kasım’a ilişkin olarak bu kampanya başarısız oldu, çünkü Kasım, Irak’ta bir kahraman ve baba figürü konumunda.<sup class="calibre3"><a href="../Text/ortadogu_split_334.html#footnote-162061-307" id="footnote-162061-307-backlink">[307]</a></sup></p>

  <p class="normal">Amerikalılar için sorun, Nasır’ın saldırıları ve içerideki Nasırcı güçlerin yıkıcı muhalefeti karşısında Kasım’ın komünistlerle daha fazla işbirliği yapmaya zorlanması ve Sovyetler Birliği’ne dayanma ihtiyacı duyması olasılığıydı. Onlar, özünde, Kasım’ın da bir küçük burjuva milliyetçisi olduğunu biliyor ve sonunda Batı’yla uzlaşabileceğini, komünistlere karşı çıkacağını düşünüyorlardı.</p>

  <p class="normal">Ne var ki, Nasırcı Pan-Arabistler, BAAS’çılar ve yerel Irak milliyetçileri arasındaki kavga da dinmiyordu. Kasım’ın birliği reddetmesi ve kendisine yönelik kampanya karşısında komünistlerle işbirliği yapmak durumunda kalması, Nasır’ı çileden çıkarmaktaydı. Tabii Nasır, bu süreçte ABD’yle bir anlaşma zemini yaratabileceğinin de hesabını yapmaktaydı. Saldırılarında o kadar ileri gitti ve BAC’ı oluşturan Mısır ve Suriye’deki komünist katliamı o boyutlara vardı ki, Sovyetler’le olan köprülerini de tehlikeye atmaya başladı.</p>

  <p class="normal">Nasır bir keresinde Sovyetler Birliği’nin bölgede bir komünist federasyon kurmaya yönelik gizli planları olduğuna dair ciddi bilgilere sahip olduğunu bile söyleyebildi.<sup class="calibre3"><a href="../Text/ortadogu_split_335.html#footnote-162061-308" id="footnote-162061-308-backlink">[308]</a></sup> Bu gelişmeler üzerine, Nasır ile Kruşçev arasında sert bir polemik yaşandı ve iki ülke ilişkilerinde gergin ortam oluştu. Nasır bir yandan da Amerikalıları kışkırtıyor, Kasım’ı tam anlamadıklarını, onun aslında gizli bir komünist olduğunu söylüyordu.<sup class="calibre3"><a href="../Text/ortadogu_split_336.html#footnote-162061-309" id="footnote-162061-309-backlink">[309]</a></sup></p>

  <p class="normal">Nasır’ın fırsatçılığında sınır yoktu ve Soğuk Savaş’tan yararlanarak her iki bloktan da yardım koparma anlayışı burada da kendini gösterdi. Nasır adına Kahire’deki Amerikan Büyükelçisini ziyaret eden gazeteci Heykel, Amerikalılardan Mısır’a kredili buğday tedarik etmelerini isterken, buna verilecek onayın, BAC’ın komünist meselesinde “daha sert bir çizgi” izlemesini kolaylaştıracağını eklemeyi de ihmal etmedi.<sup class="calibre3"><a href="../Text/ortadogu_split_337.html#footnote-162061-310" id="footnote-162061-310-backlink">[310]</a></sup></p>

  <p class="normal">Bu kampanyasında Nasır, başarılı da oldu. Bir Ulusal Güvenlik Konseyi raporu, Nasır’a bu işten düşen kâr payını şöyle sıralıyor: 125 milyon dolarlık özel yardım ve 1959 yılı fazlalıklarından mal satışı; ek ithalat garantileri ve krediler; Mısır’ın Uluslararası Kalkınma Bankası’ndan <span class="ideitalik">(International Bank for Redevelopment and Development-IBRD)</span> 56 milyon dolarlık kredi telebine destek.</p>

  <p class="normal">Milliyetçiler arası kapışmanın Nasır’a sağladığı Amerikan desteği bununla da kalmıyordu. Ayrıca, “anti-komünist propaganda taarruzuna destek amacıyla bir matbaa” ve Mısır sözlü ve yazılı medyasının kullanımı için “temel anti-komünist materyal”lerin hediye edilmesi de kararlaştırılmıştı. Rapora, Nasır’a yardımcı olur diye, Birleşik Arap Cumhuriyeti’nin “Suriye bölgesi” için ekonomik yardım isteğine “özel önem” verildiği bilgisi de eklenmişti.<sup class="calibre3"><a href="../Text/ortadogu_split_338.html#footnote-162061-311" id="footnote-162061-311-backlink">[311]</a></sup></p>

  <p class="normal">Şimdi ABD, ulusalcılar arasındaki kavgada taraf olmuştu. ABD, BAAS ve Nasırcı milliyetçi muhalefet nedeniyle komünistlerle işbirliği yapmaya zorlanan anti-komünist Irak milliyetçisi Kasım’a karşı anti-komünist kampanya başlatan Nasır’ı desteklemeye karar vermişti. Bu aslında, ABD açısından bir tür “tarafları birbirine kırdırma” politikasıydı. 23 Aralık’ta yapılan ve yukarıda tutanağını özetlediğimiz toplantıda Rountree, Eisenhower’a, “Nasır’ın Irak konusunda ABD’yle birlikte çalışmak istediğini” aktarmıştı. Eisenhower buna dünden razıydı. Bir hafta önce, Ulusal Güvenlik Konseyi’nin 18 Aralık’taki toplantısında, “BAC’ın Irak’ı ilhak etmesine yardımda bulunmak iyi bir siyaset olur,” demişti.<sup class="calibre3"><a href="../Text/ortadogu_split_339.html#footnote-162061-312" id="footnote-162061-312-backlink">[312]</a></sup></p>

  <p class="normal">Irak’ta artık çanlar Kasım için çalmaya başlamıştı. ABD’yle “ulusalcı sol”un Nasır versiyonunun işbirliği ve BAAS milliyetçi güçlerinin ordu içindeki örgütlenmesi gelişiyor, nihai karşılaşmanın zamanı yaklaşıyordu.</p>

  <p class="normal">Bu arada “Kuveyt olayı”yla Irak rejiminin Arap dünyasında ne denli yalnızlaştığı bir kez daha ortaya çıktı. Osmanlı döneminde idari olarak Basra Mutasarrıflığı’na bağlı bir kaymakamlık olan ve I. Dünya Savaşı sonrasında İngiltere’nin mandası yapılan Kuveyt’in 19 Haziran 1961’de bağımsızlığına karar verilmişti. Bu tarihten altı gün sonra, Kasım bir basın toplantısı düzenleyerek şunları söyledi:</p>

  <p class="indentmetin">Irak Cumhuriyeti, Basra vilayetinin bir parçası olan ve keyfi biçimde emperyalizm tarafından elde tutulan Kuveyt’teki Irak vatandaşlarını korumaya ve topraklarını geri almayı talep etmeye karar vermiştir. ... Buna uygun olarak bir tamim yayınlayarak Kuveyt Şeyhi’ni, Basra vilayetine bağlı kaymakam olarak atayacağız.<sup class="calibre3"><a href="../Text/ortadogu_split_340.html#footnote-162061-313" id="footnote-162061-313-backlink">[313]</a></sup></p>

  <p class="normal">Bu gelişme üzerine, Kuveyt Emiri, İngiltere’den yardım istedi ve İngiliz askerleri Kuveyt’e gönderildi. Bu arada Arap Ligi de toplandı ve Irak’ın hak iddialarına karşı çıkarak Kuveyt’e askerî yardım gönderme kararı aldı. Bu durumda elbette Irak’ın yapabileceği bir şey yoktu. Zaten Kasım da daha başta askerî güç kullanma niyetlerinin olmadığını, taleplerini barışçıl yollardan gerçekleştirmeye çalışacaklarını söylemişti. Sonunda Kasım geri adım atmak zorunda kaldı ve sorunun üstüne gitmedi. Kasım bu arada bir hamle daha yaparak, Irak petrol alanlarını kamulaştırdı, yabancı petrol şirketleriyle daha avantajlı bir anlaşma için masaya oturdu.</p>

  <p class="normal">BAC bünyesindeki Mısır ve Suriye’deki komünist katliamlara tanıklık etmiş Irak Komünist Partisi’nin, özünde anti-komünist ve kapitalizm yanlısı bir “sol” milliyetçi olan Kasım’la zorunlu ittifakı da her açıdan zorlanmaktaydı. Bir yandan Kasım komünistlere dayanma ihtiyacı duyuyor ama öte yandan da onların güçlenmelerinden büyük rahatsızlık duyuyordu ve bu gücü sınırlamaya, kırmaya çalışıyordu. Aynı biçimde, Kürtlere de dayanma zorunluluğunu duyan Kasım, onlara verilen sözleri de tutamıyor, Kürdistan Demokratik Partisi (KDP) ve onun önderi, kişisel dostu (5 Ekim 1958’de sürgünden Irak’a dönen) Mustafa Barzani’yle ilişkileri gerginleşiyordu. Sonunda Kasım, Kürtlerle de savaşmaya başladı.</p>

  <p class="normal">Bu zorlu süreçte, bir yandan ABD-Nasır işbirliği, bir yandan ordu içinde örgütlenen BAAS’çı milliyetçiler, bir yandan da kendileriyle kerhen işbirliği yapan ama asla güven vermeyen Kasım rejimi arasında sıkışmış olan Irak Komünist Partisi’nin (IKP) emekçi yığınlar nezdindeki saygınlığı ve Kürtlerden aldığı destek dışında tutunabileceği bir dal yoktu.</p>

  <p class="normal">IKP’nin 1958 devrimiyle oluşan rejimle ilgili görüşleri şöyle belirlenmişti:</p>

  <p class="indentmetin">[Temmuz Devrimi’yle oluşan] rejim, içinde burjuvazinin çeşitli katmanlarının, küçük, orta ve büyük burjuvazinin temsil edildiği, devrimci bir millî burjuva rejimdir. Dolayısıyla rejim bütün millî güçleri temsil etmemektedir. Buradan da [bugünkü] çelişki meydana gelmektedir. Bir tarafta, ulusal devrimde yer alan ve onun önderliğini yapan güçler işçiler, köylülerle küçük ve millî burjuvazi [vardır]; öte yanda da, devrimden sonra iktidarı ele geçiren küçük ve millî burjuva güçleri. Ulusal hareket içindeki parti ve gruplar arasındaki anlaşmazlıkların varlığının ve derinleşmesinin temel nedeni de bu çelişkidir. Bu durumu doğal karşılamak ya da ona teslim olmak ... yanlış olur. ... Kitleleri harekete geçirerek bu çelişkiyi yumuşatabilir ya da büyük ölçüde ortadan kaldırabiliriz.<sup class="calibre3"><a href="../Text/ortadogu_split_341.html#footnote-162061-314" id="footnote-162061-314-backlink">[314]</a></sup></p>

  <p class="normal">Bu arada parti, ülkede partilerin kurulmasını mümkün kılan yasanın 1 Ocak 1960’ta yürürlüğe girmesiyle birlikte yasal çalışma için İçişleri Bakanlığı’na müracaat etti. Partinin daha önce kabul etmiş olduğu Ulusal Şart da programa eklenmişti. Buna göre, “bugünkü tarihsel koşullar”da, “özel mülkiyete saygı” gösterilmesi, özel millî sermayenin “özendirilmesi” ve “yönlendirilmesi” gerekmekteydi. “Bütün yurtsever güçler”in bir Birleşik Millî Cephe’de toplanmasıysa, “tarihsel bir zorunluluk”tu. Temel amaç, “bütün millî sınıflar”ın çıkarlarına uygun olarak, “demokratik-özgürlükçü” karakterdeki “temel görevler”in yerine getirilmesiydi.<sup class="calibre3"><a href="../Text/ortadogu_split_342.html#footnote-162061-315" id="footnote-162061-315-backlink">[315]</a></sup></p>

  <p class="normal">IKP açısından bütün amaç, dikkatli ve ılımlı davranarak, sosyalist hedefleri bir yana bırakıp, millîci güçlerin, sosyalizm korkusuyla emperyalizmle uzlaşmaya kalkmasıni önlemekti. Ayrıca, Kasım giderse, partinin çok daha zor koşullar karşısında kalacağı da hesaplanıyordu. Parti, aslında, ‘kırk katır mı, kırk satır mı” ikileminde kalmıştı. Kasım rejiminin kendisine ve temel müttefiği Kürtlere karşı giriştiği saldırılara rağmen parti, rejimle ipleri koparmamaya gayret ediyordu.</p>

  <p class="normal">IKP liderlerinden Emir Abdullah, partinin görüşlerini şöyle özetlemekteydi:</p>

  <p class="indentmetin">Bizim partimiz, demokratik bir burjuva devletinin gelişmesinin temel bir koşulu olarak, ulusal burjuvazinin ekonomik çıkarlarını destekler. ... Devrimin amacı, kapitalist üretim ilişkileri çerçevesinde toplumsal ve iktisadi reformları gerçekleştirmektir.<sup class="calibre3"><a href="../Text/ortadogu_split_343.html#footnote-162061-316" id="footnote-162061-316-backlink">[316]</a></sup></p>

  <p class="normal">Yine de parti, resmî kuruluş iznini alamadı.</p>

  <p class="normal">Aslında Kasım da kendi mezarını kazmaktaydı. Asıl desteğini oluşturan komünistlere saldırıp güçlerini kırdıkça, kendisine de zarar veriyordu. Aynı biçimde, Kürtlere karşı askerî harekâta geçmesi de iktidarını iyice zayıflatmıştı. Komünist-Kürt desteğini küçümsemesinin bir örneği, Mayıs 1962’de görüldü. Komünistlerin, Kürtlerle barış yapılmasını talep eden bir gösterisi nedeniyle büyük bir tevkifat gerçekleştirdi, kapsamlı bir saldırıya geçti.<sup class="calibre3"><a href="../Text/ortadogu_split_344.html#footnote-162061-317" id="footnote-162061-317-backlink">[317]</a></sup> Bu arada kendi kuyusunu da kazdığının ayırdında değildi.</p>

  <p class="normal">Komünistlerin artan gücü, yoksulları, toplumun en dinamik kesimlerini seferber etme yeteneği, Kasım kadar mülk sahibi sınıfları ve her türden sağ ve “sol” ulusalcıları korkutmaktaydı. Bu dönemdeki parti politikasını inceleyen H. Batatu şöyle bir sonuca varıyor:</p>

  <p class="indentmetin">Emekçiler ve yoksullar, etnik kökenlerinden ya da dinî inançlarından bağımsız olarak, güçlerinin ayırdında olarak, beklenti ve taleplerini açıkça dile getiriyorlardı. Buna karşılık mülk sahipleri ve muhafazakârlar, çevrelerindeki olağan olmayan süreçleri panik içinde gözlüyor ve giderek artan sayılarda, umutlarını, tehlike karşısında silkinerek saflarını sıklaştırmış ve gizlice Kasım’ın sonunu getirip dalgayı kendi lehlerine çevirmenin planlarını yapmakta olan milliyetçilere bağlamışlardı.<sup class="calibre3"><a href="../Text/ortadogu_split_345.html#footnote-162061-318" id="footnote-162061-318-backlink">[318]</a></sup></p>

  <p class="normal">Çok sonraları yazılmış bir başka yorumsa şöyle:</p>

  <p class="indentmetin">Kasım orta yolcuydu. Bir yandan yoksulların durumunu iyileştirmek, bir yandan da zenginleri esirgemek istiyordu. ... İktidarda kalışını da komünistler ve pan-Arabistler arasındaki denge arayışına borçluydu. Askerler arasında büyüme gösteren pan-Arabizmi halk içinde büyük destek gören komünistler sayesinde dengelemeye çalıştı. ...</p>

  <p class="indentmetin">[Bu arada] BAAS’ın, siyasi iktidarın önemini komünist partiden daha iyi anlamış olduğu ortaya çıktı.</p>

  <p class="indentmetin">BAAS’ın siyasetini, iktidarın nasıl ele geçirileceği sorusu yönlendiriyordu. Bu nedenle orduya sızdı, subayları örgütledi ve darbe hazırlığını yaptı. ...</p>

  <p class="indentmetin">[Komünist] Parti, Temmuz 1958’deki devrim günlerinden bu yana bir türlü iktidarı ele geçirmek için gerekli hazırlığı yapamamıştı ve halkı da buna hazırlayamamıştı. ... En radikal şiarı, ‘iktidardan pay almak’tan öteye gidemiyordu. KP tam tersine, Nasır’ı uzak tutmak adına, Kasım’ı ‘tek lider’ konumuna yüceltti ki bu, Arap dünyasında ve hatta Irak’ta bile inandırıcı değildi.</p>

  <p class="indentmetin">O sıralarda dünya komünist hareketinde, çeşitli ülkelerde kendisini sömürgeciliğin boyunduruğundan kurtarmak isteyen ulusal burjuvazinin rolü üzerinde bir tartışma yavaş yavaş önem kazanıyordu. Sovyetler Birliği’nin o zamanki lideri Kruşçev ve yandaşları, Mısır’ın Nasır’ı ve Hindistan’ın Nehru’sununki gibi ulusalcı akımlara karşı, ‘lider ne diyorsa onu yap’ siyasetini geliştirdiler. Nasır Mısır’da bütün siyasi partileri yasakladığında, IKP [burada Mısır Komünist Partisi kastediliyor; MKP olmalı. –<span class="ideitalik">HG</span>] bu karara boyun eğdi ve kendisini feshetti. ‘Lider ne diyorsa onu yap’ yönelimine, dünya komünist hareketinde karşı çıkanların arasında Çin ve Vietnam KP’leri bulunuyordu. Bu iki parti, ulusal kurtuluşu hedefleyen sömürge karşıtı hareketlerin liderliğinin, köylü ve işçileri hareketlerin başına yerleştirmek suretiyle komünistlere geçmesinin sağlanması gerektiğini savunuyordu.</p>

  <p class="indentmetin">Irak KP’sinde, Kasım’la bir uzlaşmaya varma eğilimi artış gösterdi. Öte yandan, IKP’nin, sözü geçen subayları kapsayan bir ‘askerî kanadı’ bulunmadığı için, partinin öncülüğü pekiştirilemedi.<sup class="calibre3"><a href="../Text/ortadogu_split_346.html#footnote-162061-319" id="footnote-162061-319-backlink">[319]</a></sup></p>

  <p class="normal">1956’da, yani 1958 Devrimi’nden iki yıl kadar önce yayımladığı <span class="ideitalik">Ortadoğu’da Komünizm ve Milliyetçilik</span> adlı kitabında Amerikalı uzman Walter Laqueur, Irak’ta Komünist Parti’nin artmasını kaçınılmaz gördüğü gücünden kaygıyla söz ederken şöyle yazmaktaydı:</p>

  <p class="indentmetin">Bu rejim yıkılmaya mahkûm; iktidarını daha fazla süre sürdürürse, komünistleri kendisine tek alternatif yapabilir. Tarihleri boyunca Irak komünistleri anormal ölçülerde yeteneksizlik, parçalanmışlık, amaç ve doğrultu eksikliğiyle politik öngörü ve deneyim eksikliği gösterdiler. Ne var ki, onlar kendi kendilerini, iktidardakilerden daha çabuk düzeltecek gibi görünüyorlar. Birkaç yıldır, onların beceriksizliği Batı’nın temel güvencesi olmuştu – bunun hep böyle süreceğini düşünmek akıllıca bir iş olmaz.<sup class="calibre3"><a href="../Text/ortadogu_split_347.html#footnote-162061-320" id="footnote-162061-320-backlink">[320]</a></sup></p>

  <p class="normal">Laqueur’un Krallık rejimiyle ilgili öngörüsü tutmuştu. Şimdi, onun gibi emperyalizmin sözcülerini pek ürküten komünistler için de sınav anı gelmişti...</p>

  <h3 class="solbaslik" id="calibre_toc_68">Irak’ta Kasım’a Karşı Darbe ve Komünist Katliamı</h3>

  <p class="normal">8 Şubat 1963’te sabaha karşı, ordu içinde BAAS tarafından örgütlenmiş subaylarla Nasırcılar, Kasım rejimine karşı harekete geçtiler. Üç gün boyunca komünistler darbecilerle sokaklarda boğaz boğaza çarpıştılar, tankları durdurdular, rejimi savundular. 9 Şubat’ta Savunma Bakanlığı’nda kıstırılan Kasım teslim oldu ve aynı gün “yargılanıp” idam edildi.</p>

  <p class="normal">Bu gelişmeden Nasır da mutlu olmuş olmalıydı. ABD temsilcisi Rountree’yle daha önce yaptığı görüşmede, Irak’taki komünist etkiden rahatsızlığını iletmişti. Ne var ki, yabancı ülkelerdeki komünizmle mücadele etmesini iyi bilmiyordu, “Acaba Amerikalılar kendisine ne önerebilirdi?”<sup class="calibre3"><a href="../Text/ortadogu_split_348.html#footnote-162061-321" id="footnote-162061-321-backlink">[321]</a></sup></p>

  <p class="normal">Kasım’ın katliyle birlikte darbeciler, bütün hışımlarıyla komünistlere yöneldiler. 8-10 Şubat içinde binlerce komünist ve parti sempatizanı hunharca katledildi. Ardından, yeni ulusalcı rejim istikrara kavuştuktan sonra, büyük bir av başlatıldı; binlerce insan katledildi, idam edildi, işkencede öldürüldü, hapse atıldı. Ulusalcı intikam tugayları işçi, köylü ve emekçilerle Kürtlere karşı korkunç bir şiddet kampanyası başlattı; idamlarla, işkencelerle, faili sorulmayan cinayetlerle, yargısız infazlarla sistematik bir kırım gerçekleştirildi aylar boyunca. BAAS’ın sivil milisleri (Ulusal Muhafızlar-<span class="ideitalik">National Guard</span>), muhalif saydığı insanlara karşı gerçekleştirdiği terör kampanyasında, aynı üniformaları giymiş Devlet Başkanı Arif ve Başbakan atanan Bakr’la birlikte bir zamanlar “ulusal cephe” içindeki “müttefikleri” olan komünistleri cezalandırıyorlardı. Bu arada, bürokraside temizlik yapılıyor, üniversitelerde öğrenciler, hocalar komünist oldukları suçlamasıyla tasfiye ediliyor, cezaevlerine, işkencehanelere gönderiliyorlardı.<sup class="calibre3"><a href="../Text/ortadogu_split_349.html#footnote-162061-322" id="footnote-162061-322-backlink">[322]</a></sup> “Ulusalcı sol”un kanlı darbesinin adı da, Ramazan ayına denk geldiğinden, “Ramazan Devrimi”ydi!</p>

  <p class="normal">ABD ile Nasır arasındaki ilişkilerde kurye görevi yapan gazeteci Heykel, bu konuda şöyle diyor <span class="ideitalik">El Ahram</span> gazetesinde:</p>

  <p class="indentmetin">Bana, Ürdün’deki 1957 olaylarının gerisinde Amerikan istihbaratının olduğunu söylüyorsunuz. İzin verin size Irak’ta 8 Şubat’ta yapılanlara Amerika’nın destek verdiğini kesinlikle bildiğimi belirteyim. ... BAAS partisiyle Amerikan istihbaratı arasında çeşitli görüşmeler yapıldı, özellikle Kuveyt’te. Biliyor musunuz ki. ... 8 Şubat’ta Irak’ta yayın yapan bir gizli radyo yayını, tutuklanıp infaz edilsinler diye darbecilere komünistlerin isim ve adreslerini bildiriyordu.<sup class="calibre3"><a href="../Text/ortadogu_split_350.html#footnote-162061-323" id="footnote-162061-323-backlink">[323]</a></sup></p>

  <p class="normal">Kasım’la savaşan (aralarında Talabani’nin de bulunduğu)<sup class="calibre3"><a href="../Text/ortadogu_split_351.html#footnote-162061-324" id="footnote-162061-324-backlink">[324]</a></sup> Kürt liderleri ise, ilk başta, “düşmanımın düşmanı” anlayışıyla BAAS darbesine olumlu yaklaşmışlardı. Bir Kürt araştırmacı durumu şöyle özetliyor:</p>

  <p class="indentmetin">Darbenin lideri General Arif’ti. Fakat perde gerisindeki güç, ‘Nasyonal Sosyalist’ olan, başka bir deyişle yeni Arap milliyetçiliğini savunan, BAAS partisiydi. ...</p>

  <p class="indentmetin">BAAS’çılar, ayrıca sabırsız ve gözleri kanlıydı. İktidarı ele geçirdikten hemen sonra, ‘iç düşman’a karşı taarruza geçtiler. Birkaç hafta içinde binlerce Iraklı öldürüldü. Tutuklananlar işkenceden geçirildi. Irak hapishaneleri BAAS’çıların ‘düşman’ saydıkları insanlarla doldu.</p>

  <p class="indentmetin">Bu süreçte Kürtler beklenti içine girdiler. Hatta, BAAS’çıların Kürt sorununa soğukkanlıca bakacağını umdular. Melle Mustafa Barzani liderliğindeki KDP, darbeden sonra soruna eğilmelerini sağlamak için iyi niyetin belirtisi olarak ‘ateşkes’ ilan etti.<sup class="calibre3"><a href="../Text/ortadogu_split_352.html#footnote-162061-325" id="footnote-162061-325-backlink">[325]</a></sup></p>

  <p class="normal">Ne var ki, “ulusalcı sol” BAAS, Kürt halkının düşmanıydı ve yeni rejimin de temel amaçlarından biri Kürtleri yeniden tutsaklaştırmak, Kürt direnişini boğmaktı. Gelişmeleri Mesut Barzani şöyle anlatıyor:</p>

  <p class="indentmetin">Kürt hareketinin önderliği, iyice anlamıştı ki, rejimle yapılacak görüşmelerden herhangi bir sonuç alınamayacaktı. Darbeciler, asla anlaşmadan yana değillerdir. Darbeden önce verdikleri sözler, Kürt ayaklanma güçlerinin tarafsız kalmasını sağlamaya yönelik bir manevraydı. Ordu üzerindeki Kürt baskısını kaldırıp siyasi rakiplerini sorunsuz bir şekilde saf dışı bırakmayı, ordu içinde kendilerine karşı olanları ayıklamayı düşünüyorlardı.</p>

  <p class="indentmetin">Nitekim Kürt ayaklanmasına karşı koyma gücüne sahip olduklarını anladıkları anda askerî olarak cephe almakta gecikmediler. Önce Arap ve Kürt aşiret reisleriyle temasa geçtiler, aşiretleri silahlandırdılar, ekonomik olarak onları desteklediler. Aşiret kuvvetlerinden askerî birlikler oluşturdular. Bunlardan Kürt işbirlikçi cahşlara ‘Selahaddin’in Aslanları’ adını, Arap işbirlikçilerine de ‘Halid b. Velid’in Aslanları’ adını verdiler. Kürt şehir ve kasabalarında yönetimi Ulusal Muhafızlara verdiler. Bunlar da insanların mahremini çiğnediler, öldürdüler, mallarını müsadere ettiler, eşyalarını gasp ettiler. Birçok masum Kürt’ü zindanlara attılar. Yüz kızartıcı işkencelerden geçirdiler. ... Bağdat, İran ve Türkiye’den sağlam güvenceler aldı. Bu iki ülke de CENTO üyesiydi. Irak hükümetine havadan yapılan gözlemlerin, denetlemelerin neticesinde elde ettikleri istihbari bilgileri veriyor[lardı]. ... İngiliz hükümeti de Irak rejimine büyük yardımda bulundu. Hükümet, İngiltere’den dağlık mıntıkaları bombalama hususunda çok etkin olan Hooker Hunter uçaklarını satın aldı. ... İspanya da Irak Hava Kuvvetlerine napalm bombaları takviyesinde bulundu. Irak rejimine yardım kampanyasına Pakistan da 20 bin roket göndererek katıldı. Bunun yanı sıra 50 bin dağ bataryaları mermisi gönderdi ki, bunların ağırlığı 25 tondu.<sup class="calibre3"><a href="../Text/ortadogu_split_353.html#footnote-162061-326" id="footnote-162061-326-backlink">[326]</a></sup></p>

  <p class="normal">Milliyetçi rejimin yeniden vahşice saldırısına uğradıklarında Kürtler, yanlarında yine komünistleri buldular. Muazzam kayıplarına karşın, Irak Komünist Partisi, Kürtlerin yanında yerini aldı ve direnişi yükseltti. Bu tavır, onları yeni bir acımasız saldırının hedefi yaptı. Binlerce komünist daha tutuklandı, yüzlercesi katledildi; cesetlerin doldurulduğu çukurlar ancak çok sonraları bulundu. Bu arada pek çok parti önderi infaz edildi.<sup class="calibre3"><a href="../Text/ortadogu_split_354.html#footnote-162061-327" id="footnote-162061-327-backlink">[327]</a></sup></p>

  <p class="normal">Zamanla, Nasır’a bağlı olan Arif rejimi ile BAAS arasında sorunlar çıkmaya başladı. Bu sefer de, Nasırcı milliyetçilerle BAAS ulusalcıları birbirlerine düştüler. Irak Devlet Başkanı Arif, aslında BAAS tarafından göstermelik olarak darbenin ve devletin başına geçirilmişti. Ama Nasırcı politikaları nedeniyle BAAS’çılar ondan pek hoşnut değillerdi.</p>

  <p class="normal">Nihayet 1963 Kasım’ında, Arif, BAAS’çıları büyük oranda tasfiye ederek doğrudan Nasır’a bağlı bir iç ve dış siyaset izlemeye başladı.</p>

  <p class="normal">Bu noktada Irak Komünist Partisi de biraz rahata kavuşmuş oldu ve “gerici Arif askerî diktatörlüğü”ne ilişkin görüşlerini gözden geçirdi. 1964 Ağustos’unda yapılan bir Merkez Komite toplantısında IKP, aymazlıktan kolay vazgeçemeyeceğini bir kez daha gösterdi. Bu yıl Kürtlerle yapılan (göstermelik ve geçici) barış, Mısır’daki iki komünist partisinin gönüllü olarak kapatılıp Nasır’ın Arap Sosyalist Birliği’ne iltihak etmeleri, 1961-1964 arasında Mısır’da yapılan yaygın millîleştirmeler ve “sosyalist yasalar”ın çıkarılması, Sovyetler Birliği ile Irak rejiminin ilişkilerinin gelişmesi gibi gelişmelere dayanılarak, en çok da Arif ile BAAS’ın arasının bozulmasının ışığında, İkinci 1963 Darbesi olumlu bir yeni yoruma tabi tutulmuştu. Bu yeni “Ağustos çizgisi”ne göre,</p>

  <p class="indentmetin">Bu darbe, faşist rejim ve ‘Nasyonal Muhafızlar’ kâbusunu ortadan kaldırmış ... ve Irak’ın resmî politikasını değiştirip, ülkeyi Arapların kurtuluşu kervanına sokarak, anti-emperyalist güçlerin ulusal bağımsızlığı koruma mücadelesi açısından daha elverişli koşullar doğurmuştu.<sup class="calibre3"><a href="../Text/ortadogu_split_355.html#footnote-162061-328" id="footnote-162061-328-backlink">[328]</a></sup></p>

  <p class="normal">Bu durumda Partinin çıkardığı sonuç da şöyleydi:</p>

  <p class="indentmetin">Irak’ın kapitalist-olmayan bir çizgide gelişmesi ihtimalini kabul edecek olursak, partimizin iktidarı doğrudan ele geçirme hedefiyle hareket etmemesi sonucunu da kaçınılmaz bir şekilde ortaya koymak durumundayız. Biz yine öncü olarak kalacağız, ancak, bizim hedeflerimizi süreç içerisinde benimseyecek başka güçler de vardır. ... böyle bir durumda Irak’ta düşünülebilecek en iyi hükümet, tam kurtuluş ve toplumsal ilerleme uğruna kavga vermekte olan tüm yurtsever güçlerin koalisyonu olur.<sup class="calibre3"><a href="../Text/ortadogu_split_356.html#footnote-162061-329" id="footnote-162061-329-backlink">[329]</a></sup></p>

  <p class="normal">Irak’ta Devlet Başkanı Arif, 13 Nisan 1966’da bir helikopter kazasında ölünce, yerine, benzer düşünceleri taşıyan kardeşi Genelkurmay Başkanı Abdül Rahman Arif getirildi. Bu arada Nasırcı subaylar, tam denetimi ele geçirmek için başarısız bir darbe girişiminde bulundular. BAAS da yeni durumdan memnun değildi. Bu arada BAAS’ın Suriye ve Irak örgütleri arasında ideolojik sorunlar ortaya çıkmıştı. Milliyetçiler her yerde birbirlerini de yemeye devam ediyorlardı. Nasırcılar da, BAAS da Arap birliğinden söz ediyor, kendilerini Arap milliyetçisi olarak tanımlıyorlardı ama birbirlerine düşmanca davranıyorlardı. İktidar kavgaları ise, askerî darbelerle ve kanla örülmekteydi.</p>

  <p class="normal">1961 yılında Suriye’de bir darbe yapıldı ve Suriye, BAAS’ın isteği doğrultusunda BAC’tan ayrıldı. Ardından, 8 Mart 1963’te bu kez BAC’tan ayrılmayı benimsemeyen subaylar bir darbe yaptılar ve BAAS yeniden iktidara geldi. Bu sefer BAAS içinde sağ ve “sol” kanatlar arasında sorunlar çıkmaya başladı. 18 Temmuz’da Nasır yanlıları başarısız bir darbe girişiminde bulundular. Irak’ta da, Arif diktatörlüğü artık onlar için de boğucu bir hal alınca, Nasırcıların başarısız bir darbe girişiminden sonra BAAS, bazı Nasırcılar ve öteki sağcı güçlerle işbirliği yaparak, 17 Temmuz 1968’de yeni bir darbe yapacak ve Abdul Rahman Arif’i devirecekti. Ardından Suriye’de yeni bir darbe gelecekti...</p>

  <p class="normal">Saddam Hüseyin’lere, Hafız Esad’lara giden yollar böyle döşenmekteydi...</p>
</body>
</html>
