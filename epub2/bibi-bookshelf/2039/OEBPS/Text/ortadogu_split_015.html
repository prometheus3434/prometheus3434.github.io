<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ortadogu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_15">Ortadoğu’da Yeniden Savaş</h2>

  <p class="normal">Suriye’yle yapılan gizli planlar sonunda, 6 Ekim 1973 günü Mısır savaş uçakları Sina’daki İsrail hedeflerini vurmaya başladı. “Bedir Harekâtı”yla bu sefer Araplar sürpriz saldırıyla İsrail’i avladılar.</p>

  <p class="normal">Savaşın ilk evresinde Arap orduları bütün cephelerde büyük başarılar elde ettiler. Suriye, Golan Tepeleri’ni ele geçirdi; Mısır ordusu İsrail’in Sina’daki geçilmez sanılan hatlarını yardı. Savaş’ın kısa sürede yine İsrail’in zaferiyle sonuçlanacağını sanan Amerikalılar beklemeye çekildiler.</p>

  <p class="normal">Ne var ki, kısa sürede İsrail’den panik içinde yardım talepleri ulaşmaya başladı Washington’a. Bunun üzerine ABD, tarihin en büyük hava köprüsünü kurarak, milyarlarca dolarlık en gelişmiş askerî malzemeyi İsrail’e akıtmaya girişti. Sonunda, İsrail ordusu ilerlemeler kaydetmeye başladı. Golan’ı geri aldı ve en önemlisi, Mısır Üçüncü Ordu’sunu Sina’da kuşattı.</p>

  <p class="normal">Bu sefer Araplar tehlikedeydi. Özellikle Üçüncü Ordu’nun imhası ya da teslim alınması Arap dünyasında büyük bir şok yaratacaktı ve bölge bir kez daha bütünüyle Amerika’nın aleyhine dönecekti. Bu noktada Kissinger, bir manevrayla İsrail’e baskı yaparak ve Sovyetler’le temas kurarak ateşkes için çalışmaya başladı. Sedat’ın kurtarılması gerekmekteydi ve bunun için de ilk olarak Üçüncü Ordu’ya dokunulmamalıydı. İsrail’in elde ettiği üstünlük yeterliydi. Daha fazlası, ABD’nin bölgedeki kazanımlarını, en fazla da Sedat rejimini tehlikeye atabilirdi. Üstelik İsrail daha ileri giderse, bu kez Sovyetler müdahale etmeye mecbur kalabilirdi ve bu da süper güçler arasında bir nükleer savaşa neden olabilirdi.</p>

  <p class="normal">BM Güvenlik Konseyi’nin ilk ateşkesine İsrail itiraz etti. Kissinger, Moskova’dan davet gelince, savaşı durdurmanın yollarını aramak üzere Moskova’ya gitti. Kissinger, anılarında, bunu biraz da ateşkes öncesi askerî harekâtlarını tamamlayabilmesi için İsrail’e zaman kazandırmak amacıyla yaptığını yazıyor. İstediği, İsrail’e “yetmiş iki saat” daha kazandırmaktı.<sup class="calibre3"><a href="../Text/ortadogu_split_466.html#footnote-170647-110" id="footnote-170647-110-backlink">[110]</a></sup></p>

  <p class="normal">İsrail bu fırsattan yararlanarak ilerlemesini sürdürdü ve Üçüncü Ordu’yu tam abluka altına aldı, daha fazla toprak işgal etti.</p>

  <p class="normal">Moskova’da yapılan anlaşma sonunda, Sovyetler Sedat’ı ve Esad’ı, Amerikalılar da İsraillileri ikna ettiler; BM Güvenlik Konseyi olağanüstü toplantıya çağrıldı. Ne var ki, bu arada, ilk ateşkes hatlarına geri dönüşü öngören ikinci ateşkes çağrısına rağmen İsrail, Üçüncü Ordu’yu teslim almaya ya da imhaya yönelik hareketliliğinden vazgeçmedi. Bu durumda, Sedat’ın acil yardım çağrılarına Sovyetler’in kayıtsız kalması zorlaşmaktaydı. Nixon yönetimi, nükleer güçlerini alarma geçirerek gözü kara bir çılgınlık daha yaptı, Sovyetler Birliği’ni felç hâlinde tutmaya çalıştı. Sonunda İsrail, Üçüncü Ordu’ya giden yardım yollarını açmaya ikna edildi ve bir Sovyet müdahalesi de önlenmiş oldu.</p>

  <p class="normal">25 Ekim’de de, daha önceki BM Güvenlik Konseyi’nin 242 No’lu kararına bağlı bir biçimde, 338 No’lu kararla ateşkes ilan edildi. Söz konusu karar, sadece 24 saat içinde çatışmaların durdurulmasını içermiyor, aynı zamanda İsrail’i kollayan 242 sayılı karara atıfta bulunuyor ve tarafları müzakere masasına çağırıyordu. Bir BM Barış Gücü de oluşturulmaktaydı. Zaten İsrail de istediklerini elde etmişti. Artık BM çerçevesinde yaratılan yasal çerçeveye göre İsrail, ön koşul olarak işgal etmiş olduğu topraklardan çekilme yükümlülüğünden kurtuluyordu. Araplara da, herhangi bir ödün elde etmeden, bir biçimde, İsrail’le görüşmelere başlama ve onu tanıma zorunluluğu dayatılmış oluyordu.</p>

  <p class="normal">27 Ekim’de, BM Barış Gücü’ne bağlı komutanla birlikte Mısırlı ve İsrail’li generaller arasında yüz yüze görüşmeler yapıldı ve Üçüncü Ordu’ya yardım konusu ele alındı. Böylece de, Mısır ile İsrail arasında ilk kez resmî düzeyde görüşme yapılmış oldu. Bu, Kissinger’in Mısır’a İsrail’i tanıma dayatmasının ilk adımıydı ve bu hâliyle İsrail açısından önemli bir kazanım anlamına geliyordu.</p>

  <p class="normal">Araplar, sonunda savaşı kazanamadılar ve yeni bir bozgundan ancak ateşkesle kurtuldular ama Sedat da Nasır’ın gölgesinden kurtuldu ve rüştünü ispat etmiş oldu. O da, Nasır’ın Süveyş Savaşı’ndan sonra yaptığı gibi, askerî yenilgiyi politik-psikolojik zafere dönüştürmeyi başarmıştı kendi adına. Her şeyden önce, Arap orduları bu kez iyi savaşmış ve İsrail’in yenilmez olduğuna ilişkin yaygın kanaat, alt edilemez İsrail imajı yıkılmıştı. Mısır ordusu, şimdi Sina’da bir mevzi tutmuştu. En önemlisi, bütün dünyanın gözü yine Ortadoğu’ya çevrilmişti, Arap talepleri gündeme oturtulmuştu. ABD ve Sovyetler de, kendilerini de karşı karşıya getirebilecek bir barut fıçısı üzerinde oturduklarını, nükleer savaş riskinin bölgedeki sorunlar çözülmediği sürece gerçek olduğunu bir kez daha görmüşlerdi.</p>

  <p class="normal">En önemlisi de, bu defa, başta Suudi Arabistan olmak üzere, petrol üreticisi Arap ülkeleri petrol ambargosu uygulamaya başladılar.</p>

  <p class="normal">Ne var ki, aslında Sedat, bir kez daha Amerikan tezini doğrulamıştı. Başarısı, buna öteki Arapların önemli bölümünü de inandırmaktaydı. Tez açıktı: “Ne olursa olsun, Araplar ne yaparsa yapsın, Amerika’yla uzlaşmadan, ona boyun eğmeden herhangi bir şey elde etme gücüne sahip değillerdi. Ancak ABD baskısı İsrail’i etkileyebilirdi.” Şimdi Sedat’ın elindeki en büyük koz buydu. Bu inanış yaygınlaştıkça, ona Amerika’ya yanaşma yollarını açıyor, daha doğrusu o yolu engellerden arındırıyordu.</p>

  <p class="normal">Ne var ki, teslimiyetin sonu yoktu ve ipleri eline geçiren Nixon-Kissinger ikilisinin hâlâ İsrail’e yeterli baskı yapma niyetleri yoktu. Arapları kayırmaları ise söz konusu bile değildi. Onlar için artık iki temel hedef vardı: Birincisi, Filistin Sorunu’nu sadece bir mülteci meselesi olarak tutmak; ikincisi de Arapları bölmek, en büyük ödül olarak da Mısır’ı ortak cepheden kopartmaktı. Yalnızca Arapların kesin ve kalıcı çaresizliği onları tatmin edebilirdi. Ancak bundan sonra kurulacak “barış masası”ndan onlara “kırıntılar” atılabilirdi.</p>

  <p class="normal">1967 Savaşı’ndan sonra BM’nin kabul ettiği 242 No’lu karar, Filistin Sorunu’ndan söz bile etmiyordu. Sadece ikinci maddede, “mülteci sorununun adil çözümü” diye muğlak bir ifade vardı. Amerikalıların ve İngilizlerin gayretleriyle kararda İsrail’in varlığının meşrululuğunun kabulü, sınırlarının güvenliği ve tanınması temel koşullar olarak belirtilmiş ama İsrail’in işgal etmiş olduğu topraklardan çekilmesi bir ön koşul olarak yer almamıştı. Savaş öncesi sınırlara geri dönülmesinden söz edilmekteydi ama burada da açıklık yoktu, sınır değişikliğine imkân tanıyan bir ifade kullanılmıştı. En azından, İsrail ile Batılılar bunu böyle yorumlamaktaydılar. Onlar, İsrail’in eski sınırlarda revizyon yapabileceği tezini kabullenmişlerdi ve 242 sayılı kararın “güvenli sınırlar” ifadesine dayanmaktaydılar. İsrail, Arapların önce kendi varlığının meşruiyetini tanımasını, ondan sonra toprak sorununun tartışılmasını talep ediyordu. Araplar ise elbette, İsrail’in önce işgal ettiği topraklardan çekilmesini, ondan sonra da Filistin Sorunu’nun çözülmesi için görüşmelere geçilmesini savunuyorlardı. İsrail daha 1947 BM kararını bile uygulamıyordu ve Filistin topraklarının gaspında ısrar ediyordu.</p>

  <p class="normal">FKÖ konusunda ise, ABD ile Batılıların tavırları netti: “FKÖ, 242 sayılı kararla İsrail’i tanımadan” muhatap kabul edilmeyecek ve “terör örgütü” olarak muamele görecekti.</p>

  <p class="normal">Araplar artık tam bir tuzağa düşürülmüşler, çaresizlik zincirlerine bağlanmışlardı.</p>

  <p class="normal">Kissinger de, “mekik diplomasisi”ne başlamıştı. Sedat’la diplomatik ilişkiler kurulması üzerinde anlaşmışlardı, esir değişimini kotarmıştı ve artık İsrail ile Arap ülkelerini dolaşarak planlarını uygulamaya koyabilirdi.</p>

  <p class="normal">Nixon yönetiminin ilk hedefi, petrol ambargosunun kaldırılmasıydı. Bu talep, müzakere sürecinin başlaması için bir ön koşul olarak Arapların önüne konmuştu. Ardından Kissinger, BM çerçevesinde tarafların ve ABD ile Sovyetler Birliği’nin katılımıyla Cenevre’de “Ortadoğu Barış Konferansı” toplanmasını önerdi. Bu arada, söz konusu toplantıya FKÖ’nün katılmasına karşı çıkan İsrail’e de bu konuda güvence verildi.</p>

  <p class="normal">Aslında Kissinger, Cenevre’den bir sonuç çıkmasını beklemiyor ve istemiyordu. Onun amacı, bütünsel bir anlaşma sağlamak değil, Arapları bölmek, Mısır’ı ABD yanına çekmek, ötekileri, özellikle de Suriye’yi tecrit etmek, FKÖ’yü de “terörist” olarak devre dışı bırakmaktı. “Adım adım” diye adlandırdığı ve Arapları ABD-İsrail bloku karşısına teker teker çekmeyi hedefleyen planına göre hareket ediyordu Kissinger. Sonunda istediği oldu ve Cenevre’den bir sonuç çıkmadı.</p>

  <p class="normal">Mısır’ı tuzağına düşüren ve artık Sedat’ı tam anlamıyla kontrol altına alan Kissinger, 18 Mart 1974’te petrol ambargosunu da kaldırttı.</p>

  <p class="normal">Savaştan sonraki dört yıl içinde, Arap milliyetçiliğinden ve Filistin davasından vazgeçen, hatta ‘73’te birlikte savaştığı Suriye’yi de bir kenara iterek Kissinger’in kanatları altında Mısır’ın yeni piyasa milliyetçiliği doğrultusunda İsrail’le ikili müzakerelere geçen Sedat, sonunda, Sina Çölü’nden az bir toprak parçasını geri alabilmişti. 1974 ve ‘75’de Mısır ile İsrail arasında güçleri ayırma <span class="ideitalik">(disengagement)</span> anlaşmaları imzalandı. Böylece Mısır, 1967 Savaşı sonrası Arap ülkelerinin, ağustos ayında Hartum’da aldıkları “Üç Hayır Kararı”nı (“İsrail’le barışa hayır; İsrail’le müzakerelere hayır; İsrail’i tanımaya hayır”) çiğnemiş oldu.</p>

  <p class="normal">Ne var ki, bütün bu çabalardan somut bir sonuç da çıkmıyordu. Kissinger, Sedat’la âdeta oyun oynuyordu. Arap taleplerine bütünüyle ilgisiz kalınırken, İsrail’e olağanüstü miktarlarda askerî yardım yapılıyordu. Amerikalı bir askerî yetkili, “İsrail, yüzde bin güvenlik talep ediyor ve bunu da elde ediyor. En azından 1980’lere kadar herhangi bir Arap ordu gücü kombinasyonunu kesin yenilgiye uğratabilecektir” diyordu.<sup class="calibre3"><a href="../Text/ortadogu_split_467.html#footnote-170647-111" id="footnote-170647-111-backlink">[111]</a></sup></p>

  <p class="normal">Bütün ödünlere karşılık İsrail, sadece Filistin Sorunu’nu gündem dışı bırakmakla kalmamıştı; aynı zamanda hâlâ Sina’nın büyük bölümünü, Golan Tepeleri’ni ve Batı Yakası’nı işgal altında tutmaktaydı. Doğu Kudüs’te de yerleşme amacı ortadaydı. Mısır üzerinde yoğunlaşan Nixon yönetiminin İsrail’e herhangi bir baskı yapması söz konusu bile değildi.</p>

  <p class="normal">Daha 1967 yılında, savaştan hemen sonra Golan Tepeleri’ni ziyaret eden Nixon, İsrailli bir yetkili olsaydı, buradan asla çekilmeyeceğini söylemişti.<sup class="calibre3"><a href="../Text/ortadogu_split_468.html#footnote-170647-112" id="footnote-170647-112-backlink">[112]</a></sup> Golda Meir’le yaptığı bir görüşmede de, Batı Yakası ve Filistinliler konusu görüşülürken ayağa kalkmış, FKÖ’yü kastederek, teröristleri halletmenin tek bir yolu olduğunu söylemiş ve elinde bir makineli tüfek varmışcasına etrafı tarar gibi yapmıştı.<sup class="calibre3"><a href="../Text/ortadogu_split_469.html#footnote-170647-113" id="footnote-170647-113-backlink">[113]</a></sup></p>

  <p class="normal">Kissinger’in Sedat’a attığı olta, ikili görüşmeler yoluyla Mısır topraklarını, yani Sina’yı İsrail’den alabileceği sözü idi. Bunun için Amerika’ya teslim olacak, İsrail’i tanıyacak, Filistin davasından ve öteki Arap topraklarının kurtarılması talebinden fiilen vazgeçecekti.</p>

  <p class="normal">Bu arada, Amerikan yardımlarıyla, nükleer silah taşıma kapasitesine sahip en gelişmiş jetler, tanklar, hava savunma sistemleri, anti-tank füzeler, zırhlı araçlar İsrail’e yağıyordu.</p>

  <p class="normal">Sedat ise fiilen silahsızlandırıyordu Mısır’ı. Mısır, savaşta kaybettiği tankların bile yerine yeni tank almıyor, hatta hava gücünde indirime gidiyordu. 1974-79 arasında İsrail 5,200 milyar dolarlık silah alırken, Mısır’ın harcamaları sadece 1,730 milyar dolarda kalmıştı. Bir araştırmacının isabetle belirttiği gibi, belki de çağdaş tarihte ilk kez bir ülke, güçlü komşusuyla resmen savaş hâlindeyken tek yanlı silahsızlanmıştı. Bu elbette, aynı zamanda, en güçlü Arap müttefiklerinin havlu atmasıyla siyonist tehdidi altındaki öteki Arap ülkelerinin, Irak, Suriye ve Ürdün’ün de İsrail karşısında kalıcı askerî zayıflığa mahkûm edilmeleri anlamına geliyordu. Kissinger, Ortadoğu’daki askerî-politik dengeleri, İsrail lehine, işte böyle radikal biçimde ve kalıcı olarak değiştiriyordu.<sup class="calibre3"><a href="../Text/ortadogu_split_470.html#footnote-170647-114" id="footnote-170647-114-backlink">[114]</a></sup></p>

  <p class="normal">Sedat bütün bu adımları büyük gizlilik içinde, sadece Kissinger’le görüşerek, Mısırlı yetkilileri karanlıkta bırakarak yapıyordu. Örneğin, Kissinger’le 1973 yılında ilk kez buluştuğunda, toplantıya başka kimse alınmamış, tutanak da tutulmamıştı. Ocak 1974’te İsrail’le ilk anlaşma gibi stratejik bir konu görüşülürken de Sedat, Kissinger’le tek başına görüşmeyi yeğliyordu. Kendi Dışişleri Bakanı’nı bile karanlıkta bırakıyor, müdahalede bulunmasına izin vermiyordu. Mart 1978’de İsrail Savunma Bakanı Ezer Weizman’la buluştuğunda da, yanına Mısır Savunma Bakanı General Gamasi’yi almadı. Sedat, kendi danışman ya da bakanlarına değil, Kissinger’e güveniyordu.<sup class="calibre3"><a href="../Text/ortadogu_split_471.html#footnote-170647-115" id="footnote-170647-115-backlink">[115]</a></sup></p>

  <p class="normal">Bu arada, Amerika’da da işler karışmıştı. Watergate skandalı sonunda Nixon istifa etmek zorunda kalmış ve yerine yardımcısı Gerald Ford gelmişti. Dışişleri yine Kissinger’e emanetti.</p>

  <p class="normal">İsrail’le uzlaşmaya çalışan Hafız Esad da, Kissinger’den Golan konusunda yardım alamadı; sadece son savaştaki toprakların geri verilmesine razı olmak zorunda kaldı. Suriye’yi ziyaret ettiğinde Kissinger, Esad’a, Mısır-İsrail anlaşmasının sonuçlarını beklemesini tavsiye etti. Ford’a yazdığı bir memorandumda, Kissinger; Esad’a, İsrail’in işgal altında kurduğu yerleşim merkezlerini ilgilendirdiği için Golan konusunda bir anlaşmanın da henüz söz konusu olmadığını belirttiğini anlatıyordu. Aynı notta, Kissinger, Ürdün Kralı Hüseyin’in kendisine, “Mısır-İsrail müzakereleri başarısız olursa, Sedat’ın ya politikasını değiştirmek zorunda kalacağını ya da devrileceğini” söylediğini bildiriyordu. Kral’a göre Suriye, FKÖ’yle işbirliğine girebilecekti ama sonunda Esad idare edilebilirdi. Önemli olan, Sedat’ın kurtarılmasıydı.<sup class="calibre3"><a href="../Text/ortadogu_split_472.html#footnote-170647-116" id="footnote-170647-116-backlink">[116]</a></sup></p>

  <p class="normal">1974 yılında BM Genel Kurulu’nda, bir elinde tabanca, ötekinde zeytin dalıyla bir konuşma yapan Yaser Arafat, silahlı mücadeleden vazgeçmeye hazır olduğunu ve barış elini uzattığını söyledi ama ABD, FKÖ’yü tanımama kararını sürdürdü. BM’nin yaptığı davete de, hem ABD hem İsrail karşı çıkmışlardı. Filistinliler ya basit mülteciler olmayı ve Arap ülkelerine yerleştirilmeyi kabullenecekler, bu arada İsrail’i tanıyacaklardı ya da “terörist” olmakla damgalanacaklardı.</p>

  <p class="normal">Sedat ise her şeye hazırdı ama karşılığında kendisine bir şey verilmiyordu. ABD ve İsrail’in daha yapacakları başka şeyler vardı, Sedat bekleyecekti. Arap “ılımlıları” ise, korkuyorlardı.</p>

  <p class="normal">İsrail, bütün gücüyle her tür görüşmeye ya da ödüne karşı çıkıyor, arada Kissinger’i bile zor durumda bırakıyordu. ABD, yeni bir savaştan, petrol ambargosundan, Arapları bir kez daha bütünüyle karşıya almaktan, radikallerin elini güçlendirmekten korkuyor, bütün dünyada gelişen anti-İsrail ve Arap-Filistin yandaşlığının üzerinde yarattığı baskılardan bunalıyordu. Sovyetler Birliği’yle yumuşama politikası da bu durumdan olumsuz etkileniyordu. Başkan Ford, İsrail inadından ve sabotajlarından rahatsızdı. Ne var ki, o da ağır bir kamuoyu ve Kongre baskısı altındaydı. İpler de zaten Kissinger’in elindeydi. Acemi Başkan Ford, herkese ne kadar İsrail yanlısı olduğunu kanıtlama çabasındaydı.</p>

  <p class="normal">O dönemde yapılan Ulusal Güvenlik Konseyi toplantıları, sansürlenmiş halleriyle bile pek çok şey anlatıyor. Örneğin, 28 Mart 1974’teki toplantıda Amerikan tarafındaki endişe ve Kissinger’in planı şöyle beliriyordu:</p>

  <p class="indentmetin">Başkan Yardımcısı Nelson Rockefeller: [Güçlü Suudi Prens] Fahd ilk kez İsrail’in çevresindeki bütün devletlerin İsrail’i tanımaya hazır olduklarını söyledi. Ama bir yıl içinde [çözüme yönelik] bir şey olmazsa, Sovyetler’in desteklediği radikal Araplar geri gelir, ılımlılar Avrupa’dan silah alır ve 130 milyon Arap’ın üç milyon Yahudi’ye karşı durduğu bir durum ortaya çıkar. Bir yıl bekleyebiliriz, daha fazla değil.</p>

  <p class="indentmetin">Bakan Kissinger: Üç ay içinde bütünsel (kapsayıcı-<span class="ideitalik">comprehensive</span>) bir anlaşmaya ihtiyaçları yok – sadece benim önerdiklerim...<sup class="calibre3"><a href="../Text/ortadogu_split_473.html#footnote-170647-117" id="footnote-170647-117-backlink">[117]</a></sup></p>

  <p class="normal">Ekim ayındaysa, Kissinger, Ford’la Ortadoğu’daki durumu görüşmüştü:</p>

  <p class="indentmetin">Kissinger: Toprak sorununda, Mısır var, bu en kolayı; Batı Yakası, ikinci en kolay; ve Suriye, en imkânsız olanı. Batı Yakası ikinci en kolay çünkü müzakereleri Ürdün yürütüyor. FKÖ müzakere etse, Batı Yakası en zor problem olur. Tabii biz oradayken BM’de FKÖ [Arafat’ın Genel Kurul’da konuşma yapmaya davet edilmesi] konusu ortaya çıktı.</p>

  <p class="indentmetin">Başkan Ford: Küçük bir azınlıktık – 110’a karşı 4 gibi.</p>

  <p class="indentmetin">Bakan Kissinger: Bu beklenen bir şeydi. ... Faysal anladı bunu. BM’deki FKÖ oyumuz nedeniyle Araplardan bir tepki almadık.</p>

  <p class="indentmetin">Şayet öteki Araplar kabullenirlerse ve Sedat’ın durumunu zorlaştıracak taleplerde bulunmazlarsa, en kolay iş, İsrail ile Mısır arasında müzakereleri başlatmak. ...</p>

  <p class="indentmetin">Esad, ayrı müzakareler olmasını istemiyor... Suriye için bir şey yoksa, tek başına Mısır’la da gelişme olmaz diyor. Onun pozisyonu, sadece bütün Arapların birlikte müzakere etmeleri. Ona göre, bütün Araplar bütün toprak sorunlarını, Filistin sorununu ve Kudüs sorununu birlikte müzakere etmeli. O ve Sovyetler, Cenevre Konferansı’nın yeniden toplanmasını istiyorlar. Geniş katılımlı bir toplantıda etkinliklerini maksimize edebileceklerini düşünüyorlar. ...</p>

  <p class="indentmetin">Bu üzerinde yürümemiz gereken mayın tarlası. Belirli bir müzakere yöntemi üzerinde anlaşıldığı izlenimi yaratılmamalı. ... Ayrı ayrı müzakere isteyen herkes, zirveye ön yargısız bir görünümle gitmeli. Bu, özellikle ılımlı tavırdan yana olan Mısır, Faysal ve Fas için geçerli. Suriye ve Ürdün başka bir sorun oluşturuyorlar. Suriye, ayrı ayrı müzakere sürecine karşı Arapların desteğini elde etmeye çalışıyor.</p>

  <p class="indentmetin">Faysal’ı Sedat’ın yanında tutabilirsek, istediğimizi elde etmiş sayılırız. ...</p>

  <p class="indentmetin">Üzerinde anlaştığımız bir plan ya da yöntem olduğu izlenimini vermemeliyiz. Sedat harekete geçtiğinde, öteki Araplar karşısında gülünç duruma düşmemeli. ...</p>

  <p class="indentmetin">İsrail durumun realitesini anlayabilse... Bazıları Mısır ile Suriye arasındaki kopuş bir oyundur ve rol yapıyorlar diyor. Ama Araplar böyle bir oyunu oynayamayacak kadar disiplinsizdirler. ... Bütün Araplar aradaki rekabeti görüyor. En radikallleri sayılan Bumedyen bile bana, “Bunun nasıl biteceğini biliyorum; bazı değişikliklerle 1967 sınırlarına geri dönecekler ve sonrasında herkes başının çaresine bakacak” dedi. Şayet İsrailliler bunu anlayacak kadar akıllı olsalar, Faysal bile uyumlu davranacak.</p>

  <p class="indentmetin">Bakan Yardımcısı Clements: Faysal’ın Sedat’ı desteklemesi zaruri değil mi?</p>

  <p class="indentmetin">Bakan Kissinger: Evet. Bazı bakımlardan en tepkisel olan Faysal ve radikallere meşruiyet veriyor. Suriye’yi o dizginleyebilir.</p>

  <p class="indentmetin">Her şeyden önce, en önemlisi, İsrail’in Sedat’ı küçük düşürmemesi...</p>

  <p class="indentmetin">Mısır harekete geçince öteki Araplar da gelecektir. Suriye kendi sert tutumunu dayatmaya çalışabilir ama yalnız kalırsa bunu yapamaz...<sup class="calibre3"><a href="../Text/ortadogu_split_474.html#footnote-170647-118" id="footnote-170647-118-backlink">[118]</a></sup></p>

  <p class="normal">1975 yılına gelindiğinde ABD elini güçlendirmiş durumdadır. Bölgeye yaptığı bir gezi sonrası Kissinger, 28 Mart’ta, Başkan Ford’a izlenimlerini şöyle aktarır:</p>

  <p class="indentmetin">Başkan Ford: Henry, bize yaptığın gezi hakkında bilgi vermek ister misin, şu anda ne durumdayız?</p>

  <p class="indentmetin">Bakan Kissinger: ... Kasım 1973’de bütün Batı Avrupa, Japonlar ve Sovyetler Birliği, İsrail’in hemen 1967 öncesi sınırlara dönmesi konusunda kararlıydılar. Bu durumun devamına izin verilseydi, Batı’nın ekonomik sorunları düşünüldüğünde, bütün baskı bizim üzerimizde odaklanacaktı. Ve Cenevre’de herkes, İsrail’e ve onun avukatı olarak da bize karşı birleşecekti. Politikamız, Sovyetler’i sakinleştirmek için uyumlu davranıyor gibi görünsek de, Cenevre’de böylesi bir toplantıyı önledi. Sedat’ın yapıcı, işbirliğine yatkın politikası ve Faysal’ın aşamalı yaklaşıma aktif desteği vardı. Bu radikalleri engelledi ve İsrail’e de durumu politik olarak idare etme olanağı sağladı çünkü her defasında küçük bir parçayla baş etme durumundaydı. Ortadoğu’da bizim yerimize geçmeyi isteyen Japonları ve Batı Avrupalıları da nötralize ettik. ... Yarattığımız bu süreç iyi gitti; İsrail’e de, bize de yaradı. ...</p>

  <p class="indentmetin">Önemli olan, ılımlı Arapların, Amerika bir şeyler verdi diyebilmesi. Ve bu İsrail’in bekasıyla tam uyum içinde, onun varlığını sağlama almanın en iyi yolu. Sovyetler Birliği bütünüyle devre dışı ve Faysal... istediğim gibi hareket edebileceğimi bildirdi. Esad da, Cenevre yerine, İsrail’le ayrı müzakere istediğini söyledi bana.</p>

  <p class="indentmetin">Dolayısıyla, hayal kırıklığım, İsraillilerin anlamaması. Korunabilirlerdi ve dünyadaki kelimenin gerçek anlamıyla tek dostları sürecin kontrolünü elinde tutmaktaydı. Sovyetler’i devre dışı bırakmış, Araplarla teke tek görüşüyordu. Hatta Irak bile Kürt çemberinden çıkmaktaydı. İran ile Irak’ın Kürtlerin kaderiyle böylesine hoyratça oynamasını onaylamıyorum ama bu, Iraklıların artık Sovyetler’e ihtiyaç duymayacakları bir durum yaratmıştı. Umuyordum ki, böyle bir durumda, bütün Araplar Sovyetler’den uzaklaşıp bize dönmüşken, Kremlin’de biri kalkıp “Bu kuyuya daha fazla para akıtmayalım” der. Bir hafta önceki durumumuz buydu.</p>

  <p class="indentmetin">Genel olarak müzakerelerde Mısır istediğimiz yolu katetti ama İsrail beklediğim ölçüde adım atmadı. ...</p>

  <p class="indentmetin">Başkan Ford; Cenevre toplantısı ne zaman?</p>

  <p class="indentmetin">Bakan Kissinger: Acele etmeyelim. Cenevre’ye gidiyor gibi yapmalı ama bir tarih belirlememeliyiz.<sup class="calibre3"><a href="../Text/ortadogu_split_475.html#footnote-170647-119" id="footnote-170647-119-backlink">[119]</a></sup></p>

  <p class="normal">Yıllar işte böyle aldatmacalarla, oyalanmalarla geçti. En büyük ve güçlü Arap ülkesi olan Mısır’ı ele geçiren ABD, artık Araplarla oyun oynuyordu. Araplar bölünmüş, toprakları işgal altında kalmış ve yalnızlaştırılmışlardı. Filistin Sorunu’nu unutmuşlardı bile; herkes – Mısır, Suriye ve Ürdün, kendi dertlerine düşmüşler, İsrail’e 1967’de kaptırmış oldukları toprakları kurtarmanın peşindeydiler. İsrail, Amerikan desteğine ve bütün Arapların toplamından üstün askerî gücüne güvenerek, ödün vermeye yanaşmıyor; Arapların kendisini tanımasını, Filistinlileri unutmasını, güvenli sınırlar sağlamak için ek toprak ödünleri vermesini talep ediyordu. ABD ise, İsrail’in baskısı altında tuttuğu Araplara, Sovyetler’le bağlarını kesmelerini, İsrail’le güçsüz pozisyondan tek tek ilişkiye geçmelerini ve genel Amerikan global stratejisine uyum göstermeyi dayatıyordu. Körfez bölgesi ise, 1971’de İngiltere’nin çekilme kararıyla birlikte, tepeden tırnağa en gelişmiş teknolojiyle silahlandırılmış İran Şahı’na havale edilmişti ve ucuz, kesintisiz petrol akımı Araplara dayatılan ve öteki tetikçiye ihale edilen bir başka koşuldu.</p>

  <p class="normal">Bu süreç içinde Kürtler de kurban verildi Amerikan oyunlarına. 1972 yazında Kürdistan Demokrat Partisi (KDP) ile Amerikalılar arasında temaslar başlamış ve Amerikan yönetimi Kürtlere yardım edeceğini bildirmişti. Böylece, ABD-İran-KDP üçgeni kurulmuştu. Kissinger’in amacı, Irak’ı cezalandırmak, Körfez’de İran’a rakip olarak çıkmamasını sağlamaktı. Ne var ki, Irak rejimi Sovyetler’le yakınlaşmaya başlayınca, Kissinger’in Soğuk Savaş mantığı üstün geldi. Irak’ın Sovyet yardımına muhtaç durumda kalmaması için, “Kürt çemberi”nden kurtarılması gerekiyordu. Barzani, Kissinger ihanetini şöyle anlatıyor:</p>

  <p class="indentmetin">[KDP temsilcileri] Amerikan İstihbaratı (CIA) Müdürü Richard Hilmse’le [Helms demek istiyor olmalı; o dönemde CIA Direktörü Richard Helms’di –<span class="ideitalik">HG</span>] bir araya geldiler. Görüşmeye Millî Güvenlik Konseyini temsilen Albay Cenedy [?] de katıldı. Hilmse [Helms], Kissinger adına şunu söyledi: “Bu ilişki İran Şahı’nın isteği üzerine gerçekleşti. Bu yüzden bunun gizli tutulması gerekir. ... Amerikan hükümeti size silah ve para yardımında bulunacaktır. Amerikan yönetimi bunun için ilke olarak on altı milyon dolar para ayırmıştır. Amerika’nın Tahran Büyükelçisi paranın size ulaşmasında size aracı halka işlevini görecektir.”</p>

  <p class="indentmetin">1972 yılının sonunda plan uygulamaya kondu. Silahlar ve para gönderildi. Nakit olarak altı milyon dolar aldık. ...</p>

  <p class="indentmetin">Amerikan politikalarının bu mazlum ve mücadeleci halkın kaderi aleyhine komplolar kurmayı gerektireceğini ya da başkalarına bu mazlum halka kalleşlik etmelerinin yolunu açacağını aklımızın köşesinden bile geçiremezdik. Ama aklımızdan geçirmediğimiz bu ihanet gerçekleşti.</p>

  <p class="indentmetin">İran Şahı 6 Mart 1975 günü Kürt halkını arkadan bıçaklarken Amerikan yönetimi Kürt halkına arkasını döndü, bu halkın çağrılarına kulaklarını tıkadı. Bu trajedide en büyük günah Henry Kissinger’in omuzlarındadır.<sup class="calibre3"><a href="../Text/ortadogu_split_476.html#footnote-170647-120" id="footnote-170647-120-backlink">[120]</a></sup></p>

  <p class="normal">Kürt politikacısı Yılmaz Çamlıbel ise, <span class="ideitalik">Dema NÛ</span> dergisinde şöyle anlatıyor o dönemi:</p>

  <p class="indentmetin">“O dönemde İran ile Irak arasında Şattül Arap başta olmak üzere ciddi çelişkiler ve çatışmalar vard. Şah, Kürtler aracılığıyla Irak’ı köşeye sıkıştırıp taviz almak istiyordu. İsrail de, yine Kürt başkaldırısı aracılığıyla, lrak’ın kendisine saldıran Arap ordularına asker yollamasını engellemek istiyordu. Bu iki devletin ardındaki büyük patron Amerika ise, Kürt kartıyla, Saddam’ın Sovyetler’e yakınlaşmasını engellemek istiyordu. Bu çıkar çatışması neticesinde İsrail, Amerika’nın onayı ve Şah’ın bilgisi ve izni çerçevesinde Kürtlere yardım etmeye başladı. ...</p>

  <p class="indentmetin">Ne var ki, bu üç devlet arasında da, bazı çıkar çatışması vardı. Amerika, Kürtlerin Ortadoğu’daki emperyalist çıkarlarına hizmet eden diktatörleri sıkıntıya sokacak bir konuma gelmesini istemiyordu. İran Şahı, Kürtlerin Irak’ta elde edeceği bir avantajın kendi Kürtlerine emsal olmasından korkuyordu. Ona göre Barzani yok edilmesi gereken azılı ve tehlikeli bir komünistti.</p>

  <p class="indentmetin">Ama İsrail devleti ... diğerlerinden farklıydı. İsrail samimi olarak Kürtlerin insani ve ulusal haklarını elde etmesini istiyordu. ... Zira kendine düşman olan Arap ve İslam dünyasının ortasındaki başka bir halkın dostluğunu kazanmanın, kendisine sayısız yararlar sağlayacağını biliyor[du]...</p>

  <p class="indentmetin">İsrail devleti ilk olarak Kürtlere, bir radyo istasyonu ve çadırlı bir hastane kurdu. İsrailli doktor ve uzmanlar bu iki konuda Kürtleri eğitmeye başladılar. Daha sonra tarım, hayvancılık ve ekonomi, daha sonra ise askerî konularda eğitim verilmeye başlandı. Bu konularda uzman olan onlarca Yahudi, Kürdistan’ın o zor koşullarında Kürtlere yıllarca değerli hizmetler sundular.</p>

  <p class="indentmetin">İsrail devleti, Kürtlere diplomasi alanında da çok yardım etti. Onların birçok devletle ilişki kurmalarını sağladı. Birçok Kürt heyetinin dışında, Barzani bizzat iki kez İsrail’e davet edildi. Cumhurbaşkanı, başbakan ve sivil toplum örgütleri tarafından kabul edildi. İsrail yöneticileri Kürt ulusal mücadelesine tam destek sözü verdiler. ...</p>

  <p class="indentmetin">Sonuçta Amerika, İran ve Türkiye’nin çabaları sonucunda İran ile Irak arasındaki sorunlar çözüldü. İlk olarak, 12-18 Ağustos 1974’te; daha sonra 14-18 Aralık 1974’te İstanbul’da yapılan toplantılarda, iki taraf arasında yakınlaşma sağlandı. Ve 13 Haziran 1975 tarihinde imzalanan Cezayir Anlaşması’yla iki taraf uzlaştı.</p>

  <p class="indentmetin">Bu anlaşma sonucunda İran Şahı, İsrailli uzmanların iki gün içinde Kürdistan’ı boşaltmasını istedi. Kürtlere verilen İsrail desteğine son verildi. Bunun üzerine, Barzani savaşı durdurdu ve İran’a sığınmak zorunda kaldı.</p>

  <p class="normal">Bu sırada, Arap dünyasında milliyetçilik bayrağını, ulusalcı sol çizgideki FKÖ devralmıştı. İslamcı ve devrimci-sosyalist temalar ve terminoloji kullanan, bu eğilimlere sahip küçük grupları da içeren FKÖ, Arafat liderliğinde, esas olarak laik ulusalcı çizgiye dayanmaktaydı.</p>

  <p class="normal">1969’da El Fetih ve Arafat’ın öncülüğünde küçük burjuva milliyetçilerin önderliğinde ortaya çıkan ve içinde pek çok siyasal/ideolojik görüşü barındıran, söyleminde güçlü sosyalist ögeler taşıyan FKÖ, Filistin halkını ve Arap yığınlarını seferber edebilen kendi özerk örgütlenmesiyle sahnede yerini alıyordu. Milliyetçiliğin itibarını büyük ölçüde yitirdiği, ulusalcı rejimlerin bunalıma düştüğü bir dönemde, sol milliyetçilik bayrağını bu kez Filistin halkı yükseltiyordu. Silahlı mücadele yöntemi, gerilla savaşı, Ortadoğu’da ve uluslararası sahnede yepyeni bir boyut kazanıyor, gelişmelere damgasını vurmaya başlıyordu. Filistinlilerin silahlı mücadelesi bütün dünyada yankı buluyor, direniş İsrail’i de, Arap rejimlerini de zorluyordu.</p>

  <p class="normal">Filistinliler, Batı açısından yurtsuz mülteci, İsrail için düşman, Arap devletleri açısındansa, ağır bir yük olarak görülmekteydiler. Milliyetçiler, bir yandan onları ideolojik malzeme, bir yandan da güç ve iktidar aracı olarak kullanmaktaydılar. Politik olarak onlar yoktular, adlarına hep başkaları, hamiler konuşmaktaydı. Sahnede yerlerini alınca, bölgedeki denklem de değişmeye başladı.</p>

  <p class="normal">Sedat’ın düşürülmesiyle, Filistin davasını, ideolojik bir araç ve rejimlerinin meşruiyet kaynağı olarak BAAS’çı Irak ile Suriye üstlendiler. Bu da onları ABD ve İsrail karşıtı bir konuma düşürdü, Sovyet bağlarını güçlü tutmaya zorladı. Onlar, Sedat’ın açılımlarını yapamadılar, “radikal” milliyetçi kampta kaldılar, bunu kendi devlet amaçları için kullanmaya başladılar. Filistin hareketini denetim altında tutmak ve Arap dünyasındaki konumlarını güçlendirmek için “sertlik yanlısı” görünümü temel aldılar. İçeride liberal piyasa kapitalizmini özendirerek, dış temaslarında da radikalleri, FKÖ’yü dizginleyerek, gizlice İsrail’i tanımayı kabul edeceklerini fısıldayarak, Amerika’ya ince sinyaller göndererek ipte yürüyen cambazlıklara sığındılar.</p>

  <p class="normal">Şimdi ABD’nin amacı, bölüp zayıflattığı Arapları felç hâlinde çaresiz tutmak, “çözüm” oltasının peşinden sürükleyerek oyalamak, yeni bir savaş macerasından caydırmak ve bu arada Sovyetler’i de bölgede işe yaramaz bir güç olarak itibarsızlaştırmaktı. Kabul etmek gerekir ki, Kissinger, kurnazca oynadığı oyunda önemli oranda başarılı da olmuştu.</p>

  <p class="normal">ABD yönetimi, bir yandan da, kendi elleriyle olağanüstü güçlendirdiği ve bölgede vurucu gücü olarak hazırladığı İsrail’in Amerikan çıkarlarıyla daha uyumlu hâle getirilmesini amaçlıyordu. İsrail’in bütünüyle uzlaşmaz tutumu, Amerika içindeki gücüne güvenerek, yönetimleri aşıp politikacılara baskı yapması, sorunlar yaratmaktaydı. ABD, İsrail’den Amerika’nın hedeflerini daha fazla gözetmesini bekliyordu ve Arapları Sovyetler’e itecek, radikal tepkileri körükleyecek, petrol ambargosu gibi sorunlar yaratacak ölçüde uzlaşmaz davranışlarını engellemeye çalışıyordu. Elbette karşılarında Sedat’ın rejimi gibi boyun eğmiş, çürümüş bir unsur, tutsak alınmış bir ülke ya da Türkiye, Suudi Arabistan, İran benzeri boynu bükük işbirlikçiler değil, stratejik müttefik olarak kendi çıkarlarını da dayatan kişilikli bir devlet ve yönetim vardı. Tabii Kissinger’in söylediği gibi, çıkar bağlarını, ortaklığı, bağımlılığını ve büyük planı “anlayan” bir İsrail vardı ve arada ortaya çıkan gerginlikler, sonunda çözüme kavuşturulabiliyordu. Hatta arada ortaya çıkan anlaşmazlık görüntüleri, karşılıklı sert demeçler, Araplarda ABD’nin “hakkaniyet gözeten tarafsızlığı” imajını uyandırması ve onları uyutması bakımından yararlı bile olabiliyordı.</p>

  <p class="normal">Aslında artık ABD ile İsrail’in temel sorunu, yükselen Filistin direnişiyle başa çıkmak, onu kırmak, giderek boğmak, yok etmekti.</p>
</body>
</html>
