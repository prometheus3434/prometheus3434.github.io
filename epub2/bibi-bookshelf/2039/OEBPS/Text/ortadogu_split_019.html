<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ortadogu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_18">Abd Düşman Arıyor</h2>

  <p class="normal">Reagan, 1989 başında görevini, yardımcısı eski CIA Başkanı George Bush’a devrettiğinde, Ortadoğu kaynıyordu. 1987’de Filistin’in “küçük generalleri”nin ateşlediği <span class="ideitalik">İntifada</span>, siyonist saldırıya karşı yeni bir isyanın başlangıcını oluşturuyordu. İsrail’in barbarca tepkisine karşın direniş yükselerek sürüyordu. Lübnan’da iç savaş bütün yıkıcılığıyla devam ediyordu. ABD, Soğuk Savaşı artık fiilen kazanmıştı, Sovyetler Birliği havlu atmış, tasfiye sürecine girmişti. ABD ve İngiltere’de emeğin gücü büyük ölçüde geriletilmiş, yüzyıllık kazanımları geri alınmaya başlanmış, örgütlenmeleri berhava edilmişti. Küreselleşme saldırısının daha başlangıcında, “borç servisi” ve “yeniden yapılanma” dayatması ile azgelişmiş ülkeler perişan edilmiş, hem ülkeler içinde, hem ülkeler arasında, yoksullardan zenginlere devasa bir servet transferi gerçekleştirilmişti. Finans kapital, spekülasyon yoluyla, yeryüzünü büyük bir kumarhaneye çevirmiş, ABD denen en büyük korporasyon da vurguncu global gazinonun işletmeciliğini üstlenmişti.</p>

  <p class="normal">Ama, üzerine serpilmiş “ölü toprağı”nın altında Ortadoğu kıpır kıpırdı.</p>

  <p class="normal">Kuşkusuz, Reagan’ın yeni Soğuk Savaş saldırısı, aynı zamanda büyük bedeller karşılığında gerçekleştirilmişti. ABD, üç trilyon doları bulan bir borç batağına düşmüş, önemli kaynaklarını Japonlara, Avrupalılara, Arap zenginlerine kaptırmış, ekonominin her alanında gerilemiş; ticaret ve bütçe açıklarıyla, çürüyen kentleri, geri sanayi bölgeleri, üretimden kopmuş ekonomisiyle; işsizlik ve gelir dağılımındaki adaletsizliği, yaygın yoksulluğuyla büyük bir bunalımın pençesinde kıvranmaktaydı. Bu durumun, kaçınılmaz olarak, “değneksiz köy”e dönüşmüş dünyada ABD’nin yeni bir hegemonya hamlesini kışkırtacağı, saldırganlığını besleyeceği, krizden çıkışın ancak zora dayalı yeni bir Amerikan düzeninin, yeni bir global talan sisteminin dayatılmasıyla gerçekleşebileceği belliydi. Bu görev, Reagan’ın selefi George Bush’a kalacaktı.</p>

  <p class="normal">Sovyetler Birliği’nin, “ortak düşman” olarak, ABD’nin Batı Bloku içindeki disiplin ve hegemonyasını sağlayan bir unsur olması da artık eskisi gibi belirleyici değildi. ABD’nin emperyalist rakipleri, Sovyet unsurunun önemini giderek yitirdiği ve Amerika’nın da yıkıcı Soğuk Savaş mücadelesi içinde çok yıprandığı bir dünyada, artık daha dirençli davranabiliyorlardı. “Düşmansız” kalan ABD, zordaydı; “düşman”la beslenen, saldırganlığına meşruiyet kılıfı bulabilen, silahlanma harcamalarını gerekçelendirebilen sistem, tekrar bir korku dalgasının üzerinde yükselebilmek için yeni düşman arayışındaydı. Sistemin özündeki “halklara düşmanlık”, ancak halkları korkutacak, hatta kendi gerçek düşmanına sığınmasını sağlayacak bir hayalî şeytan icat edilerek gizlenebilirdi.</p>

  <p class="normal">Sovyetler Birliği’nin ortadan kalkması, hem “düşman” ihtiyacını körüklemesi, hem de Amerika’ya dünya hegemonyasını sağlaması yönünde büyük bir imkân açması bakımından, saldırganlık dürtülerini karşı konamaz hâle getirdi. Uluslararası ilişkilerin militarizasyonu, emperyalizmin reçetesiydi.</p>

  <p class="normal">“Sovyet Şeytanı”, Amerikan kapitalizmi ile demokrasisinin muhtaç olduğu halk desteğinin temel kaynaklarının başlıcasıydı. Dolayısıyla, ABD’nin siyasal seçkinlerinden, “düşmanlarının ölümünün keyfini sürmesi” beklenirken, onlar, “ulusu birleştirme ve halka esin kaynağı olabilecek” yeni bir “iblis ... ve halka kendi kültür ve toplum yapısının anlam ve zayıflıklarını hatırlatacak bir düşman” aramaya koyuldular. Muhafazakâr ideologlardan William Kristol’un sözleriyle, “her zaman iyiye işaret” olan “Amerikan halkının savaşmaya hazır” hâle gelmesi gerekmekteydi.<sup class="calibre3"><a href="../Text/ortadogu_split_518.html#footnote-175610-1" id="footnote-175610-1-backlink">[1]</a></sup></p>

  <p class="normal">Aranan düşman ve militarizm için, Ortadoğu’dan daha elverişli bir alan bulmak mümkün değildi. Üstelik burası, dünya hegemonyasına yeni hamle için gerekli kaynakların ele geçirilmesinin de anahtarıydı.</p>

  <p class="normal">Ortadoğu, sadece petrol kaynak ve ikmal yolları açısından değil, başka nedenlerle de önemliydi. Her şeyden önce, bölgedeki stratejik önemdeki işbirlikçiler – İsrail, Mısır ve ötekiler, yükselen toplumsal muhalefetin tehdidi altındaydılar. İkincisi, İsrail’in toplumsal vicdanda asla kabullenilmeyen varlığı, bölgede, gündelik yaşamın her alan ve boyutunda ailede, kışlada, sokakta, okulda “anti-Batı” ruhi şekillenmeyi besliyor, bu da her zaman anti-emperyalizme dönüşme riskini taşıyordu. Üçüncü olarak, bölge, zengin kaynaklarıyla, emperyalizme karşı uzun süreli bir mücadeleyi taşıyacak maddi zemine, uygarlık geçmişi ve insan potansiyeliyle de bunun moral gücüne sahipti. Dördüncü olarak, kırk yılı aşan kıran kırana bir mücadeleye ve şiddete karşın, bölge tam olarak teslim alınıp pasifleştirilememişti. Hâlâ millî, dinî ve sınıfsal başkaldırı nüveleri aktif varlıklarını, hatta yer yer üstünlüklerini sürdürmekteydi. Nihayet bölge, küreselleşme anaforuna sokulamamıştı.</p>

  <h3 class="solbaslik" id="calibre_toc_92">Arap Dünyasında Uzlaşma Arayışları</h3>

  <p class="normal">Ortadoğu’da temel tehdit halklardı. Rejimler teker teker çökertilmişler; tehdit olmaktan ziyade, olsa olsa baş ağrısı yaratan her zaman laf dinlemez diktatörlüklere dönüşmüşlerdi. ABD’yle çatışma içinde olan solcu milliyetçi rejimler artık ya Sedat ve Mübarek’in Mısır’ı gibi emperyalizmle tam uzlaşmaya varmıştı, ya Saddam’ın iktidarı gibi Amerika’ya yaranmak için her şeyi yapmış ve sonunda ülkesini çürütüp hazır yem hâline getirmişti ya da Suriye’de Hafız Esad gibi uzlaşma arayışı içinde çırpınıp durmaktaydı. Arafat önderliğindeki FKÖ de, her alanda olabildiğince geri çekilmiş, Amerikan şemsiyesi altında bir diplomatik çözümün peşine takılmıştı.</p>

  <p class="normal">Bir alt hegemonya macerası ve Kürtlerle Şiilerin toplumsal muhalefetini ezme yolunda, ABD yörüngesinde İran’la savaşan Saddam, savaş sonunda çok zor duruma düşmüştü. İçerde, Kürtlere karşı Halepçe’de, emperyalizmin katkılarıyla oluşturduğu kimyasal silahlarla kitlesel kırım denemesine girişecek kadar gözü dönmüştü ve ancak “millîci diktatörlük”le ayakta durabilmekteydi. ABD’den aldığı yardımlar da derdine deva olmamaktaydı. Devletçi kapitalizmi piyasa liberalizmine ve özel sektöre daha fazla açarak emperyalizme yanaşma politikasının da sınırlarına gelmişti. Amerika’nın kıstırdığı bölgede onun gibilerine artık ihtiyaç yoktu ve kullanılmış bir kâğıt mendil gibi buruşturulup çöp kutusuna atılabilirdi.</p>

  <p class="normal">“Ulusalcı sol” rejimin can havliyle bulabildiği son çare, artık kendi iç dinamiklerinin de doğal olarak zorladığı özelleştirmeydi:</p>

  <p class="indentmetin">[Irak’ta] özelleştirme 1983’te tarım sektörüyle başladı. Devlete ait tarımsal işletmeler ve daha önce devletleştirilen topraklar yeniden özelleştirilmeye başlandı. ... Kolektif çiftlik ve kooperatif yaşamı sona erdi. Devlet tarımsal üretimi desteklemek amacıyla 1989 yılında buğday, pirinç, mısır ve tütün üretimi için sağladığı sübvansiyonları iki katına çıkardı. 1983 yılında tarım sektöründe başlayan liberal hareket 1987 yılından itibaren daha geniş kapsamlı olarak uygulamaya kondu. Yetmişe yakın devlet kuruluşu özelleştirildi. Özel sektöre ve ihracat kesimine destek sağlandı. Özel sektör kuruluşlarına serbest ihracat hakkı tanındı. İmalat sanayisinde etkinlik gösteren kuruluşlara modern üretim için gerekli hammadde ve makineleri ithal edebilmeleri için kolaylıklar sağlandı. Kamu sektörüne ait her tür kuruluş –petrol istasyonları, çiftlikler, oteller, gıda işleme şirketleri– satışa veya uzun dönemli kiralamaya sunuldu. Bu satışların gerçekleşebilmesi için bankalar ucuz kredi olanakları sağladılar. Sanayi kuruluşlarının ve otellerin çoğu 1988 ve 1989 yıllarında özelleştirildi. Ağustos 1985’de yumurta, tavuk, et gibi tüketim malları üzerindeki fiyat kontrolleri kaldırıldı. 1988 yılının sonunda finansal sektörde liberalizasyon başladı, bu kapsamda özel bankalara da lisans verilmeye başlandı. Özel sektörde etkinlik gösteren firmalara 10-15 yıllık vergi muafiyeti verildi. Irak, yabancı, özellikle de Arap yatırımcılara yatırım imkânı sağladı. Yabancı yatırımcılara devletleştirmeye karşı garanti ve 15 yıllık vergi muafiyeti sağlandı.<sup class="calibre3"><a href="../Text/ortadogu_split_519.html#footnote-175610-2" id="footnote-175610-2-backlink">[2]</a></sup></p>

  <p class="normal">Bu, elbette ilaç yerine vücuda zehir zerk etmekten farklı değildi. “Milliyetçi sosyalist”ler, emperyalizmle ve küresel kapitalizmin şirketleriyle dans etmeye kalkmışlardı. Devlet kapitalizminin dinamikleri hükmünü icra etmekteydi.</p>

  <p class="normal">“Ulusal sol”un son kalesi Suriye de acınası durumdaydı. General Hafız Esad, reform, “düzeltme” (tashih-<span class="ideitalik">tashihiyye</span>) programıyla iktidarını inşa etmişti. Mısır’ın, Nasır’ın ölümünden sonra “sol milliyetçi” cepheden radikal bir kopuş gerçekleştirmesi sonucunda siyonizm karşısında yalnız ve güçsüz kalan Esad da, Sedat’ın yolunda gitmeye ve Amerikan baskılarıyla İsrail’i, ‘73 Savaşı’nda işgal ettiği Suriye topraklarından çekilmesi için ikna etmeye çalıştı. Artık o da İsrail’in varlığının meşruiyetini, bir anlaşma öncesinden tanımaya, BM’nin 242 sayılı kararını kabul etmeye hazırdı. Tek koşulu, 1973 Savaşı’nda yitirdiği Golan Tepeleri’nin geri verilmesiydi. Esad, 1974’ten başlayarak ABD’yle ilişkilerini geliştirmeye çabaladı. Nixon’u Şam’da ağırladı; Carter, Bush ve Clinton’la Cenevre’de, Şam’da buluştu ama karşılığında bir şey alamadı, hep boş vaatlerle kandırıldı. Onun diktatörlük rejimi de sıkıntılar içindeydi. ABD ve İsrail’in uzlaşmaz tutumu nedeniyle sırtını iyice Sovyet askerî yardımlarına ve içerideki baskı ve zor aygıtlarına dayadı. Bu arada, ABD’den ekonomik yardımlar da almaya başladı.</p>

  <p class="normal">1989 yılında Suudi Arabistan’ın Taif kentinde toplanan Lübnanlı politikacılar (1972 seçimlerinde seçilmiş 99 vekilin hayatta kalan 62’si) bir “Ulusal Uzlaşma Anlaşması” üzerinde anlaştılar. Taif Anlaşması, Lübnan’da bazı politik reformlar öngörürken, ülkedeki Suriye askerî varlığına da, Suriye-Lübnan güvenlik anlaşmasıyla meşruiyet tanımış oldu. ABD’nin de onayıyla Suriye, Lübnan’da meşru ve asli bir düzen gücü olarak bulunma imkânını elde etmiş oldu. Bu düzenleme, ABD’nin yanı sıra, Sovyetler Birliği ve BM Güvenlik Konseyi’nce de onaylandı. İsrail’in Güney Lübnan’daki “güvenlik şeridi”ne kadar geri çekilmek zorunda kalmasıyla, Lübnan’daki askerî varlığının durumunu güçlendiren Esad, son direnişleri de kırınca burada hâkim bir konuma geçti ve en azından bu cephesini güvence altına alabildi.</p>

  <p class="normal">Esad’ın milliyetçi diktatörlüğü de, zaman içinde, piyasaya, özel sektöre ve yabancı sermayeye öncelik tanıyan ve burjuvazinin taleplerini daha fazla göz önüne alan girişimlerde bulunmaya başladı. Burada da, “<span class="ideitalik">infitah</span>” uygulamalarına geçildi. Suriye de yıkıma “milliyetçi sol” rejimin elinde yuvarlanmaya başlıyordu:</p>

  <p class="indentmetin">Esad yönetimi, liberal ekonomiye ilk adımı bazı ürünlerin üzerindeki ithalat kısıtlamalarını gevşeterek attı. Ocak 1971’de, daha önceden yasak olan sermaye çıkışları af kapsamına alındı. 1964-65 yıllarındaki millîleştirme sonucunda ülkeyi terk eden işadamlarının geri dönmesini sağlamak amacıyla özel sektöre teşvik ve güvence verildi. Bu bağlamda Suriye’nin 1973 Anayasası açık bir şekilde özel sektörü güvence altına aldı. 1973 yılından sonra infitah hareketi kapsamını daha genişleterek devam etti. Bu hareketin finansmanı tıpkı Mısır durumunda olduğu gibi artan petrol gelirleri, Arap ülkelerinin yardımları ve yabancı yatırım girişleriyle sağlanmıştı. Bu dönemin en önemli özelliği kalkınma hedefine ulaşmada devletin öneminin yadsınmamasıydı. Kalkınmayı sağlamak devletin göreviydi ama devlet bu amaca ulaşabilmek için özel sektöre önemli bir rol vermişti. Özel sektörün göreceli olarak daha az sermaye yoğun sektörler olan ticaret, hizmetler, hafif sanayi ve inşaat dallarında etkinlik göstermesine izin verilmişti. Bankacılık ve sigortacılık, madencilik ve petrol sanayisi ve bazı stratejik imalat sanayi sektörleri özel sektörün kapsamı dışında bırakılmıştı. Döviz kontrolleri büyük ölçüde gevşetilmiş ve özel sektöre kredi kolaylıkları sağlanmıştı.</p>

  <p class="indentmetin">Tüm bu gelişmelerin sonucunda 1970’li yıllarda özel sektör önemli ölçüde büyüdü. Özel sektör yatırımları kamu yatırımlarını aştı, özel sınai ve ticari kuruluşlar iki katına çıktı. ... Suriye sanayileşmesini gerçekleştirmediği gibi üretimde büyük ölçüde ithalata bağımlı hâle geldi. Bu ithalat bağımlılığı 1977 yılından itibaren Suriye’nin dış ödemeler bilançosunda sürekli artan açıklara yol açtı. 1980’li yılların başlarında azalan Arap yardımının da etkisiyle ciddi bir döviz krizi ve bunu izleyen bir mali kriz yaşandı. ...</p>

  <p class="indentmetin">Bozulan ekonomik durumu iyileştirmek için 1980’lerin başlarından itibaren bir dizi önlem alındı. Bu ekonomik önlemler her ne kadar iç kaynaklı ise de IMF ve Dünya Bankası politikalarıyla önemli ölçüde benzerlik göstermekteydi. Önlemlerin 1982-85 yılları arasında geçen ilk aşamasında bütçe açığının kapanabilmesi için kamu harcamalarının kısılmasına önem verildi. 1986 yılında başlayan ve ikinci infitah hareketi olarak bilinen ikinci aşamasında ise seçici bir liberalizasyon uygulanarak tarım ve ticarette özel sektörün rolünün artırılması yoluna gidildi. ...</p>

  <p class="indentmetin">Yani ikinci infitah hareketiyle birlikte devlet, ekonomideki mutlak kontrolünü yitirmiş ve bunu özel sektörle paylaşmak durumunda kalmıştı.</p>

  <p class="indentmetin">Gerek Suriye vatandaşı olanlara gerek olmayanlara ticaret bankasında döviz hesabı açtırma izni verildi. Tüm bu önlemler sonucunda o zamana kadar döviz arzını belirlemede yasal bir tekel konumunda olan devlet, gücünü kaybetti ve bir döviz karaborsası oluştu. Buna karşı da caydırıcı önlemler alınmasına rağmen, dövize karşı yoğun talep nedeniyle karaborsa engellenemedi. ... İkinci infitah hareketi, dış ticaret ve döviz kuru düzenlemelerinin dışında tarımın liberalleşmesini de içeriyordu. Bu dönemde tarımda özel mülkiyete izin verilmişti. Ayrıca turizm sektöründe yatırımların artması için vergi muafiyetleri tanınmıştı. 1988 yılından itibaren özel yatırımların artması için de daha geniş önlemler alınmıştı. Örneğin özel yatırımların hangi alanlarda yapılabileceğini belirten liste yerine, hangi alanlarda yapılamayacağını belirten bir liste hazırlanmıştı. ... Bu alanda daha büyük bir değişiklik 1991 yılında yapıldı. Hem Suriyeli hem yabancı yatırımlara Suriye ekonomisinin herhangi bir alanında özel veya karma yatırım yapma izni verilmişti. ... Uygun görülen projelere 7 yıl bir vergi muafiyeti tanınmıştı, bu yatırımlar ithalat kısıtlamalarından da muaf tutulacaktı. ...<sup class="calibre3"><a href="../Text/ortadogu_split_520.html#footnote-175610-3" id="footnote-175610-3-backlink">[3]</a></sup></p>

  <p class="normal">Ortadoğu’da, iskambil kâğıtlarından yapılmış kulelere benzeyen sol milliyetçi kaleler böylece birer birer yıkılmaya başladı. Artık bütün rejimler sadece zora dayalı olarak ayakta durabiliyor, halklara şiddet uyguluyor, emperyalizm ve siyonizm karşısında çaresizlik içinde uzlaşma arıyorlardı. Halklar kıpır kıpırdı ama bir yol da bulunamıyordu. İnsanlara içeriden ve dışarıdan çürüme dayatılıyordu.</p>

  <p class="normal">Kısacası bölgede toplumsal desteğe sahip bir rejim kalmamıştı, genel bir çürüme her yanı sarmıştı, toplumsal hoşnutsuzluk had safhadaydı ve dolayısıyla da her ülke, giderek bütün Ortadoğu yeni baştan şekillenmeye hazır bir amorf bozulma sürecine girmişti. Halklar hazır nefessiz, yapayalnız, çaresiz, hoşnutsuz, yönsüz, örgütsüz, parçalanmış, belleksiz ve önderliksiz kalmışken, elbette emperyal hevesleri, dış müdahaleciliği kışkırtan bir ortam oluşmuştu. Şimdi bir bahaneye ihtiyaç vardı.</p>

  <h3 class="solbaslik" id="calibre_toc_93">Saddam’ın Kuveyt’i İşgali<br class="chapter" />
  ve Birinci Körfez Krizi</h3>

  <p class="normal">11 Ağustos 1990 günü Irak kuvvetleri Kuveyt’i işgale başladılar. Şimdi dünya nefesini tutmuş, ABD’nin tavrını bekliyordu. Bir bunalım söz konusuydu ve Körfez’in Saddam’ın hoyratlığıyla bulanmış sularında ABD’nin yıllardır Nevada çöllerinde yetiştirdiği “çöl fareleri” (Çevik Güç) için avlanmaya uygun bir ortam yaratılmıştı. Yıllardır Körfez’e kendi askerî gücüyle sarkmak, orada bir köprübaşı oluşturmak, bölgeyi kendi silahlı kuvvetleriyle denetim altına almak isteyen Amerika’ya gün doğmuştu.</p>

  <p class="normal">Önce bunun bahanesini, kışkırtmalar karşısında tökezlemesiyle Sovyetler’in yaratması beklendi, olmadı. Sonra, Humeyni rejiminin bir adımı, ardından Irak’la savaşta Basra’yı düşürmesi beklendi, yine olmadı. İç rejimleri ABD’nin askerî teminatı altına alınmış Körfez’in köhne rejimlerine karşı bir demokratik tepkinin tepelenmesine dayalı bahane de çıkmadı. Ama Körfez’i güçle denetleme stratejisinden de asla vezgeçilmedi.</p>

  <p class="normal">İşte şimdi Saddam, Amerika’ya beklediği bahaneyi vermiş, istediği fırsatı sunmuştu.</p>

  <p class="normal">Körfez’e ilk ağızda yığılan askerî güç, fiilen Suudi Arabistan’ın işgal edilmesi sonucunu doğurdu.</p>

  <p class="normal">O tarihlerde bu kitabın yazarı şöyle yazmıştı:</p>

  <p class="indentmetin">“Saddam’ın bir ilkel militarizmle örülmüş hoyratlıkla Kuveyt’i işgalinin başlattığı bunalımın yakın tarihsel arka planına petrolün fiyatıyla başlamak yararlı olabilir. Bu, zamanında Ortadoğu’nun siyasal haritasını çizerken ve kendine bağlı Şeyhlikler, Emirlikler yaratırken emperyalizmin ne denli uzak görüşlü olduğunu göstermesi bakımından da ilginç olabilir. Emperyalist ilahların iki keskin kılıcı var; arz ve talep. Sistemin başat güçleri bu iki kılıcı da ellerinde tutmak isterler ki, cezalandırmak gerektiğinde kullarının başını vurabilsinler ve tanrılar tanrısı Zeus (fiyat) da bu iki kılıcın tanrılar sofrasında (piyasa) çakışmasıyla istikrara, huzura kavuşabilsin.</p>

  <p class="indentmetin">Biz ölümlülerin yaşadığı dünyada ise petrol üreten ülkelerin her biri, Petrol Üreten Ülkeler Örgütü’nce (OPEC) belirlenen kotaları kadar petrol üretip uluslararası piyasaya sunarlar (arz ederler) ve bu piyasadaki taleple orantılı olarak da petrolün fiyatı belirlenmiş olur. Bir başka ifadeyle, üretici ve tüketici serbest piyasada belirli bir fiyatta buluşurlar. Ya da kitaplar öyle yazar.</p>

  <p class="indentmetin">Petrolün, bunalımdan önceki fiyatı varil başına 17-18 dolardı ve OPEC’in hedefi bunu zaman içinde 18-21 dolar arasında tutmaktı. Ama serbest rekabet ve piyasanın ilahları ucuz petrol istiyorlardı. Kabaca, dünya nüfusunun % 10-15’ini oluşturan, buna karşılık dünyada tüketilen tüm enerjinin 2/3’sinden fazlasını yutan sanayileşmiş Batılı ülkeler bu açık haksızlığı bir de ucuza kapatmak, gaspı açık yağmaya dönüştürmek amacındaydılar. İşte Şeyhlikler, Emirlikler bu noktada devreye sokuluyordu. Kendi kotalarının çok üzerinde petrolü piyasaya süren bu yapay devletçikler, tanrılar adına arz kılıcını sallıyor ve petrolün varil başına fiyatını bunalımdan önce 13 dolara kadar düşürüyorlardı. Örneğin, Kuveyt ve Birleşik Arap Emirlikleri bunalım öncesi aylarda kotalarının iki misline tekabül eden miktarda petrolü (günde yaklaşık 4 milyon varil) uluslararası pazara sevk ediyordu. Böylece de, örneğin Nijerya gibi halkını doyurmak ya da İran gibi yıkılmış ekonomisini yeniden inşa etmek gibi bir zorunluluğu bulunmayan, aksine Batılı banka ve yatırım fonlarında milyarlarca birikmiş doları bulunan bu Şeyhler ve Emirler, petrol gelirinden şu ya da bu ölçüde yardım gören yüz milyon Arap’ın cebinden ayrıca para çalıyor, hatta petrol rezervlerini de tüketerek gelecek kuşakların ceplerine de ellerini uzatıyorlardı. Amaçlarıysa tekti: Batılı sanayileşmiş ülkelerin daha ucuz petrole konmalarını sağlamak. Kulluk ettikleri tanrılar adına gözleri dönmüştü Şeyhlerin ve daha doğmamış çocuklara kefen biçiyorlardı.</p>

  <p class="indentmetin">Şimdi petrol fiyatının fırladığına bakmayın. Saddam elindekini bedava vermek için yalvarıyor, ABD de 200-300 yıllık Suudi rezervlerinin üstüne oturmuş durumda. Artık arz kılıcı da kullardan tanrıların eline geçti. ...</p>

  <p class="indentmetin">ABD, İkinci Savaş’tan dünyanın en güçlü ülkesi olarak çıktı.</p>

  <p class="indentmetin">Artık baş tanrıydı ve dünya nimetlerinin yeniden paylaşıldığı tanrılar sofrasında onun sözü geçecekti. O da sistemi düşmanlarından koruyacaktı. Zamanla yaşamın yasaları çalıştı ve ABD ekonomik, kültürel, politik, vb. alanlarda gerilerken rakipleri bu alanlarda önemli ilerlemeler sağladılar. Böylece de Amerikan hegemonyasının kimi temelleri sarsılmış oldu. Ama “ortak düşman”ın (Sovyetler Birliği) varlığında metropoller arası hegemonyayı belirleyici unsur “nükleer silahlara dayalı askerî güç”tü ve Amerikan hegemonyası sürdürülebiliyordu. Karşılığında da tabii onun getirdiği şan ve şereften, mali, ticari, politik vb. rantlardan alabildiğine yararlanıyordu baş tanrı. 1980’lerin sonunda “ortak düşman” can derdine düşüp devre dışı kalınca da askerî güç, hegemonyayı belirleyen tek etmen olmaktan çıkıyor, bu arada da ABD’nin öteki alanlarda [emperyalist rakipleri] karşısında güç ve kan kaybı devam ediyordu. ABD, bugün, temel maddelerin tümünde % 100’e varan oranlarda dışa bağımlı, dünyanın en borçlu ülkesi ve her an dış ödeme açıklarıyla boğuşuyor. Amerikan yaşam biçimi Avrupa’da alay konusu ve Amerika, Japonlar için tembeller ülkesi. İşte tam bu sırada rakip metropollerin can damarı petrol yolları ve bölgesi üzerinde kurulan kesin Amerikan egemenliğinin bu ülkeye ne avantajlar kazandıracağını varın hesaplayın. Tek bir varil bile çok anlamlı değil mi? Metropoller arasında Körfez petrolüne en az bağımlı ülke ABD. Körfez petrolü, kullandığı bütün petrol içinde % 11-12’lik bir pay tutuyor. Oysa aynı oran Japonya için 2/3’e kadar ulaşıyor, Avrupa içinse % 40-50’lere varıyor. Ve Japonya karşısında her yıl 50 milyar dolar ticaret açığı veren, 1992 Avrupa tek pazarının kâbusuyla yaşayan, Birleşik Almanya korkusunu açıkça dile getiren ABD, hegemonyasını yitirme sürecindeki bir güç olarak, Körfez bölgesinin denetimini elinde tutuyor, en geniş rezervlere sahip Suudi Arabistan’ı fiilen işgali altında bulunduruyor.</p>

  <p class="indentmetin">Bu metropoller arası hegemonya mücadelesi o denli yaşamsal ki, ABD’nin elindeki arz kılıcı iki yanı keskin kılıca dönüşüyor, hatta sahibini bile kesiyor ama onun gıkı çıkmıyor; çünkü ileride zamanı gelince rakiplerinin iflahını kesecek. Tonelson ve Hurd’un [<span class="ideitalik">New York Times</span> gazetesinde yayımlanan] hesaplarına göre, ABD’nin sadece Körfeze yönelik askerî gücüne yılda harcadığı 40-45 milyar dolar ile bölge ülkelerine yaptığı yardım tutarı 6 milyar (aslında daha fazla) toplandığında ... Körfez petrolü için varil başına fiilen 80 dolar ödemiş oluyor. Üstelik bu hesap, bunalım sırasındaki askerî harcamaları içermiyor, 1989 yılına ait. Buna karşılık aynı ABD, Körfez rezervlerinden de fazla olan kendi kaynaklarından yarı fiyatına mal edebileceği sentetik yakıtı pahalı bulduğu için üretmiyor!</p>

  <p class="indentmetin">Dolayısıyla sistemin çıkarı “ucuz petrol” ile hegemonya mücadelesinin gerektirdiği “pahalı enerji”, iki ucu keskin iki kılıç olarak bugün ABD’nin temel kozları oluyor. ...</p>

  <p class="indentmetin">Peki ya Saddam? ABD Saddam’ı vuracak mı, yani savaş çıkacak mı? Kendisi için (ve tabii kadim dostu İsrail için) yarattığı tüm altın fırsatlara karşın Saddam ABD için yine de bir günahkâr. Baş tanrının bir görevi daha vardır: O da günahkârları “ibretiâlem” için cezalandırmak. İlahlar kurban istediklerinde akla ilk gelenler Saddam gibileri. ABD Saddam’ı vurursa sadece bunun için vurur; savaş öteki kullara tanrıların gazabını göstermek, ders vermek, potansiyel günahkârları caydırmak için çıkar.<sup class="calibre3"><a href="../Text/ortadogu_split_521.html#footnote-175610-4" id="footnote-175610-4-backlink">[4]</a></sup></p>

  <p class="normal">Saddam ne yapmaktaydı?</p>

  <p class="normal">25 Temmuz 1990’da, yani Kuveyt’in işgalinden kısa süre önce, Saddam, Amerikan Büyükelçisi April Glaspie’ye, Kuveyt’in Irak topraklarını işgal ettiğinden, petrol fiyatlarını 12 dolara kadar düşürmesiyle Irak’ın 40 milyar dolardan fazla olan borcunu ödemekte zorladığından, bunun Irak bütçesinde 6-7 milyar dolarlık bir azalmaya neden olduğundan şikâyet edince, aldığı yanıt şöyledir:</p>

  <p class="indentmetin">Burada uzun yıllar yaşadım. Sizin, ülkenizi yeniden kurmak için harcadığınız olağanüstü çabaya hayranım. Sermaye ihtiyacınız olduğunu biliyorum. Anlıyoruz ve ülkenizi yeniden kurma olanağı bulacağınız düşüncesindeyiz. Ama, gerek Kuveyt’le aranızdaki sınır anlaşmazlığı, gerekse Araplar arası çatışmalar konusunda herhangi bir kanaat belirtmiyoruz. ‘60’lı yılların sonunda Kuveyt’te görevdeydim. O zaman aldığımız talimatlar, Amerika’yı ilgilendirmeyen bu sorun üzerinde kanaat belirtmemekti. James Baker, resmî sözcümüze bu talimatı sürdürmeyi bildirdi. Bu sorunu, Klibi veya Başkan Mübarek aracılığıyla uygun yöntemleri kullanarak yoluna koyacağınızı umuyoruz. Bütün istediğimiz, acil bir çözüm getirmenizdir.<sup class="calibre3"><a href="../Text/ortadogu_split_522.html#footnote-175610-5" id="footnote-175610-5-backlink">[5]</a></sup></p>

  <p class="normal">Bu umursamaz tarafsızlık gösterisi, 1989 tarihli bir belgeyle çelişiyor.</p>

  <p class="normal">Kuveyt Devlet Güvenlik Bölümü Müdürü tarafından, CIA yetkilileriyle yaptığı görüşmeler üzerine Emir’e yazılan bir raporda şöyle deniyor:</p>

  <p class="indentmetin">[Irak’la] Ortak sınırda bir gerginlik yaratmak amacıyla bu ülke hükümeti üzerinde ağırlık koyabilmek için Irak’ın [İran’la savaş nedeniyle] ekonomik yıkımından yararlanmanın önemli olduğu değerlendirmesinde Amerikan tarafıyla mutabık kaldık. CIA bize bu baskıyı sürdürmenin en iyi yolları konusundaki görüşünü bildirdi. Bu kuruluşun yetkilileri, bize, faaliyetlerin en yüksek düzeyde koordine edilmesi koşuluyla, geniş bir işbirliğine gidilmesi gerektiğini söylediler.<sup class="calibre3"><a href="../Text/ortadogu_split_523.html#footnote-175610-6" id="footnote-175610-6-backlink">[6]</a></sup></p>

  <p class="normal">Belli ki, hem yanıltma, hem kışkırtma birlikte işletiliyordu, işletilmeye hazır Saddam’a.</p>

  <p class="normal">Şimdi sıra, dosta ve düşmana gözdağı vermeye gelmişti. “Ortak düşman” artık yok diye rahatlayan ve Amerika’ya gerektiğinde kafa tutmaya kalkan dostlara, rakiplere, yoksulluk ummanında onların zengin adacıklarına yönelik yaşamsal tehditlere karşı, gerektiği yerde, zamanda, ihtiyaç duyulan gücü ancak ABD’nin harekete geçirebileceği ve dolayısıyla önderliğinin vazgeçilmez olduğu mesajı verilecekti. Bunlar Amerika’nın gözü karalığıyla da sindirileceklerdi. Amerika’ya kafa tutmaya yeltenecek mazlumlara ise, başlarına gelecek olanlar, Irak’a kusulan ateş gücüyle gösterilecekti.</p>

  <h3 class="solbaslik" id="calibre_toc_94">ABD Irak’ı Vuruyor: Körfez Savaşı</h3>

  <p class="normal">17 Ocak 1991’de ABD, Irak’ı bombalamaya başladı. Haftalarca süren bombalama ve ardından gelen işgalle 100 binden fazla Iraklı öldürüldü, bir o kadarı da yaralandı. Irak’ta, teslim olan askerlere ve sivillere yönelik acımasız bir toplu kırım gerçekleştirildi.</p>

  <p class="normal">Amerikan harekâtına Suriye de askerî güçleriyle katıldı. Ortadoğu’daki solcu-milliyetçi rejimlerin çürüyüşü artık doruğa çıkmıştı.</p>

  <p class="normal">Aralık ayında ise, Sovyetler Birliği resmen tarihe gömüldü.</p>

  <p class="normal">Bush, “Vietnam [yenilgisinin] hayaleti, sonsuza dek Arap Yarımadası’nın çöllerine gömüldü,” açıklamasını yaptı. Bir özel konuşmada da, “Allahın izniyle, Vietnam sendromundan tamamıyla kurtulduk,” diyecekti.<sup class="calibre3"><a href="../Text/ortadogu_split_524.html#footnote-175610-7" id="footnote-175610-7-backlink">[7]</a></sup> Kısa günün kârı da fena sayılmazdı. Amerikan savaş bütçesine, Suudi Arabistan, 16.80; Kuveyt, 16.01; Birleşik Arap Emirlikleri, 3.50; Almanya, 6.57; İtalya, .45; Japonya, 10.74; Güney Kore, .37 milyar dolar katkıda bulundular.<sup class="calibre3"><a href="../Text/ortadogu_split_525.html#footnote-175610-8" id="footnote-175610-8-backlink">[8]</a></sup> Körfez ülkeleri ayrıca milyarlarca dolarlık silah satın aldılar Amerikan şirketlerinden. Donör devletlerden, savaşa katkıları nedeniyle, İngiltere, Mısır ve Türkiye’ye de yardımlar yapıldı.</p>

  <p class="normal">Cılız da olsa, düşmanın bir süre daha varlığı gerekliydi ve egemenler henüz Bağdat’a yürümenin getirebileceği zayiata Amerikan halkının hazır olduğundan, bunu kabullenecek ölçüde kıvama getirildiğinden emin değillerdi. Körfez’e askerî olarak yerleşilmişti, gerisi sonra gelebilirdi. Saddam diktatörlüğüne karşı ayaklanmış ve Amerika’nın Körfez’deki radyo yayınlarıyla isyana davet edilen Şiiler ve Kürtler, Saddam’a terk edildiler. Saddam da, Amerikalıların kendisine yaptıklarını onlara yaptı...</p>

  <p class="normal">Savaştan sonra, <span class="ideitalik">Washington Post</span> gazetesi tarafların kayıplarının dökümünü yayımladı.<sup class="calibre3"><a href="../Text/ortadogu_split_526.html#footnote-175610-9" id="footnote-175610-9-backlink">[9]</a></sup> Gazete, Amerikan kayıplarını şöyle sıraladı:</p>

  <p class="normal">• 55 ölü (Dahran’a yapılan Scud füzesi saldırısındaki 28 ölü ve 100 yaralı dâhil)</p>

  <p class="normal">• 155 yaralı</p>

  <p class="normal">• 30 kayıp</p>

  <p class="normal">• 9 esir</p>

  <p class="normal">Irak kayıplarının listesiyse şöyleydi:</p>

  <p class="normal">• 2,085 tank</p>

  <p class="normal">• 962 zırhlı araç</p>

  <p class="normal">• 1,005 top</p>

  <p class="normal">• 103 uçak; 139 adet de İran’da.</p>

  <p class="normal">Irak tarafında ölenler ya da yaralananlar, sakat kalanlar, “insan” sınıfından sayılmadıklarından ve askerî malzeme kadar da önemli olmadıklarından, listeye dâhil edilmemişlerdi. ABD yine de, insandan saymadığı Iraklılara refah ve özgürlük götürmekte kararlıydı!..</p>

  <h3 class="solbaslik" id="calibre_toc_95">Türkiye Yalvar Yakar Fedailik Peşinde</h3>

  <p class="normal">Sovyetler’in yıkılmasıyla Soğuk Savaş’ın sona ermesi Türkiye’de de büyük panikle karşılandı. O dönemde üzerinde en çok durulan, “Türkiye’nin stratejik önemi”nin azalmasıyla jeopolitiğinin, yani çocuklarının kanının Amerika’ya tetikçilikte değer yitirmesiydi. Oysa on yıllardır, müflis egemenler bu rolle çarkları çevirebiliyor, ülkeyi yönetebiliyorlardı.</p>

  <p class="normal">1970 başlarında Nixon Doktrini’yle açılan yeni tetikçilik macerasının geçim kapısına, devrimcilerin önemli ölçüde etkilediği toplumsal muhalefet set çekmişti. Üstelik o dönemde iflas etmiş sistem, Kaddafi’nin, Suudilerin peşinde kredi arıyordu ve Araplara saldırıya tetikçilik yapacak hâli de kalmamıştı. 12 Eylül darbesi, hiç olmazsa, Carter Doktrini’nin fedailik rolünün kaçırılmaması için yapılmıştı ama bu kez de egemenlerin karşısına, 1980’lerin ortalarından itibaren, Genelkurmay’ca “düşük yoğunluklu çatışma” olarak tanımlanan “Kürt sorunu” dikilmişti. Ne var ki “Kürt sorunu”, bir başka açıdan, Ortadoğu’da aktifleşme ihtiyacını da beraberinde getiriyordu.</p>

  <p class="normal">Türkiye burjuvazisi için “altın yumurtlayan tavuk” olan Soğuk Savaş bitince, “dış düşman”ın uzantısı olarak gösterilen ve içerideki militarizmin bahanesi olarak kullanılan “iç düşman” da aldatıcılığını büyük ölçüde yitirdi.</p>

  <p class="normal">Türkiye egemenleri de, Amerika gibi, düşmansız yapamazlardı; “kan bedeli” için jeopolitiği pazarlayacak yeni alanlar bulmalıydılar. Memlekette moraller bozuktu.</p>

  <p class="normal">Bir liberal gazeteci şöyle dertleniyordu:<sup class="calibre3"><a href="../Text/ortadogu_split_527.html#footnote-175610-10" id="footnote-175610-10-backlink">[10]</a></sup></p>

  <p class="indentmetin">Türkiye’nin dünyadaki yeri, eğitim sistemimizde özetle şöyle anlatılırdı: “Türkiye, Avrupa ile Asya’nın köprüsü durumunda. Hem Batı’nın hem de Doğu’nun demir perde ülkeleriyle sınır oluşturması, siyasi karışıklıkların bir türlü dinmediği Ortadoğu’da yer alması, dünya coğrafyasında Türkiye’nin askerî ve siyasi açılardan stratejik önemini artırıyor. Bunun dışında, petrol zengini Ortadoğu ülkelerine yakınlığı, ekonomik açıdan da, coğrafi konumunun önemini artırıyor. NATO üyesi olan Türkiye, Amerika ve Batı dünyasının vazgeçilmez bir müttefikidir...” Batı dünyasıyla Doğu Bloku arasındaki gerginlik nedeniyle, Türkiye, NATO’nun 54 milyonluk insan gücüyle, ileri karakoluydu. ... Karakol olmanın karşılığında, Batı’nın askerî ve ekonomik yardımlarından faydalanıyordu.</p>

  <p class="normal">Liberal gazeteci, artık insan haklarının, demokrasinin, yumuşama ve işbirliğinin ortaya çıkmaya başladığını sanmasıyla da, bu saadet zincirinin kırılmış olduğundan korkuyor ve sızlanıyordu:</p>

  <p class="indentmetin">Kısacası Doğu ve Batı arasındaki bu yakınlaşma sonucunda, askerî harcamalar ve ülkelerin güvenlik sistemlerinin önemi giderek azalıyor, NATO ve Varşova Paktı ülkeleri, karşılıklı olarak silah indirimine gidiyorlar. ... Hal böyle olunca da, Batı Dünyası’nın, Doğu Dünyası’na komşusu olduğu için, 55 milyonluk insan gücüyle, yakın bir ‘müttefiki’ ve ‘ileri karakolu’ olan Türkiye’nin dünya coğrafyasında, ‘askerî ve politik’ önemi de azalıyor... Peki şimdi ne olacak? Peki, Türkiye’nin hiç mi şansı yok?</p>

  <p class="normal">Türkiye’nin önde gelen diplomatlarından ve şimdi ulusalcı CHP’nin milletvekillerinden Şükrü Elekdağ da durumun vahametinden müştekiydi:</p>

  <p class="indentmetin">Stratejik önemi ve NATO savunma sistemi çerçevesinde yüklendiği askerî sorumluluklar nedeniyle, Türkiye’nin Soğuk Savaş dönemlerinde Batılı ülkeler gözünde önem ve itibarının arttığı, buna karşılık yumuşama dönemlerinde Batı’nın ülkemize atfettiği önceliğin nispeten geri plana düştüğü ... belirtilmiştir. Bu değerlendirmenin, özellikle şu içinde yaşadığımız ve askerî bloklar arasında bir savaş tehlikesinin kaybolmaya yüz tuttuğu, NATO ile Varşova Paktı’na askerî görevlerinin yerini alabilecek yeni roller aranmasının gündeme geldiği bir dönemde geçerli olduğuna kuşku yoktur. Bugünkü dünya koşullarında, Türkiye’nin ekonomik yardım alma konusunda stratejik öneminden aynı şekilde yararlanabileceği söylenebilir mi?<sup class="calibre3"><a href="../Text/ortadogu_split_528.html#footnote-175610-11" id="footnote-175610-11-backlink">[11]</a></sup></p>

  <p class="normal">Neyse ki, karamsarların imdadına eski Dışişleri Bakanlarından, eski Beyrut Büyükelçisi deneyimli diplomat Vahit Halefoğlu yetişiyor, umudun Kaf Dağı’nın ardında değil, Ortadoğu’da yattığını müjdeliyordu:</p>

  <p class="indentmetin">Ben bu görüşe tamamen karşıyım. Türkiye’nin stratejik önemi azalacak diye bir sorunu yoktur. Türkiye bu coğrafyada bu jeopolitik konumda yaşadığı sürece stratejik önemi her zaman olacaktır. Yani Türkiye, Ortadoğu’nun anahtar ülkesi olmaya devam edecektir. Ortadoğu’daki ülkelerden hiçbiri Türkiye’nin ağırlığına sahip olamaz. Belki diğer ülkelerin tek başına millî geliri daha fazla olabilir. Petrol gelirleri daha fazla olabilir. Ama Türkiye’nin ağırlığına, jeopolitik ve stratejik önemine sahip olamazlar.<sup class="calibre3"><a href="../Text/ortadogu_split_529.html#footnote-175610-12" id="footnote-175610-12-backlink">[12]</a></sup></p>

  <p class="normal">Dönemin NATO Genel Sekreteri Manfred Wörner de teselli kervanına katılanlar arasındaydı. O da, “Korkmayın, bizim çıkarlarımızı koruduğunuz sürece, size fedailik işleri çok, yüreğinizi ferah tutun!” demeye getiriyordu:</p>

  <p class="indentmetin">Türkiye jeopolitik açıdan en az eskisi denli önemlidir. Hatta size Türkiye’nin jeopolitik öneminin daha da artacağını söyleyebilirim... Diğer kriz bölgeleri ön plana çıkacaktır. ... Yakın Doğu’ya [Ortadoğu] baktığınız zaman Türkiye, coğrafi, tarihî ve kültürel açıdan çok önemli bir köprüdür. ... Türkiye’nin önemini yalnız Doğu-Batı karşıtlaşması çerçevesinde çizmemelisiniz. Yarın Doğu-Batı karşıtlaşmasını çözdüğümüz zaman. ... başka sorunlar çıkacaktır. ... Diğer kriz bölgeleri belirecektir. Tabii bu çerçeve içinde de Türkiye’nin oynayacağı bir rol olacaktır. Yarının bu tip sorunlarına baktığımız zaman değerinizin azalmadığını, arttığını göreceksiniz.<sup class="calibre3"><a href="../Text/ortadogu_split_530.html#footnote-175610-13" id="footnote-175610-13-backlink">[13]</a></sup></p>

  <p class="normal">Nihayet, Dışişleri Müsteşarı Tugay Özçeri de devreye giriyor ve Türk-Amerikan İş Konseyi’nin yemeğinde, sermayedarların yüreğine Ortadoğu çöllerinden su serpiyordu:</p>

  <p class="indentmetin">Ortadoğu anlaşmazlığının hâlâ sürdüğü, aşırı İslami akımların giderek ivme kazanmaya çalıştığı, Kafkasya’da milliyetçilik temeline dayalı çatışmaların olduğu bir bölgede bulunan Türkiye’nin istikrarlı bir kalkan konumunda olması, Avrupa için önemlidir.<sup class="calibre3"><a href="../Text/ortadogu_split_531.html#footnote-175610-14" id="footnote-175610-14-backlink">[14]</a></sup></p>

  <p class="normal">Gerginlik ve çatışma arayan Türkiye’ye de iş bitirici görevler düşmektedir elbette. İşleri kaşımak gerekmektedir biraz. 10 Aralık 1989 tarihli <span class="ideitalik">Nokta</span> dergisi şöyle bir haber veriyordu:</p>

  <p class="indentmetin">Hükümet, Genelkurmay görüşü doğrultusunda eğilim belirliyor: Türkiye NATO’nun şahini olmalı.</p>

  <p class="normal">Zaten Batı’nın da istediği budur. O, gökte aradığını Ortadoğu’nun dibinde bulmuştur. Gazeteci Sedat Ergin, Washington’dan gönderdiği haberinde, “bir Pentagon yetkilisinin, Türkiye NATO’ya girdiğinde de Ortadoğu perspektifi ön plandaydı” dediğine dikkati çekiyor ve Türkiye’nin “stratejik önemi”nin Amerika nezdinde Ortadoğu’da anlamlandığını bildiriyordu.<sup class="calibre3"><a href="../Text/ortadogu_split_532.html#footnote-175610-15" id="footnote-175610-15-backlink">[15]</a></sup></p>

  <p class="normal">Şimdi jeopolitiğin pazarlanabileceği, fedailiğin para getireceği istikrarsızlık ve çatışma alanı belli olmuştu. Müflis tüccarla emperyalist alıcının Ortadoğu’da buluşmasının önü yine açılmaktaydı. 1950’ler, iki tarafca da özlenilen bir dönemdi ve bu türden ilişkilerin yeniden kurulması gündeme getirilmeliydi. Bezirgan, kan bedelinin kokusunu Ortadoğu çöllerinde almıştı. Şimdi yeniden oraya yönelmenin hamlesi yapılacaktı.</p>

  <p class="normal">Görevliler hemen işe koyuldular. Gazete manşetlerini, köşeleri, “Ortadoğu’dan gelen tehdit” doldurmaya başladı. “Su sorunu”, “Suriye sorunu”, “Ortadoğu’da füzeler sorunu”, “Cehennem topu” ve benzeri korku senaryoları gazete manşetlerinde piyasaya sürülmeye başlandı.</p>

  <p class="normal">Önce, kokusu alınan paranın sahibi ve fedailik görevinin işvereni ABD dışında neredeyse herkes düşman ilan edildi. 18 Mart 1990 tarihli <span class="ideitalik">Hürriyet</span> gazetesi, Türkiye’nin “temiz çıkmayan” düşmanlarının dökümünü yaptı: “Lübnan, Suriye, İran, Irak, Yunanistan, Bulgaristan, Kıbrıs Rum Kesimi, Fransa, İtalya, İspanya, Avusturya, İsviçre, Norveç, Danimarka, İsveç, İngiltere, Batı Almanya, Doğu Almanya.” Bu girizgâhtan sonra, 6 Nisan’da bakla <span class="ideitalik">Milliyet</span> gazetesinin manşetinden çıkarılıyordu: “SURİYE, IRAK VE İRAN’DAKI FÜZELERİ KARŞILAYACAK SAVUNMA SİLAHLARIMIZ YOK: KOMŞULARIMIZ SİLAH DEPOSU GİBİ.” Hemen alttaki haber ise, hedefe isabet etmektedir: “ABD yönetimi kabul etti: Türkiye’ye yapılan yardım yetersiz.”</p>

  <p class="normal">6 Mart 1990 tarihinde “32. Gün” adlı televizyon programında, gazeteci M. Ali Birand’ın, “Türkiye’nin stratejik yeri, tüm bu oluşumlardan sonra ne yöne doğru değişecek?” sorusuna Genelkurmay Başkanı Orgeneral Necip Torumtay şu yanıtı veriyordu:</p>

  <p class="indentmetin">Coğrafya, stratejinin tayininde önemli bir faktördür. Türkiye’nin coğrafyası değişmediğine göre, stratejisinde de önemli bir değişme bahis konusu değil. İki büyük süper gücün gerek Akdeniz ve Karadeniz’de, gerek Ortadoğu’yla ilgileri devam edeceğine göre, Türkiye’nin stratejik değerinin de önemini koruyacağını kesinlikle söylemek mümkün. Ancak şunu da hatırlatmak lazım ki, Türkiye hâlâ için için kaynayan Ortadoğu’nun sıcaklığını da hissetmektedir. Bu bakımdan Ortadoğu’da bilhassa komşularımızda meydana gelecek değişiklikleri yakından takip ederek yeni stratejiler oluşturmak gerekebilir. Türkiye, kuvvetlerini her yöne göre tertiplemek zorundadır. Avrupa’da barış sağlandığı takdirde, dikkatlerin Ortadoğu ve diğer bölgelere kayması normaldir.<sup class="calibre3"><a href="../Text/ortadogu_split_533.html#footnote-175610-16" id="footnote-175610-16-backlink">[16]</a></sup></p>

  <p class="normal">İşaret daha büyük bir yerden gelemezdi.</p>

  <p class="normal">Körfez Bunalımı’yla beraber Özal’ın, kamuoyunda “bir koyup üç alma” olarak anılan işbitiriciliği ortaya çıktı. Özal, Bush’la yakın ve yoğun işbirliği içinde, Amerikan saldırısına yardım ve yataklık yapmaya başlamıştı. Onun asıl amacı, Irak’a asker göndermekti; bu olmadı ama Türkiye topraklarını ve hava sahasını Amerikan bombardımanına açtı. Bir NATO gücü de, ABD’nin isteğiyle, Erhaç Hava Üssü’ne yerleştirildi.</p>

  <p class="normal">Özal, savaşa katılamamış olmaktan çok rahatsızdı. Cumhurbaşkanı, savaş macerasından ürken Başbakan Yıldırım Akbulut’a, bir gazete haberine göre, şöyle serzenişte bulunmaktaydı: “Ne olurdu daha önceden Körfez’e üç beş uçak gönderseydik. Bak, şimdi biz de bu koalisyon içinde olurduk.”<sup class="calibre3"><a href="../Text/ortadogu_split_534.html#footnote-175610-17" id="footnote-175610-17-backlink">[17]</a></sup></p>

  <p class="normal">Özal, hiç olmazsa, Irak’a uygulanan ambargoya yapılan katkıların karşılığını alma çabasındadır:</p>

  <p class="indentmetin">Bir kere ambargo konmasında bizim çok rolümüz oldu. Ambargo hatta öyle bir şekilde olmuştur ki, bizim bunu koymamızla birlikte koalisyon meydana gelmiştir. Eğer Türkiye bu ambargoya uymasaydı ne koalisyon meydana gelebilirdi ne de ittifak bugünkü hâliyle, yani BM kararları bugünkü hâliyle meydana gelemezdi. Türkiye bu fonksiyonu da yapmıştır.<sup class="calibre3"><a href="../Text/ortadogu_split_535.html#footnote-175610-18" id="footnote-175610-18-backlink">[18]</a></sup></p>

  <p class="normal">Ne var ki, kamuoyu da getiriden memnun değildir ve Turgut Özal eleştirilerin hedefidir. Özal ve destekçileri ise savaşa karşı çıkanları eleştirmekte, onları ufuktaki rantın ayırdında olmamakla, “barış sonrası kurulacak ganimet sofrası”ndan düşecek kırıntıları küçük görmekle suçlamaktadırlar. “Su projesi”, “imar fonu”, “ambargo zararları” diye biraz bir şeyler koparmıştır Türkiye ama bunlar yetmemektedir. Özal şimdi savaş sonrasına odaklanmıştır. Ülkedeki para tutkusunun farkındaki Amerikan finans çevrelerinin gazetesi <span class="ideitalik">Wall Street Journal</span> da piyasayı kızıştırmada ustadır:</p>

  <p class="indentmetin">Türkiye, Körfez Savaşı’ndan büyük ödüller elde edebilir. Türkiye, savaştan en kazançlı çıkabilecek ülkelerden biri olabilir. Bunun oranı, Bush yönetiminin Türkiye’yi ne ölçüde destekleyeceğine bağlı kalacaktır.<sup class="calibre3"><a href="../Text/ortadogu_split_536.html#footnote-175610-19" id="footnote-175610-19-backlink">[19]</a></sup></p>

  <p class="normal">Artık bütün memleket büyük bir hararetle “Bu işten bizim kârımız ne oldu?” sorusuna yanıt aramakla meşguldur. Güçlünün yanında saf tutarak geleceğe yatırım yaptığına inanan Özal, ilk gelen paraların da, kısa günün kârı olarak pek de fena sayılamayacağını anlatmaya çalışmakta, para hırsının köpüğünü alarak insanları yatıştırmaya çalışmaktaydı:</p>

  <p class="indentmetin">Türkiye şu ana kadar 2 milyar dolara yakın bir miktarda hibe yardımı almıştır. Bu ufak para değildir. Bazıları rakamları ufak görüyor. Herhalde “para, sayı saymasını bilmiyorlar” diyorum. Bu kadar daha alma ihtimali var, bu sene içinde. ... Bu kriz uzun sürmeyecektir.<sup class="calibre3"><a href="../Text/ortadogu_split_537.html#footnote-175610-20" id="footnote-175610-20-backlink">[20]</a></sup></p>

  <p class="normal">Eski diplomat ve Savunma Bakanı Ercan Vuralhan da, kârın bilançosunu çıkarırken Türk dış politikasının mantığını da gözler önüne sermekteydi:</p>

  <p class="indentmetin">Türkiye, Sayın Özal’la başarmaya çalıştığı, “dünya sahnesine çıkma” ve dünyada kendisini kabul ettirme girişimlerini bir türlü istediği boyuta getirememişti. Mesela, NATO’da her yaptığım konuşmada, Türkiye’nin bölgedeki önemini, Türkiye olmadan o bölgedeki stratejik dengelerdeki Batı’ya yönelik herhangi bir tehlikenin durdurulamayacağını, önlenemeyeceğini vurgulamıştım. Bu bakımdan Türkiye’ye mutlaka yardım yapılması gerektiğinin de altını çizmiştim. Ama hep “sağır kulaklara’” konuşulmuştur. “Kozmetik yardım” yapılmıştır, yani makyaj malzemesi gibi çok yüzeysel bazı malzeme destekleri olmuştur... Bu krizin yararlarını sayarken diplomatik ve askerî olmak üzere iki açıdan bakalım ... Türkiye ... büyük kredi toplamıştır. Çok takdir edilmiştir. ... Askerî yararları da, modernizasyon meselesinin kâğıt üzerine dökülmesi ve birtakım malzemelerin Türkiye’ye gelerek, bizim envanterimize girmesi konusunda ön bağlantılar yapılması ve doğrudan taahhütlerin alınması olmuştur. ... Burada Türkiye’nin zararlarının belki daha iyi anlatılması gerekirdi. Sık vurgulanması ve bazı konularda Türkiye’nin bir miktar da az işbirliğine yatkın gözükmesi gerekiyordu.<sup class="calibre3"><a href="../Text/ortadogu_split_538.html#footnote-175610-21" id="footnote-175610-21-backlink">[21]</a></sup></p>

  <p class="normal">Türkiye, Yeni Dünya Düzeni’nin Rambo’sunun kılıcı olmaya soyunmaktadır artık. Bölgenin, bir kez daha, Amerikan emperyalizmi-İsrail siyonizmi-Türk militarizmi-Arap işbirlikçiliğiyle kuşatılmasına başlanmıştır. Türkiye, ABD’yle “stratejik işbirliği antlaşması”nı imzaladıktan sonra, İsrail’le de çok boyutlu ve kapsamlı bir işbirliğine girişti. Bu sefer işbirliği, 1950’lerdeki gibi, kapalı kapılar ardında suçluların telaşı içinde değil, açıkça yapılmaktaydı. Türk kamuoyu kıvama getirilmişti ve dünyada ABD’nin hükmü geçiyordu. Tabii Türkiye bölgede bir kez daha “Truva atı” olarak görülmekte ve büyük tepki çekmekteydi.</p>

  <p class="normal">Nitekim, Nisan 1996’da İsrail uçaklarının Türk hava sahasında eğitim uçuşlarına başlamasının ardından Mısır Dışişleri Bakanı Ankara’ya geldi. Bakanın gezisinden sonra bir açıklama yapan Mübarek, “Türk-İsrail askerî anlaşmasının sadece bir eğitim anlaşması olduğu ve saldırgan bir amaç taşımadığı konusunda tatmin” olmadığını açıkladı. Suriye’nin resmî yayın organı <span class="ideitalik">al-Baath</span> gazetesi, 1997’de, Türk-İsrail işbirliğine ilişkin olarak, “İlan edilmemiş bir ittifak, barış sürecini bertaraf etme amacının ötesinde, Araplar ve onların yasal hakları pahasına da olsa yeni kazançlar elde etmeyi amaçlamıştır,” diye yazdı. 1998 başındaki Güvenilir Denizkızı tatbikatını Suriye, “bölgedeki istikrarı bozucu bir unsur” olarak değerlendirdi. İran, tatbikatı “bölgede sürekli bunalımlara yol açan siyonist yayılmacı politikaları geliştirme planının bir ürünü” olarak gördüğünü açıkladı. Mısır ise, “İsrail’le ittifak yapan Türkiye bilmelidir ki, her türlü ittifak bir karşı ittifak oluşturur,” diyerek Türkiye ve İsrail’i tahrikçilikle suçladı.<sup class="calibre3"><a href="../Text/ortadogu_split_539.html#footnote-175610-22" id="footnote-175610-22-backlink">[22]</a></sup></p>

  <p class="normal">Bu tür anlaşmalarda imzası bulunan “İslamcı” Başbakan Necmettin Erbakan ise, günahlarının kefaretini 28 Şubat 1997’de ödedi. Dış politikanın iç politikaya yansımasını en güzel, bir Amerikalı yazdı:</p>

  <p class="indentmetin">“Kudüs gününü kutladığı için fiilen işgal edilen bir kasaba ... İsrail aleyhinde konuştuğu için tutuklanıp görevden alınan bir belediye başkanı... Bir elçinin anti-siyonist beyanları yüzünden patlak veren diplomatik kriz... 1997 yılında bütün bunlar ancak Türkiye’de, çok güçlü bir kurumun İsrail’in kötülenmesine tamamen karşı çıktığı ve kuvvetle İsrail’den yana tavır aldığı tek İslam ülkesinde yer alabilirdi. Sincan olayları, çok önemli bir stratejik gelişmenin işaretini de veriyordu: Ortadoğu’nun stratejik haritasını değiştirmeye, ABD’nin ittifaklarını yeniden biçimlendirmeye ve İsrail’in bölgedeki yalnızlığını azaltmaya aday, Türkiye-İsrail ittifakı...<sup class="calibre3"><a href="../Text/ortadogu_split_540.html#footnote-175610-23" id="footnote-175610-23-backlink">[23]</a></sup></p>

  <p class="normal">Bu bölümü, 28 Şubat’ın mimarlarından Orgeneral Çevik Bir’le kapatabiliriz. 4 Mayıs 1998 tarihli <span class="ideitalik">Milliyet</span> gazetesinin, İstanbul’da yapılan “Bir Yeni Atlantik Girişimi” başlıklı toplantıya ilişkin haberi şöyle:</p>

  <p class="indentmetin">NATO’nun dikkatini Balkanlar, Ortadoğu ve Kafkasya’ya yönlendirmesi gerektiğini söyleyen Çevik Bir, Türkiye’nin bölgesindeki istikrarı sağlamak için üzerine düşeni yaptığını belirterek “Tek istediğimiz, tüm müttefiklerimizin bize destek vermesi,” dedi. Orgenerale göre, “Türkiye artık bir kanat ülkesi olmaktan çıkarak ön cephe ülkesi hâline geldi.” Toplantıyı izleyen Milliyet muhabiri Edip Emil Öymen, izlenimlerini şöyle aktarıyor: “Türkiye, NATO’da son 50 yıldır koruduğu müstesna konumunu sürdürecek, hatta yeni roller üstlenecek... Çevik Bir de konuşmasında... “yeni” NATO’nun “alan dışı” operasyonlarına katılma olasılığının ilk işaretlerini verdi.</p>

  <p class="normal">Aynı gün, iki haber daha yayımlanmıştı Türkiye’de. Bunlardan birine göre, <span class="ideitalik">New York Times</span> gazetesindeki tam sayfa reklamında, <span class="ideitalik">Prudent Investment</span> isimli bir Amerikan borsa yatırım şirketi, Türkiye’yi, “yatırıma en fazla kâr getiren ülke” olarak ilan etmişti. Türkiye, listede % 118 getiriyle birinci durumdaydı. Bu oran Mısır’da % 31, Meksika’da % 54, Brezilya’da % 27, ABD’de % 34, İsviçre’de % 45 ve Rusya’da da % 112 idi. İkinci haberde ise, Millî Prodüktivite Merkezi’nden Dr. Deniz Büyükkılıç’ın bir araştırmasının sonuçları veriliyordu. Buna göre, 1995 yılı verilerinde Türkiye, OECD ülkeleri arasında, millî gelirde sonuncu sırada yer almaktaydı.<sup class="calibre3"><a href="../Text/ortadogu_split_541.html#footnote-175610-24" id="footnote-175610-24-backlink">[24]</a></sup></p>
</body>
</html>
