<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ortadogu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_11">ABD’de Yeni Stratejik Yönelim:<br class="chapter" />
  Kuşatma, Yerel Tetikçileri Kullanma,<br class="chapter" />
  Çürütme Siyaseti</h2>

  <p class="normal">Bu arada, ABD’de yeni bir gelişmenin ilk belirtileri ortaya çıkıyordu. ABD yöneticileri, Arap ulusalcılığının “sol” versiyonunu tam yenilgiye uğratamamıştı ama şimdi onun çürümeye gitmekte olduğunun da ayırdındaydı. Yeni bir kuşatmayla ve kendisini görece uzak tutup, söz konusu rejimleri yıpratarak bekleyebileceğini kavramaya başlıyordu ABD. Yıkıcı milliyetçiliğin, bürokratik kapitalizmin, askerî yönetimlerin kör kuyusunda birbirleriyle didişip duran, dinamizmini yitirmiş, sırtını Sovyetler’e dayayarak günü kurtaran bu rejimlerin/ülkelerin, Türk militarizmi-İsrail siyonizmi-Arap işbirlikçiliği-Şah despotizmi dörtlüsünden oluşan kuşatması altında çürütüleceği ve sonra da daldan koptuklarında emperyalizmin ağına düşeceklerinin hesapları yavaş yavaş su yüzüne çıkıyordu, ABD’nin yönetici çevrelerinde. ABD’deki bu eğilim, Eisenhower yönetiminin son dönemlerinde ortaya çıktı, Kennedy-Johnson yönetimleriyle devam etti, olgunlaştı, stratejik bakışa yerleşmeye başladı ve nihayet Vietnam Savaşı’nın büyüdüğü, Sovyet askerî-politik atılımlarının geliştiği, içerideki bunalımın ağırlaştığı koşullarda gerileyen Amerikan gücünün gereksinimi olarak vazgeçilemez bir özellik kazandı. Zamanla, Arap işbirlikçiliği kamuoyunun ve Filistin hareketinin etkisi altında güç yitirince, Türk militarizmi, özellikle iç koşullar nedeniyle bölgede etkisiz kalmaya mahkûm hâle gelince ve 1980’de de İran’da Şah devrilince, Siyonist Devlet, ABD’nin temel tetikçisi, ana stratejik müttefiki oldu.</p>

  <p class="normal">İsrail, başından beri, Arap ülkelerinin üzerinde Batı’nın keskin kılıcı olarak durmaktaydı ama yeni süreçte ABD açısından çok daha önemli bir sürekli baskı aracına dönüşecekti. ABD, Arap milliyetçiliğinin geleceğinin olmadığını ve günün birinde nefesinin kesileceğini, kendisine sığınmak zorunda kalacağını görmüştü. Nasır’ın anti-komünist cadı kazanı, yardıma muhtaç hâle gelişi ve Amerika’ya yanaşma gayretleri bu konuda bütün işaretleri veriyordu. Irak ve Suriye de BAAS ulusalcılığının şiddetinde askerî diktatörlüklere, polis devletlerine evrilmekte, çürümekte ve kolay yutulur lokma olmaya doğru ilerlemekteydi.</p>

  <p class="normal">Tabii ABD gibi sabırsız, atak, yırtıcı, saldırganlığını frenleyemeyen bir güç için bu görece “uzun vadeli” teşhis yetmezdi. Bölge tetikçiliğinin ve özellikle İsrail’in varlığı bir biçimde teskin edici özellik de taşıyordu. Henüz Arap “sol-devletçi” milliyetçiliğinin Mısır, Suriye ve Irak’ta pekişmiş rejimlerini ve aktörlerini yok edemeyen, hatta cezalandırma olanaklarını da büyük ölçüde yitiren ABD, ancak bu yeni kuşatma-baskılama yönelimiyle rahatlayabiliyordu. Bir başka ifadeyle, Arap milliyetçiliği karşısında nihai zafer kazanamayan Amerika’nın saldırganlık güdülerini, Sovyet gücü ve Vietnam frenliyor, İsrail de teskin ediyordu.</p>

  <p class="normal">ABD, nihai vuruştan hiç vazgeçmedi. Radikal Arap milliyetçiliğinin gücünü kabul etmeK zorunda kaldığında da, bu sefer, “altın vuruş”u kendi adına yapabilecek stratejik ortağı keşfetti. “Altın vuruş”u Siyonist Devlet yapacak, bölge tetikçileri de kuşatma-çürütme siyasetinin preslemesini yürüteceklerdi. Zamanı gelince de, ABD, bölgeye muzaffer girişini kutlayacaktı.</p>

  <p class="normal">Daha önce belirttiğimiz gibi, Eisenhower, ABD’nin bir biçimde bölgedeki milliyetçilik rüzgârıyla uzlaşmasının gereğine inanmaya başlamıştı. Ona göre, o rüzgârla “özdeşleşerek” onu kontrol altına almak daha akıllı bir yol olacaktı. Bölgedeki kimi milliyetçilikler, örneğin Türk milliyetçiliği, çıkarlarını Amerikan çıkarlarıyla özdeşleştirmeyi becermişlerdi ve ABD bunu yardımlarla, psikolojik operasyonlarla, egemenlerle bağımlılık ilişkileri kurmakla başarmıştı. Bir defa çıkarlar “özdeşleşince”, bölge ülkesinin “ulusal çıkarlar”ının Amerikan çıkarları içinde eritilmesi işten bile değildi. Zaten işbirlikçi, Amerikancı milliyetçilik de bu değil miydi? Bu, milliyetçiliğin doğasında zaten mevcuttu; yapılması gereken, teşhisi iyi koyup, işbirlikçilik ve uzlaşma tohumlarını harekete geçirmekti.</p>

  <p class="normal">Nasır ve BAAS türü milliyetçilikle karşı karşıya gelmektense, bir yakınlaşma aramak, yardımlarla, jest ve retoriğin duyguları okşamasıyla epey mesafe alınabilirdi. Arap “sol” milliyetçiliğiyle nihai uzlaşmanın elbette sınırları vardı ve bu onları Türkiye gibi örneklerden ayırıyordu. Sömürge geçmişleri onları Batı’ya karşı çok şüpheci yapmıştı ve kamuoyları bu konuda olağanüstü hassastı. Bu nedenle onları, örneğin Türkiye gibi, kısa zamanda ve kolaylıkla Soğuk Savaş’ta tetikçi yapmak mümkün değildi. İsrail ve Filistin Sorunu, onlarla Batı arasına, başka yerlerde olmayan türden bir çit çekmekteydi ve bu nesnel olgu da uzun süre varlığını ve ilişkilerdeki olumsuz etkisini sürdürecekti. Ama bu durumu, onları iyice itecek ve Batı’dan uzaklaştıracak bir yıkıcı çatışmaya dönüştürmek de olumlu sonuç vermemişti. Bu nesnel ve öznel çerçeve içinde gerçekleri göz önüne alarak, ABD, daha esnek bir politika izleyebilirdi.</p>

  <p class="normal">Bu, elbette Nasır türü tarafsızlığı, dikbaşlılığı, Batı’ya meydan okumayı, İsrail konusunda uzlaşmazlığı, bağımsızlığı ve egemen eşitliği fazlasıyla ciddiye almayı affetmek anlamına gelmiyordu. Rakipler düşürüldükçe, zayıflatıp çaresizleştirildikçe, cezaları da verilecekti ama ABD gibi bir süper güç de sabırlı olmayı, olgun davranmayı bilmeliydi.</p>

  <p class="normal">Dulles türü hırçın saldırganlığın, nüansları yok varsayan, “yanımda olmayan düşmanımdır” anlayışının, herkesi her koşulda anti-komünist global saldırıda Sovyet gücünü de dikkate almayarak militan yapmak güdüsü, reddedenleri, tereddüt gösterenleri ya da kendi kamuoylarının baskısıyla uzak durma zorunda kalanları düşman bellemenin sonu yoktu. Ortadoğu’daki kısmi başarısızlık da bunun kanıtıydı. Oysa bu rejimlerin ABD’nin anlayışsız ve sert tutumu yüzünden arzuları hilafına karşı tarafa itilmeleri söz konusu olmayabilirdi. ABD’nin hırçın ve affetmez tavrı aslında “keskin sirkenin küpüne zarar vermesi” misali kendisine zarar veriyor, Sovyetler’e yarıyordu. Bu rejimlerin düşürülmelerinin zaman alacağı kabul edilmeliydi. Tabii bu arada da sürekli baskı altında tutulacak, kuşatma koşullarında hareket alanları sınırlanacak, imkânları kısıtlanacak, özerk gelişmelerine gem vurulacaktı.</p>

  <p class="normal">İşte bu noktada, bölge tetikçilerinin, özellikle de İsrail’in vidaları sıkması büyük işe yarayacaktı. Dış baskıyla bunaltılacak rejimler, aynı zamanda içerideki işbirlikçilerin fırsat kollayan ve ABD tarafından desteklenen varlıklarıyla iyice zora koşulacaklardı. Artan güvensizlik duygusu onları daha da baskıcı ve kuşkucu yapacak, baskı arttıkça toplumdan yalıtılıp yalnızlaşmaları gelecek, bu onları daha güvensiz ve içine kapanık, baskıcı yapacak, kısırdöngü böyle gelişecekti. Bu türden düşünceler belki Eisenhower’ın kafasında tam netlik kazanmamıştı ama ABD devlet aygıtı içinde ve egemenler arasında yaygın biçimde tartışılmaktaydı.</p>

  <p class="normal">Nitekim yukarıda geniş biçimde aktardığımız Ulusal Güvenlik Belgesi NSC-5820 bu tür düşünceleri içeriyor ve özellikle de devlet içinde CIA ve Dışişleri Bakanlığı bürokrasisinin önemli bölümünün görüşlerine tercüman oluyordu.</p>

  <p class="normal">Son dönemlerde belgelere dayanılarak yapılan araştırmalarda bu eğilimin varlığı kabul edilmektedir. Nitekim belgesel kaynaklara dayanarak yaptığı kapsamlı araştırmada, Salim Yakub, “1958 yılından başlayarak, muhafazakâr Arap devletlerinin radikal milliyetçiliğe karşı güvenilir bir set oluşturamayacaklarının anlaşılması, İsrail’in stratejik durumunun tedrici olarak yeniden değerlendirilmesini getirdi,” demektedir. Yakub, Dulles’ın (Türk Dışişleri Bakanı Zorlu’ya) “BAC’ın İsrail’den korkması iyidir,” demesini, İsrail’in stratejik yararlarının dikkate alınmasının bir kanıtı olarak değerlendirirken de çok haklıdır.<sup class="calibre3"><a href="../Text/ortadogu_split_357.html#footnote-170647-1" id="footnote-170647-1-backlink">[1]</a></sup></p>

  <p class="normal">Aynı biçimde Abraham Ben-Zvi de, henüz tam bir stratejik doktrine dönüşmese de, “İlk olarak 1958’deki Lübnan ve Ürdün krizlerinde açık ve net bir biçimde ortaya çıkan İsrail’in sağladığı stratejik avantaj düşüncesi[nin] ... daha kesin, açık ve formel işbirliği kalıplarının oluşumunun yolunu açtı”ğını belirtmektedir.<sup class="calibre3"><a href="../Text/ortadogu_split_358.html#footnote-170647-2" id="footnote-170647-2-backlink">[2]</a></sup></p>

  <p class="normal">Kısacası ABD, sadece sopa göstermekten, bir tür “havuç ve sopa” dengesine dönmüştür yeniden. Bir yandan Arap duyguları okşanacak, dikkatlice seçilmiş bir yardım programı uygulanacak ve bu arada baskı vidaları da elde tutulacak, özellikle İsrail sopası tepelerinde sallandırılacaktı. Daha 1 Ağustos 1958’de Dışişleri Bakanı Dulles, İsrail Başbakanı Ben Gurion’a yazdığı bir mektupta, “Ortadoğu’daki bugünkü kritik durum, İsrail’e, istikrarlı bir uluslararası düzenin sağlanmasına, manevi gücü ve hedeflerinin kararlılığından kaynaklanan pek çok katkıda bulunma imkânı tanımaktadır,” derken, İsrail için öngörülen aktif tetikçilik rolüne işaret etmekteydi.<sup class="calibre3"><a href="../Text/ortadogu_split_359.html#footnote-170647-3" id="footnote-170647-3-backlink">[3]</a></sup></p>

  <p class="normal">O dönemde, İsrail’le “savaş tehdidi”nin dahi, tek başına, milliyetçi rejimleri sıkıştıran ve onları ABD karşısında zor durumda bırakan bir unsur olduğu Amerikalı diplomatlarca görülmekteydi. Bu anlayışın bir sonucu olarak, İsrail’e Amerikan yardımları da artırılmaktaydı.<sup class="calibre3"><a href="../Text/ortadogu_split_360.html#footnote-170647-4" id="footnote-170647-4-backlink">[4]</a></sup></p>

  <p class="normal">19 Ağustos 1958 tarihinde Planlama Bölümü’nce Ulusal Güvenlik Konseyi’ne sunulan bir rapordaki cümle, sansürlenmiş hâliyle (sansürlenmiş bölüm ... işaretleriyle gösterilmektedir) bile çok şey ifade etmektedir:</p>

  <p class="normal">“Ayrıca, şayet radikal Arap milliyetçiliğiyle mücadeleyi seçersek …………………………………… mantıki sonuç Ortadoğu’da kalan tek Batı yanlısı güç olarak İsrail’i desteklemek olmalıdır.”<sup class="calibre3"><a href="../Text/ortadogu_split_361.html#footnote-170647-5" id="footnote-170647-5-backlink">[5]</a></sup> Bu destek zamanla artacak, karşılığı da, doğal olarak İsrail’in ABD adına tetikçilik yapması olacaktır.</p>

  <p class="normal">Bu sırada İsrail, Necef Çölü’nde (Dimona) nükleer silah yapımı için büyük bir reaktör kurmuştu. İsrail Başbakanı’nın, 21 Aralık 1960 günü parlamentoda, bu reaktörün “barışçıl amaçlarla kullanılacağı” sözü dışında Siyonist Devlet’ten veya hükümetlerinden başka herhangi bir garanti asla verilmemişti. Bu boş ve her anlama gelebilecek lafa karşın ABD yönetimi, bu konuyu “abartmama” sözü vermiş, bir anlamda olayı görmezden, duymazdan gelmiş, İsrail’e yeşil ışık yakmıştır.<sup class="calibre3"><a href="../Text/ortadogu_split_362.html#footnote-170647-6" id="footnote-170647-6-backlink">[6]</a></sup> Artık tetikçinin nükleer dişleri de olacaktır ve Araplar nükleer şantajla da tutsak alınacaktır.</p>

  <p class="normal">Bu arada siyonistler, Amerika’da iç politikadaki etkinliklerini büyük oranda artırmaktaydılar. Cumhuriyetçi Başkan Eisenhower ve yönetiminin İsrail yanlısı tutumuna karşılık, Kennedy’nin adayı olduğu Demokrat Parti de seçim platformunda tavrını net bir biçimde İsrail’den yana koymakta yarar görüyordu. Demokrat Parti’nin Ortadoğu’ya ilişkin programı, bölgede “barış” çağrısı yaparken bunun bir İsrail barışı olmasının istendiğini açıkça belirtiyordu. Parti platformu, “bölgedeki bütün ülkelerin bağımsızlığı”ndan söz ederken; bütün ülkelerin “Süveyş Kanalı’nı serbestçe kullanma” hakkını ileri sürerken elbette İsrail’i tarif ediyor ama Filistinli Arap “mültecilerin, kendileri için alan ve imkân olan yerlerde iskanı”nı savunurken de öteki Arap ülkelerini işaret ediyor, İsrail’i dışarıda bırakmış oluyordu ve bunu “barış” diye sunuyordu dünya ve Amerikan kamuoyuna.<sup class="calibre3"><a href="../Text/ortadogu_split_363.html#footnote-170647-7" id="footnote-170647-7-backlink">[7]</a></sup> Arapları aptal yerine koyarak parti programı, haksızlığına, adaletsiz yanlılığına, bir de hakaret eklemiş oluyordu.</p>

  <p class="normal">Stratejik tetikçilik ilişkisinin tamamlayıcı adımlarını atmak da, seçimleri kazanan Kennedy ile onun öldürülmesinden sonra görevi devralacak Lyndon Johnson’a kalmıştır.</p>

  <p class="normal">Kennedy, 1961 Mayıs’ında buluştuğu Ben Gurion’a, “Ben Yahudilerin oylarıyla seçildim... Onlar için bir şeyler yapmam lazım” diyecek kadar hevesliydi, İsrail’le “özel ilişkiler” kurmaya.<sup class="calibre3"><a href="../Text/ortadogu_split_364.html#footnote-170647-8" id="footnote-170647-8-backlink">[8]</a></sup></p>

  <p class="normal">Kennedy, aralarında CIA’dan gelme pasifikasyon uzmanı Vietnam Kasabı ve daha sonra Ankara’da Büyükelçiyken ODTÜ’de arabası yakılacak Robert Kommer’in de bulunduğu yakın danışmanlarıyla birlikte, 27 Aralık 1962’de Beyaz Saray’da ağırladığı İsrail Dışişleri Bakanı Golda Meir’e şu açık çeki verecekti:</p>

  <p class="indentmetin">ABD’nin, İsrail’le, sadece İngiltere’yle arasında var olan pek çok alandaki dünya meseleleri üzerindeki işbirliğiyle kıyaslanabilecek ölçüde özel bir ilişkisi vardır. Ama bize düşen görevleri yerine getirebilmemiz için, İsrail’i... yakın ve sırdaş müttefiklerimiz gibi özel dostumuz olarak ifade etme ve ötekileri dışarıda bırakma lüksüne sahip değiliz. (İsrail resmen bir müttefikimiz değil ama biz onu öyle görüyoruz.) ...</p>

  <p class="indentmetin">İsrail, bizim kendisini anlamamızı istiyor. Aynı biçimde, biz de İsrail’in ABD’nin çıkarlarını dikkate almasını istiyoruz. ABD’yle olan bağları nedeniyle, İsrail, güvenlik için sadece kendi çabalarına bağlı olmak zorunda değildir; güvenliğini, aynı zamanda ABD’ye de dayandırabilir.<sup class="calibre3"><a href="../Text/ortadogu_split_365.html#footnote-170647-9" id="footnote-170647-9-backlink">[9]</a></sup></p>

  <p class="normal">Kennedy’nin bu stratejik ortaklık kurma politikası sözle sınırlı kalmadı. 4 Eylül 1962’de ABD, İsrail’e <span class="ideitalik">Hawk</span> uçaksavar füze sistemi vereceğini açıkladı. Bu silahları, İsrail daha önce Eisenhower yönetiminden istemiş ama olumlu yanıt alamamıştı; çünkü 1950 yılında ABD’nin isteğiyle ortaya çıkan Üçlü Deklarasyon’a <span class="ideitalik">(Tripartite Declaration)</span> göre ABD, İngiltere ve Fransa, Ortadoğu’da taraflara silah satmayacak ve 1948-49 Arap-İsrail Savaşı sonrasındaki ateşkesi savunacaklardı. Gerçi özellikle Fransa, ABD’nin de desteğiyle İsrail’e sürekli silah satmaktaydı ama ABD yine de bütün Arapları tamamıyla karşısına almamak için bu konuda dikkatli davranıyor, öne çıkmamaya gayret ediyordu. Dolayısıyla Kennedy’nin bu kararı, gerçek bir stratejik değişiklik anlamına geliyordu, bu bakımdan da silahların kendisinden ziyade, politika değişikliği önem arz ediyordu.</p>

  <p class="normal">Kennedy, danışmanlarından Mike Feldman’ı gizlice İsrail’e gönderdi, Hawk müjdesini İsrailli yetkililere bizzat bildirmesi için. Bir başkasını da kötü haberi Nasır’a bildirmeye gönderdi. Feldman, ayrıca, İngilizlerin de kendi füzelerini <span class="ideitalik">(Bloodhound)</span> satabileceğini, İsrail’in istediğini seçmekte serbest olduğunu bildirdi.<sup class="calibre3"><a href="../Text/ortadogu_split_366.html#footnote-170647-10" id="footnote-170647-10-backlink">[10]</a></sup> Artık stratejik tetikçiye “seç seç, beğendiğini al” denerek, silah tezgâhında mallar sunuluyordu.</p>

  <p class="normal">1963 yılında Ürdün’ün CIA bordrosundaki kralı Hüseyin bir kez daha zor duruma düştü. Yine Nasır’ı ve Arap milliyetçilerini suçladı ve yine ABD, bu kez İsrail’le birlikte işbirlikçisi iktidardan düşecek diye alarma geçti. ABD’nin ilk kaygısı, İsrail’in “güvenliği”ydi. Savunma Bakanı McNamara’nın önerisi üzerine, Kennedy, ABD’nin Akdeniz’deki kılıcı Altıncı Filo’yu harekete geçirdi. Siyonizm dostu Başkan, bu arada uçakların da hazır tutulmasını emretti. Aslında ortada önemli bir durum yoktu. Gemiler daha İtalya açıklarına gelmeden yapay kriz de bitti, Hüseyin içeride duruma hâkim oldu.</p>

  <p class="normal">Bu gösteriden sonra, şimdi sıra İsrail’e “tetikçilik” dersi vermeye gelmişti. Kennedy, İsraillilere haber gönderdi: İsrail ordusu değildi kendisini koruyacak olan, “Altıncı Filo’nun uçakları oradaydı”; kendinizi “yüzmilyon Arap’a karşı” koruyamazsınız, “ABD’ye dayanmak zorundasınız. Altıncı Filo’yu hep oralarda tutacağız.”<sup class="calibre3"><a href="../Text/ortadogu_split_367.html#footnote-170647-11" id="footnote-170647-11-backlink">[11]</a></sup> Mesaj açıktı: Güvenliğiniz bize emanet, siz bölgede bizim adımıza jandarmalık yapacaksınız...</p>

  <p class="normal">Bu garantiler önemliydi, çünkü o dönemde İsrailliler Araplardan korkuyor, bunun için de önce kendileri için ABD’den sürekli silah ve yasal taahhütler istiyorlardı, bir güvenlik antlaşması için ısrar ediyorlardı. Dolayısıyla, kendinden emin olmayan bir İsrail’in, ayrıca varlığını tehlikeye atma pahasına Amerika adına tetikçilik yapması, maceralara atılması söz konusu değildi. Bu bakımdan İsrail, kendini feda etmeye dünden hazır Türkiye’den farklıydı ve onu tetikçiliğe cesaretlendirmek gerekmekteydi.</p>

  <p class="normal">Kennedy’nin hep bir korkusu vardı, kendinden önceki yönetimin yetkilileri gibi. O da, ABD’nin İsrail’e açıktan garantiler vermesi durumunda, aynı şeyi Sovyetler’in de Arap ülkelerine ilişkin olarak yapması riskiydi. “Biz füze verirsek, onlar da Araplara verir!”, “Biz güvenlik antlaşması imzalarsak, onlar da Araplarla imzalar,” demekteydi hep. Aynı duyguyu İsrail’in nükleer reaktörü ve nükleer silah üretimi için de taşıyordu. Onun korkusu, İsrail’in nükleer silah yapması değil, nükleer silahların yayılması ve Arapların da bu silahları üretmesiydi.</p>

  <p class="normal">Bu arada, ABD Dışişleri Bakanlığı bünyesinde etkin bir grup da “komünizme karşı etkili bir güç olan milliyetçilik” silahından vazgeçmemek amacıyla, Arapların iyice küstürülmesine karşı çıkıyor, İsrail’le ilişkilerin dikkatli biçimde, çok iç içe geçilmeden ve kapalı kapılar ardında yürütülmesini savunuyorlardı.</p>

  <p class="normal">Kennedy için danışmanlarının, Sovyetler’in Araplara nükleer silah teknolojisini vermeyeceğine inandıklarını belirtmeleri bir rahatlık kaynağıydı. Gerçekten de Sovyetler’in nükleer silahları başka devletlere vermesi söz konusu değildi. Aslında başta ABD, öteki nükleer güçlerin en büyük korkusu, nükleer silahların yayılmasıydı. Ne var ki, iş İsrail’e gelince akan sular durulmaya başlıyordu.</p>

  <p class="normal">Öldürülmeden kısa bir süre önce Kennedy, İsrail’in “kendi askerî caydırma yetenekleri”nden söz etti. Bu şifreli ifade elbette çok manidardı ve nükleer jargonu bilenlerce kolayca anlaşılabilirdi. İsrail yetkilileri için daha anlaşılır bir “yeşil ışık” olamazdı. Amerikan istihbarat ve güvenlik çevrelerinde de, nükleer silahlara sahip bir İsrail’in daha rahat hareket edeceği, “Arap saldırganlığına karşı savaşmaya daha istekli olabileceği”ne inananlar vardı.<sup class="calibre3"><a href="../Text/ortadogu_split_368.html#footnote-170647-12" id="footnote-170647-12-backlink">[12]</a></sup> Dimona’ya göstermelik teftişler ve İsraillilere “Arap nükleer riski”ne ilişkin dikkatli olma telkinlerinden öte bir şey yapmadı Kennedy.</p>

  <p class="normal">Sonunda İsrail nükleer silahlarını geliştirdi ve Dimona’da çalışan bir teknisyen, Mordechai Vanunu, 1986 yılında İngiliz <span class="ideitalik">Sunday Times</span> gazetesinde bu gerçeği bütün dünyaya açıkladı. Vanunu, daha sonra MOSSAD ajanlarınca Roma’dan kaçırıldı ve 11 yılı hücrede olmak üzere 18 yıl hapiste tutuldu. Kennedy ise İsrail’in nükleer silah yaptığını göremedi, 1963 yılında uğradığı bir suikast sonucu hayatını kaybetti.</p>

  <p class="normal">Kennedy’nin yerine geçen Başkan Yardımcısı Johnson, Vietnam’daki batakla birlikte, İsrail’le “stratejik tetikçilik” ilişkilerini kurumsallaştırdı ve iki ülke arasında artık geri dönülemez bir bağ kuruldu. Johnson döneminde, İsrail’e her türden silah satışı büyük artış gösterdi ve nükleer programına karşı son çekingen itirazlar da kaldırıldı.</p>

  <h3 class="solbaslik" id="calibre_toc_69">İsrail Devrede</h3>

  <p class="normal">ABD içeride ve dışarıda sıkıştıkça, Ortadoğu’da tetikçilere daha fazla ihtiyaç duyuyordu. İsrail ise, elbette bunların başını çekiyordu. Türkiye egemenlik sistemi kendi derdine düşmüştü 1960’ların ikinci yarısından başlayarak. Bu arada Kıbrıs sorunu nedeniyle artık Araplarla da görece iyi geçinmek isteyenler vardı. Para da yeni petrol zengini Araplardaydı. Akan sular burada böyle duruyordu. Arap işbirlikçileri ise, Amerikan işgalleriyle Ürdün ve Lübnan’da ayakta kalabilmişler ama tetikçilik yapabilecek güçten yoksundular. Şah, yeni yeni silahlanmaktaydı ve ileride petrol zengini Körfez’e ilişkin olarak görevlendirilecekti. Görev, Siyonist Devlet’e düşmekteydi; o da iyice güçlendirilerek özgüvene kavuşturulmalı, mahalle kabadayılığını kolaylıkla yapacak ölçüde güçlendirilmeliydi. Ancak kendinden emin bir İsrail, Amerikan çıkarlarına tetikçilik riskini üstlenebilirdi...</p>

  <p class="normal">ABD, artık Nasır’ı ve onun temsil ettiği radikal milliyetçiliği kısa vadede ortadan kaldıramayacağını anlamış, kabullenmişti. Bu durumda, bir yandan Mısır’ı Amerikan ekonomik yardımlarına bağımlı kılmak, öte yandan da etkisiz, hareket olanakları kısıtlanmış durumda tutmak istiyordu. Johnson’un danışmanlarından Rostow’un belirttiği gibi, Amerikalılar çıkarlarını Mısır’ın “eylemsizliği”nin <span class="ideitalik">(inactivity)</span> sağlanmasında görüyorlardı.<sup class="calibre3"><a href="../Text/ortadogu_split_369.html#footnote-170647-13" id="footnote-170647-13-backlink">[13]</a></sup> Mısır’ı bir tür felç hâlinde kımıldayamaz hâlde tutmak istiyorlardı. Sürekli İsrail baskısı, işte bunu sağlayacaktı. Yemen’de, feodal monarşinin İmam’ına karşı ortaya çıkan modern cumhuriyetçi harekete Nasır’ın destek vermesi, ABD’nin bu tavrına aciliyet kazandırmaktaydı.</p>

  <p class="normal">Amerikalılar bu arada çok önemli bir tespit yapmışlardı: Mısır (Suriye’nin BAC’tan ayrılmasından sonra da Mısır, BAC adını kullanmayı sürdürdü), askerî bakımdan Sovyetler Birliği’ne, ekonomik açıdan, özellikle de stratejik zırai ürünler alanında Amerikan yardımlarına bağımlı hâle gelmişti. Kahire’deki Amerikan Büyükelçiliği’nden Dışişleri Bakanlığı’na 3 Mayıs 1963’te gönderilen bir mesajda, önce Mısır Dışişleri Bakanlığı’nın Sovyetler’le olan ilişkilerinin uzun süredir gerilemekte, kötüleşmekte olduğunun bilgisi alındığı belirtiliyor, ardından da, “ABD, artık BAC için pratik olarak vazgeçilemez bir ekonomik kaynak olmuştur. Gıda programı, Mısır’ın tahıl kaynağının yarısına yakınını oluşturmaktadır ki, BAC, ekonomik kalkınma programını mahvetmeden bunsuz yapamaz,”<sup class="calibre3"><a href="../Text/ortadogu_split_370.html#footnote-170647-14" id="footnote-170647-14-backlink">[14]</a></sup> deniyordu. İsrail’in gücüyle, Mısır askerî alanda da felç hâlinde tutulabilirse, gerisi kolaylıkla gelebilirdi.</p>

  <p class="normal">İlerde de İsrail, Arap topraklarını işgal edince, bu formül Kissinger tarafından daha da geliştirilecek, Araplara karşı tam bir şantaja dönüşecekti. Kissinger’ın Araplara pazarladığı formülü şöyleydi: “Araplara, politik destek Sovyetler’den, topraklarını geri alma imkânı da ABD’den gelir; karar sizin.” Savaşta kaybedilen toprağın geri alınmasının stratejik, politik ve duygusal önemi, bu şantajın ne kadar etkili, İsrail’in stratejik rolünün de ne denli hayati olduğunu gösteriyor...</p>

  <p class="normal">ABD, giderek İsrail’e ekonomik ve askerî yardımlarını olağanüstü artırmaya başladı. Artık, tanklar, savaş uçakları dâhil her türden saldırı silahları da İsrail’e cömertçe veriliyordu. Batı Almanya da ABD’nin isteğiyle İsrail’e silah vermeye başlamıştı. Aynı zamanda, Mısır’a yapılan yardımların da kesilmesi kararlaştırılıyordu. O dönemlerde Amerikalılar Mısır’la ilişkilerini “iyi tutmayı” ya da “sertleştirmeme”yi, “taktik işbirliği” olarak tanımlıyorlardı. Stratejik darbeyi vurma anına doğru, taktik alanda değişikliğe gidiyorlardı artık.</p>

  <p class="normal">1967 Haziran Savaşı yaklaşırken, Ulusal Güvenlik Konseyi’nin Ortadoğu uzmanı Harold Saunders, Johnson’ın danışmanı Rostow’a görüşlerini, “Başkan’ın Ortadoğu’daki çıkarları” başlıklı bir memorandumla 16 Mayıs’ta gönderdi.<sup class="calibre3"><a href="../Text/ortadogu_split_371.html#footnote-170647-15" id="footnote-170647-15-backlink">[15]</a></sup> Saunders’e göre, ABD Silahlı Kuvvetleri Vietnam’da savaşırken, Başkan, bir de Ortadoğu’ya asker gönderme yükünden kurtarılmalıydı. İkinci olarak;</p>

  <p class="indentmetin">Bir teknik olarak, ‘ulusal kurtuluş savaşı’ Ortadoğu’ya gelmiştir – İsrail’in sınırlarına ve şimdi de Güney Arabistan’a [Yemen’deki cumhuriyetçi hareketi kastediyor]. Başkan Johnson, Vietnam’da kendini ortaya koyarak bu tür saldırganlığa hoşgörülü davranmayacağımızı gösterdi. Ortadoğu’daki dostları şimdi ona, nasıl olup da Vietnam’da terörist saldırılara karşı durduğunu ama bunu İsrail’de ya da Güney Arabistan’da yapmadığını soruyorlar. Onları sınırlamanın bir yolunu bulmalıyız...</p>

  <p class="normal">Saunders, Başkan’ın İsrail’e olan sevgi ve bağlılığına atıfta bulunduktan sonra, onun İsrailli dostlarının da “bugün Arap terörizmini kendi güvenliklerine karşı en büyük tehdit” olarak gördüklerini belirtiyordu.</p>

  <p class="normal">İşin içinde ekonomi de vardı:</p>

  <p class="indentmetin">Doları dengede tutmak için, Başkan’ın Arap ülkelerinde önemli bir <span class="ideitalik">ödemeler dengesi çıkarı</span> bulunmaktadır. Ortadoğu, Afrika-Asya alanında güvenli biçimde artıda olduğumuz bir bölgedir. İktisatçılarımız, ödemeler dengesinin bizim lehimize yılda 400-500 milyon dolar civarında seyrettiğini tahmin etmektedirler. Dünya genelindeki 1,4 milyar dolar açık karşısında bu önemlidir.</p>

  <p class="normal">Ayrıca, Başkan’ın, “Silahlanmanın sınırlanmasında çıkarı vardır. İsrail, niteliksel üstünlüğünü korumalıdır...”</p>

  <p class="normal">Saunders’e göre, şu sırada Nasır’ı doğrudan karşısına almak ABD’nin çıkarına değildir. Ama Ulusal Güvenlik Konseyi uzmanı baklayı da ağzından çıkarmaktadır:</p>

  <p class="normal">“Pek çok İsrailli ve Arap dostumuzun, Nasır’ın tek anladığı dilin, büyük askerî güçle onu kullanma isteğine dayalı kararlılığın olduğu yönündeki düşüncesini, insan kabul etmeye zorlanmaktadır.” Bu gücün İsrail’dan başkası olamayacağı ise, artık İsrail dostu Başkan’ın ferasetine bırakılmaktadır.</p>

  <p class="normal">Teksaslı Başkan’ın ferasetine güven olmaz diye, Savaş’tan bir gün önce Walt Rostow, Nasır’a düşman ve İsrail’e hayran Başkan’a şunu önermektedir:</p>

  <p class="indentmetin">Hemen önümüzde <span class="ideitalik">(just beneath the surface)</span> Ortadoğu’da ılımlılığın yeni bir aşaması olasılığı <span class="ideitalik">(potentiality)</span> var: Ekonomik kalkınma üzerinde yoğunlaşmak, bölgesel işbirliği ve mülteciler sorununa bir çözüm bulunduğunda İsrail’in Ortadoğu’nun bir parçası sayılması. Ama bütün bunlar, Nasır’ın boyunun ölçüsünün alınmasına bağlı.</p>

  <p class="normal">Rostow, “neredeyse bütün Arapların” Nasır’ın boyunun ölçüsünün, bir dış güç (ABD) tarafından değil de, İsrail tarafından alınmasını yeğlediklerini eklemeyi de ihmal etmemektedir raporuna. Nihayet, Amerikan kamuoyu için güzel bir gerekçe de sunulmaktadır: ABD bir ikilemle karşı karşıya kalabilir; ya İsrail yok edilir ya da “Hong Kong gibi” bölgede tecrit içinde kalır ve “ABD tarafından varlığının bekası sağlanmak” zorunda kalınır. Bu da Amerika için ek ve kaldırılması çok ağır bir yüktür elbette.<sup class="calibre3"><a href="../Text/ortadogu_split_372.html#footnote-170647-16" id="footnote-170647-16-backlink">[16]</a></sup> Oysa İsrail’in kendisi işi halledebilirdi; iyice güçlendirilirse ve nükleer silahlarla donatılırsa, hem kendisini korur, hem de Amerikan çıkarlarının jandarmalığını yapabilirdi.</p>

  <p class="normal">ABD, Vietnam bataklığındayken, Ortadoğu’da “Amerikan Barışı” için Nasır’ın kellesi ve İsrail’in kılıcı gerekmektedir.</p>

  <p class="normal">Aslında her şey çoktan hazırlanmıştır.</p>

  <p class="normal">Daha 7 Nisan 1964’te Siyaset Planlama Konseyi’nden William R. Polk, Rostow’a, “İsrail birkaç yıl içinde, hatta bazılarına göre daha da kısa bir sürede, nükleer silah yapabilir,” diye yazıyordu.<sup class="calibre3"><a href="../Text/ortadogu_split_373.html#footnote-170647-17" id="footnote-170647-17-backlink">[17]</a></sup> CIA Başkanı Helms de 24 Mayıs’ta Amerikalı yetkililere bölgede henüz “nükleer silah bulunmadığı”nı söylüyordu. Aslında, şimdi biliniyor ki, İsrail ilk nükleer bombalarını (iki adet) 1967 Savaşı’ndan önce üretmişti. Tetikçinin nükleer dişlerini bilemekte olduğunu Amerikalılar da biliyorlardı ve bu konuda İsrail’e çok da yardımcı olmuşlardı. Hava saldırılarına karşı üretilen Hawk füzeleri belki de Dimona’yı korusunlar diye verilmişti İsrail’e. Gerçekten de, ilk Hawk sistemi Dimona çevresinde konuşlandırılmıştı.<sup class="calibre3"><a href="../Text/ortadogu_split_374.html#footnote-170647-18" id="footnote-170647-18-backlink">[18]</a></sup> Siyonist Devlet’e, göz yumularak, kaçak yollardan “nükleer yakıt” gönderildiği de herkesin bildiği “sır”lardandır.</p>

  <p class="normal">Aynı zamanda, Nasır’a yeni bir gıda yardımı anlaşmasının yapılmayacağı sinyalleri gönderilmekteydi. Kongre liderleriyle yaptığı bir toplantıda Johnson, yapılan ekonomik yardımları kastederek, Nasır, Sukarno, Nkrumah gibi liderlere “kendilerini doyuran elleri ısırmamaları” öğretilmelidir diyordu.<sup class="calibre3"><a href="../Text/ortadogu_split_375.html#footnote-170647-19" id="footnote-170647-19-backlink">[19]</a></sup> Böyle bir anlayış, ancak, kayıtsız koşulsuz teslimiyetle ikna edilebilirdi ve Nasır’ı her şeye karşın o kadar da düşüremiyorlardı. Bu durumda artık ipi çekilmeliydi.</p>

  <p class="normal">2 Haziran’da, yani İsrail saldırısından üç gün önce bir araya gelen Amerikan ve İngiliz heyetleri, sonucu da biliyorlardı. Amerikan Savunma Bakanı MacNamara, İngilizlere, İsraillilerin savaşı “üç dört gün içinde kazanacakları”nı düşündüklerini ama kendisinin tahmininin “7 ila 10 gün arasında” olduğunu söylüyordu.<sup class="calibre3"><a href="../Text/ortadogu_split_376.html#footnote-170647-20" id="footnote-170647-20-backlink">[20]</a></sup></p>

  <p class="normal">Minare hazırdı da, kılıf lazımdı. O da, Mısır’ın ilk vuruşu yapmaya kışkırtılmasıyla bulunabilirdi.</p>

  <p class="normal">Aslında Siyonist Devlet’in misyonu baştan beri aynıydı. İsrail eski askerî istihbarat başkanlarından Shlomo Gazit’in Sovyetler Birliği’nin yıkılışından sonra yazdıkları, işin aslını anlatıyor:</p>

  <p class="indentmetin">İsrail’in temel görevi hiç değişmedi ve hâlâ yaşamsal önemde sürüyor. Müslüman Arap dünyasının ortasındaki konumu, İsrail’i, çevresindeki bütün ülkelerin istikrarının adanmış bekçisi olmaya yazgılı kıldı. [Görevi], var olan rejimleri korumaktır; radikalleşmeyi önlemek ya da durdurmak ve köktendinci fanatizmin gelişmesini engellemek.<sup class="calibre3"><a href="../Text/ortadogu_split_377.html#footnote-170647-21" id="footnote-170647-21-backlink">[21]</a></sup></p>

  <p class="normal">Kavramlara ve retoriğe takılmazsak, söylenen, İsrail’in emperyalizmin daimi tetikçisi olduğunun şekere bulanmış ifadesinden başka bir şey değildir. Dinci fanatizmin şeriatçı temsilcilerinin Amerika’nın müttefikleri Suudi Arabistan, Kuveyt ve benzerleri olduğuna göre ya da bir zamanlar Afganistan’da Taliban’ın korunduğu ve köktendinci hezeyanın bizzat Amerika’da egemenlik sisteminin bir parçası olduğu düşünülürse, o zamanlarda da, şimdilerde de, asıl düşmanın bağımsızlıkçı, özgürlükçü, devrimci hareketlerin olduğu rahatlıkla görülebilir.</p>

  <p class="normal">Bu arada, bu kez Sovyetler’le ilişkilerini masada pazarlık konusu yaparak, Nasır, Amerika’ya yanaşma, ilişkileri düzeltme imkânlarını arıyor, emperyalizmle dans etmeyi öğrenmeye çalışıyordu. Oysa ABD, onu çoktan gözden çıkarmıştı.</p>

  <p class="normal">Aslında Nasır, milliyetçi ufkunun gereğini yapıyordu. Mısır, artık uluslararası camiada göreli özerkliğini, formel bağımsızlık ve egemenlik hakkını kazanmıştı. Şimdi, emperyalizm tarafından belirlenen hiyerarşik uluslararası sistemin merdiveninde kendine düşen basamaktaki yerini almak, uluslararası kapitalizme eklemlenmek, oyunun bir parçası olmak istiyordu. Bunun için Amerikalılara ekonomide liberalleşme önlemleri alacağını, Batı’yla ilişkilerini geliştirmek istediğini anlatıyordu, Nasır. Hatta stratejik alanda, Libya’daki Amerikan üssünün kaldırılmasını talep eden muhalefeti bile etkisizleştiriyordu. Küçük burjuva milliyetçilik ve onun devlet kapitalizminin yeni palazlanmış egemenleri, emperyalizmle uzlaşma arıyorlardı.</p>

  <p class="normal">Ne var ki, güçsüz, gelişmesini tamamlamamış bir ülke olarak Mısır’ın payına bu hiyerarşik yapının alt basamaklarında bir yer düşüyordu elbette ve bulunduğu alan bin bir türlü, formel olmayan, çoğu görünmez bağımlılık zincirleriyle örülmüş bir ağla kaplıydı ve onun içinde tutsak çırpınış kaçınılmazdı. Nasır, emperyalizmle dans etmenin anlamını yakında anlayacaktı...</p>

  <h3 class="solbaslik" id="calibre_toc_70">Savaşa Doğru</h3>

  <p class="normal">1960’ların ikinci yarısı aşıldığında, radikal milliyetçi ya da “ulusal sol” rejimler kuşatma altında çürüme sürecine girmişlerdi bile. Irak ve Suriye, hızla polis devletlerine, BAAS diktatörlüğüne dönüşüyor, şiddetle örülmüş bir devlet kapitalizminin pençesinde kavrulup içe kapanıyor, Sovyet askerî desteğiyle ayakta durmaya çabalıyorlardı.</p>

  <p class="normal">Mısır ise her yandan kuşatılmıştı. Artık İsrail saldırılarına karşı iyice korumasız ve çaresiz durumdaydı. Özellikle hava gücünde ve füze teknolojisinde düşmanıyla boy ölçüşebilecek hâlde değildi. ABD de, onu bağımlı, muhtaç ve güçsüz tutarak kontrol etmeye, zamanı gelince de tuzağına düşürmeye yönelmişti. Ekonomi, büyük durgunluk içindeydi. Millî burjuvazi bir özerk kalkınma hamlesi gerçekleştirememişti. Yeni bürokrat-burjuva sınıfın da gözü, uluslararası kapitalizme açılmakta ve emperyalizmle uzlaşmadaydı. Rejim, halkını doyurmaktan bile acizdi. Sovyetler’den alınan silahlar tek umuttu ama düzenin gözü Batı’daydı ve Sovyet ilişkisini bir yük olarak görüyordu. Tepeden inme imkânlarla susturulan yığınlar, “devlet baba”nın ya da “Reis”in verdikleriyle yetinmek durumundaydılar, çünkü bütün özerk örgütlenme imkânları ellerinden alınmıştı. Yazgılarını pasif biçimde beklerken, verilenin bir gün alınacağı günler de yakınlaşıyordu. Öteki milliyetçi rejimler, bütün zayıflıklarında, sadece anti-İsrail retoriğiyle yetiniyor, askerî yükü bütünüyle Mısır’a havale etme kurnazlığını gösteriyorlardı. Oysa ordusu boğazına kadar ülke yönetimine ve yolsuzluk batağına batmış silahlı kuvvetlerin ve subayların savaşacak hâlleri yoktu. Yemen ya da Afrika’da ilerici güçlerle kurulan bağlar da kaldırılamaz yüklere dönüşmüştü.</p>

  <p class="normal">Nasır, ABD’den yüz bulamıyor, daha doğrusu yörüngeden ayrılmamasını sağlayacak ölçüdeki yardımlarla avutuluyor ama İsrail’in gücünün bölge dengelerini kalıcı olarak bozacak ölçüde artırılmaması taleplerine ya da Mısır’a askerî yardımlarla dengelenmesine ilişkin ricalarına yanıt alamıyordu. Suriye ve Irak da artık bütünüyle onun yörüngesinde değildi. Çırpındıkça batmaktaydı. Ülke içindeki durumu sağlam görünüyordu ama darbelerin dünyasında işler kötüye gittikçe, iktidarından da emin olamıyordu.</p>

  <p class="normal">İçine düştüğü açmazdan kurtulmanın ilk yolu, kendisini dünyanın efendilerine dayatarak taleplerine yanıt bulmaktı. İsrail’in gücü karşısında hiçbir şey yapamaz duruma gelmeden, Sovyet askerî yardımlarına da güvenerek kıstırıldığı tuzaktan son bir hamleyle kurtulmayı denedi.</p>

  <p class="normal">1966 yılının Kasım ayı ortalarında İsrail, 4 bin kişilik bir zırhlı birlikle Ürdün’ün Batı Yakası’ndaki Samu kentine saldırdı. Saldırıda 125 ev, bir klinik, bir okul ve bir atölye yıkıldı ve 18 Ürdün askeri öldürüldü. İsrail, Ürdün’ü, topraklarına sızan gerilla faaliyetlerine engel olmadığı için cezalandırdığını iddia ediyordu ama o sıralarda Ürdün hükümeti kendi topraklarından İsrail’e operasyon için sızmaya çalışan Filistinli gerillalara karşı çok sert önlemler almaktaydı. Aslında o dönemde, Ürdün silahlı güçlerince öldürülen Filistinli sayısı, İsrail’in katlettiklerinden daha fazlaydı.<sup class="calibre3"><a href="../Text/ortadogu_split_378.html#footnote-170647-22" id="footnote-170647-22-backlink">[22]</a></sup></p>

  <p class="normal">İsrail’in amacı, Arapların ve özellikle de Nasır gibi milliyetçilerin kendi gücü karşısındaki çaresizliklerini vurgulamak, bu arada Kral Hüseyin gibilere de, ulusalcılara güvenilemeyeceği propagandası yaptırtmaktı. Bu tür saldırılar gerçekten de özellikle Nasır’ı ve en güçlü Arap ülkesi Mısır’ın rejimini çok güç durumda bırakıyordu. Mısır hükümeti, bölgedeki BM gücünü bahane ederek, İsrail’e müdahale edemediğini öne sürüyordu ama aslında bunu yapmaya gücünün yetmediği belliydi. Bu da ciddi biçimde prestij ve güvenilirlik kaybına neden olmaktaydı.</p>

  <p class="normal">1966 Şubat’ında Suriye’de BAAS’ın Arapçı kanadı bir darbeyle iktidara gelmişti ve rakip ulusalcı akım olarak, Filistin davasına sahip çıkmada Nasır’ı zorluyordu. Darbeyi destekleyen Hava Kuvvetleri Komutanı Hafız Esad’ın Savunma Bakanı olarak yer aldığı yeni Suriye hükümeti, Filistinli gerilla savaşına destek veriyor ama bir yandan da İsrail’le doğrudan bir cephe savaşına giremeyecek kadar güçsüz olduğunu biliyordu. Bu durumda, Nasır’a ateşli milliyetçi nutukları hatırlatılıp, Mısır’ın askerî yükü üstlenmesi bekleniyordu. Ulusalcılar kendi aralarında milliyetçilik ve keskinlik yarışı yapmaktaydılar ve birbirlerine karşı oldukça kışkırtıcı bir söylem kullanmaktaydılar.</p>

  <p class="normal">7 Nisan 1967’de bu sefer İsrail’le Suriye arasında çatışma çıktı ve İsrail, 7 Suriye savaş uçağını (Mig-21) düşürdü. İsrail’de, “Şam’a yürüme” naraları atılmaya başlamıştı.</p>

  <p class="normal">Nasır ve Arap dünyası bir kez daha İsrail saldırganlığı karşısında sıkışmıştı. Üstelik İsrail tehditleri de büyüyordu ve İsrail ordusunun her an Şam’a doğru harekete geçmesi bekleniyordu. Bu arada, bir Sovyet istihbaratı da Mısır’a ulaşmıştı ve İsrail’in Suriye’yi işgal etmeye hazırlandığı bildiriliyordu. Haberin özü doğruydu, sadece ayrıntılarda hatalar vardı ve Arapları, özellikle de Nasır’ı heyecanlandırmaya yetmişti.</p>

  <p class="normal">Bu durumda Suriye de, aralarında askerî yardım anlaşması olan Mısır’dan destek talep etmekteydi. Buna “hayır” demek, Nasır için büyük siyasi darbe olacaktı ve kuşkusuz İsrail’in oynadığı silahlı oyunun amaçlarından biri de buydu. Nasır’ı hamle yapmaya mecbur bırakmak, hatta çatışma başlatmaya kışkırtmak, temel İsrail hedefiydi.</p>

  <p class="normal">14 Mayıs’ta Mısır askerleri Sina’ya girdi ve 16 Mayıs’ta da Nasır, 1957 yılında Mısır-İsrail sınırına yerleştirilmiş BM “Barış” Gücü’nün <span class="ideitalik">(United Nations Emergency Force)</span> çekilmesini talep etti. Aslında Nasır, kısmi bir çekilme talebini, daha doğrusu bir taktik yer değiştirme isteğini, politik bir hamle olarak düşünmüştü ama BM Genel Sekreteri U Thant, bunu ancak tam bir çekilme olarak uygulayacağını bildirerek, Nasır’a manevra alanı bırakmadı. Bu arada İsrail de seferberlik ilan etti. 22 Mayıs’ta da Mısır, Akaba Körfezi’ndeki Tiran Boğazı’nı İsrail bandıralı ve İsrail’e stratejik malzeme taşıyan gemilere kapadığını ilan etti ama bu konuda bir askerî önlem de almadı.</p>

  <p class="normal">Krizin derinleşeceği anlaşılmaktaydı ama Nasır’ın bir silahlı çatışma istemediği de belliydi. Bunu çeşitli defalar bütün diplomatik temaslarında belirtti ve bu arada ilk ateş edenin Mısır olmayacağı konusunda da güvenceler verdi. Yapılan görüşmelerde, Nasır’ın bu konuda Adalet Divanı’na gideceği, bir savaş istemediği, çatışma başlatan taraf olmayacağı anlaşılmıştı ve krizi sonlandıracak bir zemini hazırlamak üzere Nasır’ın yardımcısının Amerika’ya gideceği açıklanmıştı.</p>

  <p class="normal">İsrail’in bir askerî tehdit altında olması da söz konusu değildi. Hatta Mısır ordu birliklerinin Sina’daki ilerlemesi, işine bile geliyordu çünkü böylece Mısır Silahlı Kuvvetleri’nin ulaşım/iletişim hatlarında boşluklar ortaya çıkıyordu. İsrail’in her an vurmaya istekli olduğunu bilen Mısır Genelkurmayı, önleyici bir harekât için Nasır’a müracaat ediyor ama bu talep Nasır tarafından reddediliyordu. Şu kesindi ki, Nasır, zorunlu kalarak yaptığı bu hamlelerle, içine kıstırıldığı politik ve askerî tuzaklara karşı çıkmanın yollarını ve diplomatik bir çözümü arıyordu.</p>

  <p class="normal">Sırdaşı gazeteci Heykel, Nasır için, “Arap direnişi ve birliğinin simgesi olmakta devam ediyordu. 1967 bunalımında gene Arap toplumunun iradesi yüzünden tepki göstermek zorunda kaldı,” derken, onun gerçekten savaş istemediğini de anlatıyordu.<sup class="calibre3"><a href="../Text/ortadogu_split_379.html#footnote-170647-23" id="footnote-170647-23-backlink">[23]</a></sup></p>

  <p class="normal">Oysa Siyonist Devlet’in aradığı savaştı; o, bahane ve fırsat kolluyor, ABD’den yeşil ışık bekliyordu. CIA’nın saptadığı gibi, İsrail’in amaçları vardı: “Radikal Arap sosyalist hareketinin güç merkezini yani Nasır rejimini yok etmek”; “Radikal Arapların silahlı kuvvetlerini yok etmek” ve “Suriye ve Ürdün’ü modern devletler olarak yok etmek.” Bir başka ifadeyle, “İsrail’in temel amacı, Arap ‘radikalizmi’ni yani bağımsızlık ve modernleşme yönelimini, bütün yönleriyle ortadan kaldırmaktı.”<sup class="calibre3"><a href="../Text/ortadogu_split_380.html#footnote-170647-24" id="footnote-170647-24-backlink">[24]</a></sup></p>

  <h3 class="solbaslik" id="calibre_toc_71">İsrail’in Altın Vuruşu: Altı Gün Savaşı</h3>

  <p class="normal">5 Haziran 1967 Pazartesi sabahı İsrail aniden saldırıya geçti.</p>

  <p class="normal">Sonuç, Araplar için korkunçtu: Mısır’ın bütün hava gücü yok edilmişti ve siyonist ordunun önünde duracak bir güç kalmamıştı. İsrail ordusu hızla bütün Sina Yarımadası’nı ve Gazze Şeridi’ni işgal etti. Ürdün ordusu da hemen dağıldı ve Kudüs ile Batı Yakası da kısa zamanda düştü. Ardından, ateşkese uymayarak, ayın 10’unda, uzun zamandır göz koyduğu stratejik Golan Tepeleri’ni işgal etti İsrail ordusu. Böylece Şam’a giden yol da açılmıştı. Sadece 6 gün, yani 134 saat içinde bütün Arap orduları hezimete uğramışlardı.</p>

  <p class="normal">10 Haziran’da taraflar ateşkesi kabul ettiklerinde, ABD, Batı Avrupa ve tabii İsrail’de zafer kutlanırken, Arap dünyasında önce şaşkınlık, ardından utanç ve öfke seli egemen oldu.</p>

  <p class="normal">Araplar iyice aşağılanmışlardı, zalimlere gün doğmuştu:</p>

  <p class="indentmetin">1968 yılında Johnson, Birleşik Amerika’yla ilişkilerini kesmemiş olan Suudi Arabistan, Tunus, Lübnan ve Kuveyt, yani dört Arap ülkesinin büyükelçilerini Beyaz Saray’da öğle yemeğine çağırdı. Böyle yapmakla Amerika’nın Arap dünyasından tamamen kopmamış olduğunu belirtmek istiyordu. Sofraya oturuldu. Johnson’un yanında en sevdiği köpeği vardı. Arap elçileri Ortadoğu’daki durumdan söz etmektelerken o köpeğiyle oynuyor, onu yemek artıklarıyla besliyordu. Birden konuklarına döndü: “Baylar,” dedi, “politika yapmayalım. Bu yemek, bir dost şöleni olsun...” Bu söz üzerine şurdan burdan konuşmaya başladılar. Bir süre sonra çağırdığı köpeğine Johnson, “Ne yapayım?” dedi. “Evvel zaman içinde, komşusuna öyle ters davranan bir adam varmış ki, komşusu artık ona katlanamaz olmuş... Ne mi yapmış? Aksi komşusunu yakaladığı gibi bir temiz dövmüş... Ben ne yapabilirim ki?”<sup class="calibre3"><a href="../Text/ortadogu_split_381.html#footnote-170647-25" id="footnote-170647-25-backlink">[25]</a></sup></p>

  <p class="normal">Mısır’da Nasır, hezimetin sorumluluğunu üstlenerek istifa ettiğini açıkladı. Ne var ki, haber duyulur duyulmaz, yüz binlerce insan sokaklara döküldü ve Nasır’ın görevden ayrılmasına karşı çıktı. Yığınlar, korkunç yenilginin üstüne, bir de kendi başlarına çaresiz bırakılma duygusuna katlanamadılar ve bu büyük duygusal patlama sonucunda Nasır istifasını geri aldı.</p>

  <p class="normal">Filistinli mülteci sayısı 2 milyonu geçti, sefalet kamplarda kol gezmeye başladı. Arap başkentleri, ayrıca, işgal altındaki öteki topraklardan kaçan mültecilerle doldu.</p>

  <p class="normal">17 Temmuz 1968’de Irak’ta Saddam Hüseyin’in önünü açacak olan BAAS darbesi yapıldı. Saddam, kısa süre sonra Devrim Konseyi üyesi olacak, ardından Devlet Başkanı Hasan Bakr’ın yardımcılığına atanacaktı.</p>

  <p class="normal">1969 Mart’ında da Suriye’de Hafız Esad, BAAS partisi içindeki çatışma sonucunda ipleri eline aldı ve onun diktatörlüğüne giden yol açıldı. Hafız, kasım ayında da, bütün yetkileri elinde topladı ve Devlet Başkanı oldu.</p>

  <p class="normal">Ortadoğu’da yeni bir kargaşa, şiddet ve çürüme dönemi açılmıştı...</p>

  <p class="normal">Ulusalcılar büyük güç ve itibar kaybına uğramışlardı. Tetikçi görevini bihakkın yerine getirmişti, ABD, amacına ulaşmıştı... Ortadoğu, düşürülmüştü... Artık çok uzun süre hiçbir şey eskisi gibi olmayacaktı...</p>

  <p class="normal">Şimdi sıra işbirlikçilerin, piyasa milliyetçilerinin intikam almasındaydı...</p>
</body>
</html>
