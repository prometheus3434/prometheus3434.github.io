<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <p><br /></p>

  <p><br /></p>

  <p style="text-align: center;"><img alt="Batidan Gelen Iblis -logo" height="150" src="../Images/_lg.jpg" /></p>

  <h1>BÖLÜM 8</h1>

  <p><span class="ilkharf">H</span>oremheb subaylarından gelen raporları dinledi.</p>

  <p>Bayrak taşıyıcısı, "En az yirmi," dedi. "Gaspçı, kadını, iki ruhban Djoser ve Khufu, Hititli subayların refakat ettiği Prens</p>

  <p>Aziru kaleden daha önceden ayrılmış. Gözcüler onların doğuya yöneldiklerini görmüşler."</p>

  <p>"Horus Yolu," diyerek araya girdim. "Horus Yolu'nu kullanarak Sinai'nin diğer tarafına geçecekler. Tekrar gizli planlar yapmak için Canaan’a kaçmayı umuyorlar."</p>

  <p>Horemheb, "Peki, tavsiyen ne?" diye sordu.</p>

  <p>"Peşlerine düşüp onları öldürmek." Alınıp götürülen at dizinlerini işaret ettim. "Hayvanlarınız yorgun, yiyecek, su ve dinlenmeye ihtiyaçları var; bizim de öyle."</p>

  <p>Horemheb yüzündeki teri sildi. "Savaşın başlarında mı ayrılmışlar?"</p>

  <p>Bayrak taşıyıcısı, "Tek bir darbe dahi indirmeden," diye onayladı. "Hititli albaylardan teki çok sert; onların kaçtıklarına inanıyor."</p>

  <p>Horemheb, "Bunu anlayabilirim," diye karşılık verdi. Öne doğru yürüdü, esir hatlarından gelen iniltilerle, kendi askerlerinden yükselen alkış ve çığlıklarla ilgilenmeksizin, düzlüğe tepeden baktı.</p>

  <p>Omzunun üzerinden arkasına doğru, "Onları nehrin yakınında sıkıştırdık lord Mahu," diye seslendi. "Ölüler orada beşi ya da altısı üst üste yığılmış halde yatıyor, su kana bulanmış durumda.</p>

  <p>Oh! Bunu unutmamalıyım." Bir ulağa seslendi. "Askerlere dikkatli olmalarını söyle: Timsahlar ve geceleri ortaya çıkan diğer sinsi yaratıklar bugün kendilerine ziyafet çekecekler. Şimdi," Ateş Alanı'na uzanan çitlerin girişini işaret etti, "bana şunu bir gösterin."</p>

  <p>Onu içeri soktuk. Horemheb daha sonraki günlerde bana, henüz kazandığı kan dökülen korkunç çarpışmaya rağmen, kendisinde böylesi bir dehşet hissi uyandıran başka bir yer olmadığını itiraf etti. Mastaba’ya doğru yürüdü, rampayı tırmandı ve içerdeki yabani hayvanların kükreyişlerini dinledi.</p>

  <p>O kanları donduran hırıltılardan korkmuş bir halde benim ve subaylarının beklediği yere geri dönerek, "Hititli kumandanları,"</p>

  <p>dedi, "almaya ve onları bu tuzak kapıdan içeri atmaya istekliydiın." Sert yüzü bir gülümsemeye büründü. "Ama kaderin ilerde hangi yöne döneceğini hiçbir zaman bilemeyiz: Gün gelir, Mısırlı subaylar esir alınabilir."</p>

  <p>Horemheb okçulara hemen ölçekli merdivenler getirmelerini, tuzak kapıyı kaldırmalarını ve karanlığa ok üzerine ok boşaltmalarını emretti. Kükreme ve hırlamalar korkunçtu; yorulan ok çunun yerini yeni bir tanesi aldı. İçerdeki canavarlar, kızgın ve aç bir halde, kapı girişine doğru fırladılar, artık çok kolay birer hedef olmuşlardı. Okçuların başı her iki aslanın da öldürüldüğünü ilan ettiğinde karanlık çökmeye başlamıştı. Horemheb kapının kırılmasını emretti. Meşaleler getirildi ve cesaret edebilenler generallerini takip ederek o pis kokulu yere girdiler.</p>

  <p>Mastaba her ne kadar dışarıdan büyük görünüyor olsa da, sadece korkunç kare bir odaya açılan tek geçitten başka bir şey değildi. Kemikler ve insan artıkları, yağ ve et parçacıkları, sertleşmiş zemin ve duvarlar. Burası tıpkı ceset ve ölü kemiklerinin konulduğu bir mahzeni andırıyordu. Nebamun'un subaylarından ikisi mideleri bulandığı için hemen dışarı çıktılar. Horemheb hem odayı hem de aslanları kontrol etti; bunlar Afrika'dan gelmeydi, iri ve güçlü, siyah yeleli iki canavardı. Postlarındaki yaralara bakıldığında bu yaratıkların birer insan yiyen haline getirildikleri anlaşılıyordu, büyük olasılıkla avcılar tarafından yaralanmışlar ve insanları çevik ceylanlardan çok daha kolay birer av olarak algılamışlardı. Eğer birisi bana "Hiç Ölüler Diyarı’nın Koridorlarını, Leş</p>

  <p>Yiyen Hayvanlar’ın Yerini ziyaret ettin mi?" diye soracak olursa, kesinlikle evet diye yanıtlarım. Şimdi, yıllar sonra, kabus gördüğümde, Mastaba'daki o oda, kelimelere dökülemeyen dehşetin, zalim ölüm ve eziyetin kuluçkaya yattığı aurası ile, aklıma takılır kalır.</p>

  <p>Horemheb içerinin ateşe verilmesini emretti. Yağ tulumları yerlere boşaltıldı; çalı çırpı, yanabilecek her türlü şey içeri atıldı.</p>

  <p>Aynı şey Ateş Alanı'na da yapıldı. Kazıklar yerlerinden söküldü, her yer vıcık vıcık yağlandı, okçular içeri alevli oklar boşalttı. Gece gürüldeyen alevler ve duman bulutlarıyla aydınlandı. Kale de tahrip edildi, çadırları tamamen yağmalanıp talan edilmişti. Sağ elleri kesilen düşman ölüleri ateşe atıldı.</p>

  <p>Dehşet yüklü, korku dolu bir ateş ve duman gecesiydi. Seslerin hepsi alevlerin gümbürtüsüyle bastırıldı. Yıkım sabahın erken saatlerine kadar devam etti. Horemheb kaçanları unutmuş gibi görünüyordu. Büyük kamp sandalyesini alevlerin arasından ışık denizi altına getirtmiş, esirleri kısa bir divanı harbe maruz tutmuştu. Ben, Kraliyet Çemberi’nin bir üyesi olarak, onun sağına oturdum, solunda ise Albay Nebamun vardı. İlk olarak Hititli subaylar getirildi. Horemheb onlardan savunmalarını istedi. Neden Mısır topraklarına saldırmışlardı? Tabi ki bu somya sadece, kendilerinin gaspçı tarafından kiralanan birer paralı asker oldukları yanıtını verebildiler.</p>

  <p>Horemheb, "Bu durumda," dedi, "sizler kanun kaçakları ve korsanlardan farklı değilsiniz."</p>

  <p>Onların boyunlarının vurulmasını emretti, adamlar itilip kakılarak karanlığa doğru götürüldü. Kısa bir süre sonra, aşağı doğru inerek boynu vurup insanların kafalarını yerleştirdikleri kütüğe saplanan baltanın korkunç sesi yankılandı. Bunun ardından Horemheb diğer esirlerle ilgilendi. Mısırlı olanlar anında vatan haini ve isyankar olarak lanetlendi; bunlar öldürülüp şehir kapılarının üzerinden zincirlerle tepe taklak asılmak üzere Sile, Avaris ve Nil boyundaki diğer şehirlere gönderildi. Diğer uyruklardan gelenlerden bazıları idam edildi; diğerleri Mısır’ın maden ve taş ocaklarında çalıştırılmak üzere köle alındı.</p>

  <p>Horemheb arada bir yiyecek ya da şarap için sustu. Kol ve bacaklarım ağrımaya başlamıştı. Kendimi üşümüş hissettim. Uyumak istedim. Ancak Horemheb sadece bir general değildi, aynı zamanda da askeri kanunlar konusunda uzmandı; cezanın uyarı babından her asiye hemen ve acımasızca uygulanması gerektiğinde ısrarcıydı. Aynı zamanda, subayları kampta disiplini sağlamakla, sarhoşları tutuklamakla, buldukları kadınları köle kafeslerine kapatmakla, ganimetlerin tümünün geri iadesini talep etmekle meşguldüler. Amun-Ra için etrafı Horemheb’in bayraklarıyla çevrelenmiş geçici bir altar kuruldu, gece boyunca kesik el yığını daha da kalabalıklaştı. Etraf duman, kan ve yanmış et kokularıyla doldu.</p>

  <p>Horemheb sonuçtan memnun olduğunu dile getirdi, döndü ve Sobeck’in büyük bir kıskançlıkla muhafaza ettiği deri torbayı işaret etti.</p>

  <p>"Lordum Maim, yağmalananların tümü demiştim."</p>

  <p>"Lordum Horemheb," diye yanıtladım. "Belki de sizinle özel bir görüşme yapabiliriz?"</p>

  <p>İnleyip söylenerek, kendisini iteleyip sandalyeden kaldırdı.</p>

  <p>Yüzünü sildi, ellerini sodyum karbonat ve suyla yıkadı, buna rağmen hala sağına soluna kan sıvalıydı, ter izi tozlu yüzünü lekeliyordu. Horemheb, barış ortamında, hiç de en huzurlu ve sakin asker sayılmazdı, ancak savaşta kan arzusu içerisindeyken, amansız ve tehlikeliydi. Arzusunu imparatorluk ordusuna kabul ettirmişti, askerleri ona bir Tanrı gibi davranıyorlardı, esirleri yargıladığımız süre içerisinde verdiği emir seli en ufak bir direnç gösterilmeksizin kabul edildi. Talan edilen eşya yığını en azından iki metre yüksekliğinde, beş metre genişliğindeydi. İçinde sandalyeler, masalar, ışıltılı dolaplar, koltuk ve yataklar, şahsi mücevherler, değerli kavanozlar, tulumlar dolusu şaraplar ve kaplarca baharat mevcuttu.</p>

  <p>Horemheb büyük bir memnuniyetle homurdandı ve işaret ederek, maiyetinden uzakta bir yerde dikilmek için yargı yerinden uzaklaştı.</p>

  <p>"Lordum Mahu, emirlerime uymakta zorluk mu yaşıyorsunuz?"</p>

  <p>"Lordum Horemheb, sizin benimkilerle bir sorununuz mu var? Size Kraliyet Çemberi'nin bir üyesi olduğumu hatırlatabilir miyim? Ben Prens’in resmi Koruyucusu, bir imparatorluk elçisiyim."</p>

  <p>"Hiç de öyle görünmüyorsunuz!"</p>

  <p>"Nasıl göründüğüm ve ne olduğum, General, birbirinden farklı iki şey. Ben sizinle eş değerdeyim, herhangi ast bir subayınız değilim."</p>

  <p>Horemheb, yüzünü daha da yaklaştırarak, "Ya şu deri çanta?" diye tısladı. "Sanıyorum onu bulmak için savaşmayı bıraktınız, öyle mi?"</p>

  <p>"Ben Doğu ve Batı Thebes’in Polis Şefi'yim Lordum General. Fermanlarım Delta’nın güneyinden Üçüncü Çağlayan'ın ötesine kadar kabul görüyor. Ben de bir Kap Çocuğu, bir Kraliyet Konsey üyesi, Prens ’in danışmanıyım. Bugün, benim de rol oynadığım büyük bir zafer kazandınız. Gaspçının gerçekte kim olduğunu ben bulup çıkarttım. Düşmanın gerçek gücünü tartıp size bu konuda bilgi verdim. Meryre’nin bir vatan haini olduğu ve hapsedilmesi gerektiği hükmünü ben verdim. Eğer kuzeye yapılan bu yolculuğa katılmış olsaydı, bana ya da aslına bakılırsa size ne olurdu, sadece Tanrılar bilir. Şimdi, gaspçının çadırında bulduğum şey ne sizin ne de benim malım, o Kraliyet Çemberi'nin malı. Dolayısıyla bunu size vermeyeceğim."</p>

  <p>Horemheb karanlıklar arasından, "Sizi öldürebilirim," diye fısıldadı. "Sizi hemen şimdi öldürebilirim." Eli süslü kınında duran bronz kamasına doğru kaydı. "Ya da sizi yargılayabilirim."</p>

  <p>"Öyleyse yapın General, böylece Thebes'dekiler gücünüzü nasıl zorbaca elde ettiğinizi konuşacaklardır. Eğer Kraliyet Çemberi'nden birisini öldürecekseniz lordum," ona daha da yaklaştım, "neden diğerlerini öldürmüyorsunuz? Eminim ki Tanrı'nın Babası Ay ve erkek kardeşi Nakhtimin şu anda Thebes’de çok meşguldürler. Bırakın tahmin edeyim! Korkarım yeni askeri alaylar topluyor olmalılar. Sizin Memphis'deki güçlerinizi kontrol edemezler, fakat Tanrı'nın Babası Ay’ın bir yıl içerisinde iki ordusu olmasını garanti altına alacağından eminim: teki Yukarı Mısır, diğeri Aşağı Mısır ordusu. Öldürün beni General, bu sayede de bir iç savaş başlasın."</p>

  <p>Horemheb elleri kalçasında dikildi, gökyüzüne bakıyordu, bu Öğrenim Evi'nde birisine vurup vurmamak arasında tereddütte kaldığı anlarda büründüğü bir duruş tarzıydı.</p>

  <p>"Benim bir vatan haini olduğuma inanıyor musun Mahu?"</p>

  <p>"Tabi ki hayır General, tabi ki hayır. Mektuplarınızdan hiç birini gaspçının arşivlerinde bulamadım."</p>

  <p>"Eminim ki öyledir. Ne buldun Mahu, kurnaz maymun? Savaşın göbeğinde dokümanları ele geçirmeyi düşünen tek kişi sensindir herhalde."</p>

  <p>"İzin verin, bunu şu şekilde açıklayayım General. Bu dokümanlar size herhangi bir şekilde tehlike oluşturan şeyler değil.</p>

  <p>Sizin sizi koruyacak askeri alaylarınız var."</p>

  <p>"Ve sizin de kağıtlarınız." Horemheb gülümsedi. "Mahu, biz arkadaşız, öyle değil mi?"</p>

  <p>"Ve de müttefikiz," diye neşe içerisinde ekledim.</p>

  <p>Horemheb kahkahaya boğuldu. "Meryre'ye ne yaptığını duydun. Deri torbana sıkı sıkı sarıl Malm. Lordum Ay ve Kraliyet Çemberi'nin diğer üyeleri Memphis'e geliyorlar. Büyük zaferimizi işittiklerinde biraz daha hızlı hareket edeceklerdir; onun ihtişamının tadını çıkartmayı dileyeceklerdir. Lord Ay için söylediklerinde haklısın: O ve erkek kardeşi Nakhtimin, diğerleriyle birlikte, yeni alaylar kurmakla meşguller. Hatta çoktan iki ordu yapılandırılmış durumda: Kush'un İhtişamı ve Ra’nın Gücü. Thebes’in dışında yeni tahıl ambarları yapılandırıyorlar, Akhmin ekibinin her bir üyesine Hayat Evleri'nde, tapınaklarda, güçlü makamlar veriliyor." Ellerini salladı. "Ya da başka her neresi gerekiyorsa orada."</p>

  <p>"Ya Huy ve Maya?"</p>

  <p>"Onlar da, ruhen ve bedenen, Lord Maya ile birlikteler."</p>

  <p>"Ya Buhen' de neler oluyor?" diye sordum. "Tutu ve diğerleri?"</p>

  <p>"Bilmiyorum. Kush’da bir takım rahatsızlıklar yaşanıyor, ancak bu zafere dair bilgiler dışarı bir kez sızdığında, sanıyorum ki Meryre ve Atenciler ya kaçacak ya da zehir içecekler. O deri torbada onları idam bahçesine göndermeye yetecek kadar dokümanın var, öyle değil mi?"</p>

  <p>"Onlar birer vatan haini," diye yanıtladım. "Bunu nasıl yaptıklarını biliyor musunuz? Meryre, Aten kültünü aşırı derecede destekleyip isteyen bir dindar, Canaan prenslerine dahi hediye olarak Yuvarlak Güneş heykelleri gönderiyor. Hatta, makamının kisvesi altında, benzer heykelleri Hitit sarayına gönderecek hayasızlığa dahi sahip."</p>

  <p>Horemheb, "Yani?" diye sordu.</p>

  <p>"Oh, izin verin bitireyim General. Mısır’ın Baş Ruhbanı'ndan gelen heykeller kutsaldır, sınır muhafızlarından hiç birisi bunlara müdahale edemez, engelleyemez."</p>

  <p>Horemheb ağzını açtı. "Tabi ya!" Avucunu alnına vurdu.</p>

  <p>"Meryre’nin şahsı kutsal, dolayısıyla aynı şey hediyeleri için de geçerli oluyor."</p>

  <p>"Heykellerin içleri boştu," diye açıkladım. "Bunlar Aten Şehri'ndeki tapınak atölyelerinde yapıldı, içlerinde bir parşömen rulosu taşıyabilecek tarzda tasarlandı, bu mesajların Meryre tarafından kaleme alınmış olması şart değil, yazmanlarından teki tarafından da yazılmış olabilirler. Bunların hepsini henüz okumadım ama askeri alayların düzenleri, tahıl ambarlarındaki erzakların seviyesi, ekinin kalitesi hakkında bilgi veriyor ... "</p>

  <p>Horemheb, "Ya Thebes'teki durum? Deri torbam iyi muhafaza et," diye homurdandı. Beni omzumdan yakaladı. "Çark nasıl dönüyor Mahu, ha? Kap’ın Çocuğu olduğumuz dönemlerde, bal sürülmüş ya da olgun hurmalı, üzeri susamlı ufacık bir ekmek parçası uğruna nasıl kavga ettiğimizi anımsıyor musun?"</p>

  <p>"Değişen tek şey General," diye karşılık verdim, "şu anda üzerine hırgür ettiğimiz şeyler birer yaşam ölüm meselesi."</p>

  <p>Horemheb, "Yarın gidecek misiniz?" diye sordu. "Nebamun ve askeri alayını gaspçının arkasından göndereceğim. Onlara eşlik eder, o lanet olası herifi geri getirir misiniz lordum Mahu? Ölü ya da diri, umurumda dahi değil."</p>

  <p>Bunu yapacağıma söz verdim. Katliam yerinden uzak durmak istiyordum. Uykusuzluk ve açlıktan dolayı, ben de kendimi güçsüz ve yorgun hissetmeye başlamıştım. Sobeck’i almak için geri döndüm ve birlikte, kamptan uzak, düz araziyi küçük Pazar kasabasından ayıran palmiye korusuna dinlenmeye çekildik. Sobeck’in sorularım yanıtlayamayacak kadar tükenmiştim, birisinin pelerinini kaptım, buna sarınarak derin bir uykuya daldım.</p>

  <p>Sobeck beni ertesi sabah uyandırdı. Bir çömlek bulmuştu ve şimdi bunda yemek pişiriyordu: Geçici olarak yapılan bir ızgarada pişirilen kurutulmuş et şeritleri, aşırı olgun bir takım sebzeler ve ordu fırıncısından alman bir ekmek. Büyük bir iştahla yedik, bir testi şarabı paylaştık, önümüzde uzanan tahribata baktık. Horemheb’in ordusu ovaya yayıldı. Kampın büyük çoğunluğu hala uykudaydı; sadece arada sırada bir alev ışıldıyor, geceyle gündüz arasındaki o yarı uyandıran zamanda hafif ışık oyunları yaşanıyordu.</p>

  <p>Kendimi gergin hissettim, dizlerim ve ayak bileklerim büyük bir protesto içerisinde inledi. Nebamun'un ulağı adımızı seslenerek geldiğinde, ayağa kalkmakta zorlandım. Albay kampın diğer tarafındaydı, üç bacaklı bir tabureye kurulmuştu, bir berber yüzünü ve kafasını tıraş ediyordu. Kısa bir mesafe ötedeki süvari birliği oradan ayrılmaya hazırlanıyordu. Arabalar temizlenmiş, atlar tımar edilmiş, koşum takımları dahi parlatılmıştı.</p>

  <p>Nebamun zırhını çıkartmıştı. Üzerinde basit beyaz bir cübbe, ayaklarında da sandaletleri vardı. Kafasını kaldırıp bize sırıttı, berbere sesini kesmesini söyledi.</p>

  <p>"Horus Yolu boyunca hava sıcak olacak. Yanımda altmış araba ve atları götürüyorum; arabalardan bazıları fazla okçunun yanı sıra su ve yiyecek taşıyacak. Bir saat içerisinde ayrılıyoruz. Oh, bu arada, korkunç görünüyorsunuz. Ama," gözlerini kısarak bana baktı, "Lord Horemheb ’in bana hatırlattığı üzere, siz Kraliyet Çemberi'nin bir üyesisiniz Lord Mahu. Emirlerimi sizden alacağım."</p>

  <p>Herhangi bir latifeye girişemeyecek kadar tükenmiştim, dar Horus Yolu'nu takip ederek Delta’ya ve oradan da Sinai’nin çöllerine çıkıp, kamptan uzaklaştığımızda rahatladım. Arabayı Sobeck sürdü, o değerli deri torba hemen ayağının yanındaki bir tokaya sıkı sıkı tutturulmuştu. Acımasızca arabanın tırabzanlarına asıldım, altımızda akıp giden dar kumluk yolun gittikçe güçlenen güneş altında renk değiştirişini seyrediyordum. Sıcaklık o kadar yoğun bir hal aldı ki arabalardan her biri güneş ışınları karşısında birer şemsiye ya da tente kullandı. İblislerin Sinai ’de yaşadıklarını söylerler; buna kesinlikle inanabilirim. Etrafta geniş bir alana yayılmış kaya ve tepeciklerden başka hiçbir şey yoktu, hepsi de kızgın güneşin altında yanıyordu. Rüzgar yoktu, bir şekilde ufak bir esinti yaşanması durumunda ise yerden toz ve kum bulutları havalanıyordu. Arada sırada bir vahadan geçtik, palmiye ağaçları gökyüzü karşısında simsiyahtı. Sıcaklık gözleri o kadar yakıyordu ki, günün kör eden beyazlığı gözlerimize her tür oyunu oynuyordu. Yol bomboştu. Tacirleri ve satıcıları mümkün olan ilk yerde barınma ve kriz sonlanana kadar orada saklanma kararı vermeye zorlayan, savaş ortamını andıran hiçbir şey yoktu.</p>

  <p>Su tulumlarımızı doldurmak için ıssız vahalardan tekinde durduk, Büyük Firavun, Tuthmosis IV'ün değerli kuyunun etrafına inşa ettirdiği duvarlara oturduk. İlk başta Horemheb’in hata yaptığını düşündüm, ta ki gaspçının firarına dair bir kanıt yakalayana kadar: atılmış kutular, sandıklar ve silahlar. Maiyetlerinden ikisi yaralanmış olmalıydı, cesetleri gece ortaya çıkan yabani hayvanlarca yarı yenmiş halde kayalık gölgesinde yatıyordu. Burada öğle saati sıcaklığından korunduk ve ardından takibimize devam ettik. Nebamun atlarımızın zinde ve iyi hazırlanmış oldukları kararına vardı. Ancak gaspçı, her ne kadar bizden saatler ötede olsa da, tamamen savaş alanından ve kalesinden aldığı şeylere bağımlıydı. Bir kum sakini grubu, Mısırlılar’ı gördüklerinden ama onlara çok yaklaşmadıklarından bahsetmişlerdi.</p>

  <p>O gece vahalardan tekinde dinlendik, Nebamun sağa sola gözcü yolladı. Kayıtları gaspçının çadırında bulduğum andan bu yana, yığının içeriklerini ilk defa o gün gözden geçirebildim. Okudukça, kalbim bir o kadar kor halini aldı. Meryre ve grubu vatan hainiydi, Hitit sarayı bir yana, gaspçı, Prens Azim ve müttefikleriyle iç içeydiler. Burada kendime özel tutmaya yemin ettiğim bir takım unsurlar da mevcuttu. Bunlardan teki aklımı aldı: bir altın parçası, ince ve narin, Firavun Akhenaten'i güneş ışınları altında resmediyordu. Akhenaten, Kraliyet tacı kafasında, yüzünü güneşe dönmüş dikiliyor, elleri hayat veren ışınları selamlıyordu. İlk başta, her ne kadar üzerinde herhangi bir delik ya da tokaya rastlamamış olsam da, bunun bir tür broş ya da kolye süsü olduğunu düşündüm. Bunu ateşe biraz daha yaklaştırdım. Ben kuyumcu işçiliği konusunda tam bir uzmanım, sakin günlerimde Thebes' deki ya da Aten Şehri'ndeki atölyelere gitmekten ve oradakilerin çalışmalarını seyretmekten çok hoşlanırdım. Her sanatçının kendisine ait bir nişanı, bir çalışma tarzı vardır, bu parçayı incelemeye devam ettikçe bulduğum şeye daha da fazla şaşırdım.</p>

  <p>"Sence bu ne zaman yapılmıştır?" Bunu ateşin diğer tarafına çömelen, bir yandan çok yakınımıza gelen birisi var mı diye Nebamun'un adamlarını gözlemlerken, diğer yandan da yan gözle beni seyreden Sobeck’e verdim. Altın parçasını aldı, elinde döndürdü, döndürdü.</p>

  <p>"Bence bu Mısır yapımı olabilir," dedi. "Her iki yüzünün de aynı olduğunu fark ettin mi? Bir broş ya da kolye süsü değil. Bir hediye olabilir."</p>

  <p>"Yani?" diye sordum.</p>

  <p>"Oyma müstesna. Altın çok ince. Bunun Mısır yapımı olduğundan o kadar da emin değilim. Buna benzer altın çalışmalarının," sırıttı, "Doğu Thebes pazarlarında gizliden gizliye satıldığına tanıklık ettim. Bunun, sanki Mısır yapımıymış gibi gösterilen bir Canaanite çalışması olduğunu söyleyebilirim. Canaanite çalışmaları bundan daha ince olur, ancak Thebes ya da Memphis atölyelerindeki kadar dikkatle işlenmezler."</p>

  <p>Altını bana geri verdi. Bunu güvenli bir şekilde torbaya koydum.</p>

  <p>"Eğer bana bir şey olursa ... "</p>

  <p>Sobeck, "General Horemheb’e güvenmiyor musun?" diye sordu.</p>

  <p>"Eğer bana bir şey olursa," diye devam ettim, "bu deri torbayı al Sobeck. İçindekileri Djarka ile paylaş. O bunları Prensi korumak için nasıl kullanacağını bilir, tıpkı senin gibi."</p>

  <p>Başımı kaldırıp yıldızlara baktım, kamp ateşimize kokular sebebiyle yaklaşan sırtlanların ve gecenin diğer avcılarının ulumalarını dinledim.</p>

  <p>"İlgini çeken bir şey mi buldun?"</p>

  <p>"Tabi ki ama beni şaşırtan şey," torbaya vurdum, "bu dokümanların Kraliyet Çemberi’nin neredeyse varlığını unuttuğum bir üyesine sürekli olarak çeşitli göndermeler yapıyor olması. Oh, doğal olarak Horemheb ve Rameses'den de bahsediliyor; onlar asker. Nakhtimin ve Ay mı? Pekala, onlarla daha sonra ilgileneceğim; aynı şey Maya ve Huy için de geçerli. Ancak, Meryre sürekli olarak tek bir yere gönderme yapıyor, ki bu da ruhbanlar Khufu ve Djoser."</p>

  <p>Sobeck sabırsız bir tavırla, "Ne hakkında?" diye sordu.</p>

  <p>"Kap’ın Çocukları'nı düşün Sobeck. Sen bizlerle birlikte yetiştirildin. Sürekli olarak gölgede kalan kim? Toplantılarda sessiz duran, sarayın telaş ve koşturmacasından uzak duran kişi?"</p>

  <p>Sobeck bana şaşkınlık içerisinde baktı.</p>

  <p>"Pentju," diye fısıldadım. "Pentju, Akhenaten’in Kraliyet Doktoru. Leydi Khiya’nın, Tutankhamun'un annesinin arkadaşı.</p>

  <p>Küçük bir çocukken Prens’in muhafızlığını onu bana emanet etmeden önce yapan kişi. Pentju hiçbir zaman bir politikacı olmadı; büyük doktor zengin hastaları ve biriktirmekte olduğu hazineyle çok daha fazla alakalıydı."</p>

  <p>Sobeck, "O Sessiz Kişi'ydi," diye benimle hemfikir oldu.</p>

  <p>"Sevgili kansı ve çocuklarının salgın hastalık döneminde ya da bundan kısa bir süre sonra öldüğünü biliyoruz. Pekala, Meryre onun hakkında ne söylüyor?"</p>

  <p>"Elçilikte Pentju ile birlikte olmaktan büyük haz alacağını ifade ediyor. Pentju'yu kuzeye yapacağımız seyahate dahil etmek için elinden geleni yapacağına söz vermişti. Tabi o günlerde bunun sebebini kesinlikle bilmiyordum."</p>

  <p>Sobeck, "Onu müttefik gibi mi görüyor?" diye sordu.</p>

  <p>"Dokümanları daha yakından incelemeliyim," diye karşılık verdim. "Ancak, edindiğim izlenim Pentju'nun yaptıklarından ziyade bildiklerinden dolayı önemli olduğu. Bu garip değil mi? Yüce doktorumuzun bu kadar değerli olan ne bildiğini merak ediyorum."</p>

  <p>***</p>

  <p>İki gün sonra kaçan asilere yetiştik. Arkalarında cesetler, gözden çıkartılan mallar ve silahlardan oluşan bir iz dizini bırakmışlar, kısa bir süre sonra da peşlerindeki takipçilerin kendilerine gittikçe yaklaştıklarını fark etmişlerdi. Sinai kasvetli bir sahraydı; Horus Yolu'ndan ve sıkça takip edilen patikalardan ayrılmanız durumunda, çöl sıcağında ölüp giderdiniz. Tabi ki direndiler. Kayalık bir çıkıntıya yerleştiler ama su ve silahları yetersizdi. Nebamun'un askerleri ok üzerine ok fırlattı, diğerleri arkaya dolanıp daha yüksek bir yer yakalarken asilerin dikkatlerini dağıttı. Araba birliğimiz olan biteni izleyerek aşağıda bekledi. Asiler o akşamı ve takip eden geceyi atlattı ama ertesi günün öğle sıcağı adamları anlaşmaya varmaya zorladı. Nebamun uzlaşmazdı: Şartsız teslimiyet bekliyordu, aksi takdirde, kendi deyimiyle, kalpleri kızarana ve bedenleri eriyerek kuru bir deriye dönüşene kadar kuşatmayı sürdürecekti. Asiler silahlarını indirdiler ve kayaların arasından çıktılar, artık güç ve ihtişam içerisindeki bir gruptan ziyade, kirli, perişan kadın ve erkeklerden oluşan değersiz bir güruhtular.</p>

  <p>Nebamun, "Ne yapmalıyız?" diye fısıldadı.</p>

  <p>"Emirlerinizi aldınız," diye yanıtladım. "Şimdi de bunları uygulayın."</p>

  <p>Hititli subaylar, tıpkı paralı askerlerin albayları gibi, hemen idam edildi. Sahtekar ve kadınını, ruhban Khufu ve Prens Aziru ile birlikte yakaladım. Djoser’i aramaya devam ettim ve onu da kayalık uzantının gerisindeki küçük bir oyukta buldum, yüzü griydi, gözleri ölümü bekliyordu, göğsündeki ok yarasını sıkıca kavramıştı.</p>

  <p>"Sen de kimsin?" Dili kum dudakları arasına yapışıp kaldı.</p>

  <p>"Su var mı?" diye yalvardı.</p>

  <p>Taşıdığım tulumdan bir yudum almasına izin verdim.</p>

  <p>"Sen de kimsin?" diye tekrarları.</p>

  <p>"Hatırlamıyor musun Djoser? Mahu, Aten Şehri'ndeki Polis Şefi!"</p>

  <p>Öksürdü, kanlı bir köpük dudaklarını lekeledi.</p>

  <p>"Bak, bak. Bir zamanlar Mahu, hep birlikte güneşin tadını çıkartmıştık, öyle değil mi? Dünyanın efendileri."</p>

  <p>"Neden?" diye sordum. "Bunu neden yaptın?"</p>

  <p>"Neden yapmayayım?" diye meydan okudu. "Bu Akhmin ekibine ya da o iriyarı köylü Horemheb’e diz çökmekten çok daha iyi bir şey." Tükürükler saçarak öksürdü.</p>

  <p>Onu daha rahat edebileceği bir konuma getirdim. Aşağıdan gelen kadın çığlıklarını işitebiliyordum.</p>

  <p>Djoser, "Öleceğime seviniyorum," diye fısıldadı. "Horemheb’in zafer alayının bir parçası olmak istemem." Su tulumunu tekrar yakaladı ve diğer bir yudum daha aldı, birazını da yüzüne döktü.</p>

  <p>"Lord Akhenaten öldü mü?" diye sordum.</p>

  <p>"Bilmiyorum." Djoser öksürdü.</p>

  <p>"Ya hazinesi?"</p>

  <p>"Meryre’nin bundan haberi var. Bir kısmı Mısır’da, çoğu da alınıp götürüldü."</p>

  <p>"Tüm bunların arkasında kim var?" diye sordum. "Sebep, kaynak ve kökeni kim?"</p>

  <p>"Sebep, kaynak, köken mi?" Djoser başını arkaya yatırdı, kendisini yukarı doğru çekti, okun gövdesini kırdı ve kırılan ucu fırlatıp attı. "Acıyı hafifletmedi," diyerek dişlerini gıcırdattı, "ama bu en azından yapılması gereken bir şeydi."</p>

  <p>"İyi misiniz efendim?" Her şeyin yolunda olup olmadığını görmek için arkamdan gelen askere elimle gitmesini işaret ettim.</p>

  <p>"Tüm bu olanların sebebi kim?" diye sordum.</p>

  <p>"Meryre. Onun Firavun'un İlk Elçisi, Baş Vezir ya da kim bilir, belki de Firavun'un ta kendisi olmak türünden hayalleri vardı. Senin kendisiyle ittifak yapabileceğini düşündü. Pentju'yu kesinlikle istiyordu; bunun için dua etti."</p>

  <p>"Ama hepiniz o gaspçıyı desteklediniz, öyle mi?"</p>

  <p>Djoser öne doğru eğildi. "Gaspçı mı? Ya senin desteklediğin ne Mahu?" Öksürdü ve kendi kanıyla boğuldu, ardından gözlerinin ışığı söndü ve tek bir nefes verişle arkasına doğru düştü.</p>

  <p>Cesedi kayaların arasında bıraktım ve araba birliğine katıldım. Nebamun subayları öldürmüş ama geriye kalanlara, ki bunlar sıradan piyadeler ve paralı askerlerle yanlarındaki kadınlardan başkaları değildi, su tulumlarının verilmesi gerektiğine karar vermişti. Uzağı, sıcak pusunun kaydığı ve kabardığı, toz iblislerinin toz bulutlarını gökyüzüne savurduğu yeri işaret etti.</p>

  <p>"Yürüyün!" diye emretti. "Eğer Tanrılar yanınızdaysa, hayatta kalırsınız!"</p>

  <p>Nebamun'un askerleri bu grubu defetti; diğer dört esire döndüm. Aziru yağlı saçlarını ve şişman bedenini kaba çizgili bir cübbenin altına saklayarak kendisini gizlemeyi denedi. O da, diğerleri gibi, ellerinden benim arabamın tekerine bağlanmıştı. Sobeck, bu insanların yanlarına çömelerek, suyunu içti ama onlara isteyip istemediklerini dahi sormadı.</p>

  <p>"Ben bir prensim." Aziru ayağa kalkmaya çalıştı; Sobeck adamın kaburgalarına bir yumruk indirdi. "Ben bir prensim." Aziru saçlarını gözlerinin önünden çekmek için kafasını önüne eğdi.</p>

  <p>"Bir zamanlar Mısır’ın müttefıkiydim."</p>

  <p>"Sen bir vatan haini ve asisin." Başımı eğerek ona gülümsedim. "İnsanları sorun yaratmaya ve ayaklanmaya kışkırttın. Tıpkı bir balığın doğal olarak sorunsuz yüzüşü gibi, sen de kötülüğü bir o kadar kolay buluyorsun."</p>

  <p>Diğer esirlere baktım. Kadının yüzü alev alev yanan kızıl saçlarla gizlenmişti. Hemen yanında gaspçı, süslü giysilerinden yoksun halde, tıpkı gerçekte olduğu gibi görünüyordu, bu büyük efendimi anımsatan tek bir özellik taşımayan gülünç bir sahtekardı.</p>

  <p>Khufu tıpkı bir çocuk gibi hüngür hüngür ağlıyordu; tuniğinin alt kısmı çişten sırılsıklamdı. İplerini çözdüm ve çekip ayağa kaldırdım.</p>

  <p>"Benim kim olduğumu biliyor musun?" Onu, paralı askerlerin yorgun argın yürüyüp uzaklaşmalarını seyreden Nebamun'un meraklı arabacılarına doğru iteledim. Benim kendilerine daha fazla eğlence yaratacağımı umut ederek bekliyorlardı.</p>

  <p>"Lord Mahu." Khufu'nun yumuşak, yuvarlak yüzü yalvarma dolu bir gülümsemeye büründü. "Lordum Mahu, beni hatırlıyor musunuz? Aten’in Büyük Tapınak'ında mabet ruhbanıydım. Kutsalların Kutsalı'nda hizmet verdim."</p>

  <p>"Ve şimdi de bir asiye hizmet ediyorsun!" Onu kaba cübbesinden yakalayarak kendime doğru çektim. "Albay Nebamun, herhangi bir hazine bulabildiniz mi?" diye seslendim.</p>

  <p>"Pek fazla bir şey olduğu söylenemez," diye yanıtladı. "Değersiz süsler, şahsı mülkler."</p>

  <p>"Ya hazine?" diye Khufu’ya sordum. "Büyük efendimin hazinesi, yağmalanıp Aten Şehri’nin dışına götürülmüştü."</p>

  <p>"Gerçekten bilmiyorum." Khufu ellerini havaya kaldırdı. "Lordum, ben Aten Şehri'nden hemen ayrılmadım, diğerlerine çok sonradan katıldım. Hiç şüphesiz ki," diye gevezelik etmeye devam etti, "hazine alınmış. Bölündüğü ve şu anda Canaan' da olduğu söyleniyor."</p>

  <p>"Ne?" Onu işitemeyeceğim bir mesafeye iteledim. "Ölmek mi istiyorsun Khufu? Seni, tıpkı çöl zeminindeki bir aslan kürkü gibi, tahta çivilerle mıhlamamı mı istiyorsun?"</p>

  <p>Bu pis, tıraşsız, kokmuş ruhban o kadar büyük bir şiddetle titremeye başladı ki, bir kriz geçirmekte olduğunu düşündüm. Suratına güçlü bir tokat attım ve Nebamun'un askerlerinden tekine bir şarap tulumu getirmesini emrettim. Khufu'nun ağzını zorla açtım ve iki üç yudum içmesini sağladım. Titremesi geçti.</p>

  <p>"Size daha başka şeyler de anlatabilirim lordum," diyerek göz kırptı, "ama burada olmaz. Ben bir ruhbanım. Eğer bana saygınlığım verilirse .. "</p>

  <p>"Sana ne diyeceğim, biliyor musun." Parmağımı şaklattım ve beni güneşten koruyacak bir şemsiye talep ettim. "Sen, Khufu, benim esirim olacaksın. Seni güven altında tutacağım. Hatta serbest kalmanı dahi sağlayacağım. Küçük, hoş bir kasabaya sürüleceksin."</p>

  <p>O açgözlü küçük gözlerde umut belirdi.</p>

  <p>"Tek bir şartla: Bana bilmek istediğimi söyle."</p>

  <p>Khufu dizleri üzerine düştü, ayak bileklerimi sıkıca kavrıyor, benim kendisini bana adamış kölem olacağına söz vererek kafasını bacaklarıma vuruyordu. Onu teperek bir tarafa ittim ve sahtekarlara döndüm. Kadın, her ne kadar o göz kamaştırıcı saçları Nefertiti'ninkini, kalbimi zapteden kişininkini anımsatıyor olsa da, en ufak bir güzelliğe sahip değildi: Boyanın altında, çekik yeşil gözler ve artık çatlayıp kanamaya başlayan dolgun buram buram cinsellik kokan dudaklarla, kaba bir surat mevcuttu. Nebamun'un adamları onu dürtüp duruyorlardı ve kadın onlara bağırdı; artık pek fazla karşı koymuyordu. Onunla gaspçı arasına çömeldim.</p>

  <p>"Her şey bitti," diye fısıldadım. "Bunu siz de biliyorsunuz.</p>

  <p>Dolayısıyla bana gerçekte kim olduğunuzu ve neden burada bulunduğunuzu söylerseniz en iyisi olacak."</p>

  <p>Kadın, Aziru’ya nefret dolu bakışlar atarak, konuşmaya başladı. Ona sesini kesmesini söyledim ve adamın başını geriye doğru iteledim. Kelleşmeye başlamıştı, yüksek elmacık kemikleri ve hafif çökük yanakları vardı; kemikli, sıska vücudu güzel giysilerinden mahrumdu. Kol ve göğüslerindeki dövmeleri fark ettim.</p>

  <p>"Siz Babil 'den misiniz?"</p>

  <p>Adam kafasını sallayarak onayladı, küçük, koyu renk gözleri korku doluydu; tekinde hafif bir kayıklık vardı. Onun ve sözde Kraliçesi’nin dilini çözmek kolaydı, her ikisi de konuşmaya başladı, beni memnun etmeye çalışıyor, kendilerine merhamet gösterileceğini ümit ediyorlardı. Aziru itiraz etmeye kalkıştı ama bir tokat atarak onu susturdum ve büyük bir dikkatle gaspçıyı dinledim. O ve Kraliçesi doğuştan Babilli, Prens Aziru'nun dikkatini çeken gezginci birer müzisyen ve oyuncuydular. Bu entrikanın içine sürüklenmişler, ikisine de Firavun'un elbise ve süsleri, Mısır sarayı eğitimi verilmişti. Bundan sonra geriye kalan asilerin hepsinin etrafına toplandığı bir değer halini almışlar, Hititli mevki sahipleri ve elçiler tarafından ziyaret edilmeye başlanmışlardı. Asi ordusunun, Hitit sarayı tarafından gönderilen altın ve gümüşle, Aziru'nun Canaan'daki müttefikleri tarafından finanse edildiklerini öğrendim. Doğrusu, bu ikili ihtişam ve güç anlarında eğlenen birer kukladan başka bir şey değildi. Onlar gevezelik edip konuşurlarken, yanlarında sessizce bağlı duran Aziru'nun olan bitenden sorumlu temel kaynak olduğunun farkına vardım. O Mısır yönetimini başından atmak ve Canaan’da kendisini kral ilan etmenin hayalini kuran adamdı. Taraftarlarını tek bir krallık olma görü şüyle bir araya getirmeyi, Mısır’ın akranı ve eşleniği olmayı, birbirine karşı büyük güç gösterilerine girebilecek pozisyona gelmeyi istemişti: Babilliler, Hititliler, Mitanniler ve Mısırlılar. Aynı zamanda, sürdürdükleri sessiz sinema dışında, bu değerli çiftin çok az şey bildiği de ortaya çıktı. Onları göz kulak olunmaları için Nebamun'un adamlarına teslim ettim ve bileklerini tırabzanlara bağlayarak Aziru'yu arabama iteleyip bindirdim. Araba birliği tekrar düzene sokuldu, ölüleri güneşin altında çürümeye bırakarak, kampa döndük.</p>

  <p>Sobeck arabada yanımda seyahat ediyordu, Khufu onun ayaklarının dibine çömelmişti, elleri ve ayakları bağlıydı. Aziru farklıydı. En ufak bir korku göstermedi, arada bir verilen ağız dolusu şarap ve su türünden önemsiz nezaketler karşılığında, olan biten hakkında büyük bir ciddiyetle konuştu. Sıcak ve toza rağmen, son iki gündür yaşanan olaylardan kaynaklı sersemlik veren zayıflık ve yorgunluk hissiyle, onun itiraflarına kendimi kaptırdım.</p>

  <p>"Memphis ’e yapılan saldırıyı sen mi planladın?" diye sordum.</p>

  <p>Aziru başını sallayarak onayladı.</p>

  <p>"Meryre’nin bundan haberi var mıydı?"</p>

  <p>"Hayır, hayır." Aziru, araba sallanırken dengesini sağlamaya çalıştı. "Bu benim kararımdı. Kuzeye gelmekte olduğunuzu ve Prens’i Aten Şehri'nde bırakacağınızı biliyorduk. Dolayısıyla oraya durup beklemeleri için mavnalar dolusu paralı asker yolladım.</p>

  <p>Bu yeterince kolaydı. Kaptanlara sahte eylem mektupları verilmişti. Sanki Nil boyundaki bir garnizonu desteklemek için Thebes’e seyahat eden paralı askerlermiş gibi davranacaklardı."</p>

  <p>"Saldırının başarısızlıkla sonlandığını biliyor muydun?"</p>

  <p>Aziru bana baktı ve gülümsedi.</p>

  <p>"Evet, evet. Adamlarımıza küçük birliğinizi izlemeleri ve saldırı fırsatını yakalamaları söylenmişti. Aten Şehri'nde durmadığınız, bunun yerine doğrudan Memphis’in dış mahallelerine hareketlendiğiniz aşikardı. Bizim birliğimizin kumandanı, her ne kadar ben orada olsaydım buna karşı görüş verecek olsam da, kendisine verilen görevi yerine getirmek için gereken şansı yakaladığını düşünmüş olmalı. Memphis bir garnizon şehri, öyle değil mi? Çok tehlikeli, gereğinden çok daha tehlikeli. Ah, her neyse!"</p>

  <p>"Ya bu mektup ve beyanlar?" diye sordum. "Firavun Akhenaten’in mührü, kabartması sizdeydi, öyle değil mi?"</p>

  <p>"Onun yazım bürosunun muhteviyatları bizdeydi." Aziru güldü. "Yazmanlarından bazıları, Aten Şehri'nden kaçarlarken, mümkün olan her şeye el koydular. Bana bu fikri, Hitit sarayıyla paylaştığım görüşü veren onlar oldu." Kafasını arkaya doğru atıp güldü. "Ve şimdi de alınan sonuçları görüyorsunuz."</p>

  <p>"Meryre size kuzeye geleceğimizi söylemiş miydi?" diye sordum.</p>

  <p>"Meryre mi? Hayır." Aziru başını salladı. "Arkadaşınız Sobeck bana savaş sırasında kayıtlarımızı nasıl ele geçirdiğinizi anlattı. Siz de Lordum Mahu, bize sizin geleceğinizi kimin bildirdiğini biliyor olmalısınız."</p>

  <p>"Bu kişi bunu size doğrudan mı söyledi?"</p>

  <p>Aziru'nun gülümsemesi yavaş yavaş yok oldu, kafasını olumsuz tarzda iki yana salladı. "Bunu kendiniz bulun," diye mırıldandı. "Ancak zaman zaman Lordum Mahu, sizin de çok iyi bildiğiniz gibi, Thebes şehrindeki herkes kuzeye, bana çeşitli mektuplar göndermişti. İçlerinden bazıları meydan okuyuş doluydu, diğerleri ise, nasıl söylesem, çok daha diplomatik ve araştırmacıydı. Okusaydınız onların vatan haini olduklarını söylemezdiniz."</p>

  <p>Bana gözünün kenarından baktı. "Ama bu konuyu düşündüklerini görebilirdiniz."</p>

  <p>"Ya planınız neydi?"</p>

  <p>"Delta’yı zapt etmek ve güneye doğru ilerlemek. Bunu yapmamamızın tek sebebi, Memphis'deki garnizondan korkmamızdır. Khufu ve Djoser, Horemheb’i tanımladılar; işte hatayı da burada yaptık. O generale söyleyin, eğer bir yolunu bulsaydık onu ve onun karanlık gölgesi Rameses’i öldürürdük."</p>

  <p>"Benden hiçbir merhamet beklemeyecek misiniz?" diye sordum.</p>

  <p>Azim omzunu silkti. "Zarları attım ve kaybettim. Hayatım için pazarlık yapmayı deneyeceğim ama bir kez daha söylüyorum, yalvarmayacağım. Ben ruhban Khufu gibi değilim. Altımı ıslatıp arabanızı mahvetmeyeceğim."</p>

  <p>"Ya hazine?" diye sordum. "Etrafta Firavun Akhenaten ’in hazinesinin ya da onun bir bölümünün, Aten Şehri'nden yok olduğuna dair bir takım söylentiler dolanıyor."</p>

  <p>Aziru, "Bu konuda hiçbir şey bilmiyorum," dedi. "Ama size ne yaptığımı anlatacağım. Sarayımda oturdum, seyrettim ve dinledim. Mısır’ın Büyük Firavun'unun kendi dini rüyaları arasında nasıl kaybolduğunu, dolayısıyla Sinai'nin ötesine askeri birlik göndermeyeceğini öğrendim, sonunda da hep birlikte dans edebileceğimiz bir melodi yaratabileceğimi düşündüm. Kendi çıkarım için bir amiri diğerine karşı kullanmak, ikinci dereceden önemsiz bir prensi komşusuyla kan davasına sokmak hiç de zor değildi.</p>

  <p>Hititliler de bu oyunla ilgilendi. Tıpkı it dalaşı seyreden insanlar gibi, gittikçe yaklaştılar ve sonunda bahse tutuşmak istediler.</p>

  <p>Olaylar hızlandı. Firavun'unuzun öldüğünü, o garip şehrine gömüldüğünü işittik; karısının darbe yapmayı denediğini ama başarısız olduğunu duyduk. Khufu ve Djoser de bana katıldı; diğerleri akın halinde sarayıma geldi. Mısır'daki Meryre bize destek olma garantisi verdi." Omzunu silkti. "Ve geriye kalanını siz de biliyorsunuz. Eğer kader bu kadar kahpe olmasaydı, şu anda siz benim arabama el ve ayaklarınızdan bağlanmış olurdunuz, Horemheb ve Nebamun'un da kelleleri sırıkları süslerdi. Ama Firavun'unuz ve onun hazinesine dair," başını iki yana salladı, "hiçbir şey bilmiyorum."</p>

  <p>Sanki taktikler üzerinde tartışan iki eski yoldaşmışız gibi konuşup durdu. Sobeck ile birlikte paralı asker kılığında kampa nasıl girdiğimizi ve Albay Usurek’i nasıl kandırdığımızı anlattığımda, kahkahalara boğuldu.</p>

  <p>"Şanslıydınız," diye karşılık verdi. "Eğer tüm bu olan biteni bilseydim, sizi daha yakından sorgulardım."</p>

  <p>Aziru ilgimi çekmişti: Küçük ve şişmandı, saçları kıvırcıktı, sakalı hala hafifçe parfüm ve yağ kokuyordu, şişkin yanakları, küçük siyah gözleri ve kadını andırır dudakları vardı, esas ve görünüm itibarıyla bitkin bir Canaan prensiydi. Yine de göründüğünden çok daha çetin ve dayanıklıydı, kalbi en az karşılaştığım diğerleri kadar kurnaz ve sinsiydi. Meraklıydı da, Prens Tutankhamun ve Prenses Ankhesenamun hakkında sorular sorup duruyordu; bu iki şahıs Aziru ve onun Mısırlı müttefikleri arasında bölünmelere sebep olmuştu.</p>

  <p>"Amaçladığımız şey," diye itiraf etti, "Mısır’ın gücünü küçük düşürmekti. Ordularını savaşta yenmek, şehirlerini soyup soğana çevirmek, tapınaklarını yağmalamaktı." Hafifçe gülümsedi.</p>

  <p>"Ya da en azından bir kısmını. Mısır diyarına hiçbir zaman unutmayacağı bir ders vermek. Kush' da ayaklanmalar yaratmak. Libyalılar'ı işin içine çekmek."</p>

  <p>"Ya sonra?" diye sordum.</p>

  <p>"Mısır'dan Canaan'dan tamamen çekilmesini ve bizim kendi geleceğimizi belirleme hakkımızı kabullenmesini talep etmek; memnun ettiğimiz herkesle hısımlıklar kurmak ve antlaşmalar imzalamak. Haraç ve vergilerden kurtulmak, Thebes’in her zaman dolu olan göbeğine rehine ve mal göndermek."</p>

  <p>"Ya Mısır’da olacaklar?" diye sordum.</p>

  <p>"Bu bizi ilgilendirmiyordu. Küçük çocuktan başka gözle görünür diğer herhangi bir varis yoktu. Hititliler iç savaş beklentisi içerisine girdiler, böylece Mısır içeriden bölünecekti."</p>

  <p>Dizginleri kontrol altına aldım. "Yani Çifte Taç’ı kimin giyeceği konusunda en ufak bir hırsınız yok, öyle mi?"</p>

  <p>Aziru, "Bu bizim açımızdan neden önemli olsun ki?" diye küçümseyerek dudağını büktü. "Faydalı oldukları sürece tapınak dansçılarını desteklerdik. Meryre büyük bir rüyayı besleyip büyüttü. Halkınızın geçmişinde," doğrudan bana baktı, "baş ruhbanın Firavun olduğu anlar mevcut değil mi? Meryre’nin Prenses Ankhesenamun'la evlenmek gibi hayalleri vardı!"</p>

  <p>"Ya Tutankhamun?" diye sordum.</p>

  <p>Aziru ellerini kullanarak doğruldu. "Mahu, iplerimi kes! Aşağı atlamayacağım."</p>

  <p>Atları yavaşlattım ve bileklerini çevreleyen kalın ipleri kestim. Bana gözleriyle teşekkür etti, kollarını ovuşturdu ve şarap tulumunu aldı.</p>

  <p>"Ya Prens Tutankhamun?" diye tekrarladım.</p>

  <p>"İşte bu üzerinde tartışılabilir, şüpheli bir durum lordum.</p>

  <p>Meryre ve Khufu'nun, Mısır’ın gücünü ele geçirmeleri durumunda neler olacağına dair yaptıkları planları hoşlandıkları şeylerden dolayı farklıydı. Djoser, Tutankhamun’a sahtekar gözüyle bakıyordu." Şaşkınlığıma gülümsedi.</p>

  <p>"Ama o Akhenaten’in oğlu."</p>

  <p>"Djoser onu, bir Mitanni maymununun çocuğu olarak adlandırıp görmezden geldi."</p>

  <p>"Leydi Khiya’nın mı?" diye mırıldandım.</p>

  <p>Djoser’in ölürken sarf ettiği kelimeleri anımsadım ve Meryre’nin onun ihanetinin bedelini ödeyeceğine içten içe ant içtim.</p>

  <p>Eğer Aziru doğru söylüyorsa, ki ben bundan şüpheliydim, Meryrc o küçük oğlana kesinlikle merhamet göstermezdi. Onu tekrar sorguladım ama Aziru bana öğrendiği her şeyi anlatmıştı. Diğer konulara geçti, Horemheb’in hızı ve askeri becerisini kin içerisinde övdü.</p>

  <p>"Hiçbir zaman," diye itiraf etti, "bize karşı bu kadar hızlı saldırıya geçileceğini düşünmemiştim. Şimdi, Lordum Mahu, bana ne olacak? Vatan hainliğinden mi yargılanacağım?"</p>

  <p>Sorusu Horemheb’in kampına vardığımızda hemen yanıtlandı. Rameses de, yoldan topladığı asker birimlerinin yanı sıra, beraberindeki kalabalık bir paralı asker güruhuyla gelmişti. Memphis ’de bıraktığım askerlerden bazılarını orada görmekten memnundum; beni alkışladılar, kadehlerini şerefime kaldırdılar, beni büyük kahramanlardan teki gibi selamladılar. Tabi ki sarhoştular, zaferin tadını çıkartıyorlardı. Artık onlar da, tıpkı Sile’nin sakinleri gibi, Horemheb’in perişanlık ovasına, siyah kül denizine çevirdiği savaş alanın gezgincileriydiler; çimenlerin, ağaçların ve bitki örtüsünün tümü yanmıştı. Tepecikler ve çatlamış taşlar haricinde, gaspçının kampından ya da esirlere işkence çektirdiği o korkunç Mastaba'dan geriye hiçbir şey kalmamıştı. Ordu tekrar Nil’e doğru geri çekilmiş, yeşillik ve gölgenin avantajlarından yararlanmaktaydı. Askeri alaylardan bazıları çoktan güneye yollanmıştı. Diğer birimler Delta boyunca yelpaze gibi açılmış, firarı arıyorlardı.</p>

  <p>Horemheb ve Rameses’e sayvanlarında eşlik etmem yönünde bir davet aldım. Sobeck’e deri torbaya sahip olmasını ve Khufu'yu yakından takip etmesini, adamlarım ayılana kadar beklemesini ve ardından da kamptan ayrılmasını, değerli kayıtların ve esirimin daha güvende olacağı bir yere gitmesini söyledim.</p>

  <p>Horemheb hala zaferinin tadını çıkartıyordu, Rameses ise ona kompliman üzerine kompliman yapmaktaydı. İkisi de kafayı bulmuştu, elimi sıkmak için sendeleyerek ayağa kalktılar. Onlara Khufu'nun benim esirim olduğunu söyledim. Rameses itiraz edecek gibi oldu, Horemheb ise kafasını sallayarak onayladı. Onlar da Aziru'yu sorgulamışlardı. İtirazlarıma rağmen, Rameses adamın suratına ve göğsüne yumruk indirmişti, benzer yakışıksız muameleler gaspçı ve kadınına da yapılmıştı. Rameses kadını diz çökmeye zorlamış, oyundan yorgun düşüp her ikisinin de general çadırının dışındaki bayraklara zincirlenmelerini emredene kadar, kasıklarını kadının suratına itelemişti.</p>

  <p>"Lordum Aziru." Horemheb, Canaanite'yi omzundan yakaladı ve sert bir şekilde sakalını çekti. "Kraliyet Çemberi sizin hakkınızda bir karara vardı."</p>

  <p>"Öleceğim." Aziru, Rameses’in aşağılayıcı tavırlarına rağmen saygın bir şekilde hareket etti.</p>

  <p>"Hayır, hayır lordum." Horemheb sakalını çekmeye devam ederek onu dönmeye zorladı. "Lord Ay, Kraliyet Çemberi'nin kararını bildirdi. Bu tam olarak benim yapmayı düşündüğüm şey. Hititli esirler ve reisler basit bir şekilde idam edilecekler, tıpkı paralı askerlerin başları gibi. Destekçileri ise madenlere gönderilecekler, gaspçı zincirlere vurulacak. Ama siz lordum, siz Canaan’a gözleriniz olmaksızın geri dönebilirsiniz."</p>

  <p>Kör etme işlemi bir saat içerisinde gerçekleştirildi. Tüm itirazlarıma rağmen, ışıl ışıl ışıldayan korlaşmış bir bıçak Aziru'nun gözlerine değdirildi. Ardından adam öylece oturdu, tüm yüzü bandajlıydı. Şarap, su ve erzakla yüklü bir arabaya bindirilirken hala yaşadığı acının hıçkırıklarını bastırmaya çabalıyordu, kendisine kendi paralı askerlerinden bir refakatçi verildi, yuhalama ve ıslık sesleriyle yoluna gönderildi.</p>
</body>
</html>
