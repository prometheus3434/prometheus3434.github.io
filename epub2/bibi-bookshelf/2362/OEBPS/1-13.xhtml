<html xmlns="http://www.w3.org/1999/xhtml">
	<head>
		<title>1-13</title>
		<link href="css/idGeneratedStyles_0.css" rel="stylesheet" type="text/css"/>
		<link href="css/idGeneratedStyles_2.css" rel="stylesheet" type="text/css"/>
<meta content="urn:uuid:a5ec0db4-5427-40f3-b3ea-fbf5153f005a" name="Adept.expected.resource"/>
	</head>
	<body id="x1-13" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-11">BABİL’İN TARİHİ RESMİ  </p>
			<p class="paragraf">Tarihin sayfalarında Babil’den daha görkemli bir şehir bulmak mümkün değil. İsmi bile zenginlik ve ihtişamı çağrıştırıyor. Altın ve mücevherden oluşan hazineleri müthiş. İnsan ister istemez böyle bir şehrin tropik bir lüks içinde olduğunu hayal ediyor, etrafında doğal kaynakların, ormanların, madenlerin olduğunu düşünüyor. Ama durum böyle değildi. Fırat Nehri’nin kenarındaki kuru, düz bir vadiye kurulmuştu. Ormanları yoktu, madenleri yoktu, inşa etmek için uygun taş kaynağına bile sahip değildi. Doğal bir ticaret güzergâhının üzerinde değildi. Yağmur miktarı çiftçilik yapmak için yeterli değildi.   </p>
			<p class="paragraf">İnsanın büyük amaçlara ulaşabileceğinin bir örneği olan Babil, eldeki bütün kaynaklar kullanıldığında neler yapılabileceğini kanıtlıyor. Bu büyük şehri destekleyen bütün kaynaklar insanlar tarafından geliştirildi. Bütün zenginlikleri insan yapımıydı.   </p>
			<p class="paragraf">Babil’de sadece iki tane kaynak vardı: verimli bir toprak ve nehirdeki su. Bugüne kadar gerçekleştirilmiş en büyük mühendislik projelerinden biriyle Babilli mühendisler nehrin sularını barajlar ve büyük sulama kanalları aracılığıyla yönlendirerek kuru vadiye su getirdiler, böylece verimli toprak, bu su kanalları sayesinde hayat buldu. Tarihin ilk mühendislik başarılarından biri olarak sayılabilecek bu projeyle mahsuller o kadar bollaştı ki dünyanın daha önce görmemiş olduğu bu sulama sistemi mükâfatlandırıldı.   </p>
			<p class="paragraf">Neyse ki var olduğu uzun seneler boyunca Babil’in kralları, fethedilme ya da yağmalanma tehlikesiyle pek sık karşılaşmadılar. Birçok savaş çıkmasına rağmen bu savaşların çoğunun arkasındaki neden açgözlü komşu devletlerin Babil’in muhteşem hazinelerini elde etmek istemesiydi. Babil’in seçkin krallarının tarihe geçmiş olmalarının nedeni bilgelikleri, girişimcilikleri ve adil olmalarıydı. Babil’den diğer devletleri kendi egolarını tatmin etmek için hükümleri altına almak isteyen krallar çıkmadı.   </p>
			<p class="paragraf">Babil artık yok. Binyıllar boyunca kendisini yükselten, sahip çıkan insanlar terk ettiğinde şehir kısa sürede harabeye dönüştü. Babil, Süveyş Kanalı’nın bin km doğusunda, Basra Körfesi’nin hemen kuzeyindeydi. Ekvatorun otuz derece kuzeyinde, yaklaşık olarak Arizona’daki Yuma hizasındadır. İklimi de bu Amerikan şehriyle aynıdır, sıcak ve kuru.   </p>
			<p class="paragraf">Zamanında sulama kanallarıyla hayat bulmuş olan bu vadi şimdi yine rüzgârların etkisi altında kurak bir harabedir. Çim ve çöl çalıları, rüzgârın üflediği kumlara karşı var olmak için çabalamaktadır. Verimli tarlaların, kocaman şehirlerin, birçok ürünün yer aldığı uzun kervanlar artık yok. Hayatlarını küçük sürüleri güderek kazanan göçebe Araplar onların yerini almış.   </p>
			<p class="paragraf">Bu vadiyi yüzyıllardır seyyahlar tarafından sadece toprak olduğu düşünülen tepeler bezer. Arkeologlar burayı incelediklerinde zaman zaman yağmurlarla ortaya çıkan kırık seramik ve tuğla parçalarının izini sürmek gerektiğini fark ettiler. Avrupa ve Amerika müzelerinin desteklediği keşif gezileri sayesinde bu tepelerin altındaki antik şehirlerin varlığı ortaya çıktı. Bunlar şehir mezarları olarak da düşünülebilirler aslında.   </p>
			<p class="paragraf">Babil de bunlardan biriydi. Babil’in üzerinde yirmi yüzyıldan uzun süredir rüzgârlar ve çöl tozları esti. Tuğladan yapılmış olan şehrin duvarları aşınmış ve toprağa karışmıştı. Bugün Babil bu halde: bir çamur yığını. Yüzyıllardır üzerinde birikmiş olan atıklar dikkatli bir şekilde temizlenince günümüzde kimsenin bilmediği bu şehir ortaya çıkarılmış oldu.   </p>
			<p class="paragraf">Birçok bilim insanı Babil medeniyetinin ve bu vadideki diğer şehirlerin kayda geçmiş en eski şehirler olduğunu söylüyorlar. 8.000 yıl öncesine dayanan tarihlendirmeler yapılıyor. Bu tarihlendirmelerle ilgili ilginç bir bağ kurmak mümkün. Babil kalıntılarında güneş tutulması anlatımları bulundu. Modern gökbilimcileri yaptıkları hesaplarla Babillilerin takvimiyle bizimki arasında bir bağ kurdular.   </p>
			<p class="paragraf">Böylece 8.000 sene evvel Babil’de yaşayan Sümerlilerin duvarlarla kapatılmış şehirlerde yaşadığını öğrenmiş olduk. Onlardan evvel kaç yüzyıl boyunca benzer şehirlerin var olmuş olduğunu bilmiyoruz.   </p>
			<p class="paragraf">Bu şehirlerin duvarlarının içinde yaşayanlar barbar değildiler. Eğitimli ve aydınlanmış kişilerdi. Yazılı tarihe göre ilk mühendisler onlardı, ilk gökbilimciler, ilk matematikçiler, ilk finansçılar, ilk yazılı dile sahip olanlar.   </p>
			<p class="paragraf">Kuru bir vadiyi bir tarım cennetine çeviren sulama sisteminden zaten bahsettik. Bazı kanallar o kadar derindi ki su olmadığı zaman bir düzine at kanalların dibinde yan yana durabiliyordu.   </p>
			<p class="paragraf">Ek olarak Babilli mühendisler yine başka bir büyük ölçekli projeye daha imza atmışlardı. Ayrıntılı bir su tahliye sistemi kurarak Fırat ve Dicle nehirlerinin ağzındaki bataklıkları kullanılabilir hale getiren Babilliler, bu alanları da ekilebilir tarlaya çevirdiler.   </p>
			<p class="paragraf">Yunan asıllı seyyah ve tarihçi Herodot, Babil’i en iyi zamanlarında ziyaret etmişti ve günümüze ulaşan, şehri bir yabancının gözleriyle anlatan tek tanım Herodot’un yazdıkları. Herodot’un metinleri şehirle ilgili detaylı bilgiler ve şehir sakinlerinin tuhaf gelenekleriyle ilgili anlatımlarla dolu. Toprağın bereketinden, buğday ve arpanın bolluğundan bahsediyor.   </p>
			<p class="paragraf">Babil’in ihtişamı solmuş olsa da bilgelikleri bizim için hâlâ baki. Bunu kayıt tutmalarına borçluyuz. O zamanlar kâğıt daha icat edilmemişti. Bunun yerine yazılarını ıslak kil tabletlere kazıyorlardı. Daha sonra tabletleri fırınlayarak sertleşmelerini ve yazıların kalıcı olmasını sağlıyorlardı. Her tabletin boyutu on beş santime yirmi-yirmi beş santim gibiydi ve kalınlıkları da yaklaşık üç santimetreydi.   </p>
			<p class="paragraf">Yaygın olarak kil tablet olarak tanımlanan bu araçlar, biz bugün modern yöntemlerle nasıl yazı yazıyorsak aynı şekilde kullanılıyorlardı. Üzerlerine efsaneler, şiirler, tarihi bilgiler, kralın emirleri, toprakla ilgili hukuki kurallar, tapular, belgeler, başka şehirlere yollanan mektuplar kazılıyordu… Hepsi kullanım alanları arasındaydı. Bu kil tabletler sayesinde insanların hayatları hakkında en ince detaylara kadar bilgi edinmek mümkün. Örneğin tabletlerden birinde, bir dükkân sahibinin tuttuğu kayıtlar var. Müşterilerinden birinin bir inek getirdiğini ve bu inek karşılığında yedi çuval buğday aldığını anlatıyor. Üç çuvalın hemen teslim edildiği ve diğer dördünün de müşteri istediğinde teslim edileceği not ediliyor. Yok olmuş şehrin kalıntıları arasında duran bu bilgiler gibi yüz binlerce kayıt arkeologlar tarafından keşfedildi.  </p>
			<p class="paragraf">Babil’in hâlâ etkisinde olduğumuz mucizelerinden biri de şehri çevreleyen görkemli duvarlar. Mısır piramitleriyle birlikte dünyanın yedi harikasından biri sayılan bu duvarların ilkinin Kraliçe Semiramis tarafından yaptırıldığı düşünülüyor. Kazı yapanlar bu orijinal duvarların izine rastlayamadı. Tam yükseklikleri de bilinmiyor. Dönemin yazarlarına göre bu duvarlar on beş ile yirmi metre arasında bir yüksekliğe sahipti. Fırınlanmış tuğlalarla inşa edilen duvarlar derin hendeklerle korunuyordu.   </p>
			<p class="paragraf">Daha sonra yapılmış ve daha meşhur olan duvarlar milattan altı yüz yıl önce Kral Nabopolassar tarafından yapılmıştı. O kadar büyük ölçekli bir yeniden inşa projesi kurgulamıştı ki duvarın bitirilmesine ömrü yetmedi. Projenin tamamlanması oğlu Nebukadnezar’a nasip oldu.   </p>
			<p class="paragraf">Bu duvarların yüksekliği ve uzunluğu gerçekten inanılmaz. 50 metre yükseklikte olduklarına inanılıyor ki bu on beş katlı bir ofis binasının yüksekliği demek. Uzunluğun on beş km olduğu düşünülüyor. Duvarlar o kadar genişti ki üzerlerinde altı atlı bir araba sürülebilirdi. Bu muhteşem yapının hemen hemen hepsi yok olmuş; temellerinin ve hendeklerinin bazı kısımlarını bugün görmek mümkün. Çevre unsurlarının etkisinin yanı sıra Arapların tuğlaları başka yerlerde inşaat yapmak için kullanması duvarın tamamen yok olmasına yol açtı.    </p>
			<p class="paragraf">Zamanın bütün fatihleri, bütün orduları Babil’in duvarlarına saldırdılar. Birçok kral Babil’i kuşattı ama bütün çabalar boşunaydı. O günün işgal ordularını hafife almamak lazım. Tarihçiler 10.000 atlı, 25.000 at arabası, 1.200 piyade, 1.000 süvariden bahsediyorlardı. Her kuşatma için savaş ve gıda malzemelerini toparlamak en az iki-üç sene sürüyordu.   </p>
			<p class="paragraf">Babil şehri modern bir şehir gibi organize edilmişti. Sokaklar ve dükkânlar vardı. Sokak satıcıları farklı mahallelerde mallarını satıyorlardı. Rahipler müthiş tapınaklarda vaaz veriyorlardı. Şehrin içinde kraliyet mensupları için ayrı bir alan vardı. Bu alanın etrafındaki duvarların şehir duvarlarından bile yüksek olduğu söyleniyordu.   </p>
			<p class="paragraf">Babilliler sanatta çok yetenekliydiler. Heykel, resim, dokuma, altın işleme ve metal silahların üretimi, tarım uygulamaları iyi oldukları alanlar arasında sayılabilir. Kuyumcuları en sanatsal parçaları üretiyordu. Zengin Babillilerin mezarlarından çıkan örnekler şimdi dünyanın en büyük müzelerinde sergileniyor.   </p>
			<p class="paragraf">Dünyanın farklı yerlerinde yaşayanlar ağaçları taş baltalarla keserken ya da avlanırken ya da ucu sivriltilmiş çakmak taşlarıyla ve oklarla savaşırken, Babilliler balta, mızrak ve metal başlı oklar kullanıyorlardı.   </p>
			<p class="paragraf">Babilliler zeki finansçılardı, tüccarlardı. Bildiğimiz kadarıyla alışverişlerde kullanılan para, senet ve yazılı tapular Babillilerin icadıydı.   </p>
			<p class="paragraf">M.Ö. 540’a kadar Babil’e düşman orduları hiç girmemişti, duvarları başkasının hâkimiyetine geçmemişti. Babil’in nasıl düştüğünün hikâyesi oldukça değişiktir. Zamanın en büyük fatihlerinden Cyrus, şehre saldırarak kimsenin giremediği duvarlarını ele geçirmek istiyordu. Danışmanları Babil Kralı Nabonidus’a, Cyrus’a doğru ilerlemesini, kuşatmayı beklemeden savaşmasını tavsiye ettiler. Babil ordusu yenilince şehirden kaçtı. Cyrus da böylece şehrin kapılarını açıp hiçbir direnişle karşılaşmadan Babil’e sahip oldu.   </p>
			<p class="paragraf">Şehrin prestiji ve gücü zamanla azaldı; birkaç yüzyıl içinde terk edilmiş, kendi haline bırakılmıştı. Çöl toprağının rüzgâr ve fırtınalarından çıkan Babil, yine bu koşullara geri dönmüştü. Babil düşmüştü, bir daha ayağa kalkamayacaktı ama medeniyet, Babillilere çok şey borçluydu.   </p>
			<p class="paragraf">Zamanın sonsuzluğunda tapınaklarının mağrur duvarları toza dönüşmüş olsa da Babil’in bilge fikirleri hâlâ geçerliliğini korumaktadır.   </p>
		</div>
	</body>
</html>