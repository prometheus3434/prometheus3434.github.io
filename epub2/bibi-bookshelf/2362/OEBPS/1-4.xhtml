<html xmlns="http://www.w3.org/1999/xhtml">
	<head>
		<title>1-4</title>
		<link href="css/idGeneratedStyles_0.css" rel="stylesheet" type="text/css"/>
		<link href="css/idGeneratedStyles_2.css" rel="stylesheet" type="text/css"/>
<meta content="urn:uuid:a5ec0db4-5427-40f3-b3ea-fbf5153f005a" name="Adept.expected.resource"/>
	</head>
	<body id="x1-4" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-3">ZAYIF BİR CÜZDANA KARŞI YEDİ ÇARE  </p>
			<p class="paragraf">Babil’in görkemi devam ediyor. Yıllar içerisinde en zengin şehir olma namına sahip olan Babil’in hazineleri de şehrin kendisi gibi muhteşemdi.   </p>
			<p class="paragraf">Fakat durum her zaman böyle değildi. Babil’in zenginliklerinin kaynağı, Babillilerin bilgeliğiydi. İlk önce nasıl zengin olunacağını öğrenmeleri gerekiyordu.   </p>
			<p class="paragraf">İyi bir kral olan Sargon, düşmanları Sümerleri yenip Babil’e geri döndüğünde, ciddi bir durumla karşı karşıya kaldı. Danışmanı ona durumu şöyle açıkladı:   </p>
			<p class="paragraf">“Yıllarca biriken zenginliklerin sonucu olarak Kralımızın yaptırdığı sulama kanalları ve muhteşem tapınakların bitmesiyle, görünen o ki insanlarımız artık kendilerine bakamıyorlar.   </p>
			<p class="paragraf">“İşçiler için iş yok. Tüccarların müşterisi yok. Çiftçiler ürünlerini satamıyorlar. İnsanların yemek alacak altını yok.”  </p>
			<p class="paragraf">“Peki bütün bu iyileştirmeler için harcadığımız altın nerede?” diye sordu Kral.   </p>
			<p class="paragraf">“Ne yazık ki bu para, şehrimizdeki birkaç zengin adamın cebine gitti. Keçi sütünün süzgeçten hızlıca akıp gitmesi gibi para da insanlarımızın parmaklarının arasından kaydı. Altının kaynağı durduğu için de insanlarımızın kazanmaları imkânsızlaşıyor.”  </p>
			<p class="paragraf">Kral bir süre düşündü. Daha sonra sordu: “Neden altını sadece birkaç kişi kazandı?”  </p>
			<p class="paragraf">“Çünkü bu kişiler nasıl zengin olabileceklerini biliyorlar. Bir şeyi nasıl yapması gerektiğini bildiği için bir adamı suçlayamayız. Adaletli bir yönetici bir insanın elinden hak ederek kazandığı parayı alıp kazanamayan kişilere veremez.”  </p>
			<p class="paragraf">“Peki neden?” diye sordu Kral. “İnsanlar neden altını biriktirmeyi ve kendileri de zengin ve imkân sahibi olmayı denemiyor?”  </p>
			<p class="paragraf">“Bu tabii ki mümkün, ekselansları. Ama onlara bunu kim öğretecek? Bunu rahipler yapamaz tabii, çünkü onlar para kazanma konusunda pek bir şey bilmiyorlar.”  </p>
			<p class="paragraf">“Şehrimizde para kazanma konusunu en iyi bilen kim?” diye sordu Kral danışmanına.   </p>
			<p class="paragraf">“Sorunuzun cevabı sorunun içinde efendim. Babil’deki en zengin adam kim?”  </p>
			<p class="paragraf">“Doğru söylüyorsun. Arkad. Babil’deki en zengin adam Arkad. Arkad’ı yarın buraya getirin.”  </p>
			<p class="paragraf">Sonraki gün Kral’ın emrettiği gibi Arkad huzuruna çıkar. 46 yaşında olmasına rağmen dimdiktir ve dinç gözükmektedir.   </p>
			<p class="paragraf">“Arkad,” der Kral. “Senin Babil’deki en zengin adam olduğun doğru mudur?”  </p>
			<p class="paragraf">“Öyle diyorlar ekselansları. Kimse karşı çıkmıyor bu söylenene.”  </p>
			<p class="paragraf">“Nasıl bu kadar zengin oldun?”   </p>
			<p class="paragraf">“Bu güzel şehrin her vatandaşına sunduğu imkânlardan yararlanarak.”  </p>
			<p class="paragraf">“Başta hiçbir şeyin yok muydu?”  </p>
			<p class="paragraf">“Sadece zengin olma arzum vardı. Onun dışında hiçbir şey.”  </p>
			<p class="paragraf">“Arkad, çok az sayıda insan zengin olmayı biliyor ve sonra da bu zenginliği tekelleştirdikleri için diğer vatandaşlarımız çok mutsuz. İnsanlar kazandıkları altını nasıl ellerinde tutacaklarını bilmiyorlar. Babil’i dünyanın en zengin şehri yapmak istiyorum. Bu yüzden de şehirde bir sürü zengin insan olmalı. Herkese nasıl zengin olabileceklerini öğretmemiz gerekiyor. Arkad, söyle bana, zengin olmanın sırrı nedir? Öğretilebilir bir şey mi?”  </p>
			<p class="paragraf">“Oldukça kolay, efendim. Bir insanın bildiği bir şey başka birine öğretilebilir.”  </p>
			<p class="paragraf">Kralın gözleri parladı. “Arkad, duymak istediğim sözleri söylüyorsun. Kendini bu önemli amaca adar mısın? Bildiklerini okuldaki öğretmenlere anlatır mısın? Onlar öğrencilere anlatır, sonra da benim buyruğum altındaki herkesin bu önemli gerçekleri öğrenmesini sağlarız.”  </p>
			<p class="paragraf">Arkad selam vererek dedi ki: “Sizin mütevazı bir uşağınızım sadece. Bildiğim her şeyi memnuniyetle başkalarıyla paylaşarak onların koşullarının iyileşmesine ve Kralımın ihtişamının artmasına yardımcı olmak isterim. Danışmanınıza söyleyin, bana yüz kişilik bir sınıf ayarlasın. Onlara belki de Babil’in en zayıfı olan cüzdanımı nasıl beslediğimi anlatan yedi çareden bahsedeceğim.”  </p>
			<p class="paragraf">İki hafta sonra Kral’ın isteğiyle seçilmiş olan yüz kişi Öğrenme Tapınağı’nda buluştu. Rengârenk minderlerin üzerinde yarım daire oluşturdular. Arkad üzerinde tuhaf ve hoş bir koku yayan kutsal bir lambanın durduğu ufak bir taburenin yanına oturdu.   </p>
			<p class="paragraf">Arkad ayağa kalktığında “Babil’in en zengin adamı,” diye fısıldadı öğrencilerden biri yanındakini dürterek. “O da bizim gibi sıradan bir adam.”  </p>
			<p class="paragraf">“Yüce Kralımızın emrinde bir vatandaş olarak ona hizmet etmek için bugün size sesleniyorum. Bir zamanlar ben de altın sahibi olmak isteyen fakir bir gençtim ve altını elde edebilmek için gerekli olan bilgiyi elde ettiğim için zengin oldum. Kralımız, bu bilgileri sizlerle paylaşmamı istedi.   </p>
			<p class="paragraf">“Servet edinmeye olabilecek en mütevazı şekilde başladım. Sizden ya da Babil’in herhangi bir vatandaşından daha avantajlı bir konumda değildim.   </p>
			<p class="paragraf">“Hazineme ilk ev sahipliği yapan, eski bir cüzdandı. Onun o kullanışsız boşluğundan nefret ediyordum. Dolu ve şişman olmasını istiyordum, altınların sesleriyle dolu olmasını istiyordum. O yüzden zayıf bir cüzdanla ilgili çareler araştırdım ve yedi çare buldum.   </p>
			<p class="paragraf">“Önümde duran sizlere bu yedi çareyi açıklayacağım. Altın sahibi olmak isteyen herkese bu çareleri tavsiye ediyorum. Yedi gün boyunca her gün size bir çare aktaracağım.   </p>
			<p class="paragraf">“Size aktaracağım bilgileri dikkatle dinleyin. Benimle tartışın. Kendi aranızda münazaralar yapın. Bu dersleri derinlemesine kavradıktan sonra kendi cüzdanınıza da zenginliğin tohumunu ekebilirsiniz. Her biriniz, servetinizi oluşturmak için bilge bir başlangıç yapmalısınız. Ancak ondan sonra bu gerçekleri başkalarına anlatacak duruma gelebilirsiniz.   </p>
			<p class="paragraf">“Size cüzdanlarınızı şişmanlatmanın basit yöntemlerini öğreteceğim. Bu, zenginlik tapınağına giden yoldaki ilk adımdır; ayaklarını ilk adımda sağlam basmayan hiç kimse yukarı tırmanamaz.   </p>
			<p class="paragraf">“İlk çare ile başlayalım.”   </p>
			<p class="paragraf ParaOverride-5"><span class="CharOverride-2">Birinci Çare</span><span class="CharOverride-2">  </span></p>
			<p class="paragraf ParaOverride-6"><span class="CharOverride-3">Cüzdanınızı Şişmanlatmaya Başlayın</span><span class="CharOverride-3">  </span></p>
			<p class="paragraf">Arkad ikinci sıradaki düşünceli bir adama bakarak sordu: “Arkadaşım, hangi zanaat alanında çalışıyorsun?”  </p>
			<p class="paragraf">“Ben kâtiplik yapıyorum, kil tabletlere metin kazıyorum,” diye cevap verdi adam.   </p>
			<p class="paragraf">“Ben de ilk bakır paralarımı bu şekilde kazanmıştım. O yüzden sen de benim sahip olduğum imkânlara sahipsin demek.”  </p>
			<p class="paragraf">Daha arkalarda oturan kırmızı suratlı bir adama sordu: “Lütfen ekmeğini nasıl kazandığını söyler misin?”  </p>
			<p class="paragraf">“Ben kasaplık yapıyorum,” diye cevap verdi adam. “Çiftçilerden keçi satın alıyorum, onları yetiştiriyorum, sonra da keserek etlerini ev kadınlarına, derilerini de sandalet yapan kunduracılara satıyorum.”  </p>
			<p class="paragraf">“Çalıştığın ve kazandığın için benim sahip olmuş olduğum bütün avantajlara sen de sahipsin,” dedi Arkad.   </p>
			<p class="paragraf">Arkad böylece oradaki herkesin hayatını nasıl kazandığını öğrendi. Soruları bittikten sonra dedi ki:   </p>
			<p class="paragraf">“Şimdi sevgili öğrencilerim, görüyoruz ki insanların hayatlarını kazanabileceği birçok farklı yol ve zanaat var. Hayat kazanma yöntemlerinin her birinde altın akışının bir kısmı çalışanın emeği sonucu onun cüzdanına giriyor. Bu yüzden de hepinizin yeteneğine göre bir altın akışı var, büyük ya da küçük. Bu doğru, değil mi?”  </p>
			<p class="paragraf">Söylediğini onayladılar.   </p>
			<p class="paragraf">Arkad devam etti: “O zaman, eğer her biriniz kendiniz için bir servet inşa etmeyi arzularsanız zaten oluşturmuş olduğunuz zenginlikle başlamak mantıklı değil mi?”  </p>
			<p class="paragraf">Buna da katıldıklarını belirttiler.   </p>
			<p class="paragraf">Arkad daha sonra yumurta tüccarı olduğunu söylemiş olan mütevazı bir adama döndü: “Eğer sepetlerinden bir tanesini seçersen ve her gün o sepete on yumurta koyup her akşam o sepetten dokuz yumurta çıkarırsan zamanla ne olur?”  </p>
			<p class="paragraf">“Zamanla dolup taşar.”  </p>
			<p class="paragraf">“Neden?”  </p>
			<p class="paragraf">“Çünkü sepete her gün aldığımdan bir tane fazla yumurta koyuyor olurum.”  </p>
			<p class="paragraf">Arkad gülümseyerek sınıfa döndü: “Burada cüzdanı zayıf olan var mı?”  </p>
			<p class="paragraf">İlk önce bu söylediğiyle eğleniyormuş gibi göründüler. Sonra güldüler. En son da cüzdanlarını havada salladılar.   </p>
			<p class="paragraf">“Tamam o zaman, şimdi size o zayıf cüzdanı tedavi etmenin ilk yöntemini anlatacağım. Yumurta tüccarına söylediğimin aynısını yapın. Cüzdanınıza koyduğunuz her on paranın sadece dokuzunu harcayın. O zaman cüzdanınız şişmanlamaya başlayacak ve elinizde ağırlaşması ruhunuzu tatmin edecek.   </p>
			<p class="paragraf">“Söylediğim şey çok basit olduğu için bu tavsiyemi hor görmeyin. Gerçeklik de işte bu kadar basittir. Size kendi servetimi nasıl inşa ettiğimi anlatacağımı söyledim. Benim başlangıcım böyle oldu. Ben de zayıf bir cüzdan taşıyordum ve ona küfrediyordum, içinde beni tatmin edecek bir şey yoktu. İçine koyduğum her on şeyden sadece dokuzunu çıkarmaya başlayınca cüzdanım şişmanlamaya başladı. Böylece sizinki de şişmanlayacak.   </p>
			<p class="paragraf">“Şimdi size garip bir gerçeklikten bahsedeceğim ve nedenini tam olarak bilmiyorum. Kazancımın onda dokuzunu kullanmaya başladığımda eskiye göre daha az param varmış gibi hissetmedim. Ve uzun zaman geçmeden para sanki daha da fazlalaşmaya başladı. Kuşkusuz kazancının hepsini harcamayan kişi bir süre sonra altına daha rahat kavuşur. Benzer bir şekilde de cüzdanı boş olandan altın kaçar.   </p>
			<p class="paragraf">“En çok neyi arzuluyorsunuz? Her gün bütün isteklerinizin gerçekleşmesini mi, mücevher mi, güzel şeyler mi, daha iyi kıyafetler mi, daha çok yemek mi, geldiği gibi kolay giden şeyler mi? Ya da istediğiniz daha kalıcı olan altın, mülk, hayvan, tüccarlık, gelir getiren yatırımlar gibi şeyler mi? Cüzdanınızdan çıkan paralar ilk grup şeyi elde etmenizi, cüzdanın içinde bıraktıklarınız da ikinci gruba erişiminizi sağlar.   </p>
			<p class="paragraf">“Sevgili öğrencilerim, zayıf bir cüzdana karşı keşfettiğim ilk çare işte bu: içine koyduğum her on para için sadece dokuzunu harcamak. Bunu kendi aranızda tartışın. Eğer herhangi biriniz bunun yanlış olduğunu kanıtlarsa yarın sabah tekrar buluştuğumuzda bunu konuşalım.”   </p>
			<p class="paragraf ParaOverride-5"><span class="CharOverride-2">İkinci Çare</span><span class="CharOverride-2"> </span><span class="CharOverride-2"> </span></p>
			<p class="paragraf ParaOverride-6"><span class="CharOverride-3">Harcamalarınızı Kontrol Edin</span><span class="CharOverride-3">  </span></p>
			<p class="paragraf">İkinci gün Arkad derse, “Bazılarınız bana şu soruyu sordu: ‘Bir adam nasıl olur da cüzdanındaki para bütün harcamaları için yeterli değilken cüzdanındakilerin onda birini biriktirebilir?’” diyerek başladı.   </p>
			<p class="paragraf">“Dün kaçınızın cüzdanları zayıftı?” diye sordu.   </p>
			<p class="paragraf">“Hepimizin,” diye cevap verdi sınıf.   </p>
			<p class="paragraf">“Ama hepiniz aynı miktarda para kazanmıyorsunuz. Bazılarınız diğerlerinden çok daha fazla para kazanıyor. Bazılarının ailesi çok daha geniş. Ama bütün cüzdanlar aynı zayıflıkta. O zaman şimdi size insanoğlu hakkında bir gerçek anlatayım: ‘Gerekli harcamalar’ olarak tanımladığımız şeyler, tersine çaba göstermediğimiz sürece gelirimize göre artar.   </p>
			<p class="paragraf">“Gerekli harcamalarla arzularınızı karıştırmayın. Her biriniz ailelerinizle birlikte kazançlarınızın verebileceğinden daha fazlasını arzuluyorsunuz. Bu yüzden de kazandığınız para, bu arzuları karşılamak için kullanılıyor. Buna rağmen karşılanmamış arzularınız var.   </p>
			<p class="paragraf">“Herkes, karşılayabileceklerinden fazla arzuyla donatılmıştır. Sizce ben bütün zenginliğime rağmen her arzumu yerine getirebiliyor muyum? Yanlış bir fikir bu. Zamanım kısıtlı. Gücüm kısıtlı. Seyahat edebileceğim mesafeler kısıtlı. Yiyebileceğim şeyler kısıtlı. Bir şeyin tadına varabilme kapasitem sınırlı.  </p>
			<p class="paragraf">“Aynı bir çiftçinin çapalamayı bıraktığı her yerde otların bitmesi gibi insanların da içinde arzular benzer bir özgürlükle büyür; arzular gerçekleştirilebildikleri anda genişler. Arzularınız çoktur, gerçekleştirilebilmelerinin kapasitesi ise sınırlıdır.   </p>
			<p class="paragraf">“Yaşama alışkanlıklarınızı anlamaya çalışın. Belki de en kabul edilmiş harcamalar arasında azaltılabilecek ya da çıkarılabilecek masraflar vardır. Harcadığınız her kuruşun değerinin yüzde yüzünü değerlendirebilir olun.   </p>
			<p class="paragraf">“Kil bir tabletin üzerine harcama yapmak istediğiniz bütün kalemleri kazıyın. Gerekli olanları seçin ve gelirinizin onda dokuzuyla mümkün olan harcamaları belirleyin. Gerisinin üzerini çizin, bunları tatmin edilemeyen arzularınızın bir parçası olarak görün ve pişman olmayın.   </p>
			<p class="paragraf">“Ondan sonra gerekli harcamalarınızın bütçesini yapın. Cüzdanınızda birikmekte olan onda bire dokunmayın. Bu onda bir, gerçekleştirebileceğiniz en büyük arzuya dönüşsün. Bütçenizin üzerinde çalışın, kendinize yardımcı olmak için ayarlamalar yapın. Bütçeniz, cüzdanınızı şişmanlatmak için sizin en büyük yardımcınız.”  </p>
			<p class="paragraf">Tam bu sırada kırmızı ve altın rengi bir kaftan giymiş öğrenci ayağa kalkarak dedi ki: “Ben özgür bir insanım. Hayattaki iyi şeylerin tadını çıkarmanın hakkım olduğuna inanıyorum. O yüzden de benim neye ne kadar harcadığımı belirleyen bir bütçenin kölesi mi olmalıyım? İnanıyorum ki böyle bir yaklaşım hayattan aldığım zevki azaltır, yük taşıyan bir eşekten üstün bir yanım kalmaz.”   </p>
			<p class="paragraf">Buna karşılık Arkad şöyle bir cevap verdi: “Dostum, bütçene kim karar verecek?”  </p>
			<p class="paragraf">“Ben karar vereceğim,” diye itiraz eder bir ses tonuyla cevap verdi karşısındaki.   </p>
			<p class="paragraf">“O zaman eşek mücevherler ve halılar ve ağır altın külçelere göre bir bütçe yapar mı? Hayır. Eşek, çöldeki yol için saman ve su ve yem dahil eder bütçesine.   </p>
			<p class="paragraf">“Bütçenin amacı, cüzdanınızı şişmanlatmak. Gerekli gördüğünüz şeylere sahip olmanızı ve elde edebileceğiniz diğer şeylere ulaşmanızı sağlamak. En çok değer verdiğiniz arzularınızı daha geçici isteklerinizden ayırarak gerçekleştirme ihtimalinizi artırmak. Karanlık bir mağaradaki ışık gibi bütçeniz de cüzdanınızdaki delikleri göstererek bu sızıntıları durdurup harcamalarınızı daha net ve tatmin edici amaçlar için yapmanızı sağlar.   </p>
			<p class="paragraf">“O zaman zayıf bir cüzdana karşı ikinci çare, bir bütçe yaparak gerekli harcamalarınız için yeterince paranızın olmasını sağlamak ve değerli bulduğunuz arzuları karşılamak için de gelirinizin onda dokuzundan fazlasını kullanmamak.”   </p>
			<p class="paragraf ParaOverride-5"><span class="CharOverride-2">Üçüncü Çare</span><span class="CharOverride-2">  </span></p>
			<p class="paragraf ParaOverride-6"><span class="CharOverride-3">Altınınızı Katlayın</span><span class="CharOverride-3">  </span></p>
			<p class="paragraf">Arkad üçüncü güne başlarken, “Zayıf cüzdanınız şişmanlıyor. Kazandığınız paranın onda birini kenara koymak için kendinizi disiplin altına aldınız. Büyümekte olan hazinenizi korumak için harcamalarınızı kontrol ediyorsunuz. Şimdi hazinenizi çalıştırmanın ve artırmanın zamanı. Cüzdanınızda altın olması cimri bir ruhu tatmin etse de hiçbir şey kazandırmaz. Kazandıklarımızdan kenara koyduğumuz altın sadece bir başlangıç. Bu altın üzerinden kazandıklarımız servetimizi oluşturacak,” dedi.   </p>
			<p class="paragraf">“Altını kendimiz için nasıl çalıştırabiliriz? Benim ilk yatırımım şanssızdı, hepsini kaybettim. Bu yatırımın hikâyesini daha sonra anlatacağım. İlk kâr getiren yatırımım, Aggar adlı bir kalkan ustasına verdiğim krediydi.  Senede bir kere denizin öte yanından bronz getirten Aggar’ın bu malzemeye zanaatı için ihtiyacı vardı. Eğer gerekli paraya sahip değilse fazla parası olan kişilerden ödünç alıyordu. Onurlu bir adamdı. Ödünç aldığı parayı, kalkanları sattıkça cömert bir faizle birlikte geri veriyordu.   </p>
			<p class="paragraf">“Aggar’a her kredi verdiğimde bana vermiş olduğu faizi de üzerine ekledim. Böylece sadece kapitalim değil kapitalim üzerinden kazandığım para da artıyordu. Bu miktarların cüzdanıma geri gelmesi inanılmaz tatmin ediciydi.   </p>
			<p class="paragraf">“Dediğim gibi sevgili öğrencilerim, bir insanın zenginliği cüzdanında taşıdığı para değil, inşa ettiği zenginliktir. Cüzdanına giren altın akışı gittikçe büyür ve cüzdanı şişman tutar. Bu, her adamın arzusudur. Bu, hepinizin istediği şey: çalışmanızla ya da seyahatlerinize göre değil de kendiliğinden gelmeye devam eden bir gelir.   </p>
			<p class="paragraf">“Yüksek gelirlerim oldu. O kadar çok gelirim oldu ki zengin bir adam olduğum söyleniyor. Aggar’a verdiğim kredi, ilk kâr getiren yatırımımdı. Bu tecrübeyi kullanarak zamanla kapitalim arttıkça verdiğim kredileri ve yatırımları artırdım. İlk önce birkaç kaynaktan, daha sonra birçok kaynaktan cüzdanıma istediğim gibi kullanabileceğim düzenli bir altın akışı oldu.   </p>
			<p class="paragraf">“Mütevazı kazancımla altın köleler elde etmiştim ki bu altın köleler çalışarak bana daha çok altın kazandırsın. Onlar ve onların çocukları benim için çalıştıkça gelirim arttı.  </p>
			<p class="paragraf">“Altın makul kazançlar getirirken hızla artar. Bunu şöyle de anlatabilirim: Bir çiftçi, ilk oğlu doğduğunda on parça gümüşü alarak tefeciye götürür ve oğlu yirmi yaşına gelene kadar bu parayı tutmasını söyler. Tefeci bunu yapar ve her dört yılda bir paranın dörtte birinin faiz olarak anaparanın üzerine ekleneceğine dair bir anlaşma yaparlar. Çiftçi oğlu için ayırmış olduğu paranın faizinin ya da parayı kiralama miktarının da ana kapitale eklenmesini ister.   </p>
			<p class="paragraf">“Oğlu yirmi yaşına geldiğinde ne kadar gümüş para biriktiğini sormak için tefeciye gider. Para faizi de eklenerek büyüdüğü için on parça gümüş, şimdi otuz bir buçuk parça gümüşe dönüşmüştür.   </p>
			<p class="paragraf">“Çiftçi bundan çok memnun olur. Oğlu gümüşlere ihtiyaç duymadığından onları olduğu gibi bırakır. Oğlu elli yaşına geldiğinde, artık bu dünyadan göçmüş olan çiftçinin seneler önce kenara koyduğu on gümüş, artık yüz altmış yedi parça gümüş olmuştur ve tefeci çiftçinin oğluna bu ödemeyi yapar.   </p>
			<p class="paragraf">“Elli yıl içerisinde yatırım kendini hemen hemen on yediye katlamıştır.   </p>
			<p class="paragraf">“Bu da zayıf bir cüzdan için üçüncü bir çözümdür. Her kuruşu çalıştırın ve kendi kendilerine üremelerine izin verin. Böylece elde edeceğiniz gelir sürekli olarak cüzdanınıza akar.”   </p>
			<p class="paragraf ParaOverride-5"><span class="CharOverride-2">Dördüncü Çare</span><span class="CharOverride-2">  </span></p>
			<p class="paragraf ParaOverride-6"><span class="CharOverride-3">Hazinenizi Kayba Karşı Koruyun</span>  </p>
			<p class="paragraf">“Şanssızlık, parlayan bir hedef bulmaya bayılır. Bir insanın cüzdanındaki altın, kayba karşı sert bir şekilde korunmalıdır. İlk önce az miktarlar kazanmak ve bunları korumak tanrılar bize daha fazla altın vermeden önce öğrenmemiz gereken önemli bir derstir,” diye başladı Arkad dördüncü güne.   </p>
			<p class="paragraf">“Her altın sahibi, kısa sürede hızla para kazanabileceği imkânlar tarafından baştan çıkarılabilir. Arkadaşlar ve akrabalar, kendileri girdikleri şeylere onların da girmesini teşvik ederler.   </p>
			<p class="paragraf">“İyi bir yatırımın ilk prensibi anaparanın güvende olmasıdır. Eğer anaparanızın kaybolma ihtimali varsa daha büyük kazanımlarla ilgilenmek bilge bir davranış mıdır? Bence değil. Riskin bedeli kaybetme ihtimalidir. Hazinenizden ayrılmadan önce dikkatli bir şekilde çalışmanız, size geri geleceğiyle ilgili her türlü güvenceyi sağlamanız gerekiyor. Hızlıca zengin olma romantik arzularınızın sizi yanlış yola sokmasına izin vermeyin.   </p>
			<p class="paragraf">“Herhangi birine borç vermeden evvel borcunu geri verebileceğinden ve bu konudaki namından emin olun. Böylece farkında olmadan başkalarına kendi hazinenizi istemeden de olsa hediye etmemiş olursunuz.   </p>
			<p class="paragraf">“Herhangi bir alanda yatırım yapmadan evvel başınıza gelebilecek tehlikelerden haberdar olun. Benim kendi ilk yatırımım büyük bir trajediyle sonuçlanmıştı. Bir yıllık birikimimi tuğla ustası Azmur’a teslim ettim; Azmur denizötesi bir seyahate, Tyre’ye gidiyordu ve benim için Fenikelilerden nadir kuyumlar satın almayı kabul etmişti. Döndüğünde bunları satarak kârımızı paylaşacaktık. Fenikeliler dolandırıcı çıktı ve Azmur’a cam parçaları sattılar. Böylece hazinemi kaybetmiş oldum. Şimdi anlıyorum ki tuğla ustası birine kuyum almak için para emanet etmek aptallıkmış.   </p>
			<p class="paragraf">“Bu yüzden size kendi tecrübelerimin bana öğrettiklerini anlatıyorum. Biriktirdiğiniz hazinenizle yatırım yaparken olabileceklerle ilgili önlem alın ve kendinize çok güvenmeyin. Kâr etmek için parayı kullanmaya alışık kişilerin fikrini ve tavsiyesini almak çok daha iyidir. Böyle tavsiyeler ücretsizdir ve sizin yatırım yapmayı düşündüğünüz miktarda altın kadar değerlidir. Çünkü sizi aynı miktarda altını kaybetmekten kurtaracaktır bu tavsiye.   </p>
			<p class="paragraf">“Zayıf bir cüzdanın dördüncü çaresi, çok önemli olan bir prensip de cüzdanınız dolduktan sonra boşalmasına izin vermemenizdir. Paranızı sadece anaparanın güvenli olduğu şekillerde yatırım yapın; istediğiniz zaman geri alabileceğiniz koşullar ve paranızın kirası hak ettiği bir değerde olsun. Bilge kişilere fikir danışın. Altını kullanmakla ilgili tecrübeli kişilerin tavsiyelerini alın. Onların bilgeliği, sizin güvencesiz yatırımlar yapmanızı engeller.”   </p>
			<p class="paragraf ParaOverride-5"><span class="CharOverride-2">Beşinci Çare</span><span class="CharOverride-2">  </span></p>
			<p class="paragraf ParaOverride-6"><span class="CharOverride-3">Yaşadığınız Yeri Kâr Edeceğiniz Bir Yatırıma Dönüştürün</span><span class="CharOverride-3">  </span></p>
			<p class="paragraf">“Eğer kazançlarınızın onda dokuzunu kenara koyup hayatı yaşamaya ve tadını çıkarmaya ayırırsanız ve bu onda dokuzun herhangi bir kısmını kişinin selametine zarar vermeden kârlı bir yatırıma dönüştürebilirseniz o zaman hazine daha da hızlı büyür,” diye sınıfa anlatmaya başladı Arkad beşinci derste.   </p>
			<p class="paragraf">“Babil’deki insanların birçoğu, aileleriyle kendilerine yakışmayan mahallelerde yaşıyor. Talepkâr ev sahiplerine, karılarının çiçek yetiştiremeyeceği, çocuklarının sadece pis sokak aralarında oynayabildiği yerler için yüksek kiralar ödüyorlar.   </p>
			<p class="paragraf">“Hiç kimse çocuklarının rahat rahat oyun oynayabileceği, kadınların sadece çiçek değil ailelerini beslemek için kullanabileceği bitkileri yetiştirebileceği temiz bir toprak alan olmadan hayatın tadını çıkaramaz.   </p>
			<p class="paragraf">“Kendi ağaçlarından incir, kendi bağlarından üzüm yemek insanın kalbini mutlulukla doldurur. Kendi alanına sahip olmak ve gurur duyduğu bir yerde oturuyor olmak kendine güvenini artırarak bütün yaptıklarına daha büyük bir istek ve güçle sarılmasını sağlar. Bu yüzden de herkesin kendisinin ve ailesinin başının üzerindeki çatıya sahip olmaya çalışmasını tavsiye ederim.   </p>
			<p class="paragraf">“Niyet eden birinin evine sahip olması imkânlarının dışında değildir. Kralımız Babil’in duvarlarını öteleyerek şehrin alanını genişletmiş ve böylece gayet makul fiyatlara kullanılmayan arsalar alınabilir hale gelmiştir.   </p>
			<p class="paragraf">“Ve yine siz öğrencilerime söylemek isterim ki para ödünç veren kişiler, aileleri için ev ve arsa almak isteyen kişilere memnuniyetle yardımcı olurlar. Eğer miktarın makul bir bölümünü önden ödeyebilirseniz böyle bir amaç için tuğla ve inşaat ustasına ödeme yapmak için ödünç para alabilirsiniz.   </p>
			<p class="paragraf">“Eviniz inşa edildiğinde kirayı ev sahibine ödediğiniz düzende ödünç aldığınız kişiye ödemelerinizi yapabilirsiniz. Ödünç aldığınız kişiye olan borcunuz her ödemeyle azalacağından birkaç yıl içinde kredinizi ödemiş olursunuz.   </p>
			<p class="paragraf">“Böylece değerli bir mülke sahip olduğunuz için kalbiniz mutlu olur ve artık tek masrafınız krala ödeyeceğiniz vergilerdir.   </p>
			<p class="paragraf">“Karınız kıyafetleri yıkamak için nehre daha sık inecek, her seferinde yetiştirdiği bitkileri sulamak için bir keçi derisi dolu su getirecek.   </p>
			<p class="paragraf">“Kendi evinin sahibi olan kişi birçok iyi şeyden yararlanabilir. Böylece yaşam masraflarını da azaltarak harcamalarını zevklerine, arzularını tatmin etmeye harcayabilir. O zaman bu da zayıf bir cüzdan için beşinci çaredir: Kendi eviniz olsun.”  </p>
			<p class="paragraf ParaOverride-5"><span class="CharOverride-2">Altıncı Çare</span><span class="CharOverride-2">  </span></p>
			<p class="paragraf ParaOverride-6"><span class="CharOverride-3">Geleceğiniz İçin Gelirinizi Garantileyin</span><span class="CharOverride-3">  </span></p>
			<p class="paragraf">“Her insanın hayatı çocukluktan yaşlılığa doğru gider. Bu, hayatın izlediği yoldur ve tanrılar öbür dünyaya erken çağırmadığı sürece kimse bu yoldan şaşmaz. Bu yüzden de gelecek günler, kişinin artık genç olmadığı, ailesini rahatlatamadığı, destekleyemediği günler için uygun bir gelir sağlamak önemli bir iştir. Bu derste artık daha az para kazanır hale geldiğinizde yine de cüzdanınızın dolu olması için neler yapılabileceğini konuşacağız,” diyerek başladı Arkad derslerin altıncı gününe.   </p>
			<p class="paragraf">“Zenginliğin kurallarına göre davranan biri, gittikçe artan bir gelire sahip olarak bu gelecek günleri düşünmelidir. Yıllar boyu güvende durabilecek bir yatırım ve kaynak yaratacak planlar yapmalıdır. Bunları öyle bir ayarlamalıdır ki kullanmaya ihtiyacı olduğunda da paraya rahatça erişebilsin.   </p>
			<p class="paragraf">“Geleceğini güvence altına almak için birçok yöntem vardır. Gizli bir yer belirleyip hazinesini bir sır olarak gömebilir. Ne kadar dikkat ederse etsin, bu hazine hırsızların ganimeti olabilir. O yüzden bu planı çok da tavsiye etmiyorum.   </p>
			<p class="paragraf">“Bu amaçla ev ve arsa alınabilir. Gelecekte kazanacağı artı değer ve kullanışlılığına göre seçilirse yatırım kalıcı olup satışından elde edilecek gelir, bir güvence yaratabilir.   </p>
			<p class="paragraf">“Parasını kredi veren birine kredi olarak vererek değerini düzenli olarak artırabilir. Kredi veren kişinin düzenli olarak artıracağı para anaparanın değerine değer katacaktır. Ansan adında sandalet yapan bir usta tanıyorum. Geçenlerde bana anlattığına göre kredi veren kişiye sekiz yıl boyunca iki gümüş para ödünç veriyor. Krediyi verdiği kişinin yaptığı hesaplamalarla heyecanlanan Ansan’ın aktardığına göre her dört yılda bir dörtte bir gelir getiren bu küçük kira miktarı, şimdi bin kırk gümüş paraya dönüşmüştü.   </p>
			<p class="paragraf">“Sayılarla ilgili bilgimi kullanarak on iki yıl sonra eğer her hafta iki parça gümüş yatırmaya devam ederse parasının dört bin gümüşe dönüşeceğini söyleyerek onu teşvik ettim, ki bu miktar da onun için hayatının sonuna kadar yeterli olur.    </p>
			<p class="paragraf">“Eğer düzenli olarak yapılan küçük bir ödeme bile böyle kârlı bir sonuca dönüşüyorsa her insan işleri ve yatırımları ne kadar iyi gidiyor olursa olsun kendi yaşlılığı ve ailesinin geleceği için böyle bir garantiye alma yöntemi düşünmeli.   </p>
			<p class="paragraf">“Bu konuda daha söyleyeceklerim var. Eğer ileride bir gün bilge birileri kendi ölümüne karşı sigorta yapmak için küçük bir miktarı düzenli olarak biriktirirse kişi öldüğünde aileye kalacak para cömert bir miktara dönüşebilir. Bunu istenen ve tavsiye ettiğim bir durum olarak görüyorum. Fakat bugün bu çok da mümkün değil; herhangi birinin ya da herhangi bir ortaklığın hayat süresinin ötesinde de işlemesi gerekiyor. Kralın tahtı kadar sağlam bir düzen olmalı. Böyle bir planın bir gün gerçekleştirileceğine inanıyorum ve bu gerçekten birçok insan için büyük bir iyilik olacak. Aile ferdinin yaptığı en ufak yatırım bile o vefat ettikten sonra ailesinin kullanabileceği hale gelecek.   </p>
			<p class="paragraf">“Gelecekte değil de şu anda yaşadığımız için elimizde olan imkânlarla ve yöntemlerle amacımıza ulaşmaya çalışmalıyız.  </p>
			<p class="paragraf">“Bu yüzden herkese tavsiyem, bilge ve iyi düşünülmüş yöntemler kullanın ve ileriki yaşlarınızda cüzdanınızın zayıf olmaması için önlemler alın. Artık para kazanamayan biri için ya da reisini kaybetmiş bir aile için zayıf bir cüzdan acı verici bir trajedidir.   </p>
			<p class="paragraf">“O zaman bu da zayıf bir cüzdan için altıncı çare: Yaşlandığınızdaki ve ailenizin ileriki yıllardaki ihtiyaçları için şimdiden bir gelir yaratmaya bakın.”   </p>
			<p class="paragraf ParaOverride-5"><span class="CharOverride-2">Yedinci Çare</span><span class="CharOverride-2">  </span></p>
			<p class="paragraf ParaOverride-6"><span class="CharOverride-3">Kazanma Kapasitenizi Artırın</span><span class="CharOverride-3"> </span><span class="CharOverride-3"> </span></p>
			<p class="paragraf">Arkad dersinin yedinci gününde, sınıfa şu şekilde hitap etti: “Sevgili öğrencilerim, bugün size zayıf bir cüzdana karşı en hayati çözümlerden birini anlatacağım. Fakat altından değil de sizden bahsedeceğim. Önümdeki rengârenk kaftanlar giymiş adamlardan bahsedeceğim. İnsanların zihninde ya da hayatında olan, başarıya destek veren ya da başarıyı engelleyen şeylerden bahsedeceğim.  </p>
			<p class="paragraf">“Geçenlerde genç bir adam ödünç para almak için bana geldi. Neden paraya ihtiyacı olduğunu sorguladığımda kazanımlarının harcamaları için yeterli olmadığından yakındı. O zaman ona zayıf bir cüzdanı tedavi edecek yedi çareden bahsettim. Para ödünç vermek için kötü bir aday olduğunu söyledim; parayı bana ödemek için ekstra bir geliri yoktu.   </p>
			<p class="paragraf">“‘Genç dostum, ihtiyacın olan, daha fazla para kazanmak. Daha fazla para kazanabilmek için ne yapıyorsun?’ diye sordum.  </p>
			<p class="paragraf">“‘Elimden geleni yapıyorum,’ diye cevap verdi. ‘İki ayda altı kere ustamdan zam istedim ama başarılı olamadım. Kimse daha sık zam isteyemez zaten.’  </p>
			<p class="paragraf">“Onun bu basit düşüncesine gülümseyebiliriz ama gelirini artırmak için gereken hayati şeylerden birine sahipti. Daha fazla kazanma arzusu vardı, ki bu, saygı duyulası ve yerinde bir arzudur.   </p>
			<p class="paragraf">“Her başarının temelinde arzu vardır. Arzularınızın güçlü ve net olması gerekir. Genelleştirilmiş arzular zayıf isteklerin ötesine geçemez. Bir adamın zengin olma isteğinin pek bir anlamı yoktur. Bir adamın beş parça altına sahip olma isteği ise elle tutulur bir arzudur ve o yüzden gerçekleştirilebilme ihtimali vardır. Beş parça altını garantiye aldıktan sonra benzer yöntemlerle on parça altını, yirmi parça altını, bin parça altını bulabilir ve işte o zaman zengin olmuştur. Küçük bir arzuyu gerçekleştirmeye çalışarak büyük bir miktarı da garantiye almayı öğrenmiştir. Zenginlik bu şekilde olur: İlk önce küçük miktarlarla, daha sonra büyük miktarlarla daha fazla şey elde edilebilir.   </p>
			<p class="paragraf">“Arzuların net ve tanımlı olması gerekir. Eğer çok fazla, çok karışık ya da yapılabilenin ötesinde arzular varsa kendi amaçlarına hizmet edemezler.   </p>
			<p class="paragraf">“İnsan daha verimli çalışırsa kazanma yetisi de artar. Kendi açımdan konuşmam gerekirse birkaç bakır para için kil tabletlere yazı kazıdığım mütevazı kâtiplik günlerimde diğer çalışanların benden daha fazla çalıştıklarını ve daha fazla ücret aldıklarını fark ettim. O zaman kimsenin benden daha çok çalışmayacağına karar verdim; aynı zamanda diğerlerinin başarısının sırrını da keşfettim. İşimle daha çok ilgilenince, daha iyi konsantre olup yaptığıma odaklanınca kimse benden daha fazla tablet işleyemiyordu. Yeteneklerimi artırdıkça aldığım ödül de arttı ve bu yüzden de ustama altı kere gidip zam istemem gerekmedi.   </p>
			<p class="paragraf">“Daha çok bildikçe daha fazla kazanırız. Kendi zanaatında daha fazla şey öğrenmek isteyen kişi daha fazla kazanır. Eğer zanaatkârsa daha fazla yöntem ve araç kullanmayı öğrenerek işini daha iyi yapabilir. Kişi zayıf cüzdana karşı yedi çarenin kurallarını öğrenip kendi alanındaki kişilerin fikrini alarak bilgi paylaşımı yapmalıdır. Mesela tüccarsa daha iyi malları daha ucuza almak için çalışmalıdır.   </p>
			<p class="paragraf">“Aklı yatkın kişilerin işleri her zaman iyiye doğru gider çünkü onlar her zaman muhtaç oldukları müşterilerine daha iyi servis vermek için kendilerini geliştirirler. O yüzden herkesi gelişimin ön safhalarında olmaya ve hiçbir zaman durmamaya davet ediyorum, yoksa geride kalırlar.   </p>
			<p class="paragraf">“Hayatta edindiği tecrübeler insana kazanç getirebilir. Bahsedeceğim bu prensipleri yerine getiren kişi, kendisine de saygı duyabilir:   </p>
			<p class="paragraf">“Bütün borçlarını elinden geldiğince hızlı bir şekilde ödemelidir. İmkânının dışında olan şeyleri satın almamalıdır.   </p>
			<p class="paragraf">“Ailesine iyi bakmalıdır ki onun hakkında iyi düşünüp iyi konuşsunlar.   </p>
			<p class="paragraf">“Vasiyetini hazırlamalıdır ki tanrılar onu yanına çağırdığında mülkleri uygun ve onurlu bir şekilde bölünebilsin.   </p>
			<p class="paragraf">“Fiziksel olarak zayıf olanlara ve şanssızlıklar yaşamış kişilere şefkat göstererek makul sınırlar içinde yardım etmeli. Değer verdiği kişilere düşünceli jestler yapmalı.   </p>
			<p class="paragraf">“Zayıf bir cüzdana karşı yedinci ve son çare kendi güçlerinizi besleyerek çalışmak ve daha bilge olmak, daha çok beceri kazanmak ve kendinize saygı göstermektir. Böylece dikkatle şekillendirmiş olduğunuz arzularınızı gerçekleştirebilmek için gereken özgüveni sağlayabilirsiniz.   </p>
			<p class="paragraf">“Zayıf bir cüzdan için yedi çare bunlardır. Uzun ve başarılı hayatımın sonucu şekillendirdiğim bu yedi çareyi zengin olmak isteyen herkese tavsiye ediyorum.   </p>
			<p class="paragraf">“Sevgili öğrencilerim, Babil’de hayal edebileceğinizden daha fazla altın var. Ve bu altınlar, herkese yeter.   </p>
			<p class="paragraf">“Bu prensipleri gerçekleştirirseniz zenginleşerek daha varlıklı olabilirsiniz ki bu da sizin hakkınızdır.   </p>
			<p class="paragraf">“Bu doğruları kralımızın onurlu kullarına aktarırsanız şehrimizin büyük zenginliğinden herkes için bir pay çıkar.”  </p>
		</div>
	</body>
</html>