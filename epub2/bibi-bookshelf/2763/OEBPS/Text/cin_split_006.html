<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">3. Bölüm<br class="chapter" />
  Kendini Güçlendirme Dönemi (1861-1895)</h1>

  <p class="normal">Çin İngiltere ile girdiği zorlu ve bir o kadar da dengesiz mücadelenin ardından sadece savaşı değil aynı zamanda özgürlüğünü de kaybetti. Şimdi ülkenin aydın kesimlerini ilgilendiren konu, kaybedilen özgürlüğün nasıl yeniden ve daha güçlü olarak geri alınacağıydı. Kaldı ki, Çin’de modernleşmeyi düşünen aydın kesimin yanında eski politikaları devam ettirmek isteyen taraftarların da çok sayıda destekçisi bulunuyordu. Kendini güçlendirme olarak adlandırılmak istenen Batılı reform adımlarının uygulanmasının önünde çok fazla engel vardı. Aydın kesimin başlatmak istediği Batılı reform hareketi için belirlenen slogan “Barbarları kontrol etmek ve ülkeden atmak için onların gelişmiş teknolojilerini öğren.” olarak belirlenmişti. Peki, barbar olarak kabul edilen bu insanların teknolojisi nasıl öğrenilecekti? Çinliler Batı’yı hiç tanımıyor ve onunla nasıl iletişim kuracaklarını dahi bilmiyorlardı. Bu dönem içerisinde adını dönemin imparatorundan alan Tongzhı (Tongcı) Restorasyonu (1862-1874) ile yapılması planlanan benzer reform girişimleri de hükümetin gereken desteği vermemesi yüzünden istenildiği gibi sonuçlanamamıştır.<sup class="calibre3"><a href="../Text/cin_split_130.html#footnote-34489-115" id="footnote-34489-115-backlink">[115]</a></sup></p>

  <p class="normal">Birçok Batılı tarihçi Çin’in önde gelen aydınlarının ve aynı zamanda modern düşünceye sahip idarecilerinin başlattığı bu reform adımlarının 1860 ile 1895 seneleri arasında Çin tarihinde daha önce hiç yaşanmamış bir modernizasyon hareketi olduğunu kabul etmektedir. Çin’in gerçek anlamda kendini sorgulamasının başladığı dönem olarak kabul edilen “Kendini Güçlendirme Dönemi”, eğitim, askeri, politik alanlarda Batı örnek alınarak atılan adımları tanımlamak için kullanılmaktadır.<sup class="calibre3"><a href="../Text/cin_split_131.html#footnote-34489-116" id="footnote-34489-116-backlink">[116]</a></sup> Bu dönemin yıldızı parlayan idareci ve politikacıları olan Li Hong Zhang (Li Hong Cang), Zeng Guo Fan (Zıng Guo Fan), Zhang Zhı Dong (Cang Cı Dong) ve Zuo Zong Tang gibi isimler Çin’in geleceğini değiştirmek için modernleşme reformlarını uygulamaya sokan isimlerin başında yer alarak Çin tarihine geçmişlerdir. Han ulusundan olan bu idareciler, Qing sarayını Batılılaşma hareketleri için ikna etmeyi başararak Çin’in Batılılar tarafından parçalanıp yok edilmesine de engel olmuşlardır.</p>

  <p class="normal">30 yılı kapsayacak olan ve tamamen Batı örnek alınarak atılacak adımları içeren program boyunca Qing hükümeti Batı’nın dillerini anlayacak tercümanlar yetiştirmeye, Batı’dan askeri teknoloji satın almaya ve silah depoları inşa etmeye başlamıştır. Ana hedef olarak askeriyenin ve ordunun güçlenmesini planlayan reformlar içerisine donanmanın güçlendirilmesi, tersaneler inşa edilmesi ve cephanelikler oluşturulması gibi hayati hedefler de eklenerek çok yönlü bir Batılılaşma hareketi başlatılmıştır. Çin’in eski Konfüçyüsçülük öğretilerinin geri kalmışlığını kanıtlayan ve bir zamanlar ilgi dahi duyulmayan Batı teknolojisi, ortaya çıkan reform hareketinin ardından Çin için kurtuluş umuduna dönüşmüştür.</p>

  <p class="normal">Çin’in Batılılaşma hareketlerinin başlaması tutucu saray yetkilileri tarafından olumlu karşılanmamış ve bir şekilde engellenmek istenmiştir. Onlar hâlâ eskiye bağlı geleneklerin korunmasını isterlerken, başlatılan reform hareketlerinin Çin’i kurtarmaktan çok daha fazla yozlaştıracağı görüşünü savunmuşlardır. Gerici bir düşünceye sahip olan bu kesim, Batı’dan alınacak her türlü yardım ve teknolojinin de sert bir şekilde karşısında durmuştur.<sup class="calibre3"><a href="../Text/cin_split_132.html#footnote-34489-117" id="footnote-34489-117-backlink">[117]</a></sup></p>

  <p class="normal">Aydın düşünür ve aynı zamanda etkili bir devlet adamı olan Feng Gui Fen (Fong Gui Fın) 1860 senesinde yazmış olduğu makalelerinde sürekli olarak kendini güçlendirmenin öneminden bahsetmekte ve buna ilave olarak Batı’nın bilimlerinin de Çin tarafından öğrenilmesi gerektiğini savunmaktadır. Feng (Fong), makalelerinde matematik, fen ve yabancı diller gibi alanlarda başarılı olan öğrencilerin devlet tarafından önemli görevlere getirilmesinin önemine değinmiştir. Çin’in ciddi anlamda kendisini sorgulaması gerektiğinin altını çizen bu önemli aydın; “Onlar neden küçük ama güçlü? Biz ise neden büyük ama güçsüzüz?” sorusuna cevap aranması gerektiğini yazmıştır. Feng (Fong) sorduğu bu sorulara “Batılıların insan gücünü etkili kullandıkları, topraklarını iyi işledikleri ve en önemlisi yönetim konusunda çok başarılı oldukları için Çin’den daha iyi konumda bulunuyorlar.” cevabını vermiştir.<sup class="calibre3"><a href="../Text/cin_split_133.html#footnote-34489-118" id="footnote-34489-118-backlink">[118]</a></sup> Feng (Fong) ortaya attığı modernleşme tezlerine ek olarak “Bize lazım olan tek şey var. Batı’nın güçlü gemileri ve silahları.” diyerek önceliğin orduda modernleşme olduğuna da dikkat çekmiştir. Feng (Fong) gibi aydınların diğer bir ortak düşüncesi de başlatılan tüm modernleşme reformlarının yanında Çin’i eski geleneklere kilitleyen Konfüçyüsçülük düşüncesinin de modernize edilmesi olmuştur.<sup class="calibre3"><a href="../Text/cin_split_134.html#footnote-34489-119" id="footnote-34489-119-backlink">[119]</a></sup></p>

  <p class="normal">Bu dönemde Batılılaşmanın önünde engel olarak görülen ve Çin toplumunun düşünce sistemini derinden etkileyen Konfüçyüsçülük, Konfüçyüs’ün anlatmış olduğu derslerinde bulunan öğrencilerinin zamanla çoğalarak onun öğretilerini yaymaları ile günümüze kadar gelmiş bir düşünce sistemidir. Çalışmamızın daha ilk sayfalarında kısaca bahsettiğimiz bu düşünce sistemi 19. yüzyıla gelindiğinde ise artık dönemin sorunlarını çözmek için yeterli görülmemesiyle modern aydınlar tarafından da desteklenmemeye başlanmıştır.</p>

  <p class="normal">Aydınlara göre Batı’nın özgür düşünce sistemleri model olarak alınmalı ve uygulanacak Batı modeli doğrultusunda yenilikçi kalkınma projeleri geliştirilmeliydi. Halkın hâlen eski geleneklere bağlı olan çoğunluğu ise Çin’in düştüğü bu durumun Konfüçyüsçülükten uzaklaşılmasının yüzünden yaşandığına inanıyor, Konfüçyüsçü düşünce sistemine olan bağlılıklarını her fırsatta gösteriyorlardı. Konfüçyüsçü düşünceye inanan birçok insan “En iyi demirin silah yapılmaması gerekiyor.”<sup class="calibre3"><a href="../Text/cin_split_135.html#footnote-34489-120" id="footnote-34489-120-backlink">[120]</a></sup> şeklinde bir düşünceye sahipti ve bu düşünce yapısı yüzünden askeri modernleşme uzun senelerden beri bir türlü başlatılamamıştı. Onlara göre gerçek yapılması gereken, antik düşünce sisteminin ve Konfüçyüsçülük prensiplerinin güçlendirilerek uygulanmasıydı.</p>

  <p class="normal">Çin’in Kang You Wei (Kang Yo Vey), Zeng Guo Fan (Zıng Guo Fan), Zhang Zhı Dong (Cang Cı Dong) ve özellikle Çin’i 20. yüzyılın başlarında etkileyecek olan Liang Qi Chao (Liang Çi Çao) gibi önde gelen aydınları Konfüçyüsçülük ekolünün içinden gelmelerine rağmen sürekli olarak bu düşünce sisteminin ve öğretilerinin Çin’in yüzleştiği sorunlar karşısındaki zayıflığını vurguluyorlardı. Konfüçyüsçülük onlara göre Çin sosyal yaşamının sadece temelinde olmalı ama tüm devlet kurumlarına yayılmamalıydı. Çok eski dönemlerden bu yana Kore ve Japonya da Konfüçyüsçü düşünce sisteminin etkisi altında bulunuyordu. Bu kadar geniş bir alana yayılmış olan bir düşünce sisteminin etkilediği topraklarda Batılı reformlar ortaya koymak ise o kadar da kolay değildi.</p>

  <p class="normal">Modernleşme hareketlerini başlatan tüm aydınlar her ne kadar sosyal yapıda değişim ve modernleşme planları yapsalar da ilk önceliği ekonomi, diplomasi, ordu ve eğitime vermişlerdir.<sup class="calibre3"><a href="../Text/cin_split_136.html#footnote-34489-121" id="footnote-34489-121-backlink">[121]</a></sup> Aydınlar, Batı’nın askeri gücünün ve gelişmiş medeniyetinin Çin’in çok ötesinde olduğunun farkındaydılar ama sorun bunları halka anlatmak ve ardından uygulamaya geçirmekti. Yine de yaşanan tüm olumsuzluklara rağmen Batı’nın üstün gücü karşısında atacakları adımların ülkeyi kurtaracağına inanıyorlar, Çin’i kurtaracaklarına inandıkları düşüncelerini halka anlatmak için çabalıyorlardı. Kendini Güçlendirme Döneminin aydınları feodalizmin yıkılması ve iyimser düşüncelerin yerleşmesi için atacakları adımlarda yararlanacakları Batı düşüncesini yeni ve güçlü bir ulus kurmak için gereken vatansever ruhu kaybetmeden uygulamak istiyorlardı.<sup class="calibre3"><a href="../Text/cin_split_137.html#footnote-34489-122" id="footnote-34489-122-backlink">[122]</a></sup></p>

  <h2 class="normal1" id="calibre_toc_16">3.1. İmparatoriçe Cıxi’nin Döneme Olan Etkisi</h2>

  <p class="normal">Çin modern tarihine şüphesiz ki en büyük damgayı vuranların başında zalim yapısı ve acımasız kararları ile tanınan ünlü imparatoriçe Cıxi (Sışi) gelmektedir. 29 Kasım 1835 senesinde sıradan bir devlet memurunun kızı olarak doğan bu kadın, gücü eline geçirmek için her türlü acımasızlığı yapması ve kanun tanımaz sertliği ile tarihe geçmiştir. Mançu ismi Yehonala olan ve babasını daha çok erken yaşlarda kaybetmiş bu genç kız, aile sevgisinden uzak bir şekilde yetiştirilmiştir. Hayatını anlattığı ileriki dönemlerinde en çok acı çekmiş olduğu dönem olarak tanımladığı küçüklüğünde yaşadıklarını şu sözlerle anlatmaktadır. “Küçük bir kız çocuğu olduğumdan bu yana hep zorlu bir hayat yaşadım. Ailemle hiçbir zaman mutlu olamadım ve asla onların en sevdikleri değildim. Kız kardeşlerim her istediklerine sahiplerken ben her şeyden mahrum bırakılmıştım.”<sup class="calibre3"><a href="../Text/cin_split_138.html#footnote-34489-123" id="footnote-34489-123-backlink">[123]</a></sup> Cıxi (Sışi)’nin bu sözleri gelecekte gücü eline geçirdiği zaman yapacaklarının da temelini oluşturmuştur. Küçüklük yıllarında başlayan nefret ve hırsı onu Çin’in en güçlü kadını yapana kadar da durdurulamamıştır.</p>

  <p class="normal">14 yaşında saraya cariye adayı olarak seçilen genç Cıxi (Sışi)’nin hayatı saraya girmesiyle beraber sonsuza dek değişmiştir. Cıxi (Sışi) cariye olarak sarayın hizmetine alınmasını ailesinden ve bulunduğu durumdan kurtulmak olarak gördüğü için hem mutlu olmuş hem de bu durumun geleceği için bir fırsat olacağına inanmıştır. 16 yaşında imparator Xian Feng (Şien Fong)’un cariyesi olarak saraya ilk adımını atmasının hemen arkasından geçen 2 sene içerisinde sarayın resmi cariyesi durumuna kadar yükselmiştir. Daha o yıllarda ihtiras ve azimli karakterini göstermesiyle saray halkının gözüne çarpan bu genç kız, gelecekte arzuladığı güce doğru yükselmesine de yine aynı dönem içerisinde başlamıştır. Üzüntüyle anlattığı küçüklük yıllarında yaşadıkları onun tüm engelleri aşarak en büyük güce ulaşmasına gidecek yoldaki en büyük yardımcısı olmuştur. Bu yüzden de Cıxi (Sışi) amacına ulaşmak için aklına gelen her türlü kötülüğü en acımasız şekilde uygulamaktan çekinmemiştir.<sup class="calibre3"><a href="../Text/cin_split_139.html#footnote-34489-124" id="footnote-34489-124-backlink">[124]</a></sup></p>

  <p class="normal">İmparatorun o kadar çok karısı ve cariyesi olmasına rağmen ona tek erkek evladı Cıxi (Sışi) vermiş ve bu yüzden de 3. sınıf cariyeden 1. sınıf cariye konumuna getirilmiştir. Oğlunun bir yaşına basmasıyla imparatorun resmi karılarından biri durumuna gelmesi onun yavaş yavaş güçlenmesine ve sarayda etki kazanmasına neden olmuştur. Bu tarihten sonra ise kendisine Batı sarayının imparatoriçesi unvanı verilmiştir. İmparatorun sert mizacı ve acımasız karakteri olan bu kadına devlet işlerinde danışmaya başlamasının ardından ise Cixi (Sışi)’nin saray içindeki gerçek etkisi hissedilmeye başlanmıştır.</p>

  <p class="normal">1861 senesinde imparatorun 30 yaşında aniden hayata veda etmesi ve Cıxi (Sışi)’nin kuzeni olan birinci derecedeki karısının erkek çocuğa sahip olmaması yüzünden Cıxi (Sışi)’nin Tongzhı (Tongcı) isimli 5 yaşındaki oğlu imparator ilan edilmiştir. Oğlunun tahta gelmesinin ardından kısa bir süre sonra imparatorun amcası olan Prens Gong ve Mançu idarecilerinden bir yetkili ile birlikte darbe düzenleyen Cıxi (Sışi), Çin’in tüm kontrolünü ele geçirmiştir.<sup class="calibre3"><a href="../Text/cin_split_140.html#footnote-34489-125" id="footnote-34489-125-backlink">[125]</a></sup> Tongzhı (Tongcı) ise 1875 senesinde daha kendi başına koltuğa oturamadan hayata veda etmiştir.<sup class="calibre3"><a href="../Text/cin_split_141.html#footnote-34489-126" id="footnote-34489-126-backlink">[126]</a></sup> Kanıtlanamayan bir duruma göre ise Tongzhı (Tongcı)’dan hamile olan eşi, Cıxi (Sışi) tarafından karnındaki çocuğu ile birlikte öldürülmüştür.<sup class="calibre3"><a href="../Text/cin_split_142.html#footnote-34489-127" id="footnote-34489-127-backlink">[127]</a></sup> Kısa zaman içinde yönetimi ele geçiren Cıxi (Sışi) acımasız oluşu sayesinde ayaklanmaları çok kanlı bir şekilde bastırmış ve Batılıların Çin’de olan etkisi onun döneminde artarak devam etmiştir. Birçok aydın, Batı ile mücadelede tren yolları ve telgraf gibi araçların güçlendirilmesi için imparatoriçeye başvurmuş fakat imparatoriçe bunların hepsine karşı çıkmıştır.</p>

  <p class="normal">Cıxi (Sışi) devlet yönetiminde önce kendi çıkarlarını ön planda tutarak çevresini güçlendirmiş, ardından da kendi lüks hayatına yüklü derecede masraf yapmıştır. Vermiş olduğu ziyafetler ve almış olduğu onlarca değerli mücevher yüzünden Çin hazinesi giderek boşalmaya başlamıştır. Cıxi (Sışi)’nin o dönem vermiş olduğu tek bir ziyafette 150 çeşit yemeğin olması, zümrüt bardaklardan içmesi ve altın yemek çubukları kullanması ne kadar büyük bir lüks meraklısı olduğunu gözler önüne sermektedir. Hatta donanmaya ayrılan parayı bile harcayarak kendisine lüks bir yazlık saray yaptırmasıyla ünlenmiştir. Yaşamının sonunda ise sadece kendi mücevherlerinin 3000 kutudan oluşması hayatı boyunca nasıl bir yaşam sürdüğünü kanıtlamaktadır. Çin sarayının rüşvete boğulması da yine Cıxi (Sışi)’nin döneminde yaşanan dengesiz politikaların bir sonucudur.</p>

  <p class="normal">Reformları gerçekleştirmek isteyen aydınların karşısında ilk zamanlarda en büyük sorun olan imparatoriçe tüm reform hareketlerini aksatmış veya tamamen durdurmuştur. Qing yönetiminin tüm kontrolünü sağlamasından sonra ise çevresinde ciddi anlamda büyük şiddet estirmiş, kendisine yapılan en küçük bir hareketin cezası bile ölüm olmuştur. Çin’in çürümüş kurumlarını kalkındırmaya çalışan reformistler bu dönem imparatoriçeden hiç destek alamamışlardır. İmparatoriçenin “100 Gün Reformları” diye adlandırılan reform hareketinde de aynı ilgisiz tutumu sergilemiş olması bu modernleşme hareketlerinin de başarısızlıkla sonuçlanmasına neden olmuştur. Yabancılara karşı da oldukça büyük bir nefret besleyen Cıxi (Sışi) yine de onlara kendi çevresine olduğu kadar acımasız davranmamıştır. Bunun en büyük nedeni ise koltuğunu korumak istemesidir. İmparatoriçenin döneminde başlatılan tüm Batılılaşma çabaları ya başarısız olmuş ya da istenildiği şekilde yönlendirilememiştir.<sup class="calibre3"><a href="../Text/cin_split_143.html#footnote-34489-128" id="footnote-34489-128-backlink">[128]</a></sup></p>

  <p class="normal">Birçok tarihçi Çin tarihine damgasına vuran bu kadını tarihin en korkunç kadınlarından biri olarak tanımlamış, “Onunla düşman olmak kadar korkunç bir mücadele olamazdı.” diye yazmışlardır. Cıxi (Sışi), hem kaba hem de saray entrikalarında çok kurnaz birisi olması yüzünden her türlü amacına kısa sürede ulaşmıştır. Bölgesel liderler finans sorunları yaşadıkları için sık sık imparatoriçe ile görüşmek durumunda kalmışlar fakat gereken desteği bir türlü alamamaları yüzünden tam anlamıyla uygulamak istedikleri Batılı modernizasyon için yetersiz kalan çalışmalar yapmışlardır. II. Afyon Savaşı’nın da kaybedilmesi sonrasında ise başta Cıxi (Sışi) olmak üzere diğer saray yetkilileri de ortaya çıkan durum karşısında tedirgin olmaya başlamışlardır.<sup class="calibre3"><a href="../Text/cin_split_144.html#footnote-34489-129" id="footnote-34489-129-backlink">[129]</a></sup></p>

  <p class="normal">Batı ile Çin arasında yaşanan iletişim sorunlarının devam ediyor olması modernleşme hareketlerini aksatması açısından dönem boyunca çözülemeyen en büyük sorunların başında gelmiştir. Saray yetkililerinin yavaş yavaş tarım ekonomisinin Çin’i kaldıramayacak seviyeye ulaştığını görmeye başlamaları ise reform yanlılarına olan yanlı bakışın değişmesine sebep olmuştur. Endüstrileşen Batı’ya karşı saban kuvvetiyle ilerleyen Çin’in yapacağı çok fazla bir mücadelesinin olmaması sarayı mecburen reform adımlarını desteklemeye yöneltmiştir.</p>

  <p class="normal">İşte tam bu dönemin yaşandığı anlarda Cıxi (Sışi) hanedanlık görevi boyunca ilk kez radikal bir karar alarak Batı’ya karşı Batı’nın gücüyle mücadele etmeyi destekleyeceğini belirtmiş ve Çin’in kaderini değiştirmiştir. Çin tarihinde anahtar rolü oynayan kararların başında yer alan bu kararın ardından Çinli aydınlar reform hareketlerine ciddi anlamda odaklanmaya ve gereken desteği yavaş da olsa bulmaya başlamışlardır.</p>

  <p class="normal">İmparatoriçenin bu kritik kararı aldığı dönemde Çin’in güneyinde Zeng Guo Fan (Zıng Guo Fan), Li Hong Zhang (Li Hong Cang) ve Zuo Zong Tang ismindeki üç reformist endüstrileşme programlarına yön verme çalışmalarıyla meşgul olmuşlardır. Yabancıların yaptıklarından giderek rahatsızlık duymaya başlayan imparatoriçe, modernleşme politikalarına bazen açık bazen ise gizliden destek vererek bu sayede Batılılardan kurtulmanın yolunu da aralamıştır.</p>

  <p class="normal">İmparatoriçenin geç olmasına rağmen vermiş olduğu destek sayesinde 1862 senesinde Tongwen Guan (Tercümanlar Koleji) açılarak Çin’in Batı’yı anlaması için gerekli olan tercümanların yetiştirilmesine başlanmıştır. Pekin’de kurulan ve yabancı öğretmenlerin ders verdiği üniversite benzeri bu kurum, astronomi, matematik gibi dersler vererek Batılı eğitim alanında önemli bir modernizasyona olanak sağlamıştır. Tercümanlar Kolejinde Rusça, Fransızca ve İngilizce gibi diller ise öğrencilerin ilk olarak öğrenmesi gereken diller olarak belirlenmiştir. Buna ilaveten, seçilen bazı öğrenciler ise ABD’ye eğitim amaçlı gönderilerek gerçek anlamda Batı kültürü ile tanışmalarının önü açılmıştır.<sup class="calibre3"><a href="../Text/cin_split_145.html#footnote-34489-130" id="footnote-34489-130-backlink">[130]</a></sup></p>

  <p class="normal">Modernleşme bir taraftan daha etkili sürdürülmeye çalışılsa da hanedanlık içerisinde yeni sorunlar da ortaya çıkmaya başlamıştır. Çin’in Batı’dan alacağı teknolojiyi kullanacak insan gücünün olmaması dönem içerisinde karşılaşılan diğer büyük sorunların başında yer almıştır. İmparatoriçenin emri ile İngiltere’den alınan 7 savaş gemisi, içerisinde İngiliz personel ile birlikte gelince Çin ve İngiltere arasında yeni bir gerginlik yaşanmış ve sonucunda da gemiler İngiltere’ye iade edilmiştir. Cıxi (Sışi) her ne kadar modernizasyonu desteklemesine rağmen bu alanda da kendi gelenekçi düşüncelerinin uygulanmasını istemiştir.</p>

  <p class="normal">Batıl inançlara olan bağımlılığı ile tanınan imparatoriçe, demiryollarının geliştirilmesini mezarlarda yatan geçmiş Çin imparatorlarının tren seslerinden rahatsız olacağı gerekçesiyle kabul etmemiştir. Çin sınırları içerisinde yeni demiryolu yapım çalışmaları ancak Li Hong Zhang (Li Hong Cang)’ın çabaları sonucu 1877 yılında başlayabilmiştir. İmparatoriçe yeni bir batıl gerekçe daha öne sürerek trenlerin atlar ile çekilmesi gerektiğini savunacak kadar geri bir düşünceye sahip olmasıyla göze çarpmıştır.</p>

  <p class="normal">Cıxi (Sışi) döneminde Batı’dan gelen aydın öğrenciler yeni ülkelerde gördüklerini halk ile paylaşmaya ve halkı aydınlatmaya başlamış, bu durum karşısında telaşlanan imparatoriçe koltuğunu kaybedecek olmasından endişelenmiştir. Yaşadığı koltuk korkusunun hemen ardından ise 1881 senesinden itibaren yurt dışına öğrenci göndermeyi yasaklamıştır. 1908 senesine kadar ülkeyi demir yumruğuyla yöneten Cıxi (Sışi) aynı tarihte hayata veda etmiştir. Öldükten sonra ağzının hafif açık bir vaziyette durması etrafındakiler tarafından Çin inanışına göre dünyayı terk etmek istememesi olarak yorumlanmıştır. Ölümünden sonra mezarına altından birçok eşya konmuş ve başına da en değerli taşlardan özel olarak yapılmış bir taç takılmıştır. Ayrıca imparatoriçenin tabutu da değerli incilerle süslenmiştir. Demir yumruğuyla hanedanlığı yönetmiş olan Cıxi (Sışi)’nin ölümünden 19 yıl sonra trajik bir şekilde mezarı yağmalanmış ve tüm değerli eşyaları çalınmıştır. Mezarını yağmalayanlar ise imparatoriçenin bedenini yere atarak ortadan kaybolmuşlardır.<sup class="calibre3"><a href="../Text/cin_split_146.html#footnote-34489-131" id="footnote-34489-131-backlink">[131]</a></sup></p>

  <p class="normal">Keith Laidler kitabında imparatoriçe hakkında ilginç bir iddiada bulunmuş ve Çin’in bu ihtiraslı kadınının özel dünyasını araştırmıştır. Laidler, Cıxi (Sışi)’nin yüzlerce cariye arasından nasıl da imparatorun en sevdiği karısı olduğu hakkında şöyle yazmaktadır. “Çin sarayında 3000 kadar bakire cariye bulunuyordu. Bunun yanı sıra 3000 tane daha cariye imparatora her türlü hizmeti sunuyorlardı. Cıxi (Sışi)’nin bu kadar kişi arasından sıyrılıp imparatorun en sevdiği ismi olması yatakta ne kadar hünerli olduğunun bir kanıtıdır. M.S. 25-220 dönemleri arasında ortaya çıkan Yin Daoismi, seks unsurlarını bünyesinde barındırmasıyla tanınıyordu ve anlaşılan o ki Cıxi (Sışi) tüm bu felsefeye oldukça hâkimdi.”<sup class="calibre3"><a href="../Text/cin_split_147.html#footnote-34489-132" id="footnote-34489-132-backlink">[132]</a></sup></p>

  <p class="normal">İmparatoriçenin yaşamı boyunca ne kadar ihtiraslı ve acımasız olduğunu tüm bu yazılanların ardından daha yakından görebiliyoruz. Her ne kadar Batılılaşmaya kısıtlı olarak destek vermiş olsa da bölgesel liderler reform adımlarını kendi imkânlarıyla atmaya devam etmişlerdir. Çin’in Batılı modele uygun olarak kendini güçlendirmesinin karşısında bulunan tüm engellere rağmen başlayan çalışmalar dönem boyunca kısıtlı olarak uygulanmış olsa dahi etkileri kısa zamanda ortaya çıkmıştır.<sup class="calibre3"><a href="../Text/cin_split_148.html#footnote-34489-133" id="footnote-34489-133-backlink">[133]</a></sup></p>

  <p class="normal">Aynı dönemde Çin’in doğusunda yer alan Japonya’nın Batılılaşmasını neredeyse tamamlaması ise gelecekte Çin için başka sorunları da beraberinde getirecek olması açısından büyük bir öneme sahiptir. Batılılaşma dönemini kontrol eden bölgesel idareciler çok sayıda tesisi Çin’e kazandırmaları ve yabancı memurları modernizasyonda kullanmaları açısından da önemli işlere imza atarak batmakta olan Çin’i su yüzeyinde tutmayı başarmışlardır. Bu dönem içerisinde atılan her adım aslında gelecekte yapılacak olanlar için bir tecrübe niteliği taşımaktadır.</p>

  <h2 class="normal1" id="calibre_toc_17">3.2. İlk Askeri Reform Adımları</h2>

  <p class="normal">Hem askeri açıdan hem de kültürel açıdan darbe yiyen Çin’in aydın liderleri modernleşmede ilk önceliği ordu ve ek birimlerinin güçlendirilmesine vermişlerdir. Her bölgenin idarecisinin farklı olması yüzünden yapılanma tüm Çin’e yayılmamıştır. Zeng Guo Fan (Zıng Guo Fan) Shanghai (Şanghay)’da bir cephanelik kurarak modernizasyonun ilk yapılanmasının adımlarından birini atmıştır. Bununla birlikte yine aynı dönemin bölgesel liderlerinden olan Li Hong Zhang (Li Hong Cang) Nanjing (Nancing) ve Tianjin (Tiencin)’de cephaneler inşa ettirmek için gereken emirleri vererek donanmanın güçlendirilmesinin önünü açmıştır. Diğer bir etkili lider olan Zuo Zong Tang ise Fuzhou (Fucou) eyaletinde yine aynı isimli tersanenin yapımını başlatmıştır.</p>

  <p class="normal">Reform adımlarını atmakta olan Çin, yapım ve teknik aşamalarda yabancı danışmanlardan yoğun bir şekilde yardım almak durumunda kalmıştır. Özellikle Leonce Verny’nin Ningbo’da 1862-1864 yılları arasında kurulan cephanelik çalışmaları sırasında Çin’e büyük yardımlarda bulunmuştur. Yine aynı şekilde Fuzhou (Fucou)’da 1867-1874 yıllarını kapsayan dev tersane inşaatı çalışmalarında tersanenin yapımında danışman olarak Fransız Prosper Giquel görev yapmış ve Fransız teknolojisini Çinlilerle paylaşmıştır. Çalışmaların sürdüğü sıralarda Li Hong Zhang (Li Hong Cang) ve Zeng Guo Fan (Zıng Guo Fan) ayrıca Jiangnan (Ciangnan) cephaneliğinin yapımını birlikte organize etmişlerdir.<sup class="calibre3"><a href="../Text/cin_split_149.html#footnote-34489-134" id="footnote-34489-134-backlink">[134]</a></sup></p>

  <p class="normal">Atılan tüm modernizasyon adımlarında yabancıların Çin’e Batı’nın tekniklerini ve sistemlerini öğretmeleri dönem boyunca en çok göze çarpan unsur olmuştur. Batı’dan özel olarak getirilen bu danışmanlar ayrıca Batı tekniklerinden yoksun olan Çinlileri de eğiterek, gelecek dönemlerde Çin’in kendi başına modernizasyon yapabilecek seviyeye gelmesine yardımcı olmuşlardır. Çinli öğrencilerin bir bölümü ise inşa çalışmalarının olduğu sıralarda yabancılardan detaylı olarak ders ve özel eğitimler almışlardır. Çin’in modernizasyonunu sürükleyen bölgesel liderlerin en büyük ortak özelliği; İmparatoriçeye bağlı olarak çalışmış olsalar dahi kendi başlarına karar alma ve uygulama gücüne de sahip olmalarıdır. Bu liderler kurnaz idarecilikleri sayesinde hem saray ile ters düşmemişler hem de gereken yerlerde hazineden modernizasyon için maddi yardım almışlardır. Geliştirmiş oldukları etkili iletişim sayesinde de Qing Hanedanlığı’nın idarecileriyle olumlu ilişkiler kurmuşlardır.<sup class="calibre3"><a href="../Text/cin_split_150.html#footnote-34489-135" id="footnote-34489-135-backlink">[135]</a></sup> Bu kadar olumlu destek yanında elbette ki bölgesel liderler de Qing Hanedanlığı’nın çürümüş bürokrasisi ve rüşvetçi yapısıyla mücadele etmek zorunda kalmışlardır.</p>

  <p class="normal">19. yüzyılın ortalarından itibaren başlayan ve son dönemlere doğru hızlanan modernizasyon hareketleri sayesinde, geri kalmış askeri birimlerde yavaş da olsa bir gelişim gözlenmeye başlanmıştır. Özellikle denizden vurgun yiyen Çin, donanmasına odakladığı reform hareketleri içerisinde ilk olarak şu adımları atarak “Kendini Güçlendirme Dönemi”ne tam anlamıyla girmiştir:<sup class="calibre3"><a href="../Text/cin_split_151.html#footnote-34489-136" id="footnote-34489-136-backlink">[136]</a></sup></p>

  <ul class="calibre4">
    <li class="normal2">Gemi yapımı için tersane ve makine fabrikalarının kurulması.</li>

    <li class="normal2">Silah üretim tesisleri inşa edilmesi.</li>

    <li class="normal2">Çin’in çeşitli bölgelerinde cephanelikler oluşturulması.</li>

    <li class="normal2">Amirallik biriminin ve Beiyang (Beyyang) Donanmasının kurulması.</li>

    <li class="normal2">Tianjin (Tiancin)’de askeri akademinin kurulması.</li>

    <li class="normal2">Modern endüstrinin sağlanması ve tekstil, gemicilik, madencilik, iletişim sistemlerinin geliştirilmesi.</li>

    <li class="normal2">Batı ülkelerine idareci ve öğrencilerin gönderilerek başta askeri olmak üzere Batı’nın uyguladığı tekniklerin öğrenilmesi. (Özellikle ABD, Fransa, Almanya ve İngiltere’ye çok sayıda öğrenci gönderilmiştir.)</li>
  </ul>

  <p class="normal">Bölgesel liderler tüm bu adımları atarlarken büyük maddi güce destek duymuşlar ve oldukça büyük harcamalar yapmak durumunda kalmışlardır. Özellikle Batılıların kendi ülkelerinden getirilerek Çin’de istihdam edilmesi bütçeye büyük yük getirmiştir. Ayrıca Çinli yetkililer Batılıların doğru çalışıp çalışmadıklarından bile tam emin olamadan dönem için oldukça yüksek sayılacak olan ücretleri yabancılara vermişlerdir. Aralarında olan anlaşmazlıklar ve hanedanlık yönetiminin yabancılara karşı yumuşak olması yüzünden işler geciktikçe masraflar da fazlalaşmıştır.</p>

  <p class="normal">Sık sık sözünü ettiğimiz rüşvet sorunu kısa zaman içerisinde buralara da sıçrayarak büyük projelerin alınmasında etkili olmuştur. İhale ve diğer işlemlerde verilen büyük paraların bazı idarecilerin cebine girmesi modernizasyon çalışmalarına gölge düşürmüştür. Bu dönemde artan masraflar karşısında Qing sarayı bölgelerin başında bulunan idarecilere finansman yardımını kısıtlamak zorunda kalmıştır.</p>

  <p class="normal">Yaşanan tüm zorluklara rağmen dönem içerisinde Çin’in birçok yerinde Batılı modelde inşa edilen birimler oluşmaya başlamıştır. Bölgesel liderlerin inşa ettirdiği önemli askeri tesisler şu şekilde sıralanmaktadır:<sup class="calibre3"><a href="../Text/cin_split_152.html#footnote-34489-137" id="footnote-34489-137-backlink">[137]</a></sup></p>

  <ul class="calibre4">
    <li class="normal2">Guanzhou (Guancou) Cephaneliği (1874)</li>

    <li class="normal2">Hangzhou (Hangcou) Cephaneliği (1885)</li>

    <li class="normal2">Hubei (Hubey) eyaletinde Hanyang demir işletmeleri<sup class="calibre3"><a href="../Text/cin_split_153.html#footnote-34489-138" id="footnote-34489-138-backlink">[138]</a></sup> (1890)</li>

    <li class="normal2">Hanyang Cephaneliği (1892)</li>

    <li class="normal2">Hunan Cephaneliği (1875)</li>

    <li class="normal2">Anqing (Ançing) Cephaneliği<sup class="calibre3"><a href="../Text/cin_split_154.html#footnote-34489-139" id="footnote-34489-139-backlink">[139]</a></sup> (1861)</li>

    <li class="normal2">Beijing (Beycing = Pekin) Kara Kuvvetleri Cephaneliği (1883)</li>

    <li class="normal2">Daye Demir Madeni (1890)</li>

    <li class="normal2">Jilin (Cilin) Cephaneliği (1881)</li>

    <li class="normal2">Jinling (Cinling) Cephaneliği<sup class="calibre3"><a href="../Text/cin_split_155.html#footnote-34489-140" id="footnote-34489-140-backlink">[140]</a></sup> (1867)</li>

    <li class="normal2">Lanzhou (Lancou) Cephaneliği (1871)</li>

    <li class="normal2">Fuzhou (Fucou) yakınlarında Mawei (Mavey) Cephaneliği (1866)</li>

    <li class="normal2">Shandong (Şandong) Cephaneliği<sup class="calibre3"><a href="../Text/cin_split_156.html#footnote-34489-141" id="footnote-34489-141-backlink">[141]</a></sup> (1875)</li>

    <li class="normal2">Taiwan (Tayvan) Cephaneliği (1885)</li>

    <li class="normal2">Sıchuan (Sıçuan) Cephaneliği (1877)</li>

    <li class="normal2">Weihaiwei (Veyhayvey) limanı<sup class="calibre3"><a href="../Text/cin_split_157.html#footnote-34489-142" id="footnote-34489-142-backlink">[142]</a></sup> (1882)</li>

    <li class="normal2">Xian (Şian) Cephaneliği (1869)</li>

    <li class="normal2">Tianjin (Tiancin) cephaneliği (1867)</li>

    <li class="normal2">Yunnan (Ünnan) cephaneliği (1884)</li>
  </ul>

  <p class="normal">Çin’de yaşanan modernizasyon hareketinin içerisinde en önemli atılımların başında yer alan Batılı eğitim yapısı yeni kurulmuş olan tesislerin içerisinde oluşturulan okullarda verilmeye başlanmıştır. Aynı zamanda tesislerde de çalışan öğrenciler bir taraftan üretime destek olurlarken bir taraftan da uygulamalı olarak Batı tekniklerini öğrenme fırsatı yakalamışlardır. Modernizasyon adımları ile beraber Batılıların getirdiği kitaplar da Çin’de hızla popüler olmaya başlamıştır. Giderek daha fazla okunan bu eserler, Batı düşünceleri ve Batı hayatının Çinliler tarafından oldukça çekici bulunmaya başlanmasıyla sonuçlanmıştır. Özellikle Çince’ye çevrilen kitaplar aydın kesim ve entelektüeller arasında çok popüler olmuştur.</p>

  <p class="normal">1845 senesinde İngilizler tarafından Whampoa (Vampoa)’da kurulan ilk askeri tesisten 1895 senesine kadar geçen zaman içerisinde sadece İngilizler Çin’de yirmiden fazla gemi tamir atölyesini hizmete sokmayı başarmışlardır.<sup class="calibre3"><a href="../Text/cin_split_158.html#footnote-34489-143" id="footnote-34489-143-backlink">[143]</a></sup> 1856 senesinde yaşanan II. Afyon Savaşı’nın ardından Çin’in ucuz iş gücünden yararlanan İngilizler, hafif sanayiye doğru kayarak diğer alanlarda da etkin bir duruma gelmeye çalışmışlardır. İngilizler bu tarihten sonra çay ekimi, bahçecilik, ipek işlemeciliği ve sigara gibi oldukça önemli kazanç sağlayan faaliyetlerde de bulunmuşlardır. 1895 senesine gelindiğinde ise Çin’deki tesislerde 10.000’den fazla İngiliz işçinin çalıştığı tahmin edilmektedir. Bu rakamın yanında modernizasyonun sağladığı iş imkânlarını değerlendiren Çinli işçilerin sayısı ise binlerle ölçülecek kadar büyük rakamlara ulaşmıştır.<sup class="calibre3"><a href="../Text/cin_split_159.html#footnote-34489-144" id="footnote-34489-144-backlink">[144]</a></sup></p>

  <p class="normal">Kendini Güçlendirme Döneminin hemen öncesinde başlayan modernizasyon düşünceleri giderek olgunlaşırken İngiltere I. Afyon Savaşı’nın ardından elde ettiği hakları yeteri kadar kullanamadığını sebep göstererek Çin’den daha fazla hak talep etmeye başlamıştır. Bunun sonucunda da yeniden güçlü donanması ile Çin kıyılarını topa tutmaya başlayan İngilizler, II. Afyon Savaşı’na neden olmuşlardır. Dönem içerisinde biraz geriye yolculuk yaparak yaşanan bu savaşa daha yakından bakarsak savaşın gelişimini daha yakından görebiliriz.</p>

  <p class="normal">1856’da Arrow isimli İngiliz gemisine ruhsatının geçmiş olması nedeniyle el koyulması ve arada yaşanan gerginliğin ardından, bir Katolik misyonerin yakalanıp idam edilmesi bardağı taşırarak İngiltere ile Çin’i yeniden bir siyasi kriz ortamına sürüklemiştir. Yaşanan olayların ardından birlik olan İngiliz ve Fransız donanmalarının topa tuttukları Kanton’da oldukça büyük zarar meydana gelmiştir. Yabancı güçlerin kıyı boyunca kesintisiz topa tuttukları Çin, tüm bu saldırılar karşısında ancak 1860 senesine kadar dayanabilmiştir. Aynı sene Pekin’e giren Fransız ve İngiliz güçleri imparatorun sarayını da yağmalayarak Çin’de asla silinmeyecek bir tahribata neden olmuşlardır. Bunun ardından Qing hükümeti yabancılarla Pekin anlaşması imzalayarak Batılılara ek kolaylıklar sağlamak zorunda kalmıştır. 4 yıl süren bu savaşın ardından yabancıların kazandığı ek haklar arasında; Çin nehirlerinin ticarete açılması, Fransız misyonerlerin Çin içerisinde rahatça dolaşması, Fransa’ya Tayvan üzerinde ticaret hakkının tanınması gibi önemli maddeler yer almıştır.<sup class="calibre3"><a href="../Text/cin_split_160.html#footnote-34489-145" id="footnote-34489-145-backlink">[145]</a></sup></p>

  <p class="normal">Savaşın ardından Çin’i daha da açan İngiltere, artık iç kesimlerde de çok kolay hareket edebilecek bir güce ulaşmıştır. Bu sayede misyonerlerin de Çin’e olan ilgileri yeniden artarak iç bölgelerde de Hristiyanlaştırma faaliyetleri hızlanmaya başlamıştır. Çin’in bir taraftan Batılılar tarafından modernize edilirken bir taraftan da yine aynı Batı tarafından sömürülmeye devam ediliyor olması ise oldukça düşündürücüdür. Misyonerlerin 1870 senesinde sadece 20 tane okulları ve tüm ülkede 230 tane öğrencileri bulunuyorken, 1925 senesine gelindiğinde 250.000 öğrenci, 7.000 tane Hristiyan ilkokulu ve 26.000 tane de Hristiyan ortaokulu hizmet veriyor hâle gelmiştir.<sup class="calibre3"><a href="../Text/cin_split_161.html#footnote-34489-146" id="footnote-34489-146-backlink">[146]</a></sup> Hristiyanların faaliyetleri yer yer halkın arasında rahatsızlık uyandırsa da kontrol İngiliz ve Batılı güçlerin elinde olduğu için halkın yapacağı çok fazla bir şeyin bulunmuyor oluşu Batılı güçlerin Çin’de ne kadar baskın bir politika izlediklerini göstermesi açısından önemlidir.</p>

  <p class="normal">II. Afyon Savaşı’nın ardındaki döneme yeniden geri döndüğümüz zaman Çin’de oldukça yoğun bir Batılı etkisi gözlemleyebiliriz. Cıxi (Sışi) döneminde sözünü ettiğimiz Tercümanlar Koleji’nin kurulmasının ardından Pekin’in dışında Guangzhou (Guangcou) ve Shanghai (Şanghay) gibi şehirlerde de dil okulları kurularak eğitim alanında modernizasyon çalışmaları yoğunlaşmıştır. Tüm kurulan okullar ve misyonerlerin oluşturduğu eğitim kurumları gelecekte Çin’de verilecek olan İngilizce eğitiminin ilk adımları olarak Çin tarihine geçmiştir.<sup class="calibre3"><a href="../Text/cin_split_162.html#footnote-34489-147" id="footnote-34489-147-backlink">[147]</a></sup></p>

  <p class="normal">Kasım 1863 senesinde ABD’den gelen Rong Hong, bölgesel liderlerden olan Zeng Guo Fan (Zıng Guo Fan)’a Çin’de bir makine fabrikasının kurulması gerektiğini söylemiştir. Bunun üzerine yeniden ABD’ye gönderilen Rong, buradan pahalı makineler almış ve Çin’e getirerek kurdurmuştur. İlerleyen dönemlerde ithal edilen makinelerin sayısı artmış ve Çin genelinde askeri üretim yapan 20’den fazla tesis hayata geçirilmiştir. Bu tesislerin içerisinde yer alan Fuzhou (Fucou) gemi tersanesi 1883 senesinde Çin’in ilk kuravazörünü üretmesiyle bir ilke imza atmıştır. Diğer bir bölgede bulunan Güney Asya cephaneliği Yangze nehrinde 3000 beygir gücündeki motorlarla çalışan dönemin en güçlü buharlı yolcu gemisini üretme başarısını göstermiştir. Aynı zamanda okullar da açan bu iki tesis etkili bir şekilde yabancı dil eğitimi de vermiştir.<sup class="calibre3"><a href="../Text/cin_split_163.html#footnote-34489-148" id="footnote-34489-148-backlink">[148]</a></sup></p>

  <p class="normal">Dönem içerisinde daha çok askeri üretim için ithal edilen makinelerin yanında çok az da olsa ticari üretim yapabilecek makineler de Çin’e sokulmuştur. 1873 senesinde Chen Qi Yuan (Çın Çi Yüen) modern makinelerde ipek dokumaya başlayarak endüstriye katkı sağlamıştır. Bir yıl sonra ise Li Hong Zhang (Li Hong Cang) demir cevherini işleyecek makinelerin Çin’e getirilmesini sağlamıştır. İlerleyen dönemlerde bölgesel liderler sanayi üretimi yapacak birçok yeni makine aldırarak Çin endüstrisine kazandırmışlardır.<sup class="calibre3"><a href="../Text/cin_split_164.html#footnote-34489-149" id="footnote-34489-149-backlink">[149]</a></sup></p>

  <h2 class="normal1" id="calibre_toc_18">3.3. Qing Hanedanlığı döneminde kurulan önemli askeri tesisler</h2>

  <p class="normal">Bu kadar büyük bir coğrafyada başlatılan reform adımlarını ve her kurulan tesisi tek tek anlatmak Çin tarihini oldukça karmaşık bir hâle sokacaktır. Bu yüzden de modern dönemin başlamasının ardından kurulan başlıca tesisler hakkında verilecek bilgiler dönemin genel Batılılaşma hareketlerini görmek açısından yeterlidir. Kendini Güçlendirme Döneminin ana tesisleri olarak kabul edebileceğimiz bu tesisler, diğer askeri yapılanmalar içerisinde yaratmış oldukları özel etkiler ile Qing döneminin reform hareketleri içerisinde yer alan en büyük başarılar olarak kabul edilmektedirler.</p>

  <p class="normal"><span class="idebold">a) Shanghai (Şanghay) Jiangnan (Ciangnan) Cephaneliği</span></p>

  <p class="normal">Shanghai (Şanghay)’da kurulan Jiangnan (Ciangnan) cephaneliği dönemin en önemli tesisi olması nedeniyle büyük önem taşımaktadır. Shanghai (Şanghay) şehri, 1860 ve 1870’lerde giderek önem kazanmasının ardından Batılı anlamda reform hareketlerine sahne olmuştur. 1865 senesinde Kendini Güçlendirme Dönemi içerisinde kurulan bu tesis, dışarıdan ithal edilen makineler sayesinde ilk olarak demir üretimiyle faaliyetine başlamıştır. Dönemin en büyük üretim tesislerinin başında gelmesi nedeniyle Çin için ayrı bir stratejik ve tarihi öneme sahiptir.</p>

  <p class="normal">Bünyesinde 4 ana bölüme ayrılan Jiangnan (Ciangnan) cephaneliği tercüme, dil eğitimi, işçi eğitimi ve makine üretimi kollarında faaliyet göstermiştir. 1892 senesinde Batılı danışman ve eğitmenlerin sayesinde 3000’e yakın çalışanı ve 73 hektarlık alanıyla 50’ye yakın farklı silah üretimi yapabilecek kadar etkili bir konuma gelmiştir. Cephanelik, bünyesinde çevrilen kitaplar ve çalışanlarına normal işçilerin 8 katı gibi bir ücret verilmesiyle de döneme damgasını vurmuştur.<sup class="calibre3"><a href="../Text/cin_split_165.html#footnote-34489-150" id="footnote-34489-150-backlink">[150]</a></sup></p>

  <p class="normal">Zamanla gemi üretimine de başlayan Jiangnan (Ciangnan) cephaneliği Meng Yue’nin çalışmasına göre 1868 ve 1876 senelerinde üretiminde zirveye ulaşarak 11 sene içerisinde 8 tane modern gemi inşa etme başarını göstermiştir. Yeni model ve farklı tasarımlarla gemi üretebilen bu tesis aynı dönemin diğer bir ünlü askeri tesisi olan Japon Yokosuka Tersanesinden bile daha aktif olmasıyla ünlenmiştir.<sup class="calibre3"><a href="../Text/cin_split_166.html#footnote-34489-151" id="footnote-34489-151-backlink">[151]</a></sup> Japonların üretmiş olduğu gemilerden daha güçlü gemiler üretmesi Çinliler için o dönemde oldukça önemli bir başarıdır.</p>

  <p class="normal">Çinliler her ne kadar modern gemiler üretiyor olsalar da Avru-pa’nın hızlı gelişen teknolojisini bir türlü yakalayamamışlardır. Avrupa’nın yeni üretimi olan daha güçlü motorları üretebilmek için girişimlerde bulunsalar da bütçe yüzünden bu hayali gerçekleştirememişlerdir. Bunun yanı sıra Avrupa’nın tersanelerinde bulunan disiplin ve üretim teknikleri Çin’de bir türlü uygulanamamıştır. Çinli işçilerin geleneksel çalışma şekilleri ve yönetimdeki boşluklar nedeniyle gemi üretimi sürekli Batı’nın gerisinde kalmıştır. Bunun sonucunda da 1876 yılından itibaren Jiangnan (Ciangnan) Cephaneliğinde üretim yavaşlamıştır.</p>

  <p class="normal">Avrupa 1885’te çelik gemilere geçmiş, Çin ise çelik üretiminin pahalı olması yüzünden kendi gemilerinde bu modernizasyonu sağlayamamıştır. Bu kadar zorluğa rağmen Jiangnan (Ciangnan) Cephaneliği ve Fuzhou (Fucou) Tersanesi 1889 yılına kadar Japonlardan daha başarılı üretim yapacak kadar büyük bir başarı sağlamıştır. Almanya ve İngiltere’den silahlar da getiren bölgesel liderler cephanelik bünyesinde birçok modelin üretilmesini sağlayarak Çin askeriyesini önemli ölçüde güçlendirmişlerdir.<sup class="calibre3"><a href="../Text/cin_split_167.html#footnote-34489-152" id="footnote-34489-152-backlink">[152]</a></sup> 1890 sonrasında cephaneliğin üretmeye başladığı makineli tüfekler Çin’in askeri açıdan güçlenmesine yardımcı olmuştur. Sonraki dönemlerde kontrol yapısı iyice bozulan ve içerisinde çürüme başlayan bu önemli tesis yavaş yavaş üretim kapasitesini düşürmüş, 1930’larda da tamamen kapanmıştır.<sup class="calibre3"><a href="../Text/cin_split_168.html#footnote-34489-153" id="footnote-34489-153-backlink">[153]</a></sup></p>

  <p class="normal"><span class="idebold">b) Fuzhou (Fucou) Tersanesi</span></p>

  <p class="normal">Jiangnan (Ciangnan)’daki tesisin ardından Çin’in en önemli ikinci tesisi olarak Fuzhou (Fucou) tersanesi göze çarpmaktadır. Gemi üretimi ve personel eğitimi gibi alanlarda uzman kişilerin çalıştığı bu tesis başlangıç olarak 300.000 tael gibi yüksek bir maliyetle kurulmuştur.<sup class="calibre3"><a href="../Text/cin_split_169.html#footnote-34489-154" id="footnote-34489-154-backlink">[154]</a></sup> Yıllık işletim masrafları olarak ise hazineden 600.000 tael harcanmıştır. Bu kadar yüksek bir maliyeti karşılamak için Fujian (Fucien), Zhejiang (Cıciang), Guandong gibi eyaletlerden ticaret vergileri toplanmıştır. Bu vergilerin bir hizmeti olarak ise “Güney Donanması”nın vergi veren eyaletleri koruyacağı garantisi verilmiştir.</p>

  <p class="normal">Fransız uzmanlardan yararlanılan Fuzhou (Fucou) tersanesi önce Zuo Zong Tang, ardından da Shen Bao Zhen (Şın Bao Cın) tarafından idare edilmiştir. 1875 yılına kadar olan ilk dönem boyunca yabancı görevliler danışmanlık yanında işçilik görevlerinde de bulunmuşlardır. İlk 10 yılında 15 tane buharlı gemi üreten tersane Qing modern gemicilik endüstrisinin bel kemiğini oluşturmuştur.<sup class="calibre3"><a href="../Text/cin_split_170.html#footnote-34489-155" id="footnote-34489-155-backlink">[155]</a></sup> 1860 ve 1870’lerde Çin’in askeri gemi üretimi Japonların önünde olmasına rağmen, organizasyonlarındaki zayıflık nedeniyle modernizasyon döneminin ardından Çinliler ilk karşılaştıkları silahlı mücadelede Fransızlar tarafından 1884’te yenilgiye uğratılmışlardır.</p>

  <p class="normal">Fransız ve İngiliz öğretmenlerin getirilmesiyle başlatılan eğitim faaliyetleri çoğu tesiste uzun bir süre devam etmiştir. İngiliz John Carroll tarafından başlatılan navigasyon eğitimleri de Çin gemi endüstrisi için oldukça büyük önem taşımaktadır.<sup class="calibre3"><a href="../Text/cin_split_171.html#footnote-34489-156" id="footnote-34489-156-backlink">[156]</a></sup> 1877 senesinde Fuzhou (Fucou) tersanesinde eğitim alan Çinli öğrencilerden 26 tanesi Fransa ve İngiltere’ye giderek Avrupa’daki seçkin okullarda denizcilik eğitimi almaya başlamıştır. İleriki dönemlerde Avrupa’ya giden Çinli öğrenci Yan Fu (Yen Fu) Batı’dan en çok etkilenen öğrencilerin başında yer alarak ülkesinde de tanınmıştır.</p>

  <p class="normal">Yan Fu (Yen Fu) ülkesine döndüğü zaman Çin’in yapması gerekenlerin sadece Batılıların teknoloji ve bilimini uygulamakla sınırlandırılmamasının gerektiğini belirtmiştir. Ona göre Batı’nın sosyal bilimlerde olan üstünlüğü de Çin için bir eksikliktir ve bir an önce öğrenilmesi gerekmektedir. Ülkesine döndüğü yıllarda yanında Batı’dan John Stuart Mill’in “On Liberty”, Adam Smith’in “The Wealth of Nations” gibi önemli eserlerinin de çevirilerini getirmesi Çin sosyal yaşamında büyük etki yaratmıştır.<sup class="calibre3"><a href="../Text/cin_split_172.html#footnote-34489-157" id="footnote-34489-157-backlink">[157]</a></sup> 1870 senesinde Tianjin (Tiancin) Askeri Akademisi’nde navigasyon ve matematik profesörü olan Yan Fu, burada 20 sene görev yapmış ve birçok değerli isim yetiştirmiştir.</p>

  <p class="normal">1896 senesinde Japonya ile yapılan savaşın açtığı ekonomik sorunların ardından Çinli öğrencilerin Batı’ya gidişlerinde kullanılan fonlar yetersiz hâle gelmiş ve öğrencilerin yurt dışındaki eğitimleri de aksamıştır. 1861 senesinde Prens Gong tarafından Batılılar ile ilişkilerin yönetilmesi için kurulan “Zongli Yamen (Yamın)”<sup class="calibre3"><a href="../Text/cin_split_173.html#footnote-34489-158" id="footnote-34489-158-backlink">[158]</a></sup> bir süre daha Çinli öğrencilerin yurt dışında eğitim almalarını desteklese de bütçelerin yetersizliği yüzünden çok sayıda öğrenci geri çağrılmıştır. Bütçenin giderek daralması ile tersanede yaşanan üretim azalmış ve zamanla en temel masrafların bile ödenmesi konusunda büyük sıkıntılar yaşanmıştır. Yönetiminde çok etkili bir yol izlenmesine rağmen hanedanlıkta yaşanan ekonomik kriz yüzünden 1890’dan sonra bu tesis de eski etkinliğini kaybetmiştir.<sup class="calibre3"><a href="../Text/cin_split_174.html#footnote-34489-159" id="footnote-34489-159-backlink">[159]</a></sup></p>

  <p class="normal"><span class="idebold">c) Hanyang Cephaneliği</span></p>

  <p class="normal">Fuzhou (Fucou) Tersanesinin Fransa-Çin (1883-1885) savaşı sırasında yıkılması, Çinli yetkililerin deniz kıyısında olan askeri tesislerin güvenlik sorununu görmeleri açısından oldukça önemlidir. Çin ile Fransa arasında Fransızların Vietnam üzerinde olan ilgileri sonrasında başlayan kısıtlı sınır çatışmaları gün geçtikçe şiddetlenerek büyük bir savaşa dönüşmüş ve sonrasında da Çin yeniden Batı karşısında silahlı mücadeleye girmek durumunda kalmıştır. Bu savaşı rahat kazanan Fransa, ardından Çin üzerinde eskisinden daha fazla baskı uygulamaya başlayarak etkinliğini daha da arttırmıştır.<sup class="calibre3"><a href="../Text/cin_split_175.html#footnote-34489-160" id="footnote-34489-160-backlink">[160]</a></sup></p>

  <p class="normal">Fransa karşısında beklenmedik bir yenilginin alınması ve diğer dış tehditlerin de artması yüzünden denizden gelecek ani saldırılara karşı korunaksız olan askeri tesislerin yerine Çin’in iç bölgelerinde de tesisler kurulması planlanmaya başlanmıştır. Hubei (Hubey) ve Hunan eyaletlerinin idarecisi ve aynı zamanda komutanı olan Zhang Zhı Dong (Cang Cı Dong) bu tehlikenin farkına daha erken vararak Hanyang’da bazı askeri tesislerin kurulması gerektiğine karar vererek ilk adımı atmıştır. 1890 senesinde Hanyang demir üretim tesisi ve 1892’de yine aynı yerde ayrı bir cephanelik daha kurulmasıyla Çin’in askeri tesisleri daha iç kesimlere inşa edilmeye başlanmıştır. Ayı zamanda Hubei (Hubey) cephaneliği de denen bu tesis 1891 ile 1894 seneleri arasında inşa edilmiştir. Fakat ne yazık ki aynı yıl yaşanan trajik yangın yüzünden tüm makineler ve bina yok olmuştur. Yangının büyük maddi zarara yol açması nedeniyle tesis yeniden kurulmak zorunda kalınmış ve ancak 1895 senesinde eski hâline dönebilmiştir.</p>

  <p class="normal">Bu tesisin kurulması ve gelişmesi sırasında yaşanan tüm sorunlara tesis kurulduktan sonra bir de Japon baskıları eklenmiştir. Japonya’nın Kore üzerinde uyguladığı baskı yüzünden Hanyang’a yapılması planlanan çoğu yatırım gerçekleştirilemeyerek tesisin modernizasyonu tam anlamıyla organize edilememiştir. Modernleşme fonlarını Kore üzerindeki savunmaya harcayan Çinliler, Hanyang’daki çalışmaları yavaşlatmak durumunda kalmışlardır.<sup class="calibre3"><a href="../Text/cin_split_176.html#footnote-34489-161" id="footnote-34489-161-backlink">[161]</a></sup></p>

  <p class="normal">Tesis her ne kadar sorunlarla da boğuşsa önemli miktarda silah ve cephane üretimi gerçekleştirerek Çin askeriyesine destek sağlamasıyla tarihe geçmiştir. 1900’de yaşanan ünlü Boksör Ayaklanması sırasında Hangyang’dan gelen silahların kullanılmış olması da önemli bir detaydır.<sup class="calibre3"><a href="../Text/cin_split_177.html#footnote-34489-162" id="footnote-34489-162-backlink">[162]</a></sup> Sonraki dönemde Çin’in demokrasiye doğru gidişinde büyük önemi olan Wuchang (Uçang) Ayaklanması ve Xinhai (Şinhay) Devriminde kullanılan silahlar da yine bu önemli tesis tarafından üretilmiştir.</p>

  <p class="normal">Devrim boyunca gece gündüz çalışan Hangyang cephaneliği devrime damgasını vurmasıyla Çin’in Cumhuriyet dönemine giden yolu da aralayan en önemli etkenlerin başında yer almıştır. 1912’de kurulan Çin Cumhuriyeti döneminde de çalışmalarına devam eden askeri tesis, özellikle yeni model Avrupalı silahları üretmeye başlayarak modernizasyon çalışmalarına 20. yüzyılda da devam etmiştir. 1917’de bünyesinde Batılı sistemde eğitim veren bir okulun açılması da Çin’in atmış olduğu modernizasyon adımları içerisinde göze çarpmaktadır.</p>

  <p class="normal">Hanyang cephaneliği 1938 senesinde Japonların Çin’i ikinci kez işgal etmelerinin ardından yaklaşan tehditlere daha fazla dayanamayarak üretimini Hunan’a kaydırmak zorunda kalmış ve 1945 senesinin ardından üretimine kısa bir süre daha devam ederek 1947 yılında kapatılmıştır.<sup class="calibre3"><a href="../Text/cin_split_178.html#footnote-34489-163" id="footnote-34489-163-backlink">[163]</a></sup></p>

  <p class="normal"><span class="idebold">d) Çin Denizcilik ve Gümrük Servisi<sup class="calibre3"><a href="../Text/cin_split_179.html#footnote-34489-164" id="footnote-34489-164-backlink">[164]</a></sup></span></p>

  <p class="normal">Çin Denizcilik ve Gümrük Servisi 19. yüzyılın en önemli kuruluşlarından biri olarak göze çarpmaktadır.<sup class="calibre3"><a href="../Text/cin_split_180.html#footnote-34489-165" id="footnote-34489-165-backlink">[165]</a></sup> 1854 senesinde kurulan bu işletme Çin’in modern tarihi boyunca faaliyetini sürdürmüştür. Qing Hanedanlığı döneminden itibaren hizmete başlayan bu kuruluşa aynı dönemde İmparatorluk ve Denizcilik Servisi adı verilmiştir. Hanedanlığın yıkılmasının ardından 1912’de kurulan Çin Cumhuriyeti ve hemen sonrasındaki dönemde Mao tarafından kontrolün sağlanması ile beraber 1949’da ilan edilen Çin Halk Cumhuriyeti zamanında da varlığını sürdürmeye devam etmiştir.</p>

  <p class="normal">Tesisin kuruluşundan itibaren bünyesinde yer alan personel çoğunlukla yabancılardan oluşmuş, yönetiminde ise Çinliler görev almıştır. İşletmenin ilk zamanlarında yabancı ağırlığı İngilizlerin üzerinde olsa da zaman içerisinde Alman, Fransız, Amerikalı vb. gibi milletlerden de çok sayıda kişi istihdam edilmiştir. Japonların istilalarının ardından ise tesisin kontrolü Japonya’ya geçmiştir. İşletmenin ilk yabancı idarecisi olan Horatio Nelson Lay 1863 senesinde görevinden uzaklaştırılmış, ardından yerine Robert Hart getirilmiştir.<sup class="calibre3"><a href="../Text/cin_split_181.html#footnote-34489-166" id="footnote-34489-166-backlink">[166]</a></sup></p>

  <p class="normal">Bu işletmenin kurulmasının ilk amacı vergi toplamak ve bilgi sağlamak olarak belirlenmiş, sonrasında ise görevlerine yeni eklemeler yapılarak iç gümrük faaliyetleri, posta hizmetleri, deniz ulaşım kontrolü, hava durumu, kaçakçılıkla mücadele gibi hizmetlerde de bulunmaya başlamıştır.<sup class="calibre3"><a href="../Text/cin_split_182.html#footnote-34489-167" id="footnote-34489-167-backlink">[167]</a></sup> Tesis tüm bu önemli hizmetlerin yanı sıra Çin sahillerini ve Yangtze (Yangze) nehrinin çevresini denetleme görevlerini de uzun bir süre başarıyla sürdürmüştür.</p>

  <p class="normal">Son yabancı yönetici 1950 senesinde getirilmiş ve sonrasında Çin Halk Cumhuriyeti bünyesinde Gümrük Yönetimi İdaresi altına alınmıştır. Varlığını günümüzde Tayvan adasında devam ettiren Çin Cumhuriyeti’nin yönetimi altında ise Gümrük İdare Amirliği adı altında görevine devam etmiştir. Çin Denizcilik ve Gümrük Servisinin 1842 senesinden 1950 yılına kadar kesintisiz görevini sürdüren tek işletme olması nedeniyle de Çin tarihinde özel bir yeri bulunmaktadır.<sup class="calibre3"><a href="../Text/cin_split_183.html#footnote-34489-168" id="footnote-34489-168-backlink">[168]</a></sup></p>

  <h2 class="h2baslik" id="calibre_toc_19">3.4. Modernleşme Hareketinde Yer Alan Önemli Yabancılar</h2>

  <p class="normal">Çin tarihinin en eski dönemlerinden Qing Hanedanlığı’na kadar geçen yüzlerce yıllık zaman ve onlarca hanedanlık döneminin ardından Çinliler Batılılardan bu kadar etkileneceklerini ve hatta onlara muhtaç duruma düşeceklerini hiç düşünmemişlerdi. Kendisini medeniyetin merkezinde gören bir ulusun nasıl olur da barbarlardan akıl alması gerekebilirdi? Fakat zaman içerisinde özellikle Batı medeniyetinde o kadar büyük değişimler oldu ki bu değişimin farkında dahi olmayan Çinliler en sonunda Batı medeniyetinin altında ezilmek durumunda kaldılar. Afyon savaşının ardından gereken teknoloji ve özellikle ilk adımları atacak kişilerin sadece Batı’da bulunuyor oluşu yüzünden Çinliler dışladıkları Batı’yla iş yapmaya mecbur kaldılar.</p>

  <p class="normal">Bu dönemde özellikle İngiltere’nin Hindistan üzerinde olan kontrolünün ardından Çin’i de aynı şekilde ele geçirme planları Hindistan’daki gibi büyük ve geniş alanlara yayılamadı. İngiltere Hindistan’da bölgesel liderleri kontrolüne alırken Çin’de uygulamış olduğu strateji sadece ticaret üzerinde bir tekel oluşturdu ve toprak kazanımından çok ekonomik bir sömürü olarak uygulandı.<sup class="calibre3"><a href="../Text/cin_split_184.html#footnote-34489-169" id="footnote-34489-169-backlink">[169]</a></sup> Büyük firmaların başlarında İngilizlerin yer alması, her türlü anlaşmanın İngilizler tarafından kontrol edilmesine yol açmıştır. Çinlilerin İngilizlerle yapmış olduğu ikili anlaşmaların bir sonucu olarak ortaya çıkan bu durum 1997 senesine kadar varlığını devam ettirmiştir. 1997 senesinde Hong Kong’un Anakıta Çin’e geri verilmesinin ardından Çin topraklarında var olan İngiliz hâkimiyetinin son kısmı da son bulmuştur. Hong Kong her ne kadar toprak olarak Çin’e geçse de sistem ve altyapı olarak İngiliz etkisini hâlen hissetmektedir.</p>

  <p class="normal">İngilizlerin Qing hanedanlığı döneminde ele geçirmeye çalıştığı birçok kurum ve şirket İngiliz siyasetçileri tarafından oldukça sıkı bir şekilde kontrol altına alınmaya çalışılmıştır. İngilizlere göre Çin halkı kendisini idare edemeyecek kadar aciz durumdadır ve onların yerine bu kontrolü sağlayacak olan en etkili güç İngilizlerden başkası değildir.</p>

  <p class="normal">İngiltere’nin Çin’de uyguladığı emperyalizm politikalarının etkisiyle Çin’in iç işlerini ele geçiren İngilizler, kontrolün kendileri tarafından sağlanmasının Çin için en iyi yönetim şekli olduğunu uzun süre savunmuşlar ve bu doğrultuda politikalar geliştirmişlerdir. Hindistan’daki ortamı bulamadıkları için de toprak kazanma ve ülkeyi bölme gibi politikalardan uzak durmuşlardır.</p>

  <p class="normal">Çin’in ağırlıklı olarak doğu bölgelerinde başlayan İngiliz ve diğer yabancıların askeri tesislerde olan etkileri 19. yüzyıl boyunca devam etmiştir. Yabancılar bireysel olarak Çin’e yardım etseler de, gelmiş oldukları ülkelerin siyaset yapısının Çin üzerinde sömürü planları yapması yüzünden istedikleri gibi rahat çalışma ortamı bulamamışlardır. Bu yüzden de yabancılar ve Çinliler arasında sık sık sorunlar yaşanmıştır.</p>

  <p class="normal">Çin’in askeri modernizasyonunun gerçekleştiği dönem boyunca yabancılardan sadece Çinliler destek almamışlardır. Aynı zamanda Çin’in modernizasyon dönemine ayak bastığı tarihlerde en doğuda bulunan Japonya, Çin’den çok daha etkili bir biçimde modernizasyon çalışmalarına başlamıştır. Tüm gücüyle Batı’dan hızla teknoloji transferi gerçekleştiren Japonya sessiz ama çok başarılı bir modernizasyonun temellerini atmıştır. Gelecekte hem bölge hem de dünyayı etkileyecek olan Japon gücü kısa süre içerisinde Çin’e karşı ilk meydan okumasının ardından 19. yüzyılın sonları ve 20. yüzyılın ortalarında tüm dünyada büyük ses getirmeye başlayacak kadar güçlenmiştir.</p>

  <p class="normal">Çin’de büyük paralar karşılığında görevlendirilen yabancılar zaman içerisinde Çin kültürünü ve Çinlileri tanıdıkça kendi etki alanlarını da oluşturmuşlardır. Özellikle içlerinden öne çıkan bazı yabancılar Çin tarihine geçecek kadar önemli işler başarmaları nedeniyle oldukça önemli bir yere sahiptirler.<sup class="calibre3"><a href="../Text/cin_split_185.html#footnote-34489-170" id="footnote-34489-170-backlink">[170]</a></sup> Çin’in hem modernizasyon dönemi hem de modern tarihine geçmiş olan bu yabancılara kısaca bakacak olursak ilk olarak şu isimler göze çarpacaktır:</p>

  <p class="normal"><span class="idebold">Leonce Verny (1837-1908)</span></p>

  <p class="normal">Leonce Verny Fransa’nın yetiştirdiği en önemli askeri mühendislerin içerisinde yer almaktadır. Çin’de çalışmış olmasına rağmen esas görev yeri olan Japonya’daki Yokosuka Tersanesi’nin kuruluşunu yönetmiş ve oldukça başarılı olmuştur. Verny’nin Japonya’nın başlatmış olduğu Batılı modernizasyon sürecinde çok büyük katkıları bulunmaktadır. Japonya’yı Batı’ya taşıyan ve Batı kültürünü Japonya’ya en iyi aktaran kişilerin başında gelmesi yüzünden Japonya’nın gelecek dönemlerinde Asya’nın süper gücü olmasında büyük rol oynayacak kadar derin bir etkiye sahiptir. Japonların Çin’i işgal ettikleri dönemde Leonce Verny’in temelini attığı güçlü tesisler ve modern askeri güç, Çin’i kısa zaman içerisinde yenilgiye uğratmıştır. Verny Japonya hükümetinin aşırı beklentileri ve kendisine sağladığı düşük bütçelere rağmen tüm planları yeniden üretmeyi başararak döneme damgasını vurmuştur.</p>

  <p class="normal">Verny 1871 senesinde Çin’e yapmış olduğu gezi sırasında uğradığı Fuzhou (Fucou) Cephaneliğinde gördüğü manzara karşısında oldukça şaşırmıştır. Verny burada Çinlilerin Japonya’da kendisine verilenden 3 kat daha fazla bütçeye sahip olduğunu görerek Çin’in Batılı modernizasyona tüm yokluğa rağmen ne kadar büyük önem verdiğini daha yakından anlamıştır.<sup class="calibre3"><a href="../Text/cin_split_186.html#footnote-34489-171" id="footnote-34489-171-backlink">[171]</a></sup> Leonce Verny Çin’in Ningbo ve Shanghai (Şanghay) şehirlerinde donanma için üretilen gemilerin denetim görevlerinde de bulunmuştur. Verny, Çin sınırları içerisinde birçok çalışmada bulunmasına rağmen esas başarısını Japon askeriye ve modernizasyonundaki çabalarıyla yakalamıştır. Bu yüzden de Yokosuka donanmasının bulunduğu yerin hemen yanında adına bir de park inşa edilmiş ve bu Fransız ismin Japon tarihindeki etkisi günümüze kadar ulaşmıştır.</p>

  <p class="normal"><span class="idebold">Prosper Giquel (1835-1886)</span></p>

  <p class="normal">19. yüzyılın Çin’de en öne çıkan Batılı isimlerinin başında Prosper Giquel gelmektedir. Giquel 1857 senesinde işgalci güçlerle beraber II. Afyon Savaşı ya da Arrow War olarak da geçen mücadele sırasında Çin’e gelmiş, sonrasında da Kanton bölgesinin ele geçirilmesiyle beraber Çin’den ayrılmamıştır. Giquel Çin’de almış olduğu dil eğitiminin ardından yeterli Çince bilgi seviyesine ulaşır ulaşmaz İmparatorluk Denizcilik ve Gümrük Servisinde Robert Hart’ın emri altında çalışmaya başlamıştır.</p>

  <p class="normal">Prosper Giquel ilk görev yeri olan Ningbo’da Taiping (Tayping) Ayaklanmasının şehri ele geçirmesine kadar görev yapmıştır.<sup class="calibre3"><a href="../Text/cin_split_187.html#footnote-34489-172" id="footnote-34489-172-backlink">[172]</a></sup> Fransız ve İngiliz güçlerinin içerisinde etkin yer alarak ayaklanmacıları bastırma görevlerinde bulunmuş ve sonrasında yeniden Ningbo’ya dönmüştür. Fuzhou (Fucou) Cephaneliği ve Tersanesinin idaresinde almış olduğu önemli görevleriyle Çinliler tarafından da desteklenmiştir. Kendini Güçlendirme Döneminin içerisinde aktif olarak yer almış olması ve Batı teknolojisini Çin’de uygulamasıyla Çinli devlet adamları tarafından dönem içerisinde adından övgüyle söz edilmiştir.<sup class="calibre3"><a href="../Text/cin_split_188.html#footnote-34489-173" id="footnote-34489-173-backlink">[173]</a></sup></p>

  <p class="normal">1870-1880 seneleri arasında girmiş olduğu diplomasi trafiği içerisinde oldukça kritik görevlerde bulunarak Batı teknolojisini Çin’e taşımıştır. Özellikle 1874’te Çin’in Japonya ile arasında ortaya çıkan Tayvan krizinin müzakerelerinde bulunması da oldukça önemlidir. 1881’de Rusya ile Çin arasında patlak veren sınır çatışması olan “Ili Krizi” boyunca idareci Zeng Ji Ze<sup class="calibre3"><a href="../Text/cin_split_189.html#footnote-34489-174" id="footnote-34489-174-backlink">[174]</a></sup> (Zıng Ci Zı)’ye yardımcı olması Giquel’in yer aldığı diğer önemli bir görevdir. 1884 senesinde Fran-sız ordularının saldırılarının ardından yok olan Fuzhou (Fucou) Tersanesi ile Çin’de yapmış olduğu en büyük çalışma da tarihe karışmıştır.<sup class="calibre3"><a href="../Text/cin_split_190.html#footnote-34489-175" id="footnote-34489-175-backlink">[175]</a></sup> Giquel tüm bu yaşananlara rağmen Çin’de görev aldığı süre içerisinde başarılı bir yönetim göstermiştir.</p>

  <p class="normal"><span class="idebold">Sir Robert Hart (1835-1911)</span></p>

  <p class="normal">Robert Hart ilk olarak Britanya dış işlerinden almış olduğu tercüman öğrenci sıfatıyla Çin’e ayak basmıştır. Çin’in güneydoğusuna gönderilen Hart, Kanton bölgesi (Hong Kong) civarında çalışmaya başlamıştır. 1854’te Ningbo’da bir süre tercüman olarak görev yapmış ve burada vermiş olduğu kararlarda göstermiş olduğu soğukkanlı tutumuyla yüksek makamların ilgisini çekmeyi başarmıştır. 1858 yılında İngiliz Konsolosluğuna tercüman olarak atanmasıyla Çin’deki etkisi giderek artmıştır. 1862 senesinde Çin’in dış ilişkilerini idare eden kurum olan Zong Li Yamen (Zong Li Yamın)’da yabancı diplomasi ve yurt dışına diplomat gönderilmesi gibi konularda da oldukça başarılı tercümeler yapmıştır.<sup class="calibre3"><a href="../Text/cin_split_191.html#footnote-34489-176" id="footnote-34489-176-backlink">[176]</a></sup></p>

  <p class="normal">Robert Hart’ın katkıda bulunduğu diplomasi çalışmaları ve yurt dışına diplomat gönderilmesine dair teklifleri, Çinli yetkililer tarafından imparatora iletilmiştir. İmparatorun daha önce hiç ilgilenmediği bu düşünce, Hart’ın teklifiyle hayata geçirilmiştir. İki değerli yazar olan Zhang (Cang) ve Xu (Şü) çalışmalarında bu önemli detaya vurgu yapmaktadır.<sup class="calibre3"><a href="../Text/cin_split_192.html#footnote-34489-177" id="footnote-34489-177-backlink">[177]</a></sup></p>

  <p class="normal">Çin’de gümrük alanında birçok başarılı çalışmasıyla da kendisinden söz ettiren Robert Hart, coğrafya, tarih, meteoroloji, dil bilimleri, limanlar, deniz fenerleri gibi birçok alanda diğer Batılı çalışanları organize ederek güçlü bir sistem yaratmıştır. Çin’in Japonya ile olan savaşından en çok etkilenen yabancı isim olması nedeniyle de tarihi bir öneme sahiptir.<sup class="calibre3"><a href="../Text/cin_split_193.html#footnote-34489-178" id="footnote-34489-178-backlink">[178]</a></sup> Kurmuş olduğu sistem Japonlara karşı yapılan savaşın ardından işlevsiz kalmış ve Hart tarafından büyük tepkiyle karşılanmıştır.<sup class="calibre3"><a href="../Text/cin_split_194.html#footnote-34489-179" id="footnote-34489-179-backlink">[179]</a></sup></p>

  <p class="normal">1901 senesinde basılan New York Times gazetesi Hart’ın yaptıklarından övgüyle bahsederek kendisinin farklı kültürlerden birçok çalışanı başarıyla idare etmesine övgüler yağdırmıştır. Hart’ın Çin ve bu ülkenin toplumu üzerindeki derin bilgisine değinen gazete, dönemin en yetenekli Avrupalı siyasetçisi olarak Robert Hart’ı göstermiştir.<sup class="calibre3"><a href="../Text/cin_split_195.html#footnote-34489-180" id="footnote-34489-180-backlink">[180]</a></sup></p>

  <p class="normal">Hart’ın özellikle İmparatorluk Denizcilik ve Gümrük Servisi’nde genel idareci olarak çalıştığı dönem, Batılıların ve Çinlilerin arasındaki iletişimin en iyi kurulduğu dönem olarak gösterilmektedir. Dönemin zorlu koşulları ve çıkan ayaklanmalara rağmen Hart bu işletmeyi görev süresi boyunca başarıyla kontrol etmiştir. Çin tarihini araştıran birçok tarihçi Hart’dan günümüzde dahi övgüyle bahsetmektedir.</p>

  <p class="normal">Robert Hart’ın 1908 senesinde Çin’den ayrılması ile dönemi kapanmış ve 1910’da emekli olarak tarih sahnesinden çekilmiştir.<sup class="calibre3"><a href="../Text/cin_split_196.html#footnote-34489-181" id="footnote-34489-181-backlink">[181]</a></sup> Kendisinden sonra göreve gelen tüm siyasetçiler Hart’ın kurmuş olduğu sistem ve çalışmalarının öneminden bahsederek onun sistemini devam ettirmek için bu ünlü devlet adamını kendilerine örnek almışlardır.<sup class="calibre3"><a href="../Text/cin_split_197.html#footnote-34489-182" id="footnote-34489-182-backlink">[182]</a></sup></p>

  <p class="normal"><span class="idebold">Horatio Nelson Lay (1832-1898)</span></p>

  <p class="normal">İngiliz misyoner bir aileden gelen Lay, Çin’e ilk olarak Shanghai (Şanghay) Gümrük görevlisi olarak atanmıştır. 1855 senesinde almış olduğu bu görevi 1859’a kadar başarıyla devam ettirmiştir. Zaman içerisinde Tianjin (Tianjin) ve Pekin anlaşmalarında da önemli noktalarda görev alarak siyasi etkisini kuvvetlendirmiştir.<sup class="calibre3"><a href="../Text/cin_split_198.html#footnote-34489-183" id="footnote-34489-183-backlink">[183]</a></sup></p>

  <p class="normal">Bu anlaşmaların ardından Qing Hanedanlığı’nın anlaşmalarda kabul ettiği maddeleri uygulamaktaki başarısı Batı ile Çin arasında bir süre ilişkilerin olumlu gitmesine neden olmuştur. Batı ile ilişkilerinde yeni bir rota belirlemek isteyen hükümet, Batı’ya olan güven sorununu bu dönemde de yoğun olarak yaşamıştır. Lay’ın görev aldığı pozisyonlarda uyguladıkları, Çin ile İngiltere arasında yaşanabilecek gerginliklerde sorunları önleyici rol oynamıştır.<sup class="calibre3"><a href="../Text/cin_split_199.html#footnote-34489-184" id="footnote-34489-184-backlink">[184]</a></sup></p>

  <p class="normal">Lay tüm bu başarılı uygulamalarına rağmen karakter olarak kaba bir kişi olması ve yeri geldiği zaman görev yetkilerini aşmasıyla da tanınmıştır. 1863 senesinde yaşanan “Lay-Osborne Filosu” olayı Lay’in Çin’deki kariyerini sonlandırmıştır. Gelişen olayda; Robert Hart’ın Çinliler tarafından satın alınmasını istediği İngiliz gemileri, Pekin’de görev yapan dönemin İngiliz konsolosu Sir Frederic Bruce tarafından da desteklenmiştir. Çin imparatorunun onayının ardından Lay’in Prens Gong hakkında vermiş olduğu bilgilerin etkisiyle Kraliçe Victoria gemilerin temin edilmesi ve personelin görevlendirilmesi işlerini Lay’e vermiştir. Lay’ın kaptan olarak atadığı Sherald Osborne 7 İngiliz buharlı savaş gemisi ve 1 tane de erzak gemisiyle beraber Eylül ayında Çin’e ulaşmıştır. Osborne’ün Çin’e gelir gelmez herhangi bir yerel Çinli idareciden emir almayacağını belirtmesi ve kendisine verilecek emirlerin Lay’in danışmanlığında imparator Tong Zhı (Tongcı) tarafından verilmesini istemesi oldukça büyük sorunlara neden olmuştur. Qing Hanedanlığı’nın üst düzey yetkililerinin kabul etmedikleri bu istek sonrasında Osborne görevinden ayrılmış ve filo dağıtılmıştır. Ortaya çıkan bu krizin ardından Çinli yetkililer tarafından görevinden uzaklaştırılan Lay’in yerine Robert Hart getirilmiştir.</p>

  <p class="normal">1864 senesinde İngiltere’ye dönen Lay, 1869 senesine kadar kendi şehrinde finans konularında çalışmıştır. Daha sonra Japonya’nın modernleşme dönemine damgasını vuran İmparator Meiji (Meyci) hükümeti tarafından Japonya’ya çağrılarak burada Japonya’nın Batılı anlamda modernizasyon projelerinde görevlendirilmiştir. Aynı sene içerisinde Japonya tarihindeki ilk dış borç olan 1 milyon paund gibi yüksek bir rakamı İngiltere’den almıştır. Alınan bu paraların tren yolu ve haberleşme hatlarına yatırılacağını düşünen Japon yetkililer Lay’in tüm parayı kendi hesabına geçirmesi ve Londra borsasına yatırmasıyla şok olmuşlardır. Yaşanan bu yolsuzluk Lay’in hem kariyerini hem de Japonya’daki görevini sonlandırmıştır.<sup class="calibre3"><a href="../Text/cin_split_200.html#footnote-34489-185" id="footnote-34489-185-backlink">[185]</a></sup></p>

  <p class="normal"><span class="idebold">Thomas Francis Wade (1818-1895)</span></p>

  <p class="normal">Londra doğumlu olan Wade İngiltere’nin yetiştirdiği en önemli Çince uzmanı ve sayılı diplomatlarından biri olarak tanınmaktadır. Yapmış olduğu Çince çalışmaları hem İngiltere hem diğer ülkelerde büyük etkiler yaratmıştır. 1859 senesinde Çincenin Batılılar tarafından daha rahat okunmasını sağlayan “Wade-Giles Sistemi”<sup class="calibre3"><a href="../Text/cin_split_201.html#footnote-34489-186" id="footnote-34489-186-backlink">[186]</a></sup>ni geliştirmiştir.<sup class="calibre3"><a href="../Text/cin_split_202.html#footnote-34489-187" id="footnote-34489-187-backlink">[187]</a></sup> Latin alfabesini kullanan ve Çincenin okunmasında büyük kolaylıklar getiren bu sistem günümüzde dahi kullanılmaktadır.</p>

  <p class="normal">Çin’de birçok görevde yer almasının ardından ülkesine dönen Wade, beraberinde 4.304 ciltlik Çin edebiyat eseri getirmiş ve bunları İngiltere’de yürüteceği Çin araştırmaları için kullanmıştır. Tüm bu eserleri Cambridge Üniversitesi Doğu Koleksiyonları bölümüne bağışlayarak İngiltere’deki Çince araştırmalarına büyük katkılarda bulunması nedeniyle İngiltere’de gelecekte yapılacak olan Çin araştırmalarının temelini atmıştır. Daha sonrasında aynı üniversitenin ilk Çince profesörü unvanı ile eğitimci olarak görevlendirilmiş ve yaşamının sonuna kadar Çin araştırmaları üzerinde sayısız çalışmalarda bulunmuştur.<sup class="calibre3"><a href="../Text/cin_split_203.html#footnote-34489-188" id="footnote-34489-188-backlink">[188]</a></sup></p>

  <h2 class="normal1" id="calibre_toc_20">3.5. Modernizasyonun Çin’deki İlk Etkileri</h2>

  <p class="normal">Çin’de başlayan Batılı modernizasyonun toplumda gözüken ilk etkileri Batı diplomasisinin Çinliler tarafından öğrenilmeye başlanması olmuştur. Aynı şekilde Batılılar da Çin kültürünü ve toplum yapısını öğrenerek kendi ülkelerine aktarmışlardır. Eski zamanlardan bu yana Çinliler tarafından benimsenen Konfüçyüsçü düşüncenin yavaş yavaş Batı fikirleriyle yer değiştirmeye başladığı dönem de yine Batılı modernizasyon hareketlerinin uygulanmaya başladığı yılların ardından yaşanmıştır.<sup class="calibre3"><a href="../Text/cin_split_204.html#footnote-34489-189" id="footnote-34489-189-backlink">[189]</a></sup></p>

  <p class="normal">Tarihçiler tarafından “Çin’de Batılılaşma” olarak da adlandırılan bu dönem içerisinde Batı’ya gitmeye başlayan Çinlilerin sayısında önemli bir artış yaşanmıştır. Batı ülkelerine giden Çinlilerin bu ülkelerde gördüklerini ve öğrendikleri düşünce sistemlerini Çin’de yaymalarının etkisiyle ilerleyen zamanlarda Batı’dan gelen birçok yenilik Çin sınırlarında etkisini göstermiştir. Batı’nın kanunlardaki uygulaması, düzenli askeri birlikleri, insan hakları, standart gümrük uygulaması, polisin profesyonelleştirilmesi gibi Batı’da önem kazanmış olan atılımlar Çin’de Batılılar ile gerçekleştirilen ortak çalışmaların ardından hayata geçirilmeye başlanmıştır.<sup class="calibre3"><a href="../Text/cin_split_205.html#footnote-34489-190" id="footnote-34489-190-backlink">[190]</a></sup></p>

  <p class="normal">Özellikle I. Afyon Savaşı’nın ardından başlatılan ve 50 yıl boyunca en yoğun olarak gözlemlenen Batılılaşma hareketleri 1912 senesinde Cumhuriyet devrimi ile sonuçlanmış, bunun ardından da Çin, tarihinde ilk kez Batılı anlamda demokrasi ile tanışmıştır. Qing Hanedanlığı bu dönem öncesinde yaşanan tüm zorluklara rağmen, eski ve işlevini kaybetmiş kurumlarından arındırılmaya çalışılarak Batılı anlamda modern tesislere kavuşturulması hedeflenmiştir. Yeni silahlar, endüstriyel makineler, gemi inşa teknikleri, yabancı dillerde atılan adımlarla Batı kültürü Çin sınırlarında hızla yayılmıştır. Pekin’de yeni bakanlıkların kurulması da Batılılar tarafından organize edilmiş diğer modernleşme adımları olmuştur.</p>

  <p class="normal">Çinlilerin hayatına giren yeni bir sistem ise vergi toplama alanında yaşanmıştır. Daha öncesinde karmaşık ve düzensiz bir biçimde vergi toplayan Çin hükümeti, Batılılarla beraber bu işi daha düzenli bir sisteme oturtmuştur. İdareci ve aynı zamanda önemli bir siyaset adamı olan Zeng Guo Fan (Zıng Guo Fan) bu dönemde atılan modernizasyon adımlarını Batı ile dostluğun kurulması olarak yorumlamıştır. Özellikle Çin’den Batı’ya gönderilmeye başlanan diplomatların çalışmalarının önemine değinen ve asıl mesleği tüccarlık olan Zeng (Zıng), reformlara getirdiği yaklaşımıyla döneme damga vurmasının ardından şöyle demiştir:</p>

  <p class="normal"><span class="ideitalik">“Bugün Çin Batı ile anlaşmalar imzalıyor ve ilişkilerini güçlendiriyor. Biz yabancı ülkelere diplomatlarımızı göndermezsek Batı kanun ve anlaşmalarını uygulamamıza ne gerek var? Diplomatik ilişkiler kurmak ve Batı’da temsilcilikler açmak bir ulusun gözleri ve kulaklarıdır. İlişkilerin yürütüldüğü her ülkede mutlaka bir temsilciliğimizin olması gerekmektedir. Ülkelerinden gelen yabancılar bizle iş yapmak ve ilişkiler geliştirmek istemektedirler. Bu değişimle yüzleşmemiz gerekmektedir. Bunları başaramazsak değişime nasıl ayak uydurabiliriz?”<sup class="calibre3"><a href="../Text/cin_split_206.html#footnote-34489-191" id="footnote-34489-191-backlink">[191]</a></sup></span></p>

  <p class="normal">Dönem içerisinde modern ordu mantığıyla da tanışmış olan Çin, askeri açıdan Batı’nın eğitimini de bünyesinde uygulamaya başlamıştır. Çinliler için büyük değişim anlamına gelen reformlar boyunca Çin toplumu daha önce hiç okumadığı kadar kitap okumaya ve yeni fikirler üretmeye başlamıştır. Batı’ya gönderilen öğrenciler ise ülkelerine döndükleri andan itibaren Çin’in Batılı fikirlere sahip modern Çinli aydın tabakasını oluşturmuşlardır. Uzun yıllar boyunca tarımla kalkınmaya çalışan dev bir ülkenin birden Batı’yla yüzleşmesi bünyesinde oldukça farklı sonuçlar doğurmuştur.</p>

  <p class="normal">Geri kalmış halk tarafından modernizasyon karşıtı tepkilerin ortaya çıkmış olması ise bu dönem içerisinde yaşanan olaylardan sadece birkaçıdır. Doğu Çin Normal Üniversitesi profesörü Jin Lin Xiang (Jin Lin Şiang) bu konu hakkında şöyle yazmaktadır. “Çinlilerin gözünde Batı toplumu berbat olarak kabul edilmekteydi. Bazı insanlar oraya gittikleri zaman derilerinin yüzüleceğini ve vücutlarını kürklerin kapladığı canavar yaratıklara dönüşeceklerini dahi düşünüyorlardı.” Böyle bir topluma sahip olan Çin’de modernleşme adımlarını atmak o kadar da kolay olmamıştır. Bu yüzden de geri kalmış toplum bireylerinin bir anda modernizasyonu algılamaları olanaksız olmuştur. Çin her ne kadar çoğunluğu geri kalmış bir nüfusa sahip olsa da bölgesel liderlerin etkili çalışmaları sayesinde Çin’in ciddi anlamda Batı’dan geri kalmasının önüne geçilmiştir.<sup class="calibre3"><a href="../Text/cin_split_207.html#footnote-34489-192" id="footnote-34489-192-backlink">[192]</a></sup></p>

  <p class="normal">Profesör Jin (Cin)’e göre 1847 senesinde Rong Hong’un başını çektiği yurt dışına eğitim için gitme adımları 1872 senesine gelindiğinde yaşları 10 ile 16 arasında değişen gençlerin ilk kez grup olarak ABD’ye yollanmasıyla sonuçlanmış ve eğitim modernizasyonu alanında önemli adımlar atılmıştır. Çin’den dünyanın diğer ülkelerine dağılan bu genç Çinliler, uzun saçları ve değişik yüz hatları ile Batılıların oldukça ilgisini çekmişlerdir. Jin (Cin) her ne kadar Batı’ya öğrenci gönderilmesini desteklese de, yaşları gerekenden küçük olan öğrencilerin dil öğrenmeleri için Amerikalı ailelerin yanında kalmalarını, her gördüklerinden etkilenecek olmaları nedeniyle biraz da endişeyle karşılamıştır.<sup class="calibre3"><a href="../Text/cin_split_208.html#footnote-34489-193" id="footnote-34489-193-backlink">[193]</a></sup></p>

  <p class="normal">Bir süre sonra Çin geleneklerinden kopan yeni Batılı genç Çinliler, uzattıkları saçlarını kestirmeye, geleneksel kıyafetlerini çıkarıp Batılı gibi giyinerek kiliselere gitmeye başlamışlardır. Batı kültürüne bu kadar adapte olmaları Qing hükümetinin istemediği bir durum olsa da tam anlamıyla önlenmesi imkânsız olmuştur. Her ne kadar bu tür sorunlar yaşanıyor olsa da, Çinlilerin birçoğunun içerisinde bulunan ülkelerini yabancı işgalinden kurtarma ve aydınlatma ateşi, Batı’da gördüklerinin ardından gün geçtikçe daha da güçlenmiştir. Zaman içerisinde ülkelerine dönen genç beyinler, Çin’e ayak bastıkları andan itibaren geri kalmış olan toplumlarını Batı’da öğrenmiş oldukları düşüncelerin etkisiyle değiştirmeye başlamışlardır. Bunun da etkileri modernizasyon dönemi esnasında ve sonrasında açıkça görülmektedir.</p>

  <p class="normal">Batı’dan gelen öğrencilerin toplumda olan etkilerinin yanı sıra sınırlar içerisinde sayıları artarak görev yapmaya başlayan misyonerler de modernizasyon döneminin çehresini değiştiren diğer unsurlar olarak göze çarpmıştır. Askerlerini Batı sistemlerine adapte etmeye çalışan Çin, ne yazık ki askeri eğitimlerini gereken ölçüde gerçekleştirememesi yüzünden askeri mücadelelerde başarılı olamamıştır. Tarihçi Richard J. Smith modernleşme hareketlerinin Çinli askerleri gerektiği şekilde etkilemediğini savunmaktadır. Smith’e göre çoğu askerin okuma yazmayı dahi bilmemesi bunun en önemli göstergesidir.<sup class="calibre3"><a href="../Text/cin_split_209.html#footnote-34489-194" id="footnote-34489-194-backlink">[194]</a></sup> Bu dönem içerisinde geleneksel devlet sınavları ve bürokrasinin eski şekilde sağlanıyor oluşu da Batılılaşma hareketi içerisinde olumsuz uygulamalara neden olmuştur. Sorunlu işleyen bu sınav sistemi ancak Çin-Japon savaşının ardından değişmeye başlamıştır.<sup class="calibre3"><a href="../Text/cin_split_210.html#footnote-34489-195" id="footnote-34489-195-backlink">[195]</a></sup></p>

  <p class="normal">Modernizasyon dönemi içerisinde Mançu askerleri kendilerine ait özel birliklerde konuşlanmaya devam etmişlerdir. Aynı zamanda Çinlileri Mançulardan ayıran atkuyruğu taşıma zorunluluğunda da bir değişiklik yaşanmamıştır. Askerlerin tümü Çin yemekleri yemiş ve Çin stili silahlarla donatılmışlardır. Mançular kendi kontrollerini kaybetmemek için daha çok iç sorunlarla ilgilenmişler ve dışarıdan gelecek olan etkileri ikinci plana atmışlardır.<sup class="calibre3"><a href="../Text/cin_split_211.html#footnote-34489-196" id="footnote-34489-196-backlink">[196]</a></sup> Her ne kadar Çin’de modernizasyon yaşanıyor olsa da toplumda geniş bir kesime yayılmış olan afyon içimi, sağlık sorunları ve halkın yaşam koşullarında planlandığı gibi olumlu bir gelişme yaşanmamıştır.<sup class="calibre3"><a href="../Text/cin_split_212.html#footnote-34489-197" id="footnote-34489-197-backlink">[197]</a></sup> Modernizasyonun başlamasıyla beraber ardından geçen zaman içerisinde Çin’de yaşanan ilk değişimin gözlemleri en kısa şekilde bu cümlelerle özetlenmektedir.</p>

  <h2 class="normal1" id="calibre_toc_21">3.6. Orduda Yaşanan Değişim</h2>

  <p class="normal">Aslına bakılırsa ordunun Beyaz Lotus Ayaklanması<sup class="calibre3"><a href="../Text/cin_split_213.html#footnote-34489-198" id="footnote-34489-198-backlink">[198]</a></sup>’ndan (1796-1804) bu yana gereken gücünde olmadığı Çinli idareciler tarafından da biliniyordu. Bu ayaklanmayı bastırmak için yaklaşık 200 milyon tael gibi dev bir harcama yapan Qing hükümeti çok büyük bir ekonomik vurgun yemiş sayılıyordu. O dönemde gelirleri 50 milyon tael olan bir hükümetin bu kadar büyük bir masraf etmesi bütçesini gelecek günler için sıkıntıya sokmaya yeterdi. Uzun zamandır güç kaybeden “Sancak Ordusu”<sup class="calibre3"><a href="../Text/cin_split_214.html#footnote-34489-199" id="footnote-34489-199-backlink">[199]</a></sup> ve “Yeşil Standart Ordu”<sup class="calibre3"><a href="../Text/cin_split_215.html#footnote-34489-200" id="footnote-34489-200-backlink">[200]</a></sup> Çin’in savunmasını kaldırabilecek güçten çok uzaklaşmışlardı.<sup class="calibre3"><a href="../Text/cin_split_216.html#footnote-34489-201" id="footnote-34489-201-backlink">[201]</a></sup></p>

  <p class="normal">Afyon savaşları, diğer çatışmalar ve tüm bunlara eklenen ayaklanmaların sonrasında imparatorluk güçlerinin zayıflığı artık kesin olarak kanıtlanmış ve yapılan modernizasyon çalışmalarının ardından Çin sosyal hayatında dengesiz de olsa bir toparlanma süreci başlamıştı. Batılı anlamda modernizasyonun yapılandırılması ve özel olarak davet edilen yabancı uzmanların verdiği eğitimlerin de etkisiyle Çin ordusu daha önce hiç yaşamadığı bir değişimin içerisine girdi.</p>

  <p class="normal">Dönemi incelerken sürekli politikalarından söz ettiğimiz iki önemli idareci olan Li Hong Zhang (Li Hong Cang) ve Zuo Zong Tang sosyal değişimin yanında ordular üzerinde de kurmuş oldukları güçlü iradeleri sayesinde çürümekte olan hanedanlığa kısıtlı imkânlarına rağmen nefes aldırmayı başardılar. İki liderin uygulamaları ve siyasi zekâları sayesinde dönemin çehresi kısmen de olsa değişerek Çin’i Batı karşısında tüm güçsüzlüğüne rağmen ayakta tuttu.</p>

  <p class="normal">Edward Mc Cord, Hans van de Ven ve K. C. Liu gibi değerli araştırmacıların da çalışmalarında belirttiği gibi, özellikle Taiping (Tayping) Ayaklanması’nın ardından merkezden yönetilen imparatorluk ordularının yerine geniş bölgesel ordulara doğru bir modernizasyon süreci başlatıldı.<sup class="calibre3"><a href="../Text/cin_split_217.html#footnote-34489-202" id="footnote-34489-202-backlink">[202]</a></sup> Orduların merkezden idaresi ve yerel vergilerden finanse edilmesinde ise büyük bir değişim yaşanmadı.<sup class="calibre3"><a href="../Text/cin_split_218.html#footnote-34489-203" id="footnote-34489-203-backlink">[203]</a></sup> Dönemin yeni yapılanan ve bölgesel olarak güçlenen ordularına daha yakından bakarsak Çin’in 19. yüzyıl boyunca yaşamış olduğu askeri modernleşmesini çok daha yakından görebiliriz.</p>

  <p class="normal"><span class="idebold">a) Beiyang Ordusu</span></p>

  <p class="normal">Batı’ya karşı ardı ardına alınan yenilgilerin ardından ortaya çıkan ve dönemin en büyük gücü olarak görülen Beiyang (Beyyang) ordusunu Türkçe’ye “Kuzey Okyanus Ordusu” olarak da çevirebiliriz. 19. yüzyılın sonunda Qing hükümeti tarafından kurulan bu ordu, Çin’de askeri modernleşmenin en önemli merkezini oluşturması nedeniyle büyük öneme sahiptir. Beiyang (Beyyang) kuvvetleri ilk olarak Taiping (Tayping) Ayaklanması’nın bastırılması sırasında görev almış ve isyancılar karşısında büyük başarı sağlayarak dönemin askeri çevrelerinden takdir toplamıştır. Orduyu hem ekonomik hem de siyasi olarak kontrol eden kişi ise bölgesel lider Li Hong Zhang (Li Hong Cang) olmuştur.<sup class="calibre3"><a href="../Text/cin_split_219.html#footnote-34489-204" id="footnote-34489-204-backlink">[204]</a></sup></p>

  <p class="normal">1890 senesine gelindiğinde en güçlü dönemini yaşayan Beiyang (Beyyang) ordusu gerçek mücadelesini Çin-Japon Savaşında (1894-1895) göstermiş ve Japonlara karşı girişilen ilk büyük mücadele olan bu savaş neredeyse sadece Beiyang (Beyyang) ordusunun güçleri tarafından yürütülmüştür. Beiyang (Beyyang) donanmasının denizdeki savunmasının yanı sıra, kara ordularının da iç kesimlerde Japonlara karşı kazandığı zaferler, Çin’in modernizasyon döneminde elde ettiği önemli başarılar olarak tarihe geçmiştir.</p>

  <p class="normal">Beiyang (Beyyang) ordusu tüm imkânların seferber edilmesine ve Batılıların askeri eğitim desteklerine rağmen Japonların Alman sistemiyle güçlendirilmiş orduları karşısında sadece bir noktaya kadar dayanabilmiştir. Giderek şiddetlenen ve daha büyük dayanıklılık gerektiren savaşın ilerleyen dönemlerinde Japonlar kontrolü kendi lehlerine çevirmişlerdir. Hanedanlığın diğer ordularının desteğinin yetmemesi sonucu Beiyang (Beyyang) ordusunun tüm savunmasına rağmen Çin’in almış olduğu yenilgi oldukça büyük olmuştur.</p>

  <p class="normal">Özellikle o döneme kadar Batılı devletler tarafından küçük ve güçsüz görülen Japonya’nın kısa zaman içerisinde bu denli bir güce ulaşmış olması Batı’yı da oldukça şaşırtmıştır. Alınan ağır yenilgi Çin’de gerçekleştirilen tüm modernizasyon çalışmalarının yeniden gözden geçirilmesiyle sonuçlanmıştır.<sup class="calibre3"><a href="../Text/cin_split_220.html#footnote-34489-205" id="footnote-34489-205-backlink">[205]</a></sup> Beiyang (Beyyang) ordusu sonraki dönemlerinde Yuan Shı Kai (Yüen Şı Kay) tarafından 6 bölüme ayrılmıştır. Yabancı gözlemcilerin oldukça beğenisini toplayan bir ordu olan bu ordu 1949 senesinde Çin Halk Cumhuriyeti kurulana kadar Çin siyaset sahnesindeki varlığını sürdürmüştür.</p>

  <p class="normal"><span class="idebold">b) Beiyang Donanması</span></p>

  <p class="normal">Çin modern tarihinde özel bir yeri olan Beiyang (Beyyang) donanması dönemin 4 büyük donanmasından biri olarak gösterilmiştir.<sup class="calibre3"><a href="../Text/cin_split_221.html#footnote-34489-206" id="footnote-34489-206-backlink">[206]</a></sup> Japonlara karşı yapılan büyük savaşa kadar ise Asya’nın en güçlü donanması olarak görülmüştür. Almanya’dan alınan Dingyuan (Dingyüen) ve Zhenyuan (Cınyüen) isimli iki modern gemiye sahip olması bu donanmayı daha da özel bir yere koyuyordu.<sup class="calibre3"><a href="../Text/cin_split_222.html#footnote-34489-207" id="footnote-34489-207-backlink">[207]</a></sup> Li Hong Zhang (Li Hong Cang)’ın göreve getirilmesinin ardından donanmada hızla bir modernizasyon başladı ve 1890 senesine kadar büyük bir değişim yaşandı.</p>

  <p class="normal">1888 senesinin ardından Qing hükümetinde yaşanan ekonomik kriz ve İmparatoriçe Cixi (Sışi)’nin kendi zevki için büyük paralar harcayarak yaptırdığı saraylara giden kaynaklar yüzünden donanmanın modernizasyonunda sıkıntılar yaşanmaya başlandı. Bu yüzden de tarihçiler tarafından Japonlara karşı verilen mücadelede başarısız olunmasının en önemli sebeplerinden birisinin Cıxi (Sışi)’nin bu savurganlığı olduğu görüşü kabul edilmektedir. En gerekli zamanlarda dahi bazı Qing idarecilerinin bulaşmaya devam ettikleri yolsuzluklar Çin’in Japonya karşısında aldığı trajik yenilgiyi hazırlayan olumsuzlukların başında yer almıştır.</p>

  <p class="normal">Beiyang (Beyyang) donanması 1891 senesinde Japonya’nın Yokohama limanını ziyarete geldiği sırada gemileri gezen Japon imparatoru güzel bir kılıca benzettiği Çin gemilerinin ne yazık ki mutfak bıçağı kadar bile keskin olmadığını söyleyerek alay etmiştir.<sup class="calibre3"><a href="../Text/cin_split_223.html#footnote-34489-208" id="footnote-34489-208-backlink">[208]</a></sup> 1884 senesinde Çinlilerin Almanlardan almış oldukları 3 savaş gemisinin teslimatının geciktirilmesini talep eden Fransa, 1885 senesinde Çinle girmiş olduğu savaşa kadar bu donanmaya katılması planlanan modern gemilerin gelişini durdurmuştur.<sup class="calibre3"><a href="../Text/cin_split_224.html#footnote-34489-209" id="footnote-34489-209-backlink">[209]</a></sup></p>

  <p class="normal">Görüldüğü gibi modernleşmesi istenen orduların yaşadığı sorunlar sadece Qing Hanedanlığı’ndan değil aynı zamanda dış güçlerin Çin üzerinde olan etkilerinden de kaynaklanmaktadır. Hanedanlık maddi kaynaklarını zorlamış olmasına ve bölgesel liderlerin yeni modern gemi alımlarını desteklemelerine rağmen Batılı devletlerin siyasi oyunları Beiyang (Beyyang) donanmasının gerektiği gibi güçlenememesine neden olmuştur. Batı’yı çok iyi kopyalayan ve tüm modernizasyonunu buna göre şekillendirmiş olan Japonların açmış olduğu savaş sırasında bu donanma da diğer birliklerle beraber yok edilerek tarihe karışmıştır.</p>

  <p class="normal"><span class="idebold">c) Fujian (Fucien) ve Nanyang Donanmaları</span></p>

  <p class="normal">Diğer donanmaların aksine daha ufak boyutlarda olan Fujian (Fucien) ve Nanyang donanmaları da dönem boyunca Çin savunmasında önemli görevlerde bulunmuştur. Fujian (Fucien) donanması, Guangdong donanmasının biraz daha kuvvetlisi olarak tanımlanmıştır. İngiltere’den gelen 2 geminin dışında Fuzhou (Fucou) tersanesinde yapılan eski gemileri de bünyesinde bulundurmuş olduğu için etkili bir savunma hattına sahip olmuştur.</p>

  <p class="normal">Nanyang donanması ise daha modern ve güçlü silahlara sahip olmasıyla dönem içerisinde daha fazla göze batmaktadır. Bu donanmanın kaderini değiştiren ise Fransızlara karşı verilen zorlu mücadeledir. Güçlü Fransız donanması karşısında ağır kayıplar veren Nangyang donanma kuvvetleri Fransızlara karşı ellerinde bulunan tüm güç ile savunma ve saldırılarda bulunmalarına rağmen Şubat 1894 senesinde düşman donanmasının Tayvan açıklarındaki ablukasını yarmaya çalışırken yok edilmiştir. Donanmanın kaybettiği önemli gücün ardından Li Hong Zhang (Li Hong Cang) modernizasyon önceliğini Beiyang (Beyyang) donanmasına vermiştir.<sup class="calibre3"><a href="../Text/cin_split_225.html#footnote-34489-210" id="footnote-34489-210-backlink">[210]</a></sup></p>

  <p class="normal">Sözünü ettiğimiz tüm Çin donanmaları dönemin şartları içerisinde modernize edilmiş olsalar dahi Batı teknolojisini ne yazık ki tam olarak yakalayamamışlardır. Komuta kademelerinde olan koordinesizlik ve savaş alanlarında Batılıların daha organize ataklarda bulunmaları Çin’in Batılı modelde oluşturmuş olduğu donanmalarını Batı güçleri karşısında zayıf bırakmıştır. Donanmanın modernizasyonuna olduğu kadar bakım masraflarına da büyük paraların harcanmış olması çökmekte olan Qing ekonomisini daha da zayıflatarak gelecekte yapılması planlanan modernizasyon projelerini de olumsuz etkilemiştir.</p>

  <p class="normal">Çin’de kurulan donanmaların zayıf yönlerinin olduğunu bilen bölgesel liderler Qing sarayından destek istemişler fakat gereken maddi desteklerin gelmemesi yüzünden donanma güçlerini yeteri kadar etkili duruma getirememişlerdir. Özellikle maddi harcamalardan sorumlu Wen Tong Lu (Vın Tong Lu)’nun donanmaya 2 sene boyunca yatırım yapmama kararı almasının ardından Çin donanması bölgenin diğer modernizasyon reformu yapan Japon güçlerinin oldukça gerisinde kalmıştır. İşin aslında en trajik yanı donanmadan kesilen tüm paraların Cıxi (Sışi)’nin kendi zevkine göre harcanarak yazlık saray yapımına ayrılmış olmasıdır.<sup class="calibre3"><a href="../Text/cin_split_226.html#footnote-34489-211" id="footnote-34489-211-backlink">[211]</a></sup></p>

  <p class="normal">Çin sarayları milyonlar harcanarak yapılmaya devam ederken doğuda modernizasyonunu sessiz sedasız bir biçimde tamamlamış olan Japonya yeni yüzyıla damgasını vurmaya hazırlanmaktadır. Japonların gözlerini hem Çin hem de Güney Asya’nın zenginliklerine dikmeye başlamasıyla ateşlenecek olan doğu emperyalizm dönemi yaklaşık 50 yıl sürecek ve bu 50 yıl içerisinde dünyanın en büyük savaşları hem bu bölgede hem de dünyanın diğer bölgelerinde ardı ardına yaşanacaktır.</p>
</body>
</html>
