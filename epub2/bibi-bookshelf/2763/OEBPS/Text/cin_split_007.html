<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">4. Bölüm<br class="chapter" />
  Li Hong Zhang ve Modernleşmeye Olan Etkisi</h1>

  <p class="normal">Dünya tarihinin her döneminde onlarca isim yer alsa da bu isimlerden sadece bazılarının yaptıkları, üzerinden yüzlerce yıl geçse dahi unutulmamaktadır. Çin tarihinde de böyle büyük isimlere her dönemde rastlanmıştır. Şu ana kadar adını saydığımız tüm reform yanlısı aydın ve siyasetçiler döneme damgalarını vurmuş olsalar da bir isim hepsinden daha fazla bir etki bırakarak Çin tarihine geçmiştir. Li Hong Zhang (Li Hong Cang), vermiş olduğu mücadele ile Çin’in 19. yüzyılda en çok öne çıkan isimlerinin başında yer almaktadır ve günümüzde dahi yapmış oldukları ile tartışılmaya devam edilmektedir.</p>

  <p class="normal">Bu lider hem reform mücadelesi sırasında hem de Çin-Japon savaşında en önemli rollerden birini oynamasına rağmen kimileri tarafından başarılı, kimileri tarafından ise başarısız bulunmaktadır. Li Hong Zhang (Li Hong Cang) kuşkusuz Çin modern tarihini incelerken üzerinde en çok durulması gereken liderlerin başında gelmektedir. Dönemin birçok Batı lideri tarafından da adından övgüyle söz edilen Li, özellikle diplomatik dili çok etkili kullanabilme yeteneği sayesinde Qing Hanedanlığı’nın dış politikasını şekillendirmiş olması yüzünden Batılı tarihçiler tarafından da oldukça yakından incelenmektedir. Li’nin görev süresi boyunca yurt dışına yapmış olduğu gezilerinde kurmuş olduğu sıcak ilişkiler Çin’in yaşayabileceği potansiyel tehditlerin önüne geçmiş olması bakımından da oldukça önemlidir.</p>

  <p class="normal">Li’yi eleştiren bazı tarihçiler Çin’in Japonya’ya karşı verdiği mücadeleyi kaybetmesinin ülkeyi kaosa sürüklemiş olduğunu öne sürmekte ve Li’nin otoritesini sorgulamaktadırlar. Japon güçlerinin karşısında hezimete uğrayan Çin ordularının ardından Qing Hanedanlığı yetkililerinin de Li’yi gözden çıkarmış olmaları Li’nin başarısız olduğu şeklinde yorumlanmaktadır.<sup class="calibre3"><a href="../Text/cin_split_227.html#footnote-34489-212" id="footnote-34489-212-backlink">[212]</a></sup> Li’yi başarılı bulan diğer tarihçiler ise yapılan olumsuz eleştirilere karşı çıkarak Li’nin atmış olduğu adımların modernizasyona yön verdiğine ve kendisinden sonra gelecek olan diğer aydınlara yol gösterdiğine vurgu yapmaktadırlar.</p>

  <p class="normal">Bu çalışmanın yazarı da Li hakkındaki olumlu eleştirilere katılmakta ve dönemin zaten zorlu olan koşullarında Çin’in çok daha kötü bir gelecekle karşılaşmasının başta Li ve diğer aydın reformcuların vermiş olduğu mücadelelerin sayesinde önlenmiş olduğunu savunmaktadır. Bunun yanı sıra Çin’de verilen mücadele boyunca yaratılmak istenen modernizasyon düşüncesi ilk denemesinde başarılı olmasa da sonraki dönemlerde Çin için çok büyük bir tecrübeyi de beraberinde getirmiş olması açısından oldukça önemlidir. Çin bugün dahi geçmişte uygulamış olduğu modernizasyon tecrübelerinden dersler çıkarmakta ve gelecek için atacağı adımlarını hesaplarken tarihsel gelişim sürecinden öğrendiklerini uygulamaktadır.</p>

  <p class="normal">Bu yüzden de Li’nin hayatı, uygulamış olduğu siyaset ve Çin toplumunda yarattığı etkiler üzerinde muhakkak durulmalıdır. Çinlilerin Japonlarla karşı karşıya gelmesinin tarihi 1895’e denk gelmektedir ve bu büyük savaşa geçmeden önce dönemin en başta Li Hong Zhang (Li Hong Cang) olmak üzere diğer devlet adamlarına yakından bakmak Çin’in modernizasyonunda uygulamış olduğu politikaların anlaşılması açısından büyük önem taşımaktadır. Çin tarihini değiştiren bu lider aynı zamanda asker, diplomat, devlet adamı ve aydın kimliği ile de günümüz Çin coğrafyasında saygıyla anılmaktadır.</p>

  <h2 class="normal1" id="calibre_toc_22">4.1. Li Hong Zhang’ın Hayatı</h2>

  <p class="normal">Li Hong Zhang (Li Hong Cang) 1823 senesinde Anhui eyaletinin küçük bir kasabasında dünyaya gelmiştir. Öğrenim hayatının ilk yıllarında göstermiş olduğu başarılar ile önce eyaletin en yüksek seviyedeki derecesi olan “Shengyuan” (Şıngyüen) derecesini kazanmış, ardından ise 1847’de henüz 24 yaşındayken imparatorluğun en yüksek memur derecesi olan “Jinshı” (Cinşı) derecesine kadar yükselmiştir. Bu kadar kısa zaman içerisinde devlet kademelerinde başarmış olduğu büyük ve azimli ilerleme, sonuç olarak kendisine Hanlin Akademisi’nde görev verilmesiyle sonuçlanmıştır. Li’nin en başta Taiping (Tayping) Ayaklanması sırasında vermiş olduğu mücadele ile dönemin güçlü generali Zeng Guo Fan (Zıng Guo Fan)’ın dikkatini çekerek Fujian (Fujien) eyaletinin yönetim kadrosuna dâhil edilmesi, devlet kademesinde hızla yükselmesinin önünü açmıştır. Çin’in doğu eyaleti olan Fujian (Fujien)’de vermiş olduğu mücadelesi de övgüyle karşılanan ve ayaklanmaların bastırılmasında başarı sağlayan Li, hemen ardından Jiangsu (Ciangsu) valisi olarak atanarak imparatorluk tarafından sadece özel başarıları olanlara verilen “Sarı kostümü” giymeye hak kazanmıştır.<sup class="calibre3"><a href="../Text/cin_split_228.html#footnote-34489-213" id="footnote-34489-213-backlink">[213]</a></sup></p>

  <p class="normal">Nian (Nien) Ayaklanması ve diğer büyük görevlerindeki başarıları onu dönemin hanedanlık çevrelerine yakınlaştırmış ve saray ile yakın ilişkiler kurmasını sağlamıştır. Özellikle yabancı ülkelere yapmış olduğu geziler ve anlaşmalar ile dönem içerisinde Çin dış politikasının en etkili ismi olan Li, Japonya, Peru, Almanya, İngiltere ve Fransa gibi ülkelerle ikili anlaşmaların imzalanmasını sağlayarak Çin’e dış dünyada saygınlık kazandırmıştır. Büyük hezimetle kaybedilen Çin-Japon savaşı sonrasında oldukça sert eleştirilmiş ve ardından imzalanan Shimoneseki anlaşması sırasında Japon bir sui-kastçı tarafından öldürülmek dahi istenmiştir. Şans eseri hafif yaralanan Li, tüm çabalarına rağmen Çin’in Japonlar tarafından işgal edilmesine engel olamamıştır.<sup class="calibre3"><a href="../Text/cin_split_229.html#footnote-34489-214" id="footnote-34489-214-backlink">[214]</a></sup></p>

  <p class="normal">Li 1896 senesinde çıkmış olduğu Avrupa ve ABD gezilerinden birçok anlaşma ile dönerek Qing Hanedanlığı’nın bu iki güç ile olan diplomatik ilişkilerinde en belirleyici isim olmuştur. Batı ile yakın ilişkiler kurarak Çin’i güçlendirmeye çalışması Qing Hanedanlığı döneminin en önemli politikalarının başında gelmektedir. Sürekli sorunlarla boğuşan Çin için yurt dışında destek toplamaya çalışan Li, ülkesine döndükten sonra yine zorlu mücadeleler vermiş ve modern tesislerin yanı sıra banka, okul gibi binaların da yapılmasını sağlamıştır. Li’nin hayatının son dönemlerinde Boksör Ayaklanması’nın (1899-1901) bastırılmasında görev alarak Qing Hanedanlığı’nın yeni bir kaosa sürüklenmesini engelleyenler arasında yer alması da oldukça önemlidir. Zorlu siyaset hayatı boyunca yorulan ve artık yaşlanan Li, 1901 senesinde hayata veda etmiştir. Ölümünden sonra imparator Guanxü (Guanşü) tarafından kendisine ömür boyu hizmetlerinden dolayı Çin geleneklerine göre en yüksek onura sahip kişi sıfatı verilmiş ve Çin modern tarihine damgasını vurmuş olan Li Hong Zhang (Li Hong Cang) tarih sahnesinden çekilmiştir.</p>

  <h2 class="normal1" id="calibre_toc_23">4.2. Milliyetçilik ve Li Hong Zhang</h2>

  <p class="normal">1862 senesinde Çin’de en etkili devlet adamları arasında 3 isim öne çıkıyordu. Zeng Guo Fan (Zıng Guo Fan), Zuo Zong Tang ve elbette ki Li Hong Zhang (Li Hong Cang). Bu liderler ülkeyi kasıp kavuran Taiping (Tayping) Ayaklanması’nın bastırılmasında en kilit rolü oynuyorlar ve hatta Batılı silahlar ile ayaklanmacıları püskürtüyorlardı. Çin’in içerisinde kaos ortamı arttıkça Batılılar daha çok devreye giriyor ve çoğu yerde Çin’in egemenliğini dahi tanımayarak kendi çıkarlarına göre hareket ediyorlardı.</p>

  <p class="normal">Batı karşısında oldukça aciz olan hanedanlığın gün geçtikçe yabancı devletlere daha çok muhtaç olmasını kabul edemeyen bölgesel liderler giderek daha fazla rahatsız olmaya başladılar ve alınması gereken önlemleri masaya yatırdılar. Ağustos 1862 senesinde Li Hong Zhang (Li Hong Cang) diğer bir lider olan Zuo Zong Tang’a yazmış olduğu mektubunda Çin’de yaşananlar hakkında şöyle diyordu. “Shanghai (Şanghay) şehri bizim haritamızda ve kontrolümüzde olmasına rağmen birçok Çinli idareci ve halkın yaşamları yabancıların kontrolüne geçmiş durumdadır. Çinliler bu olanların farkında olurlarsa ancak o zaman Çin askerleri daha güçlü savaşabilirler.”<sup class="calibre3"><a href="../Text/cin_split_230.html#footnote-34489-215" id="footnote-34489-215-backlink">[215]</a></sup></p>

  <p class="normal">Li’nin yabancıların bu kadar Çin idaresinde rol almaya çalışmalarına karşı olan tutumu yabancılarla olan ilişkilerinde oldukça fazla hissedilmiştir. Li, yaşadıkları durumu buz üzerinde bir yolculuğa benzetmiş ve buzun kırılmasını yabancıların ülkeyi tamamen ele geçirmeleri olarak görmüştür.<sup class="calibre3"><a href="../Text/cin_split_231.html#footnote-34489-216" id="footnote-34489-216-backlink">[216]</a></sup> Kritik durumun farkında olan Li, bu yüzden de Batılı devletlerle kurulan ilişkilerde oldukça akıllı ve dengeli bir siyaset izlemeye çalışmıştır. Bazı tarihçiler Li’nin Çin’de geleneksel Konfüçyüsçü düşünceyi korumak için çaba gösterdiği tezini ortaya atsalar da tarihçi K. C. Liu’ya göre böyle bir şey asla olmamıştır. Liu’nun yapmış olduğu araştırmaların ardından bu konuda söyledikleri oldukça anlamlıdır. “Li’nin 1882-1883 senesinde yazmış olduğu mektuplarından görüyoruz ki kendisinin içinde yeni bir milliyetçilik anlayışı doğmuştur. Li, Çinli olmayı eski gelenek ve göreneklerden ayırarak yeni bir modele dönüştürerek ülkesini bütün bir toprak olarak görmüştür. Hem halkını hem de sınırlarını korumayı hedefleyen bir lider olduğu için vatan sevgisi tüm hanedanlık fikirlerinden ayrılmıştır. Onun en büyük korkusu Çin ordularının gücünün düşmana karşı gelmekte yeterli olamayacağıdır ve bunu düşünmek bile istememektedir.”<sup class="calibre3"><a href="../Text/cin_split_232.html#footnote-34489-217" id="footnote-34489-217-backlink">[217]</a></sup></p>

  <p class="normal">Li’nin korktuğu aslında kısmen de olsa gerçekleşmesi sebebiyle düşündürücüdür. Çin asla tam bir koloni olmamasına rağmen, neredeyse tüm siyasi kontrolü Batılıların elinde olan dev bir kuklaya dönüşmüştür. Yabancıların Çin topraklarında istediklerini yapar bir duruma gelmeleri ve Çin’in kaynaklarını sömürmeleri belli bölgelerde yaşanmış olsa da halkın huzurunu günden güne daha fazla bozmuştur. Çinliler askeri olarak Batı’dan güçsüz ve birlik beraberliklerini sağlayacak olan ulusal liderlerden yoksun oldukları için tepkilerini sadece bölgesel olarak verebilmişler, tüm ulusu saracak olan devrim ve kurtuluş mücadelesi gibi düşüncelere uzun seneler boyunca kapalı kalmışlardır.</p>

  <p class="normal">Li ve diğer liderlerin Qing Hanedanlığı’nın son dönemlerine doğru sormuş oldukları iki soru Çin’in geleceğini çok yakından ilgilendirmektedir. “Çin nasıl bağımsız ve güçlü bir ulus olacak? Bir gün gelip dev ulusların karşısında durabilecek mi?” Liderler bu iki soruya cevap ararlarken aslında Çin’de uygulamış oldukları politikalar nedeniyle sorulan sorulara ancak gelecekte cevap verebilecek bir duruma gelmişlerdir.</p>

  <p class="normal">İlk olarak bölgesel liderlerin modernizasyon uygulamalarının ardından yavaş yavaş yurt dışındaki eğitimlerini tamamlayarak ülkelerine dönen öğrenciler Çin’de aydınlanma döneminin ilk temellerini oluşturmuşlardır. Zaman içerisinde Batı’dan Çin’e daha yoğun olarak taşınan fikirler Çin düşünce sistemleriyle yoğrularak yeni ideolojilerin ve liderlerin doğmasına neden olmuştur. Çin’de çok kısıtlı başlayan bu aydınlanma süreci zaman içerisinde Yan Fu (Yenfu), Liang Qi Chao (Liang Çi Çao), Sun Yat Sen ve son olarak da Mao Ze Dong (Mao Zı Dong) gibi isimlerin tarih sahnesinde doğmalarını sağlamıştır.</p>

  <p class="normal">Bu liderlerin içerisinde belki de en özel yeri olan Sun Yat Sen 1911’de başlatacağı ayaklanma ve öncesindeki çalışmaları ile hanedanlığı tarihe gömecek kadar büyük bir etki yapmıştır. Çin’de 1912 senesinde Cumhuriyet yönetiminin ilan edilmesi de yine aynı isim tarafından başlatılarak yüzlerce yıllık hanedanlık dönemini ortadan kaldırmıştır.</p>

  <p class="normal">1912 senesi sonrası doğan yeni siyaset ve dönem içerisinde yaşananlar ise daha sonradan Çin’de kanlı bir iç savaşa dönüşecek ve birçok trajediyi de beraberinde getirecektir. Ardından da Japonların ikinci kez Çin’i işgal etmeleriyle Çin toplumu büyük bir soykırımdan geçecektir. Li döneminde yavaş yavaş temeli atılan milliyetçilik hareketleri ve ulus olma düşüncesi ise kendisini ancak 20. yüzyılın gelmesiyle gösterecektir.</p>

  <h2 class="normal1" id="calibre_toc_24">4.3. Li Hong Zhang’ın Dış Gezileri</h2>

  <p class="normal">1870-1871 seneleri arasında yaşanan<sup class="calibre3"><a href="../Text/cin_split_233.html#footnote-34489-218" id="footnote-34489-218-backlink">[218]</a></sup> Almanya-Fransa savaşını Almanların kazanmasının haberleri -çok geçmeden tüm dünyada olduğu gibi Çin sınırlarında da duyulmasının ardından- Çinli idareciler tarafından büyük merakla karşılanmıştır. Almanların askeri gücüne karşı ilgi duymaya başlayan saray görevlileri Avrupalı bu güçten destek almanın ülkelerinde yaşadıkları yabancı baskısını azaltacağını düşünmüşler ve durumu Li Hong Zhang (Li Hong Cang) ile görüşerek yeni politikalar şekillendirmenin planlarını yapmaya başlamışlardır.</p>

  <p class="normal">Li Hong Zhang (Li Hong Cang) hem Almanya hem de diğer Avrupalı devletlerle yakın ilişkiler kurmanın planlarını yaptığı bir dönemde gelen bu fırsatı Batı ile yakınlaşmanın en doğru zamanı olarak görerek değerlendirmek istemiştir. Bu yüzden de Almanya’ya 7 Çinli öğrenci gönderilerek iki ülke arasında ilk sıcak ilişkilerin adımları atılmıştır.<sup class="calibre3"><a href="../Text/cin_split_234.html#footnote-34489-219" id="footnote-34489-219-backlink">[219]</a></sup> Almanya’ya giden Çinli öğrencilerin askeri ve dil eğitimi olmak üzere almış oldukları Batılı eğitim ile Avrupa’da öğrendiklerini Çin’e aktarmaları Avrupa teknolojisinin Çin sınırlarında yayılması açısından oldukça etkili olmuştur.</p>

  <p class="normal">İki ülke arasında başlayan sıcak ilişkiler ve Çin’de giderek artan Alman hayranlığının sonucunda Avrupa’nın bu yeni süper gücünü daha yakından tanımak isteyen Qing hükümeti Li’yi Avrupa gezisine gönderme kararı almıştır. Li’nin 1896 senesinde gerçekleştirmiş olduğu Avrupa ziyaretleri Çin modern tarihinin en önemli diplomatik ilişkileri içerisinde yer almaktadır. Önce Almanya ardından İngiltere’ye giden Li, bu iki önemli ülkede dünya tarihinin en önemli devlet adamlarının başında gelen isimlerle bir araya gelmiştir. Özellikle Almanya ziyareti sırasında hem o dönemin hem de dünya tarihinin sayılı devlet adamları arasında gösterilen Bismarck ile görüşmesi Çin modern tarihinde olduğu kadar Alman tarihinde de çok önemli bir yer tutmaktadır. Almanya ziyaretinde modern fabrikaları gezen ve birçok önemli görüşmede bulunan Li, son olarak Bismarck ile görüşmüştür. Bismarck’ın sarayında kabul edilen Li, Bismarck’ın övgü dolu sözleriyle karşılanmıştır. Bismarck kendisine Çin’in en beğendiği devlet adamı olduğunu söylemesiyle Li’ye ne kadar değer verdiğini göstermiştir. Çin’in yapması gerekenleri ve modernizasyonda atılması zorunlu adımları konuşan devlet adamlarının bu görüşmesi Çin’in Batılı bir devlet ile yapmış olduğu ilk büyük görüşme olarak Çin tarihine geçmiştir. Dönemin ünlü gazeteleri de bu görüşmeyi sayfalarına taşıyarak iki liderin sıcak bir dostluk kurduklarını manşetlerine taşımışlardır.<sup class="calibre3"><a href="../Text/cin_split_235.html#footnote-34489-220" id="footnote-34489-220-backlink">[220]</a></sup></p>

  <p class="normal">İki ülke arasında yaşanan sıcak ilişkiler ve olumlu havaya rağmen görüşmelerin ardından geçen 2 yılın sonrasında Alman askerlerinin Çin’in Jiazhou (Ciacou) ve Qingdao (Çindao) limanlarını işgal etmesi Çin’de büyük tepkilere neden olmuştur. 1901 senesinde Berlin’e giden Prens Chun (Çun) Almanya’nın artık Çin’in yanında olmadığını fark ederek Alman politikalarından uzaklaşılması gerektiğini bildirmiştir. Çin’de bir Alman diplomatın öldürülmesi ile aynı döneme rastlayan bu gezi sırasında imparatorun kardeşi olan Prens, Qing hükümeti adına Almanya’dan özür dilemiştir.</p>

  <p class="normal">Yaşananların ardından Almanya ile yeniden sıcak ilişkiler kuran Çin, bu gezinin sonrasında üzerindeki Alman işgallerinden kısmen de olsa kurtulmuştur. Li’nin Almanya gezisinin en önemli etkisi Almanların Çin üzerinde uyguladıkları kolonileşme politikalarını bir kenara bırakarak daha çok askeri ve kültürel alanlara yönelik çalışmalara başlamaları olmuştur. “Yeni Politika” ismiyle de tanınan bu değişim gelecek dönemlerde Almanya ve Çin arasında yaşanacak siyasette en büyük belirleyici olarak göze çarpmaktadır.<sup class="calibre3"><a href="../Text/cin_split_236.html#footnote-34489-221" id="footnote-34489-221-backlink">[221]</a></sup></p>

  <p class="normal">Li’nin aynı tarihte gerçekleştirdiği İngiltere gezisi de en az Almanya durağı kadar önemlidir. İngiltere’de dönemin en yüksek düzeyde yetkilileri ile görüştükten sonra Kraliçe Victoria ile de görüşen Li, Çin ile İngiltere’nin ortak modernizasyon çalışmalarını güçlendirmeleri gerektiğini İngiliz tarafına iletmiştir. Li’nin bu görüşme sırasında en çok altını çizdiği konu ise Çin’in geniş alanlara yayılacak posta ve telefon hatlarına olan ihtiyacı olmuştur.<sup class="calibre3"><a href="../Text/cin_split_237.html#footnote-34489-222" id="footnote-34489-222-backlink">[222]</a></sup></p>

  <p class="normal">Gezilerinin ardından Avrupa’yı ve modern dünyayı kendi gözleri ile gören Li, Çin’in gerçekten ne kadar güçsüz olduğunun bir kez daha farkına varmıştır. Li’nin gezilerinde dile getirdiği “Tüm insanlık yararı için Avrupa teknolojisi ve Çin kaynaklarının gücünü kullanarak gelişmeliyiz.” sözleri ise Sosyal Darwinizm’in doğduğu bir çağda pek geçerli sayılmayacaktır.<sup class="calibre3"><a href="../Text/cin_split_238.html#footnote-34489-223" id="footnote-34489-223-backlink">[223]</a></sup> Li’nin yaşadığı dönem dünyada emperyalizmin en güçlü olduğu dönemlerin başında gelmektedir ve onun tüm insanlığın yararı için istediği ulaşım yollarının yapılması arzusu Batılılar tarafından Çin’in sömürülmesinde bir araç olarak kullanılacaktır. Bunun en başında gelecek olan ulaşım yolu ise tren yolları olmuştur. Çin’de ulaşım yollarının gelişmeye başlamasının ardından iç bölgeler de sömürülmeye başlanmış, Batı’nın doğu bölgelerinde olan etkisi tren yollarının sayesinde iç bölgelere kadar uzanmıştır.<sup class="calibre3"><a href="../Text/cin_split_239.html#footnote-34489-224" id="footnote-34489-224-backlink">[224]</a></sup></p>

  <h2 class="normal1" id="calibre_toc_25">4.4. Demiryolları ve Emperyalizm</h2>

  <p class="normal">19. yüzyılın son dönemlerinde artmaya başlayan demiryollarının önemi ve teknolojik gelişmelerin hızlanmasıyla Çinli devlet adamları bu ulaşım aracına olan ihtiyaçlarını bir kez daha gözden geçirmek zorunda kalmışlardır. Çin’in bölgesel liderleri tarafından da desteklenen tren yollarının geliştirilmesi projeleri ne yazık ki planlandığı gibi gerçekleştirilememiştir. Bu dönemde dünyanın birçok bölgesinde sömürü ve işgal uygulayan Batılı devletler çok geçmeden Çin sınırlarında bulunan tren yollarını da kontrol etmeye başlamışlardır. Batılılar, Çin ve çevresi için hayati önem taşıyan tren yollarının kontrolünü Çinlilerin elinden kısa sürede almışlardır. Bu andan itibaren de Çinlilerin kendi başlarına tren yolu projeleri üretmelerine izin vermemişlerdir. Batılı sömürgecilerin demiryolları yapımına olan büyük ilgileri Çinli liderler tarafından dikkat ve yer yer endişe ile izlenmiştir.</p>

  <p class="normal">Batılıların tren yolu yaparken taşıdıkları en büyük amaç; “Yolu yap, zenginlikleri çıkar.” olduğu için ülkelerin geri kalmış bölgelerinin gelişmesinden çok sömürgecilerin kendi çıkarlarına hizmet etmiştir. Bu yüzden de Li Hong Zhang (Li Hong Cang) ve diğer devlet adamlarının tren yolları yapımında uygulamak istedikleri, Batılıların gölgesinde kalmıştır.</p>

  <p class="normal">Özellikle İngiliz ve Fransızların Çin demiryollarına duyduğu ilgileri kadar en az Ruslar da aynı ilgiyle Çin’e yaklaşmışlardır. Rusya Çin’in kuzey bölgelerinde kontrolü sağlayabilmek için demiryolu projeleri başlatmıştır. Rusların uzun süredir Çin’in kuzey bölgelerine olan ilgileri ve buradan daha güneydeki denizlere ulaşma hayallerinde demiryollarının etkisi oldukça fazla hissedilmiştir. “Trans Sibirya Çin Doğu Demiryolları” adı altında başlatılan adımlar, Rusların güney denizlerine ulaşmak istemelerinin yanı sıra Çin’in Mançurya bölgelerindeki kaynakları da ele geçirme planlarını harekete geçirmeleriyle sonuçlanmıştır.<sup class="calibre3"><a href="../Text/cin_split_240.html#footnote-34489-225" id="footnote-34489-225-backlink">[225]</a></sup></p>

  <p class="normal">Rusya’nın Çin’de uygulamaya sokmak istediği planlarından çok daha önce 1866’da İngilizler Burma üzerinden inşa edecekleri demiryolu ile Çin’in güney eyaleti olan Yunnan (Yünnan)’dan başlayarak daha iç bölgelere doğru hareket etmek istemişlerdir. İlerleyen dönem içerisinde meydana gelen zorlu iç karışıklıklar ve engebeli coğrafyanın maliyetleri arttıracak olması yüzünden bu hattın yapılmasına İngiltere hükümeti onay vermemiştir.<sup class="calibre3"><a href="../Text/cin_split_241.html#footnote-34489-226" id="footnote-34489-226-backlink">[226]</a></sup> Benzer bir şekilde Fransız Frederic Haas da aynı dönemde Fransa hükümetine güneyde Burma’nın Mandalay şehrinden başlayacak ve Çin’in iç kesimlerine uzanacak bir demiryolunun yapılması teklifinde bulunmuştur. Dönemin Fransız hükümeti çok masraflı olacağını ve büyük yarar sağlamayacağını düşündüğü bu projeyi kabul etmemiştir.<sup class="calibre3"><a href="../Text/cin_split_242.html#footnote-34489-227" id="footnote-34489-227-backlink">[227]</a></sup></p>

  <p class="normal">Görüldüğü gibi Çin’de “Kendini Güçlendirme Dönemi”nin başlamasının hemen ardından Batılı devletler Çin’in daha içlerine girebilmek için demiryolları üzerinde çok sayıda plan yapmaya başlamışlardır. Modernizasyonun başladığı bu zaman dilimi içerisinde Çinli devlet adamları en büyük ağırlığı askeri tesis ve orduya verdikleri için demiryolu projeleri hep geri planda kalmıştır. Konfüçyüsçülük geleneklerine bağlı saray görevlileri ise batıl inançlarından dolayı tren yollarının geliştirilmesine izin vermek istememişlerdir. Deniz ticaretinin bozulacağını düşünen bazı yetkililere göre de demiryollarının milyonlarca insanı olumsuz etkileyebileceği görüşü savunulmuş ve demiryollarına ihtiyacın olmadığı vurgulanmıştır. Çinliler ülkenin içlerine kadar gidebilecek yolların yapımından korkarlarken Avrupalılar ise çoktan ülkenin kaynaklarını kontrolleri altına almışlardır.</p>

  <p class="normal">Bölgesel liderler ellerindeki kısıtlı bütçe ile modernizasyon çalışmaları yaparlarken demiryolu yapımına girmemelerinin diğer bir sebebi de bu alanda çalışabilecek donanımlı Çinlilerin yetişmemiş olmasıdır. Çok büyük şantiyeler ve planlı bir yapım gerektiren demiryolu projeleri Çinli liderlerin ellerindeki imkânların kısıtlı olması nedeniyle oldukça geç inşa edilmek durumunda kalmıştır. Bu yüzden de Çin’in demiryolları reformları sürekli aksamıştır. Robert Lee “Tools of Empire or Means of National Salvation? The Railway in the Imagination of Western Empire Builders and the Enemies in Asia”<sup class="calibre3"><a href="../Text/cin_split_243.html#footnote-34489-228" id="footnote-34489-228-backlink">[228]</a></sup> isimli çalışmasında bu nedenleri 4 örnekle açıklamaktadır.</p>

  <ul class="calibre4">
    <li class="normal2">Demiryolları Çin’in gelenekleri ve batıl inançlarına göre terstir.</li>

    <li class="normal2">Diğer alanlarda işsizliğe yol açabilecek olmasından korkulmaktadır.</li>

    <li class="normal2">Çok sayıda Çinli ve Batılıyı istihdam etme imkânı yoktur.</li>

    <li class="normal2">Ancak dışarıdan borç alınarak yapılabilir.</li>
  </ul>

  <p class="normal">Bu zor şartlara rağmen başta Li olmak üzere diğer liderler de yer yer kısa demiryolları inşa ederek Çin’in üretmiş olduğu yeni askeri donanımların taşınmasını sağlamışlardır. Bunun yanında Liu Ming Chuan (Lio Ming Çuan) Tayvan adasında kısa bir demiryolu inşa ettirmiştir. Dönemin gerçek anlamda en büyük adımı ise 1889 yılında Zhang Zhı Dong (Cang Cı Dong)’un Çin’in ilk demiryolunu hayata geçirmesiyle atılmıştır. Hankou’dan başlayan bu hat Pekin’e kadar ulaşmıştır. Özellikle Çin sermayesi ve Çinli işçiler tarafından yapılması açısından da Çin için oldukça milliyetçi duygular içeren bir başarı sayılmaktadır.</p>

  <p class="normal">Çin’in içerisinde ve çevresinde yapılan demiryolları da çok geçmeden emperyalist güçlerin eline geçerek Çinlilerin kontrolünden çıkmıştır. 1900 sonrasında Çin’de devrim düşüncelerinin doğması ve yeni reformcu liderlerin ortaya çıkmasının ardından bu ulaşım hatlarında önemli miktarda insan ve silah taşınarak Qing hükümetine karşı ayaklanmaların hazırlıkları yapılmıştır. Cumhuriyet dönemine doğru yol alınırken gelecekte Çin’in başına geçecek olan Yuan Shı Kai (Yüen Şı Kay) ve demokrasi devrimini başlatan Sun Yat Sen, ülkedeki demiryollarını en etkin kullanan isimler olarak anılmaktadırlar.<sup class="calibre3"><a href="../Text/cin_split_244.html#footnote-34489-229" id="footnote-34489-229-backlink">[229]</a></sup></p>

  <p class="normal">Görüldüğü gibi emperyalistlerin Çin’i daha rahat sömürmelerine olanak sağladığı kadar, Çinli devrimcilerin de yaşamını değiştiren demiryolları, gelecekte yapılacak olan Çin araştırmalarında çok daha derinlemesine araştırılmayı beklemektedir. Batılıların kontrolüne rağmen Çinlilerin demiryollarının önemini zamanla kavramış olmaları ilk başlarda etkisini göstermese de 1911’de gerçekleşecek olan devrimde göze çarpmaktadır.</p>
</body>
</html>
