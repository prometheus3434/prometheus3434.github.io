<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">2. Bölüm<br class="chapter" />
  Qing Hanedanlığı’nın Son Dönemleri ve<br class="chapter" />
  Çin’de Genel Durum</h1>

  <p class="normal">Qing (Çing) Hanedanlığı’nın ilk zamanlarındaki gücünden uzaklaşıp giderek yozlaşmasını ve çıkan ekonomik sorunların ardından çöküşe doğru gidişini belki de en güzel bir Çin atasözü ile açıklayabiliriz. “百足之蟲死而不僵”<sup class="calibre3"><a href="../Text/cin_split_045.html#footnote-34489-30" id="footnote-34489-30-backlink">[30]</a></sup> Bu atasözü “Yüz bacaklı bir böceğin çürümesi öldükten hemen sonra olmaz.” anlamına gelmektedir. Bu cümleyi biraz daha açarsak Çinlilerin demek istedikleri; “Sağlam bir temele sahip olan devlet ya da sistemler içeride yıkılmış olsalar dahi dışarıda varlıklarını uzun seneler sürdürmeye devam ederler.” anlamına gelmektedir.</p>

  <p class="normal">Ünlü tarihçi Jonathan Spence kitabında Qing Hanedanlığı’nın durumunu bu sözlerle anlatmakta ve döneme dair çok önemli bir saptamada bulunmaktadır. Kısaca bu durumu bir kez daha özetleyecek olursak şu şekilde bir tespitte bulunmamız gerekmektedir: Qing Hanedanlığı etkisini ve gücünü gerçek anlamda yıkılmadan çok önceleri kaybetmiş fakat kâğıt üzerindeki varlığını 1912 senesine dek sürdürmüştür. Jonathan Spence aynı dönemlerde Çin ile benzer bir şekilde sömürülen Osmanlı İmparatorluğu’nu da bu tür varlık ve yıkıma örnek olarak göstermektedir.<sup class="calibre3"><a href="../Text/cin_split_046.html#footnote-34489-31" id="footnote-34489-31-backlink">[31]</a></sup></p>

  <p class="normal">Giriş kısmında az da olsa değindiğimiz ve ilerleyen sayfalarda daha çok bahsi geçecek olan I. Afyon Savaşı’nın (1839-1842) kaybedilmesinin ardından Çinlilerin farkına vardıkları geri kalmışlık ancak 1860 sonrasında Çin’de atılacak modernizasyon adımlarının ardından değişmeye başlayacaktır. Çin’in bu tür büyük bir atılıma giderek Batı’yı örnek olarak almasının en büyük nedeni; uğramış olduğu ağır yenilginin ardından emperyalist Batı’nın elinde bulundurduğu bağımsız teknoloji gücüne ulaşmak istemesi olmuştur.<sup class="calibre3"><a href="../Text/cin_split_047.html#footnote-34489-32" id="footnote-34489-32-backlink">[32]</a></sup> “Kendini Güçlendirme Dönemi (1861-1895)” olarak tanımlanan ve Çin’in birçok alanda yapacak olduğu reformları kapsayan modernizm hareketi de Qing Hanedanlığı’nın gücünün giderek tükendiği son dönemlerine rastlamaktadır. Yaşanacak olan bu reform hareketi elbette ki sadece askeri açıdan değil ekonomik açından da oldukça önemli gelişmeleri bünyesinde barındırması nedeniyle Çin için bir varoluş mücadelesi anlamını taşımaktadır.</p>

  <p class="normal">Qing Hanedanlığı’nın ilk yıllarında başlayan refah ve zengin yaşam, 17. yüzyıldan itibaren yerini ekonomik sıkıntılara ve neredeyse her kuruma yayılmış olan yolsuzluğa bırakmıştır. Toplum ve sarayda yaşanan çürümenin ardından halkta başlayan huzursuzluk Çin’i gelecek dönemlerde kendisi içerisinde büyük değişiklikler yapmaya zorlamıştır. Qing Hanedanlığı’nın daha sonraki dönemlerine doğru gelindiğinde ise manzara daha da kötüleşmiş, sıkıntılar ve iç karışıklıklar bir anda tüm ülkeyi sarmıştır. Uzun bir süredir Batı’ya kapalı olan Çin’de bu yüzyıla gelindiğinde eğitim geri kalmış, toplumun çoğunluğu fakir ve neredeyse tamamen korumasız olarak yaşamını sürdürmeye başlamıştır. Aynı dönemde hanedanlığın bazı kesimleri ise zenginlik içerisinde yaşam sürmeye devam ederek bu olumsuz manzarayı görmezden gelmişlerdir.<sup class="calibre3"><a href="../Text/cin_split_048.html#footnote-34489-33" id="footnote-34489-33-backlink">[33]</a></sup> Böyle bir çelişkinin doğması da hanedanlığın temelini zaman içerisinde daha çok sarsmaya başlamıştır.</p>

  <p class="normal">18. yüzyılı sıkıntılarla geçirmiş olan Qing Hanedanlığı 19. yüzyılın gelmesiyle beraber yeni sıkıntılarla da tanışmaya başlamış, uzun süredir yaşanan gerileme sonlanmak yerine daha da hızlanmıştır. Dönem içerisinde yaşanan onca soruna bir de Batılılar tarafından zorla dayatılan eşit olmayan<sup class="calibre3"><a href="../Text/cin_split_049.html#footnote-34489-34" id="footnote-34489-34-backlink">[34]</a></sup> anlaşmaların da eklenmiş olması tüm hanedanlığı giderek içinden çıkılamaz bir ortama sürüklemiştir. Çin dört bir taraftan yavaş yavaş emperyalizmin kucağına düşerken, azınlık uluslar da bu ortamdan yararlanıp özgürlüklerini kazanmak için ardı ardına isyanlara başlamışlardır. Büyük bölgesel ayaklanmaları yönlendiren bazı liderler ve gizli çalışan yeraltı örgütleri ise Qing Hanedanlığı’nı devirip başa geçmenin planlarını yaparak ortamı daha da yaşanmaz bir hâle dönüştürmüşlerdir. Bu dönem de kendi içerisinde onlarca kitaba konu olacak kadar büyük bir derinliğe sahiptir ve Çin tarihinde “Qing Hanedanlığı’nda İç Karışıklıklar Dönemi” olarak geçmektedir.</p>

  <p class="normal">Tüm bunlar yaşanırken Batı’nın kontrolüne giren Çin’de ticari haklar da Avrupalılar tarafından istedikleri gibi kullanılmaya başlanmıştır. Zamanla kazanılan bu haklar sonunda Qing Hanedanlığı tamamen Batı’nın oyuncağı durumuna gelecek kadar kontrolden çıkarak çöküşünü neredeyse 100 yıl öncesinden kesinleştirmiştir.<sup class="calibre3"><a href="../Text/cin_split_050.html#footnote-34489-35" id="footnote-34489-35-backlink">[35]</a></sup> Batılıların Çin’deki ekonomik ve siyasi kazanımlarının ardından doğuda sinsice bekleyen Rusya ve Japonya da çok fazla zaman kaybetmeden diz çökmüş Çin ulusunu kendilerine çıkar sağlamak için kıskaçları altına almaya başlamışlardır. Yaşanan çıkar çatışmalarının sonucunda Rusya ve Japonya ileriki dönemlerde Çin üzerinde daha çok hak elde etmek uğruna birbirlerine savaş dahi açmaktan çekinmeyecek kadar ileri gitmişlerdir. Bu iki dev gücün karşı karşıya geldiği savaş tarihe “Rus-Japon Savaşı (1904-1905)<sup class="calibre3"><a href="../Text/cin_split_051.html#footnote-34489-36" id="footnote-34489-36-backlink">[36]</a></sup>” olarak geçmiştir.<sup class="calibre3"><a href="../Text/cin_split_052.html#footnote-34489-37" id="footnote-34489-37-backlink">[37]</a></sup></p>

  <p class="normal">Bölündükçe güçsüzleşen halkın sömürüldükçe daha da fakirleştiği Çin’de yavaş yavaş isyanlar da patlak vermeye başlayarak kaos ortamı giderek tırmanmaya başlamıştır. Öfkenin yavaş yavaş tepkiye dönüşmesiyle patlayan isyanlar ilk başlarda ufak ve belli bölgelerde yaşansa da zaman içerisinde birbirine bağlanarak dünya tarihinin en büyük ayaklanmalarına dönüşecek kadar geniş alanlara yayılmıştır. Halkın öfkeyle kontrolden çıkarak dev ayaklanma ordularına dönüşmesinin sonucunda şehirler yağmalanmış, yaşanan kargaşa ortamında milyonlarca insan hayatını kaybetmiştir. Birçok tarihçi Çin’de ortaya çıkan bu ayaklanmaları dünya tarihinin en trajik olayları arasında göstermektedir. Ayaklanmalara kısaca bakacak olursak akla gelecek ilk ve en önemli ayaklanma kuşkusuz Taiping (Tayping) Ayaklanması olacaktır.</p>

  <p class="normal">Çin’de ortaya çıkan ayaklanmaların içerisinde en önemli ve en büyüğü olan “Taiping (Tayping) Ayaklanması” 1850-1864 tarihleri arasında yaşanmış ve tahmini olarak 30 milyondan fazla insanın ölmesine neden olmuştur. Kendisini İsa’nın oğlu olarak görmeye başlayan Hong Xiu Quan (Hong Şio Çüan) önderliğinde başlatılan ayaklanma kısa zaman içerisinde çok geniş bir alana yayılarak 16 eyaleti ve beraberinde 600 tane şehri yerle bir etmesiyle dev bir coğrafyayı etkilemiştir.<sup class="calibre3"><a href="../Text/cin_split_053.html#footnote-34489-38" id="footnote-34489-38-backlink">[38]</a></sup> Bu kadar büyük zarara yol açan Taiping (Tayping) ayaklanması zamanla o kadar büyümüştür ki Qing Hanedanlığı’nı neredeyse tarih sahnesinden daha erken kaldıracak kadar tehlikeli bir boyuta kadar ulaşmıştır.<sup class="calibre3"><a href="../Text/cin_split_054.html#footnote-34489-39" id="footnote-34489-39-backlink">[39]</a></sup> Bu ayaklanma sadece Çin’de değil aynı zamanda dünya tarihinde ortaya çıkan en büyük ayaklanma olması nedeniyle de oldukça önemlidir.<sup class="calibre3"><a href="../Text/cin_split_055.html#footnote-34489-40" id="footnote-34489-40-backlink">[40]</a></sup></p>

  <p class="normal">Ayaklanma boyunca kendi kurallarını ve yönetimlerini yaratan isyancılar ele geçirdikleri şehirlerde yeni bir sistem dahi kuracak kadar etkili olmuşlardır. Birçok yasak getirerek antik dönemlerdeki uygulamaları hayata geçiren Taypingler, ülke içinde bir başka ülke durumuna gelerek tüm hanedanlığı ele geçirmeye çalışmışlardır.<sup class="calibre3"><a href="../Text/cin_split_056.html#footnote-34489-41" id="footnote-34489-41-backlink">[41]</a></sup> Diğer ufak çaplı ayaklanmaları bastırabilen Qing kuvvetleri bu ayaklanmayı bastırmakta büyük zorluk çekmiş ve çok fazla kayıp vermişlerdir. Taiping (Tayping) Ayaklanmasının yanında Qing Hanedanlığı’nın son dönemlerinde patlak veren diğer ayaklanmalar arasında başlıca; Nian (Nien) Ayaklanması (1852-1868), Müslüman Panthay Ayaklanması (1856-1873)<sup class="calibre3"><a href="../Text/cin_split_057.html#footnote-34489-42" id="footnote-34489-42-backlink">[42]</a></sup>, Beyaz Lotus Ayaklanması (1796)<sup class="calibre3"><a href="../Text/cin_split_058.html#footnote-34489-43" id="footnote-34489-43-backlink">[43]</a></sup>, Dungan Ayaklanması (1862-1877), Boksör Ayaklanması (1899-1901)<sup class="calibre3"><a href="../Text/cin_split_059.html#footnote-34489-44" id="footnote-34489-44-backlink">[44]</a></sup><sup class="calibre3"><a href="../Text/cin_split_060.html#footnote-34489-45" id="footnote-34489-45-backlink">[45]</a></sup>gelmektedir.</p>

  <p class="normal">Çin’de yaşanmış tüm bu ayaklanmaların sonuçları ise her defasında korkunç olmuştur. İsyan eden ayaklanma orduları bazı şehirlerin nüfusunun %90’ını yok etmişlerdir.<sup class="calibre3"><a href="../Text/cin_split_061.html#footnote-34489-46" id="footnote-34489-46-backlink">[46]</a></sup> Bu dönemde Çin’in nüfus dengesini bozacak kadar büyük katliamlar yaşanmış olması da Çin tarihindeki en acı olayların başında yer alarak tarihe geçmiştir.</p>

  <p class="normal">Birbiri ardına patlak veren tüm yıkıcı ayaklanmalar Batılı emperyalistlerin Çin’i işgal ve sömürü planlarına zarar vermeleri yüzünden Avrupalılar tarafından da telaşla karşılanmıştır. Batılı güçler ilk zamanlarda ayaklanmaların kontrol edilmesine fazla karışmazlarken, ayaklanmaların yavaş yavaş kendilerini tehdit edecek kadar büyümesinin ardından Qing kuvvetlerine önemli ölçüde destek vermişlerdir. Çin’in kendi yararlarına olan zayıf bütünlüğünü korumaya çalışarak daha kolay sömürülmesini planlamış oldukları için ayaklanmaların kontrol edilmesi Batılılar için büyük önem taşımıştır.</p>

  <p class="normal">Ayaklanmaların bastırılmasını sağlayan Batılılar hemen ardından kendi planlarını uygulamaya devam ederek güçsüzleşen Çin’de sömürü faaliyetlerini daha da hızlandırmışlardır. Avrupalılar çıkarlarının kesiştiği yerlerde birbirleri arasında çıkan çatışmaların sonrasında bazı bölgeleri ortak sömürmek için ikili anlaşmalar imzalamışlar ve karşılıklı ortaklıklar kurmuşlardır. Bölgeleri paylaşan Batılılardan İngiliz, Fransız ve Amerikalılar Çin’in güney bölgelerini; Alman, Rus ve Japonlar ise kuzeyin verimli topraklarını sömürmeyi hedeflemişlerdir. Çin’i işgal eden devletler içerisinde özellikle İngiltere ve ABD tüm anlaşmalardan kendilerine en çok kâr sağlayan iki ülke olarak göze çarpmaktadır. Herhangi bir birlik içinde olmayan ve güçlü liderlerden yoksun olan Çin halkı ise bu duruma çok fazla tepki vermeden Batı’nın boyunduruğu altına girmeyi kabul etmiştir.<sup class="calibre3"><a href="../Text/cin_split_062.html#footnote-34489-47" id="footnote-34489-47-backlink">[47]</a></sup> Bunun en önemli nedeni halkın milliyetçi bir düşünceye sahip olmaması ve hükümetin halk üzerinde güçlü bir otorite sağlayamamış olmasıdır.</p>

  <p class="normal">Saraylarında Batılıların koruması ve halktan aldıkları rüşvetler ile güzel hayat süren üst tabaka ile halkın arası yaşanan tüm bu olayların ardından ise tamamen kopmuştur. Saray yetkililerinin ülkenin parçalanmasına dahi ses çıkarmadıkları bir dönemden geçen Çin, vatansever bölgesel liderlerin çabaları sayesinde tamamen parçalanmaktan kurtulmuştur. Ülkede ortaya çıkan yolsuzlukların ilk göstergesi, yaşanan bu kadar büyük sorunlara rağmen Mançu yöneticilerinin sorunlarla uğraşmak yerine önceliği zevk hayatına vermeleriyle kendini göstermiştir. Halk artan enflasyon ve kuraklıktan şikâyet ederken hanedanlık saraylarında en lezzetli yemeklerin yenip içilmesi, büyük paralar harcanarak masraflı partiler düzenlenip dev saraylara büyük harcamaların yapılması Qing Hanedanlığı’nda yaşanan çürümenin diğer göstergeleri olmuştur. Hayal âlemine dalmış olan hanedanlık yetkilileri karar anlarında ise verilmesi gereken doğru kararları veremeyerek hem ülkeyi hem de tüm Çin ulusunu uçuruma sürüklemişlerdir.<sup class="calibre3"><a href="../Text/cin_split_063.html#footnote-34489-48" id="footnote-34489-48-backlink">[48]</a></sup></p>

  <p class="normal">Çöküşün hızlandığı bu dönemde hanedanlık kurumlarında yaşanan yolsuzluk ve rüşvet öyle bir hâl almıştı ki, parasız neredeyse hiçbir iş yapılmamaya başlanmıştı. Devletin her kesimine sıçramış olan yolsuzluklar yüzünden zaten kısıtlı olan gelirlerin devlet adamları ve diğer yetkililer tarafından çarçur edilmesi de halkın gözünden kaçmamıştır. Artan askeri harcamaların deldiği bütçe, enflasyonun giderek artmasına ve halkın daha çok ezilerek çeşitli suçlara karışmasına neden olmuştur. Çin tarihi boyunca her dönem var olan yolsuzluklar bu dönemde daha çok su yüzüne çıkmış ve artık kontrol edilemez bir hâle ulaşarak Çin tarihinin en büyük çürümelerinden birinin ortaya çıkmasıyla sonuçlanmıştır.<sup class="calibre3"><a href="../Text/cin_split_064.html#footnote-34489-49" id="footnote-34489-49-backlink">[49]</a></sup></p>

  <p class="normal">Bu dönemde rüşvet alan memurlar zaman içerisinde işi o kadar abartmışlardır ki halktan zorla mallar dahi isteyecek duruma gelmişlerdir. Zaten fakir olan Çin halkının bir de elindeki diğer malları devlet adamları tarafından alınınca yaşamları artık daha da zor bir hâle dönüşmüş, sonucunda da az önce saymış olduğumuz çok sayıda kanlı isyanların doğması kaçınılmaz olmuştur. Zaman içerisinde artan isyan, sömürü ve rüşvet gibi sorunların yanında doğal felaketlerin de sık sık yaşandığı Çin topraklarında yaşam alanları iyice daralmış, Çin günden güne büyüyen bir keşmekeşin içine doğru çekilmiştir. Ortaya çıkan tüm büyük ayaklanmaların 19. yüzyıla rastlamasının başlıca sebeplerinin başında saydığımız tüm bu olumsuz etkenler yer almaktadır.<sup class="calibre3"><a href="../Text/cin_split_065.html#footnote-34489-50" id="footnote-34489-50-backlink">[50]</a></sup></p>

  <p class="normal">Kısaca dönemin Çin nüfusuna bakacak olursak bir başka büyük sorunun daha ortaya çıktığını görebiliriz. 18. yüzyılın başlarında üç yüz milyondan fazla olan nüfusun, 1850 yılına gelindiğinde dört yüz elli milyona ulaşarak rekor kırması halkın yeteri kadar karnını doyurmasını büyük ölçüde etkilemiştir.<sup class="calibre3"><a href="../Text/cin_split_066.html#footnote-34489-51" id="footnote-34489-51-backlink">[51]</a></sup> Bugün olduğu gibi o yıllarda da dünyanın en kalabalık ülkesi olan Çin, endüstrileşmeden uzak ve tarıma bağlı ekonomisi ile Batı’nın atmış olduğu adımların çok gerisinde kalarak bin bir zorluk içerisinde gelişmeye çalışsa da sonuçta başarısız olmuş ve ülkede ciddi derecede açlık tehlikesi baş göstermiştir. Ekilecek alanların kısıtlı olması ve gereken yasaların olmayışı yaşanan kargaşayı tetiklemiş, karar mekanizmalarının çalışmıyor oluşu da tüm hanedanlığın kontrolü kaybetmesine yol açmıştır.</p>

  <p class="normal">Kanunların uygulanamaması çok sayıda haksız uygulamanın yapılmasına neden olduğu için halktan da tepkiler giderek artmıştır. Bu ortamda yer altına inen birçok örgüt içten içe Çin’in kontrolünü ele geçirmenin ve sürekli olarak halkı Qing Hanedanlığı’na karşı ayaklandırmanın planlarını yaparak saymış olduğumuz ayaklanmaların ön hazırlıklarını yapmaya başlamıştır. Bir süre sonra örgütlerin güçlenmesi ve Batılıların da Çin’in daha içlerine doğru girmesiyle ortaya çıkan çatışmalar Çin’i büyük bir kargaşa coğrafyasına dönüştürmüştür.</p>

  <p class="normal">Bu kargaşa ortamı ise en çok Çin’in zenginliklerinde gözü olan Batılıları mutlu etmiştir. Yabancıların bu dönemde ele geçirdikleri Çin’in tarihi zenginliklerini kendi topraklarına taşımalarının ardından açılan yaraların izleri günümüzde dahi görülebilmektedir. Bugün Batı’nın birçok müzesinde bu dönemlerde Çin’den kaçırılan binlerce eser sergilenmektedir. Bu yüzden de Çin ile Batı arasında o dönemlerden bugüne kadar tam anlamıyla sorunsuz bir dönem yaşanmamıştır. Çinlilerin tarih boyunca barbarlar olarak niteledikleri yabancılar bu dönemde Çinlilerin daha önce hiç ummadıkları en büyük belaları olmuşlardır.</p>

  <h2 class="normal1" id="calibre_toc_11">2.1. Çinlilerin Yabancılarla Olan İlişkileri</h2>

  <p class="normal">Çin, coğrafi olarak dört bir yanında doğal engellerle sarılmış bir ülke olduğu için Batı’dan ve diğer bölgelerden gelecek saldırılardan kısmen daha korunaklı bir coğrafyaya sahip bulunmaktadır. Bu zorlu coğrafya Çin için tarih boyunca hem şanslı hem de şanssız bir durumu da beraberinde getirmiştir. Coğrafi zorluklarının bir neticesi olarak Batı Çin’i daha yavaş ve kısıtlı tanımış, Çin ise Batı’dan habersiz bir şekilde uzun seneler sadece kendi dünyasına bağlı bir şekilde gelişmiştir. Batı’ya bu kadar kapalı olan Çin toplumu ayrıca hem kültür hem de doğal zenginlik olarak kendilerini Batı’dan üstün görmelerinin de etkisiyle Batı medeniyetinden alınabilecek herhangi bir değerin olmadığına kendilerini inandırmışlardır. Bu kültür ve görüşe sahip oldukları için de Batı’yı derinlemesine tanımayı tarih boyunca pek düşünmeyerek Batı ile olan ilişkilerini belirli bir düzeyde tutmuşlardır.</p>

  <p class="normal">Tarihi yolculuğumuzda Çin’in çok eski dönemlerine gidersek Çin’den Batı’ya ilk gönderilen elçinin Han Hanedanlığı (M.Ö. 202-M.S 220) döneminde yaşadığını görebiliriz. Bu dönemde Batı’ya gönderilen elçinin Perslerin (günümüz İran) yaşadığı bölgelere kadar gelerek Çin’e Batı hakkında az da olsa bilgi getirmesi Çin ile dış dünya arasında gelecekte yaşanacak olan ilişkilerin de ilk adımını oluşturmuştur.<sup class="calibre3"><a href="../Text/cin_split_067.html#footnote-34489-52" id="footnote-34489-52-backlink">[52]</a></sup> Daha sonraki dönemlere gelindiğinde ise (M.S. 608-907) Çin’e önce Hristiyanlık ardından da İslamiyet gelerek iç kesimlerde yayılmaya başlamıştır. Bu iki büyük dinin Çin topraklarına ulaşması sayesinde Avrupa ve Arap kültürü de Çinliler tarafından öğrenilmeye başlanmıştır. Ünlü denizci Zheng He (Cıng Hı)’nın gezilerinin etkisi ve 15. yüzyılda matbaanın Çin’den Avrupa’ya gelmesi de Batı ile Çin arasında yaşanan diğer önemli gelişmeler olarak göze çarpmaktadır. Batı ile kurulan tüm bu iletişime rağmen Çin yine de dış dünyaya kapalı olan düşünce yapısından vazgeçmemiş ve Batı’dan çok fazla etkilenmemiştir.</p>

  <p class="normal">Çin tarihi boyunca Avrupalıların çok çeşitli amaçlarla Çin’e seyahatler düzenlemiş olduklarını giriş bölümünde kısa da olsa belirtmiştik. Konuyu özellikle Avrupa etkisini anlamak açısından biraz daha açacak olursak yine Marco Polo’nun dönemine giderek kendisinin doğuya yapmış olduğu dünyaca ünlü gezilerine bakmamız gerekmektedir.<sup class="calibre3"><a href="../Text/cin_split_068.html#footnote-34489-53" id="footnote-34489-53-backlink">[53]</a></sup> Marco Polo, 13. yüzyılda Çin’e olan gezilerinde Büyük Han İmparatorluğu’nun içerisinde Avrupa’dan gelmiş eşyalar gördüğünden bahsetmiştir. 16 ve 17. yüzyıllarda İtalyan rahip Matteo Ricci<sup class="calibre3"><a href="../Text/cin_split_069.html#footnote-34489-54" id="footnote-34489-54-backlink">[54]</a></sup> Çin’e gelerek burada 30 sene kalıp Çince öğrenmiş ve Hristiyanlığı Çinlilere sevdirmek için birçok misyonerlik çalışması gerçekleştirmiştir.<sup class="calibre3"><a href="../Text/cin_split_070.html#footnote-34489-55" id="footnote-34489-55-backlink">[55]</a></sup> Bu iki Avrupalı isim bugün Batı dünyasında Çin kültürünü Avrupa’ya taşıyan en önemli tarihi kişiliklerin başında gelmektedir. Özellikle Matteo Ricci’nin Çin’deki çalışmaları günümüzde dahi etkisini göstermektedir.</p>

  <p class="normal">Aslında bu tür gezilerin içeriğine bakıldığı zaman çoğunlukla bireysel oldukları görülmektedir, bu yüzden de Çin’i tam anlamıyla inceleyen ve tanımak amaçlı gezen büyük kitlelerin doğmasına neden olmamışlardır. Çin sarayında Batı’dan gelen resim, sanat ve teknoloji belli bir ilgi uyandırsa da bunu uygulamak konusunda o kadar büyük emek sarf edilmemiştir. Avrupalıların Hristiyanlık için yaptığı çalışmalar ve Çinlileri Hristiyanlaştırma politikalarında da kısmen bir başarı sağlanmıştır. Qing Hanedanlığı bu süre içerisinde Batı ile temas hâlinde olmasına rağmen onun bilimlerini öğrenecek isimleri yetiştirmemiş ve bu yüzden de Batı hakkında sağlam bir bilgi arşivine sahip olamamıştır.<sup class="calibre3"><a href="../Text/cin_split_071.html#footnote-34489-56" id="footnote-34489-56-backlink">[56]</a></sup> 1644’te Qing Hanedanlığı’nı kuran Mançular tarafından Qing hükümeti içerisinde dış işleri ile ilgilenecek bir bakanlık dahi kurulmamış olması Çin’in Batı’yı ve diğer uygarlıkları bu dönemde nasıl dışladığının en önemli kanıtlarından bir tanesidir.<sup class="calibre3"><a href="../Text/cin_split_072.html#footnote-34489-57" id="footnote-34489-57-backlink">[57]</a></sup> Çin’in Batı’ya bu kadar soğuk yaklaşmasına rağmen Avrupa’nın Goethe, Voltaire gibi isimleri dahi Çin kültüründen etkilendiklerini her zaman belirtmiş ve bunun izlerini taşıyan eserler ortaya koymuşlardır.<sup class="calibre3"><a href="../Text/cin_split_073.html#footnote-34489-58" id="footnote-34489-58-backlink">[58]</a></sup></p>

  <p class="normal">Çinlilerin Batı ile olan ilişkilerini tarih boyunca hem coğrafya hem de inanış şekilleri belirlemiştir. Çinlilere göre “Cennet” ya da “Gök”<sup class="calibre3"><a href="../Text/cin_split_074.html#footnote-34489-59" id="footnote-34489-59-backlink">[59]</a></sup> diye de çevirebileceğimiz kutsal yapı yukarıda, yeryüzü aşağıda ve bunun ortasında yani evrenin merkezinde Çin’in bulunuyor oluşu tüm Batı medeniyetini kendilerinin dışarısında bırakmıştır. Bu düşünceyi yüzyıllarca benimseyen Çin toplumu için diğer medeniyetler sadece onların çevresindeki ek parçalar olarak sayılmış ve değer verilmemiştir. Bu inanışın getirdiği Batı’yı tanımanın gereksiz olduğu düşüncesi tarih boyunca Çin yönetimlerinin uygulamalarında göze çarpmaktadır. Büyük bir medeniyetin diğer medeniyetleri bu kadar dışlaması, 19. yüzyılda Çin’in Batı karşısında ezilmesinin de en büyük nedenini oluşturmuştur.<sup class="calibre3"><a href="../Text/cin_split_075.html#footnote-34489-60" id="footnote-34489-60-backlink">[60]</a></sup></p>

  <p class="normal">Ünlü tarihçiler Fairbank ve Su Yu Teng (Su Yü Tıng), Çin’in zaman içerisinde karşılaşacağı ve kendilerini ezecek olan bu güçlü Batı medeniyeti ile doğan ilişkilerini şu sözlerle açıklamışlardır. “Çin dünyanın en kalabalık ve en eski medeniyeti olarak Batı’nın gerçek gücü ile tanıştığı andan itibaren uzun yıllar sürecek olan şiddetin egemenliği altına girdi. Sonunu daha görmediğimiz bir devrimin içerisinden geçen Çin, sayısız eşit olmayan anlaşmayı imzalayarak Batı ile hiç olmadığı kadar iç içe geçerek Batı’nın tutsağı durumuna düştü. Avrupa ve Amerika gibi yükselen Batı güçlerinin baskıları altında ezilen Çin, Batılılar geliştikçe daha da geriye gitmek durumunda kaldı. Batı’nın bu gücü Çin’de büyük kayba ve zarara yol açarak Çin toplumunu derinden etkiledi. Çin tarihinin ve düşünce sisteminin derinlerine kadar işleyen bu değişim ve şok sonrasında Çin, yabancı toplumların ortak sömürü merkezi durumuna dönüştü.”<sup class="calibre3"><a href="../Text/cin_split_076.html#footnote-34489-61" id="footnote-34489-61-backlink">[61]</a></sup> İki yazarın bu görüşü diğer tüm Çin tarihi yazarlarının da birleştiği ortak noktaları en iyi şekilde açıklamaktadır. I. Afyon Savaşı’na kadar Qing Hanedanlığı’nca politikalarına değer verilmeyen Batı medeniyeti daha sonraki dönemlerde Çin’in en büyük tehdidi olarak yine aynı hanedanlığın sonunu getirmesiyle de dünya tarihine geçmiştir.</p>

  <p class="normal">Yine geçmişe dönüp Batı ile Çin arasında yaşanan ilişkilerin devamına bakarsak 16. yüzyıla odaklanmamız gerekmektedir. İlk zamanlarda karadan başlayan iletişim ancak bu dönemde yerini deniz ulaşımına bırakmıştır. Avrupalıların açık denizlerde olan keşif ve uzun seferlerinin ardından başlayan okyanuslararası direkt ticaret, Çin limanlarının Batı’dan gelen denizciler tarafından tanınmasına yol açmıştır. Çin’e ulaşan Avrupalıların başlattığı deniz ticareti ilk zamanlarda Amerika kıtasından bol miktarda gümüş getirerek ipek ile değiş tokuş eden Portekiz ve İspanyolların kontrolünde sürmüştür. Portekizliler Çin’in Makao bölgesine 1517, İspanyollar ise aynı bölgeye 1575 senesinde gelerek yavaş yavaş ticarette etkili olmaya başlamışlardır.<sup class="calibre3"><a href="../Text/cin_split_077.html#footnote-34489-62" id="footnote-34489-62-backlink">[62]</a></sup> Ardından geçen yılların sonunda Çin kıyılarında başlatılan deniz ticaretine İngiliz (1637) ve Hollandalılar da (1663) ortak olmuş, Çin üzerinde Avrupa ticaret etkisi artarak gelişmiştir. Çinliler tarihleri boyunca ilk defa bu kadar yoğun olarak karşılaştıkları beyaz ırka sürekli farklı gözlerle bakarak kendi aralarında efsaneler dahi üretmişlerdir. Kırmızı saçlı, büyük burun ve koca ayaklı diye tabir ettikleri Avrupalıları bazı Çinliler büyücü olarak görmüş ve insan yediklerine dair hikâyeler bile anlatmışlardır.<sup class="calibre3"><a href="../Text/cin_split_078.html#footnote-34489-63" id="footnote-34489-63-backlink">[63]</a></sup> Bugün bile Çin’in farklı yerlerinde yabancılara garip canlılarmış gibi bakan çok sayıda Çinliye rastlanmaktadır. Çinlilere göre yeryüzünde iki insan vardır, bu insanlardan biri Çinliler diğeri ise yabancılardır. Özellikle Çin coğrafyasında uzun süre yaşadıktan sonra Çinlilerin yabancılara olan bakış açılarını en kısa olarak bu şekilde özetlememiz yanlış olmayacaktır.</p>

  <p class="normal">Çinliler Batılıları bu şekilde tanısalar da adım adım onlarla ticaret yapmaya başlayarak zaman içerisinde kurmuş oldukları karşılıklı ekonomik ilişkilerin sayesinde oldukça zenginleşmişlerdir. Çin’in bu kadar büyük coğrafyasına rağmen sadece belli limanlardan sağlanan ticaret, Çin’in güneydoğusunda bulunan Kanton bölgesinde yoğunlaşmış ve bu bölge üzerinden gelişmiş nehir ulaşım sistemleri sayesinde içerilere kadar uzanmıştır. Bölgede yabancılarla ticaret yapan zengin Çinliler sadece imparatordan aldıkları özel haklardan yararlanarak mal alıp satmışlardır. Çin tarihinde bu şekilde özel haklar ile yabancılarla ticaret yapabilen ayrıcalıklı tüccarlara “Hong” ismi verilmiş ve ticaret yalnız bu kişiler tarafından yürütülmüştür. Sadece Çinliler arasından seçilen Honglar, Çin’in iç bölgelerinden aldıkları malları yılın sadece belli bir döneminde Kanton limanına getirerek yabancı tüccarlara satmışlardır.<sup class="calibre3"><a href="../Text/cin_split_079.html#footnote-34489-64" id="footnote-34489-64-backlink">[64]</a></sup> Bölgeye gelen yabancılara sıkı kurallar koyan Qing Hanedanlığı bu kurallara uymayan bazı Batılıları ise tutuklamıştır.</p>

  <p class="normal">Hükümetin bu dönemde koyduğu bazı sıkı kurallar arasında şu maddeler göze çarpmaktadır<sup class="calibre3"><a href="../Text/cin_split_080.html#footnote-34489-65" id="footnote-34489-65-backlink">[65]</a></sup>:</p>

  <ul class="calibre4">
    <li class="normal2">Batılılar sadece Mayıs ve Ekim aylarında gelip ticaret yapabilirler.</li>

    <li class="normal2">Yabancı kadınlar Kanton bölgesine giremezler.</li>

    <li class="normal2">Yabancı tüccarlar Çinli tutup ticarette yardım alamazlar.</li>

    <li class="normal2">Botla gezmeye çıkanlar belli günlerde bu izni kullanabilirler.</li>

    <li class="normal2">Hong tüccarları hiçbir yabancıya borçlanamazlar.</li>
  </ul>

  <p class="normal">Günümüzde de Çin’de iş yapan yabancılar ve kurulan dev çok uluslu şirketler benzer uygulamalar ile karşılaşmaktadırlar. Çin hükümeti her zaman önceliği kendi vatandaşlarına vererek tarihinde olduğu gibi kendisini Batı karşısında korumaktadır. Kurallara uymayan Batılı firmalar ise ülkeden uzaklaştırılmaktadır. Son olarak Google’ın Kıta Çin’den atılmasını bu uygulamalara en iyi örnek olarak gösterebiliriz. Bu yüzden de özellikle Kıta Çin’de iş yapan firmalar sıkı şekilde Çin’in kurallarına bağlı olarak faaliyetlerini yürütmek durumundadırlar.</p>

  <p class="normal">Tekrardan Qing dönemine dönersek, bu dönem içerisinde Qing yönetimi Kanton bölgesinde dönen büyük ticaretin etkisiyle oluşan ortamı bir noktada toplayarak daha kolay kontrol edilmesini sağlamıştır. Hükümet yürürlüğe koyduğu bu uygulamayla vergileri daha kolay toplamış ve ticareti de kendi kontrolü altında tutmuştur. Aynı şekilde yabancılar da kurulan bu sistemden yarar sağlayarak ticari faaliyetlerine daha etkili yön vermişlerdir. Tüm ticaret 1750 senesine kadar gelişerek devam etse de bu tarihte Kanton bölgesinde yabancılarla yapılan ticaretin hanedanlık tarafından yasaklanması tüm ticaretin Çin’in diğer bir güneydoğu şehri olan Makao’ya kaymasına neden olmuştur. Sık sık Makao’ya gelmeye başlayan Avrupalı tüccarlar bazı dönemlerde ülkelerine geri dönebilmek için uygun rüzgârların çıkmasını haftalarca bekleyerek günlerini geçirmişlerdir. Avrupalılar uzun süre kalmak zorunda oldukları bu dönem içerisinde Çin’i ve Çinlileri daha yakından tanıma fırsatı bulmuşlardır.<sup class="calibre3"><a href="../Text/cin_split_081.html#footnote-34489-66" id="footnote-34489-66-backlink">[66]</a></sup></p>

  <p class="normal">Günümüzde Makao’yu yakından gezenler özellikle Portekizlilerin Ming Hanedanlığı’nın son dönemlerinde yapmaya başlamış oldukları binaları görebilirler. Qing Hanedanlığı döneminde de devam eden Avrupa etkisi uzun yıllar sürmüş ve Makao zamanla bir Avrupa şehri görünümü almıştır. I. Afyon Savaşı’nın kaybedilmesi ve ardından geçen kısa sürenin sonrasında Makao bölgesi 1887’de Portekiz yönetimine bırakılmıştır.</p>

  <p class="normal">Çin’in uzun tarihi boyunca Batılıların Çin sınırları içerisinde en etkili oldukları dönemlerden bir tanesi de Jesuit dönemidir. Bu dönemde Çin’de başlatılan Hristiyanlaştırma faaliyetleri Çin’in dinsel yapısında önemli değişikliklere neden olmuştur. Jesuitler ya da “İsa’nın Topluluğu” diye de çevirebileceğimiz din adamlarının Çin topraklarına ayak basmalarının ardından Batı el sanatlarıyla beraber Hristiyan kültürü de Çin’e daha organize bir şekilde sokulmaya başlanmıştır. Sözünü ettiğimiz misyoner grupları 16. ve 17. yüzyıllarda yoğun olarak Çin’e seferler düzenleyerek Çin toplumu üzerinde yoğun olarak Hristiyanlaştırma çalışmaları yürütmüşlerdir. Bu çalışmalarının sonucunda da Çin sınırları içerisinde Çinli Hristiyan topluluğu doğmuş ve Hristiyanlık yerel halkın bazıları tarafından yavaş yavaş kabul görmeye başlamıştır. İlk zamanlarda sakin görünen din kökenli bu ilişkiler zaman içerisinde Çin’de doğan yabancı düşmanlığının ve işgallerin etkisiyle büyük çatışmalara dönüşmüştür.<sup class="calibre3"><a href="../Text/cin_split_082.html#footnote-34489-67" id="footnote-34489-67-backlink">[67]</a></sup> Jesuit döneminin başlamasından çok daha önceleri 13. yüzyılda Roma Katolik Kilisesi de Çin’de kilise açma çalışmalarında bulunmasıyla Çin tarihine geçmiştir.</p>

  <p class="normal">Tüm bu Hristiyanlık için temel atma faaliyetlerinin ardından 1800’lü yıllara gelindiğinde Çin’de birkaç yüz bin kişiden oluşan Çinli Hristiyan topluluğu ortaya çıkmıştır. Hristiyan din adamları tarafından dini bilgilerin yanı sıra; topçuluk, takvim yapımı, coğrafya, matematik gibi bilimler de Çinlilere öğretilmiştir. Hristiyanlığın Çin sınırlarında rahatsızlık uyandırmasının ardından Batılı din adamlarına Qing Hanedanlığı’nın son dönemlerine doğru çeşitli kısıtlamalar getirilmiştir. Çin’e gelen Jesuitlerin girişlerinin yasaklanmasıyla misyonerlik faaliyetlerinde de azalma göze çarpmaktadır. Çin’deki son Jesuit 1805 senesinde hayata veda etmiş ve yerine herhangi birisi konulmamıştır.<sup class="calibre3"><a href="../Text/cin_split_083.html#footnote-34489-68" id="footnote-34489-68-backlink">[68]</a></sup></p>

  <p class="normal">Yakın ilişkilerin özellikle ticaret ağırlıklı gelişmesine, misyonerlerin tüm din çalışmalarına ve Avrupalıların Çin’e olan yoğun ilgisine rağmen Çinliler yüzyıllar boyu Batı’dan alacak herhangi bir ürünün olmadığına inanmaya devam etmişlerdir. Çin’in zengin toprakları ve derin medeniyetinin barbar diye tabir ettikleri medeniyetten de zaten herhangi bir şey almasının gereği olmadığına inanan Çinliler, çoğu sefer Batı’dan gelen elçileri dahi neredeyse hiç ağırlamadan ülkelerine geri göndermişlerdir.</p>

  <p class="normal">Çin’e gelen tüm yabancı ulusların tüccarları ve elçileri herhangi özel bir ilgi ile karşılanmamış, Çin sarayının uygulamakta olduğu kanunlara göre tüm yapmaları gerekenler yabancılara hiçbir ayrıcalık sağlanmadan sunulmuştur. Çin çoğu zaman ticari ilişkilerinde yabancı ülkelere özel politik bir tanımlama dahi getirmemiştir. Çin’in yüzyıllardır uygulamış olduğu sisteme göre hiçbir yabancı ulus Çin’in seviyesinde değildir ve aynı seviyede muhatap olunmaması gerekmektedir. Bu durum tarihte ilk olarak Rusya için delinmiş ve kuzey bölgesinde aralarında yaşanan sınır çatışmaları sonucunda Çin Rusya’yı muhatabı olarak görerek karşılıklı bir anlaşmaya imza atmıştır. Nerchinsk Anlaşması (1689) olarak tarihe geçen bu anlaşma Çin’in bir Batılı devlet ile yapmış olduğu ilk ikili anlaşma olması nedeniyle de büyük öneme sahiptir.<sup class="calibre3"><a href="../Text/cin_split_084.html#footnote-34489-69" id="footnote-34489-69-backlink">[69]</a></sup></p>

  <p class="normal">Çin’in tüm önyargılı yaklaşımına ve Batı’ya olan soğuk duruşuna rağmen ticaret içten içe büyüyerek 1760 yılına kadar gelinmiştir. Zaman içerisinde ticaret arttıkça ve Batı’nın ekonomik kayıpları büyümeye devam ettikçe karşılıklı gerginlikler de ortaya çıkmaya başlamıştır. Bunun sonucunda da zaman içerisindeki durum daha da kontrolden çıkmış, Batılılar Çin’i etkisiz hâle getirilmesi gereken bir engel olarak görmeye başlamışlardır. 1760 senesi bu yüzden Batı’nın Çin üzerinde olan ekonomik hesaplarını gözden geçirmesi açısından oldukça önemlidir.</p>

  <p class="normal">Endüstri Devrimi’ni gerçekleştiren İngiltere’nin gözünü Doğu’nun zenginliklerine dikmesinin ardından daha önce de belirttiğimiz gibi Asya’da emperyalizmin doğuşu başlamıştır. Bir zamanların en güçlü imparatorluğu olarak görülen Osmanlı İmparatorluğu da yine bu dönemde “Hasta Adam” diye adlandırılmış ve Batılı ülkeler tarafından parçalanmasının üzerinde sinsice planlar yapılmaya başlanmıştır. I. Afyon Savaşı’nın ardından Qing Hanedanlığı da Osmanlı’nın başına gelenlere benzer bir şekilde her ülkenin kendi çıkarları doğrultusunda güneyden kuzeye doğru paylaştırılmıştır. Uzakdoğu’nun hasta adamı durumuna düşen Çin ve diğer bir hasta adam olan Osmanlı için 19. yüzyıl bir dönemin sonuna doğru gidişin ilk adımları olmuştur.<sup class="calibre3"><a href="../Text/cin_split_085.html#footnote-34489-70" id="footnote-34489-70-backlink">[70]</a></sup></p>

  <p class="normal">Batı ile olan ticarette Çin’in daha çok satıcı konumunda bulunması ve İngiltere ile arasında ortaya çıkan büyük ticaret açığının ardından İngiltere’nin başlattığı afyon ticareti İngiltere’nin Çin karşısında tüm ticari üstünlüğü ele geçirmesiyle sonlanmıştır. İngiltere’nin Hindistan üzerinden Çin’e sokmaya başladığı uyuşturucu özelliği olan afyon bitkisi, kısa bir zaman içerisinde tüm güney Çin’de tüketilmeye başlanarak Çin toplumunun 19. yüzyıldaki en büyük düşmanı hâline dönüşmüştür. İngilizlerin daha çok para kazanmak uğruna her türlü yasak ve kanunlara rağmen vazgeçmedikleri bu ticaret, İngiltere’nin Çin karşısında açık veren ekonomisini batmaktan kurtarmıştır. Çin yönetimi hem ekonomik anlamda hem de afyon kullanımının toplumu kötü şekilde etkilemesi yüzünden İngiltere’ye çeşitli uyarılarda bulansa da giderek büyüyen bu tehlikeli ticareti durduramamıştır. Afyon kullanımının giderek yaygınlaşması ve Çin için tüm ticari dengelerin alt üst olmasının ardından Qing yönetimi Lin Ze Xu (Lin Zı Şü) isimli devlet adamını Kanton bölgesine göndererek (1838) Kanton civarında yapılan ve halkı giderek zehirleyen afyon satış faaliyetlerini sonlandırma kararı almıştır.<sup class="calibre3"><a href="../Text/cin_split_086.html#footnote-34489-71" id="footnote-34489-71-backlink">[71]</a></sup> Lin Ze Xü (Lin Zı Şü)’nün bölgeye gönderilmesinin ardından uyguladığı politika ileriki dönemlerde Çin tarihini sonsuza kadar değiştirecek olması nedeniyle çalışmamızın ilerleyen sayfalarında detaylı bir şekilde incelenecektir.</p>

  <p class="normal">Çinliler İngiltere’ye karşı bir meydan okumaya dönüşecek olan bu mücadeleden çok daha önceleri tehlikenin her zaman sınırlarına yakın olan göçebe kabilelerden ve diğer topluluklardan geleceğine inandıkları için Batı’nın kendilerine zarar veremeyeceğini düşünmüşler, bu yüzden de bu güce karşı herhangi bir savunma stratejisi geliştirmemişlerdir. Batı’nın sahip olduğu gücü iyi analiz edemeyen Çin, bu sorunu da yine kendi tarihi öğretilerine göre çözebileceğini hesaplamıştır. Batılılar ile Batılı şekilde iletişim kurmak yerine Çin usulü ilişkiler geliştirmeye çalışan Çinliler bunun sonucunda da başarısız olmuşlardır. Tarihte yabancı toplumlarla sadece sınır boylarında küçük mücadeleler vermiş olan Çin’i bekleyen tehlike daha yüz üstüne çıkmamıştır ama çok geçmeden yaşanacak olaylar Qing Hanedanlığı’nı ve 19. yüzyılı hiç olmadığı kadar sarsacaktır.</p>

  <h2 class="normal1" id="calibre_toc_12">2.2. Qing Hanedanlığı’nda Sosyal ve Ekonomik Yapı</h2>

  <p class="normal">Qing Hanedanlığı Çin topraklarında Çinli olmayan bir hanedanlık yönetimi olarak tarihe geçmiştir. Tarihinde ikinci kez bir başka ulus tarafından kontrol edilen Çin toprakları Mançu ve Çinlilerin arasında gerginliklere de sıkça sahne olmuştur. Bu dönemde saçlarını kazıtmaları ve kafalarının arkalarından kuyruk bırakmaları istenen Çinlilerin bu kanuna uymamalarının cezası kafalarının uçurulması olarak uygulanmaya başlanmıştır. Qing Hanedanlığı’nın çürüyen yapısı ekonomi ve sosyal alanlarda da kendini göstermiştir. Bu durum hanedanlık tarih sahnesinden silinene kadar varlığını sürdürmüştür. Bu yüzden de Qing dönemi antik Çin ve Modern Çin tarihi arasında bir köprü olarak kabul edilmektedir.<sup class="calibre3"><a href="../Text/cin_split_087.html#footnote-34489-72" id="footnote-34489-72-backlink">[72]</a></sup></p>

  <p class="normal">19. yüzyılda Avrupalı güçler Çin’in gözünü korkutmak ve yer yer tehdit etmek için “Gunboat Diplomacy” yani Türkçe’ye “Savaş gemisi diplomasisi” olarak çevirebileceğimiz siyaseti uygulamışlardır. Avrupalıların ürettiği bu siyasetin amacı Çin ile aralarında olabilecek anlaşmazlıkların kesin olarak çözümünde silahlı güçlerin kullanılması olarak belirlenmiştir. Bu yüzden de İngiltere Kanton bölgesinde vermiş olduğu ekonomik kayıpların ardından ticareti kontrol etmek için silahlı donanmasını da her daim hazır tutmuş ve kış aylarında özellikle afyon trafiğini silahların gücüyle kontrol etmiştir.<sup class="calibre3"><a href="../Text/cin_split_088.html#footnote-34489-73" id="footnote-34489-73-backlink">[73]</a></sup> Tüm bu uygulamalar toplum ve Çin ekonomisi üzerinde birer baskı unsuru olarak Çin’de rahatsızlık uyandırmıştır.</p>

  <p class="normal"><span class="idebold">a) Qing Toplumu</span></p>

  <p class="normal">Qing Hanedanlığı’nın son dönemlerini elbette ki onlarca cilt kitaba sığacak bir biçimde inceleyebiliriz. Bu çalışmanın amacı Çin modern tarihinin ilk dönemine genel açıdan ışık tutmak olduğu için yaşananların hepsine tek tek derinlemesine değinmemizin ne yazık ki imkânı bulunmamaktadır. En azından dönemi incelerken yaşanan olayların yanında dönemin toplum yapısını da kısaca bu bölümde okuyucu ile paylaşmak, dönemi algılamak açısından oldukça önemlidir.</p>

  <p class="normal">En eski zamanlarından bu yana geçimini topraktan sağlayan Çin halkı, Qing Hanedanlığı döneminde de aynı geleneğini sürdürmüştür. Başta çay, pamuk ve pirinç üreten Çinliler Batılıların gelmesi ile birlikte patates, yer fıstığı ve mısır gibi ürünlerle de tanışmışlardır. Çinliler uzun bir süre bu şekilde hayatlarını sürdürürlerken eğitim ve felsefe gibi konular Konfüçyüsçülük temelinde sağlanmıştır. Halkın çok az bir kısmı bu eğitimi almış ve ancak imparatorluğun zorlu özel sınavlarından geçenler devlet içerisinde çalışmaya hak kazanmışlardır. Konfüçyüs’ün öğretilerinden doğan bu düşünce sistemi Çin toplumunu 2 bin yıldan fazla bir zaman içinde siyaset, ekonomi, kültür, davranış ve düşünce tarzı gibi birçok alanda etkileyen en büyük güç olmuştur. M.Ö. 551’de doğan bu düşünür günümüzde de Çin toplumunun ve eğitiminin önderi olarak sayılmaktadır.</p>

  <p class="normal">Zaman içerisinde ekonominin zorlanmaya başlaması ve artan nüfus baskısıyla Çin toplumu yavaş yavaş sıkıntılı dönemlerin içine girmiştir. Fakirlik ülkenin dört bir yanına yayıldıkça Qing Hanedanlığı’nın sınırları içerisinde ayrışma ve huzursuzluk da su yüzüne çıkmıştır. Doğal felaketlerin üzerine eklenen ayaklanmalar ve kanlı baskınların ardından Çin’de uzun yıllardır sağlanmış olan huzur dönemi de yavaş yavaş son bulmuştur. Çin’de sadece bu dönemde yaşanan kuraklıklardan ölen insanların sayısının on milyonların üzerinde olması ülkenin ne kadar büyük acılar çektiğinin de bir göstergesidir. Çin’i vuran bu kuraklıkların en acı olanlarının başında 1876-1879 yılları arasında kuzey bölgelerinde yaşanan kuraklık gelmekte ve ölenlerin sayısı 9,5 milyonu aşmaktadır.<sup class="calibre3"><a href="../Text/cin_split_089.html#footnote-34489-74" id="footnote-34489-74-backlink">[74]</a></sup> Qing Hanedanlığı’nın son dönemlerine doğru yaşanan kuraklıkların yanında hastalık, tayfun, sel vb. doğal olayların sayılarına bakacak olursak manzaranın ne kadar korkutucu olduğunu çok daha yakından görebiliriz. Sadece 1790-1839 seneleri arasında toplam 317 bölgede doğal felaket yaşanmış ve sonucunda milyonlarca insan Çin topraklarında yaşamlarını kaybetmişlerdir. Yaşanan doğal felaketler, hanedanlığı ve Çin toplumunun yapısını 19. yüzyılda en çok etkileyen nedenlerin başında yer almaktadır.<sup class="calibre3"><a href="../Text/cin_split_090.html#footnote-34489-75" id="footnote-34489-75-backlink">[75]</a></sup></p>

  <p class="normal">Qing toplumu bu zorlu dönemleri yaşarken kendi içerisinde birkaç parçaya bölünmüş ve toplumun her bir kesimi kendi mücadelesini vermeye başlamıştır. Hanedanlığın sınırları içerisinde yaşayan halka daha yakından bakarsak şu kesimlerden oluştuklarını görebiliriz:</p>

  <p class="normal"><span class="idebold">Eğitimli tabaka:</span></p>

  <p class="normal">Qing Hanedanlığı’nın devlet kademelerinde yer alan yetkililer “Sivil Servis Sınavları” denen bir uygulama sonucunda seçilmişlerdir. Bu sınavlar sadece hükümet tarafından ve belli eyalet veya şehirlerde yapılarak en başarılı kişileri seçmek için oldukça zorlu şartlarla hazırlanmışlardır. Devletin belirli kadrolarına girmeye hak kazananlar toplum içerisinde kendilerine özel bir statü sağlamışlardır.</p>

  <p class="normal">Çin’deki eğitimli tabaka giyim, kanun ve sosyal haklar alanında yaşadıkları değişimlerle Çin’in diğer fakir kesiminin çok üzerinde bir pozisyonda devletin çeşitli kurumlarında yer buldukları için daha ilk bakışta normal Çin halkından da kolaylıkla ayrılıyorlardı. Bu dönemde nüfusun sadece %5’inden daha az bir kısmı bu şekilde yaşam sürebiliyordu ve bu kesime yükselmek o kadar da kolay değildi. Ancak zorlu sınavları geçenler daha büyük şehir ve modern yerleşim yerlerinde ikamet etme şansını yakalayarak geri kalmış taşra hayatından kurtuluyorlardı.</p>

  <p class="normal">Yapılan zorlu sınavlarda tarih, felsefe, Konfüçyüsçü felsefe gibi konularda sorular soruluyordu ve normal bir kesimden gelen kişinin başarı göstermesi o kadar da kolay değildi. Eğitim almak hem uzun hem de masraflı olduğu için fakir kesimin çocukları daha eğitime başlamadan parasızlık yüzünden kaybediyorlardı. Zengin aileler çevrelerindeki güçlü tanıdıklar sayesinde kendilerine ve çocuklarına her türlü imkânı yaratabiliyorlardı. 18. yüzyılda yazılan “Ru Lin Wai Shi (The Scholars) isimli roman bu sınavlarda başarıya ulaşmanın zorluklarını ironik olarak işlemesiyle Qing dönemini gözler önüne sermesi açısından incelenebilir.<sup class="calibre3"><a href="../Text/cin_split_091.html#footnote-34489-76" id="footnote-34489-76-backlink">[76]</a></sup></p>

  <p class="normal">Sonuç olarak devletin sınavlarını geçerek Qing Hanedanlığı’nda üst tabakaya girmeye hak kazananlar devlet tarafından kendilerine verilen birçok görevde önemli çalışmalarda bulunuyorlardı. Bu görevler arasında; özel okullarda öğretmenlik, sosyal yardım hizmetleri, şehir planlaması, kanunları uygulamak, güvenliği sağlamak, Konfüçyüsçülük felsefesinin öngördüğü törenleri düzenlemek ve vergi toplanmasına yardım etmek gibi işler yer alıyordu. Eğitimli tabaka ve özellikle de devletin içerisinde görev alan bu özel kesim, toplumun içerisinde ayrıcalıklı oldukları için Qing sarayı ile halk arasındaki iletişimin kurulmasında da en önemli görevi üstleniyorlardı.<sup class="calibre3"><a href="../Text/cin_split_092.html#footnote-34489-77" id="footnote-34489-77-backlink">[77]</a></sup></p>

  <p class="normal"><span class="idebold">Köylüler:</span></p>

  <p class="normal">Nüfus baskısı altında ezilen ve kuraklıktan en çok darbe yiyen kesim ülkenin en düşük gelirli kısmını oluşturan Qing köylüleriydi. Bu kesimin çoğu okuma ve yazmayı bilmeyen kişilerden oluşmaktaydı. Sadece kendi köy ve çevresinde ikamet ettikleri için diğer kesimlerle aralarında herhangi bir bağlantı da bulunmuyordu. Aralarından sadece çok azı başka şehirlere yolculuk ediyor, diğerleri ise kendi dünyalarına kapalı bir vaziyette yaşıyorlardı. Bu kesimi oluşturanlar genellikle eğitimli bürokratlara koşulsuz boyun eğiyorlar ve son derece pasif bir görüntü çiziyorlardı. 19. yüzyılda en düşük rütbeli devlet memurunun kontrol ettiği kişi sayısı 250.000 civarındaydı ve sorunların doğduğu zamanlarda devlet adamlarının kontrolü sağlamasına imkân dahi yoktu. Köy halkının sosyal yardım ve bazı bağışlardan başka kaybedecek bir şeyinin olmaması da ayaklanma anlarında olayların kontrolden daha çabuk çıkmasına neden oluyordu. Ürünlerini aldıkları dönemlerde de sakin bir yaşam süren Çin köylüleri, doğal felaket ve diğer etkenlerin de araya girmesinin ardından durdurulması çok zor kontrolsüz ordulara dönüşüyorlardı. Bu dönemde yaşayan Ning Lao isimli bayan iki çocuğu ve afyon bağımlısı olmuş kocasının acıklı hikâyesini şöyle anlatmaktadır<sup class="calibre3"><a href="../Text/cin_split_093.html#footnote-34489-78" id="footnote-34489-78-backlink">[78]</a></sup>:</p>

  <p class="normal"><span class="ideitalik">“Günler geçiyor ve ben evimde oturmaya devam ediyordum. Ne yapabilirdim ki? Annem ölmüş ve ağabeyim de kaçıp gitmişti. Sadece kocam eve yemek getirirse ben ve çocuklarım bir şeyler yiyebiliyorduk. Bir kadının avludan dahi çıkması imkânsızdı. Eğer çalışmak için dışarı adım atarsanız komşularınız size gülüyor ve “Bak işte yine işe çıkıyor.” şeklinde alay ediyorlardı. Dilenmeyi bile bilmediğim için evde oturmaktan ve açlık çekmekten başka çarem de yoktu. Bir defasında o kadar açtım ki bir tuğlayı parçalara ayırdım ve yemeye başladım. Ardından kendimi daha iyi hissettim.</span></p>

  <p class="normal"><span class="ideitalik">Ne yapmam gerektiğini nasıl bilebilirdim? Biz kadınlar saç taramak ve ayaklarımızın bağlanmasından<sup class="calibre3"><a href="../Text/cin_split_094.html#footnote-34489-79" id="footnote-34489-79-backlink">[79]</a></sup> başka bir şey bilmezdik. Evlerimizde oturur ve kocalarımızın gelmesini beklerdik. Benim annem de aç bir şekilde kocası yemek getirsin diye beklemişti. Şimdi de ben aynı şekilde kocamı bekliyordum. Ne yazık ki kocam her şeyimizi satmıştı. Bir keresinde bir kürk şapkayı dahi satmak istedi ve ona satmaması için yalvardım. “Ne olur bu şapkayı satma o benim amcamın hatırası, onun yerine al benim paltomu sat.” dedim. O da gidip paltoyu biraz tahıl alabilmek için sattı. Eve geldiğinde sarhoş ve sadece iki kap yiyecek getirmişti. Onun ne kadar az yediğini görünce yüzüne baktım ve afyon içip uyuşmuş olduğunu gördüm. Paltoyu afyon için sattığını biliyordum. Yemek yemeği dahi düşünmeyip afyon içebilen böyleleri vardı.</span></p>

  <p class="normal"><span class="ideitalik">Annem öldükten ve ben de hastalandıktan sonra bir boş kap alıp dilenmeye başladım. Bahar ayıydı ve ben 22 yaşında genç bir kızdım. Dışarı çıkmak bir kadın için çok ağırdı. Bu yüzden de uzun zamandır ayyaş kocama dayanıyordum. Fakat artık dayanacak gücüm kalmadı ve dışarıya çıkıp dilencilik yapmaya başladım. Dilendiğim yerler hiç tanınmadığım şehrin iç taraflarıydı ve çok utanıyordum. Elimde küçük bir değnek vardı ve gözükmemek için uzun kollu kıyafetler giyiyordum. Kocam da bana eşlik ediyor ve çocukları da yanımızda götürüyorduk. Açık bir kapı gördüğüm an hemen küçük bebeğimizi içeri yolluyorduk ki ona acıyıp bize para versinler...”<sup class="calibre3"><a href="../Text/cin_split_095.html#footnote-34489-80" id="footnote-34489-80-backlink">[80]</a></sup></span></p>

  <p class="normal"><span class="idebold">Tüccarlar:</span></p>

  <p class="normal">Sosyal statü olarak pek sevilmeseler de halkın çoğundan çok daha iyi durumdaydılar. Tüccarlar devlet kurum ve kişileri ile karşılıklı alıp verdikleri hediyelere ekledikleri rüşvetler sayesinde iyi ilişkiler kuruyorlardı. Ticaret özel izinlerle yapıldığı için verdikleri bu rüşvetler ticari izinlerinin sürmesine ve kazançlarını garanti altına almalarına kolaylık sağlıyordu. Birçoğu büyük şehir ve kasabalarda yaşayan tüccarlar paranın gücüyle her işlerini çok rahat halledebilecek bir konumda bulunuyorlardı. Avrupa’da güçlenen orta sınıfın aksine, Çin’deki bu sınıf eski yönetim tabakasına karşı herhangi bir bağımsız güce erişemeyerek sadece kendi içerisinde güçlü bir konumda varlığını uzun bir süre sürdürdü. Batılılara bağlı olarak güçlendikleri için gelirleri genellikle Kanton bölgesiyle sınırlıydı fakat yine de ekonomik anlamda Çin’in en üst tabakalarının içinde yer alıyorlardı.<sup class="calibre3"><a href="../Text/cin_split_096.html#footnote-34489-81" id="footnote-34489-81-backlink">[81]</a></sup></p>

  <p class="normal"><span class="idebold">Esnaf ve zanaatkarlar:</span></p>

  <p class="normal">Çin’de 3. sırada yer alan esnaf ve zanaatkârlar kesimi ayakkabıcılık, dokumacılık, altın işleme vb. üretiminde bulunuyorlardı. Her birinin kendi içerisinde kendine özel bir esnaf teşkilatı bulunduğu için daha organize olmuş bir yapıya sahiptiler. Esnaf teşkilatının başında dini bir lider ya da tapınağa bağlı efsanevi bir kurucu bulunuyordu. Kırsal kesimde çalışan zanaatkârlar tarımın yapılmadığı dönemlerde köylerin ekonomisini ayakta tutuyorlardı.<sup class="calibre3"><a href="../Text/cin_split_097.html#footnote-34489-82" id="footnote-34489-82-backlink">[82]</a></sup></p>

  <p class="normal"><span class="idebold">b) Qing Ekonomisi</span></p>

  <p class="normal">Qing Hanedanlığı döneminde ekonomisinin %85’i tarıma dayalı olan bir ülke olan Çin, yine aynı dönem içerisinde ekonomisinde özellikle Batılıların etkisiyle birçok değişim yaşamıştır. Güney bölgelerinin daha yağışlı olması nedeniyle bu bölgelerde Çinlilerin ana tüketim ürünü olan pirinç oldukça yoğun bir şekilde yetiştirilmiştir. Kuzey bölgelerinde ise güneye oranla daha kuru bir iklime sahip olması yüzünden en çok ekilen ürün buğday olmuştur. Qing döneminde herhangi bir ticari güce erişemeyen çiftçiler kendi içlerinde ufak boyutlu ve düşük verimli çiftçilik yaparak geçimlerini sağlamışlardır.<sup class="calibre3"><a href="../Text/cin_split_098.html#footnote-34489-83" id="footnote-34489-83-backlink">[83]</a></sup> Bugün olduğu gibi o dönemde de en kalabalık coğrafyaya sahip olan Çin, nüfusu arttıkça uygulanan verimsiz çiftçilik yüzünden halkını beslemekte oldukça zorlanmış, hatta zaman zaman besleyemeyecek bir hâle gelmiştir.</p>

  <p class="normal">Çin’de bu kadar çok nüfusun yaşıyor olmasının en önemli sebeplerinden bir tanesi, Qing Hanedanlığı döneminde ülkede uzun bir süre düzen ve barışın hüküm sürmüş olmasıdır. Barış döneminde iç karışıklık ve dış istilalar yaşanmadığı için nüfus sürekli artmıştır. Diğer bir neden ise Amerika kıtasından getirilen tatlı patates, fıstık ve darı gibi ürünlerin nüfus üzerinde olan etkileridir. Güney Asya’da yetiştirilen ve daha hızlı büyüyen yeni bir pirinç türünün ülkeye getirilmesi aynı şekilde nüfus üzerinde oldukça büyük bir etki yaratmıştır. Bu sayede çiftçiler üretimlerinde geçmişe oranla artış sağlamışlardır.<sup class="calibre3"><a href="../Text/cin_split_099.html#footnote-34489-84" id="footnote-34489-84-backlink">[84]</a></sup></p>

  <p class="normal">Elbette ki Qing Hanedanlığı’nda hayat hep bu şekilde barış ve bollukla sürmemiştir. Artan nüfusun beslenmesi ve yaşam alanlarının daralması ile çiftliklerin sayısı giderek azalmış, insanlar gün geçtikçe daha az tüketmeye başlamışlardır. Aynı şekilde tarım alanlarının da büyük ölçüde küçülmesi ile üretilen ürünler nüfus karşısında yetersiz kalmıştır. İmparatorluk tarafından alınan önlemlerle zengin ve çok toprak işleyen kişilerin daha fazla toprak edinmeleri önlenmeye çalışılmış ve küçük arazi işleyenlere daha çok toprak bırakılması hedeflenmiştir. Fakat tüm bu politikalara rağmen artan nüfusu beslemek mümkün olmamıştır. 18. yüzyıla gelindiğinde toprakların büyük kısmının sulanmasına ve ekim yapılmasına rağmen bu kez de çiftçiler arasında problemler ortaya çıkmıştır.</p>

  <p class="normal">Çin’de yeteri kadar gelişmemiş olan makineleşme ve endüstri, Batılıların ticarette olan etkisi yüzünden hareketlenmeye başlamış; bu da birçok kişinin şehirlere göç ederek işsiz kalmasına sebep olmuştur. Her ne kadar ticaret artsa da uluslararası pazara entegre olamayan Çin, yeteri kadar büyüyemeyerek dengesiz bir ekonomik gelişim göstermiştir. Qing Hanedanlığı döneminde artan Batılılarla ticaret yeni olanakları da beraberinde getirerek Çinliler için farklı bir kazanç kapısı aralamış olsa da dengesiz kalkınma ekonomi üzerinde büyük sorunları da beraberinde getirmiştir.</p>

  <p class="normal">Çinliler Batılı anlamda modernleşme etkisini yaşamadan önce çoğunlukla aileleriyle kurdukları ticaret bağlarını bu dönemde geliştirmeye başlamışlar ve bu sayede güvendikleri kişilerle ticari ortaklıklara girerek Batılıların ticaret tecrübelerinden yararlanmışlardır. Çin’in iç bölgelerinden gelen köylü kesimin bir kısmı da ticaretin içerisine girme fırsatı yakalamıştır. Aynı dönem içerisinde esnaf örgütleri kurulmuş ve başka eyaletlerden gelen tüccarlara yiyecek, içecek ve barınma gibi olanaklar yaratılmıştır. Bu ortaklıklara en iyi örnek olarak Anhui ve Shanxi (Şanşi) eyaletlerinin tüccarlarının beraber kurdukları ticari örgütleri model olarak gösterebiliriz.<sup class="calibre3"><a href="../Text/cin_split_100.html#footnote-34489-85" id="footnote-34489-85-backlink">[85]</a></sup></p>

  <p class="normal">Nüfus artışı, Batılılarla ticaret ve üretimin artması bu dönemin üç ana ekonomik özelliğini oluşturmaktadır. Tüm bunların olmasına rağmen Çin’de Avrupa’daki gibi ticari kapitalizm doğmamıştır. Hem üretim hem de ticaret ne kadar artarsa artsın, Avrupa ile kıyaslandığı zaman çok kısıtlı imkânlarla yapılmış olmaları yüzünden Çin ekonomisine olan katkıları da belli oranda gerçekleşmiştir.<sup class="calibre3"><a href="../Text/cin_split_101.html#footnote-34489-86" id="footnote-34489-86-backlink">[86]</a></sup></p>

  <p class="normal"><span class="idebold">c) Qing Yönetimi</span></p>

  <p class="normal">Qing Hanedanlığı’nın yönetimi bir önceki hanedanlık olan Ming Hanedanlığı’nın devamını oluşturmuştur. Qing yönetiminde karar mekanizmasında yer alan imparator, altı bakanlığın üzerinde bir konumda bulunarak ülkeyi yönetmiştir. İmparatorun başında bulunduğu bu bakanlıkların her birine iki genel sekreter ve dört yardımcı sekreter başkanlık etmiştir. Minglerin aksine Qing yönetiminde devlet görevleri Mançu soyluları ve devlet sınavlarını geçen başarılı Çinliler arasında ayrıştırılmıştır.<sup class="calibre3"><a href="../Text/cin_split_102.html#footnote-34489-87" id="footnote-34489-87-backlink">[87]</a></sup> Qing Hanedanlığı yönetiminde ülkenin kontrolünü sağlayan altı bakanlık şöyle sıralanmıştır:</p>

  <p class="normal">1- Sivil Görevler Bakanlığı</p>

  <p class="normal">2- Finans Bakanlığı</p>

  <p class="normal">3- Tören Bakanlığı</p>

  <p class="normal">4- Savaş Bakanlığı</p>

  <p class="normal">5- Ceza Bakanlığı</p>

  <p class="normal">6- Çalışma Bakanlığı</p>

  <p class="normal">Bu bakanlıklar vergi toplamaktan, tören düzenlemeye ya da yasal kararlar almaktan su kanalları yapımına kadar çok geniş bir alanda birçok uygulamada bulunmuşlardır. Mançuların kontrolünde olan Han ulusunun çoğunluğu oluşturduğu Çin topraklarında hüküm süren bu sistem hanedanlığın sonuna kadar varlığını sürdürmüştür.</p>

  <p class="normal">19. yüzyılın Çin’e kalkınma getirmiş olduğu tezine biraz değinecek olursak, bu tezin kısmen de olsa doğru olduğunu söyleyebiliriz. Fakat aynı hanedanlığın daha erken dönemlerinde başta bulunan Kang Xi (Kang Şi), Yong Zheng (Yong Cıng) ve Qian Long (Çien Long) gibi imparatorların dönemleri ile kıyasladığımızda Çin’de ekonomik bir gerilemenin olduğu açıkça gözükmektedir. Çin ne kadar büyük olursa olsun halk üzerinde tam bir kontrol sağlanmamış ve içerisinde hem ekonomik hem de politik sorunlarla boğuşarak 19. yüzyıla girmiştir. Bu dönemde sorulan sorulardan bir tanesi; gücü merkezde toplayıp toplamamak üzerinedir. Qing Hanedanlığı’nın son 200 yılında tüm hazinesi boşalmış ve giden paranın yerine yenisi konulamamıştır.<sup class="calibre3"><a href="../Text/cin_split_103.html#footnote-34489-88" id="footnote-34489-88-backlink">[88]</a></sup> Geride kalan 2000 sene içerisinde herhangi bir modernizasyona ihtiyaç duymadan gelen Çin, bu dönemde yavaş yavaş tehlike sinyalleri vermeye başlamıştır. Qing döneminde oldukça fazla para sıkıntısı çeken hanedanlık hazinesi en sonunda çareyi borç almakta bulmuştur.</p>

  <p class="normal">Shanxi (Şanşi) bölgesinde bulunan para kuruluşları Qing ekonomisine borç para sağlayarak hazineyi beslemişlerdir. 19. yüzyılda başlayan bu borç alma daha sonraki dönemlerde de artarak devam etmiştir. Çin’de bu dönem içerisinde para kazanan birçok tüccar, ABD ya da Avrupa’da bulunan tüccarların aksine ağır sanayiye yatırım yapmadan sadece ellerinde olanı geliştirmekle yetinmişlerdir. Çinli zengin tüccarlar çoğu zaman kazandıklarını lüks hayata harcamışlar ve herhangi yeni bir alanda yatırım yapma gereği duymamışlardır. Çin’de bu kadar çok insan gücü olmasına rağmen nüfusun etkili bir biçimde endüstrileşmeye yönlendirilememiş olması da oldukça düşündürücüdür. Yaşanan bu durum sözünü etmiş olduğumuz Qing Hanedanlığı’nın halk üzerindeki otorite zayıflığının oldukça güçlü bir kanıtıdır.</p>

  <h2 class="normal1" id="calibre_toc_13">2.3. Doğu Hindistan Şirketi ve 1800’lerde Çin-İngiltere Ticareti</h2>

  <p class="normal">19. yüzyılın başları Çin için Batı’ya ve özellikle Avrupa’ya kapalılık döneminin sürdüğü yıllardır. Tüm ticaretin Kanton limanından yapılıyor olması, Batı’ya karşı sadece o bölgede bir bilgi birikiminin oluşmasına neden olmuştur. İç bölgelerde yaşayanlar ise uzun geçmişte olduğu gibi Batı’yı hiç tanımadan ya da çok az tanıyarak hayatlarına devam etmişlerdir. Dönemin en büyük ticaret ortağı olan İngiltere 1715 senesinden bu yana Doğu Hindistan Şirketi<sup class="calibre3"><a href="../Text/cin_split_104.html#footnote-34489-89" id="footnote-34489-89-backlink">[89]</a></sup> aracılığıyla Kanton limanındaki tekelini güçlendirerek bölgedeki ticareti kendisine bağlamıştır.<sup class="calibre3"><a href="../Text/cin_split_105.html#footnote-34489-90" id="footnote-34489-90-backlink">[90]</a></sup> Bu şirketin dönem boyunca Asya’da yürütmüş olduğu faaliyetleri dünya sömürü tarihi açısından da oldukça önemlidir. Doğu Hindistan Şirketi’nin ülkeler arası hem ticari hem de siyasi ilişkileri etkileyen bir pozisyonda oluşu da ayrıca sorgulanmalıdır.</p>

  <p class="normal">İngilizlerin özellikle emperyalizm döneminde Asya tarihine damga vuran bu ünlü şirketi başta Hindistan olmak üzere Asya’da yürütmüş olduğu ticarette çok kısa zamanda büyük kazanımlar elde etmiştir. Şirket Çin’in Güneydoğu bölgelerinde de zaman içerisinde güçlenerek ticari kontrolü ve siyaseti etkilemeye başlamıştır. Doğu Hindistan Şirketi zaman içerisinde Çin’de o kadar etkin bir duruma ulaşmıştır ki, ticaret yapmak isteyen her ülke önce bu şirketten onay almak ve onun koyduğu kurallara göre hareket etmek mecburiyetinde kalmıştır.<sup class="calibre3"><a href="../Text/cin_split_106.html#footnote-34489-91" id="footnote-34489-91-backlink">[91]</a></sup></p>

  <p class="normal">İki ülke arasında dönen ticarette İngiltere’nin Çin’de başlıca ilgilendiği ürünlerin başında ipek ve çay gelmesine rağmen, Çin’in İngiltere’den almak istediği kayda değer herhangi bir ürün bulunmaması kısa zaman içerisinde soruna dönüşmüştür. Bu yüzden de İngiltere ekonomisi Çin’e karşı uzun bir zaman açık vermek durumunda kalmıştır. Çin ile ticaret yapan diğer uluslar da aynı şekilde bu ürünlerin yanında Çin’den bol miktarda porselen ithal ederek Avrupa’ya yoğun bir şekilde Çin ürünlerini taşımışlardır. Bu yüzden de Batı dünyasında Çin ürünleri hem pahalı hem de alıcısı en bol ürünler olarak döneme damgalarını vurmuşlardır. Avrupalıların tüm bu ilgi ve taleplerine rağmen, Batılılar Çin’e en güzel ürünlerini getirseler dahi Çinliler tarafından bir türlü gereken beğeniyi toplayamayarak ticaretin çoğunlukla tek yönlü kalmasına boyun eğmek durumunda kalmışlardır.</p>

  <p class="normal">Elbette ki ortaya çıkan bu dengesiz durumun İngiltere’de rahatsızlık uyandırmasıyla beraber, İngilizler çok geçmeden duruma el koymuşlardır. Yaşanan ticari dengesizlik üzerine 1793 senesinin Haziran ayında İngiliz Lord George Macartney Çin kıyılarına gelerek Çin imparatorunu ziyaret etmek istemiştir. Çinli yetkililer bu ziyaretin Qing Long (Çing Long) imparatorunun 80. doğum günü onuruna olduğunu kabul ederek Lord Macartney’i imparatorun huzuruna çıkarmayı kabul etmişlerdir. Fakat Macartney’in amacı, ticaret tarifelerini görüşmek ve Pekin’de diplomatik bir kurumun kurulması için imparatoru ikna etmeye çalışmaktır. Elinde İngiltere’den getirmiş olduğu birçok ürün bulunan Macartney bir taraftan da Çinlilere İngiliz ürünlerini pazarlamak istemiştir. Bu şekilde imparatora bir jest yapmayı planlamış olsa da imparator karşısında istediği sonuçları alma konusunda pek bir başarı gösterememiştir.</p>

  <p class="normal">İmparatorun huzurunda getirmiş olduğu ürünlerin Avrupa’daki ününden bahseden Macartney’nin Çinli yetkililerden hiçbir olumlu tepki alamamış olması hem Macartney hem de temsil ettiği İngiltere için oldukça soğuk bir karşılama olmuştur. Sarayda Çin imparatoruna bağlılıkta bulunduğunu gösterecek geleneksel önünde eğilme âdetinde de bulunmayan Macartney, Çin sarayında toleransla karşılanmasına rağmen Qing yetkililerinden görüşme sonrasında hiçbir olumlu yanıt alamayarak İngiltere’ye geri dönmek durumunda kalmıştır. Gezinin ardından Çin imparatoru İngiltere Kralı George’a bir mektup yazarak şu sözleri söylemiştir:</p>

  <p class="normal"><span class="ideitalik">“Elçiniz kendileri de gördüler ki biz Çinliler her türlü ürüne sahibiz. Sizin göndermiş olduğunuz ürünlerde herhangi bir özellik ve değer göremedim. Sınırlarımızın içerisinde neye ihtiyacımız varsa hepsinden bolca bulunmaktadır ve sizden ihraç edecek bir ürüne ihtiyacımız yoktur. Dışarıdan gelen barbarların ürünlerinin ülkemize girmesine izin vermeyeceğiz. Gücünü göklerden alan imparatorluğumuzun çay, ipek ve porselen gibi ürünlerinin Kanton bölgesinde Hong tüccarları tarafından sizlere sunulması ise bizim bir ikramımızdır.”<sup class="calibre3"><a href="../Text/cin_split_107.html#footnote-34489-92" id="footnote-34489-92-backlink">[92]</a></sup></span></p>

  <p class="normal">İmparatorun İngiltere karşısında ortaya koyduğu bu soğuk tutumun ardından ülkesine dönen Macartney yapmış olduğu Çin gezisinden kendi cebine 20.000 paund gibi bir miktar para girmiş olmasına rağmen Çin’deki görüşmelerini başarısızlık olarak nitelendirmiştir. Geziden dönüşünde tutmuş olduğu not defterine Çin imparatoru hakkında “Çılgın ve ihtiyar imparator, İngiltere’nin önünde tam bir engel ve insanlığı anlayamayacak kadar geri.” şeklinde not düşmesi de İngiltere-Çin arasında gelecekte yaşanacak soğuk rüzgârların ilk habercisi olmuştur.<sup class="calibre3"><a href="../Text/cin_split_108.html#footnote-34489-93" id="footnote-34489-93-backlink">[93]</a></sup></p>

  <p class="normal">Çin karşısında eriyen ekonomisini ayakta tutmakta kararlı olan İngiltere ise bu tarihten sonra Çin’in tüm sosyal yapısını derinden vuracak bir ürünü Çin’e sokmanın ve Çin’den kazanç sağlamanın planlarını yapmaya başlayarak dönemin tüm akışını değiştirmeye koyulmuştur. Çin’i zehirleyecek ve ekonomisini eritecek bu ürün sadece bir bitki olmasına rağmen aslında içerdiği uyuşturucu özelliği ile hem Çin’i hem de tarihini kökten değiştirecek kadar büyük bir güce sahip olmasıyla tanınmıştır. 19. yüzyılın ortalarına damgasını vuran ve neredeyse tüm ulusu zehirleyecek kadar yayılan bu ürün ise afyondan başkası değildir.</p>

  <h2 class="normal1" id="calibre_toc_14">&nbsp;2.4. Afyon Ticareti ve Lin Ze Xu (Lin Zı Şü)&nbsp;</h2>

  <p class="normal">Çin’e İngilizler tarafından büyük miktarda sokulmaya başlanan afyon aslında Çin’de uzun yıllardan beri ilaç olarak tedavi amaçlı kullanılan bir bitkiydi. Uyuşturucu özelliği tarih boyunca bilinen bu bitki, daha önceleri Çin’de insanların kendi zevk ve eğlenceleri için hiç kullanılmamıştı. 1729 senesine gelindiğinde imparator tarafından ticaretine yasak getirilen afyon bitkisinin sadece tıp amaçlı ve yıllık 200 sandık olacak şekilde Çin’e sokulmasına izin verilmiştir. İlk olarak Portekizli tüccarların elinde olan afyon ticareti 18. yüzyıl ile birlikte İngiltere’ye geçmiş ve zaman içerisinde korkutucu boyutlara ulaşmıştır. Yüzyılın başlarında İngilizler tarafından büyük bölümü kaçak olarak yapılan ve içeriden işbirlikçi Çinlilerin de yardımıyla ülkeye gizli yollardan sokulan afyon miktarı kısa bir süre içerisinde yıllık 1000 sandığı geçmiştir.<sup class="calibre3"><a href="../Text/cin_split_109.html#footnote-34489-94" id="footnote-34489-94-backlink">[94]</a></sup></p>

  <p class="normal">Zamanla Hindistan’daki tüm ticareti kontrolü altına alan İngiltere, Doğu Hindistan Şirketi aracılığı ile Çin’de de faaliyetlerini hızlandırarak afyon ticareti için güçlü bir zemin oluşturmuştur. Kısa süre içerisinde Çin’de afyon satışının artmasıyla oldukça büyük gelir elde eden İngilizler, 19. yüzyıl afyon ticaretinin baş aktörleri hâline gelmişlerdir. Halkın zehirlenmesini önlemek isteyen Qing hükümeti ise çıkardığı yasalarla bile afyon içiminin önüne geçemeyecek kadar güçsüz kalmıştır.<sup class="calibre3"><a href="../Text/cin_split_110.html#footnote-34489-95" id="footnote-34489-95-backlink">[95]</a></sup></p>

  <p class="normal">1820 senesinde Çin’e kaçak olarak sokulan afyon miktarının yıllık 10.000 sandığın üzerine çıkması ve Çin için tehlike çanlarının çalmaya başlamasının ardından, Qing hükümeti daha sert kararlar uygulamaya sokmanın planlarını yapmaya başlamıştır. Bu süre zarfında ülkeye kaçak yollardan sokulan afyon Çin’in güçlü nehirleri sayesinde iç bölgelere kadar ulaştırılmış ve en ücra yerlerde bile yoğun olarak tüketilmeye devam edilmiştir.<sup class="calibre3"><a href="../Text/cin_split_111.html#footnote-34489-96" id="footnote-34489-96-backlink">[96]</a></sup> İmparatorun tüm kullanım, taşıma ve ticaret üzerinde yasaklar koymasına rağmen durdurulamayan afyon ticaretinin yer altına inerek büyümeye devam etmesi ise Çin’in sosyal yaşamında nasıl bir bozulmanın yaşandığını gözler önüne sermektedir.</p>

  <p class="normal">Kontrolden çıkan afyon ticaretinin sayesinde İngiltere’nin Çin ile olan ticaret dengeleri de birden tersine dönerek uzun süredir kaybeden İngiliz ekonomisi artık Çin’den para kazanmaya dahi başlayacak kadar büyük kazanç elde etmiştir. Günümüzde yapılan hesaplamalara göre İngiltere’nin 1821-1839 tarihleri arasında sadece afyon ticaretinden kazandığı paranın 230 milyon paund civarında olduğu tahmin edilmektedir.<sup class="calibre3"><a href="../Text/cin_split_112.html#footnote-34489-97" id="footnote-34489-97-backlink">[97]</a></sup></p>

  <p class="normal">Bu manzaraya artık kayıtsız kalacak sabrı kalmayan imparator en sonunda tam yetki ile donattığı Lin Ze Xu (Lin Zı Şü)’yü 1838 senesinde Kanton bölgesine yollayarak afyon ticaretini sonlandırma kararı almıştır. Lin, Çin’deki afyon ticaretini kontrol altına almak üzere görevlendirilen ilk ve en yetkili kişi olması sebebiyle de tarihi bir öneme sahiptir.<sup class="calibre3"><a href="../Text/cin_split_113.html#footnote-34489-98" id="footnote-34489-98-backlink">[98]</a></sup> İngilizlerin gerçek gücünü en yakından gören ilk kişilerden olan Lin, bölgede yapmış olduğu gözlemlerin ardından devlet görevlilerine bu güce karşı bir an önce önlem alınması gerektiğini yoksa Çin’in sahip olduğu askeri gücüyle İngiltere donanmasını yenmesinin mümkün olamayacağını iletmiştir.<sup class="calibre3"><a href="../Text/cin_split_114.html#footnote-34489-99" id="footnote-34489-99-backlink">[99]</a></sup> Lin’in görev süresi içerisinde söylemiş olduğu birçok söz tarihe geçmiştir ve bunlar içerisinde en meşhur olanlarından bir tanesi “Eğer afyon ticaretinin gelişmesine devam edecek olursak birkaç seneye kalmaz ne savaşacak asker ne de kasamızda harcanacak para kalacak.” sözüdür.</p>

  <p class="normal">Lin, 1839 tarihinde imparatordan afyon ticaretini kesin olarak sonlandırması emrini almasıyla beraber ilk iş olarak İngiltere Kraliçesi Victoria’ya bir mektup yazarak Çin’de yaşanan durumu ve İngiltere’nin politikalarını en güzel şekilde anlatmıştır. Mektubunda Kanton bölgesindeki durum hakkında Kraliçe’yi zor durumda bırakacak sorular da soran Lin, şöyle demektedir:</p>

  <p class="normal"><span class="ideitalik">“Duyduğumuza göre kendi ülkenizde afyon kullanımını çok sıkı bir şekilde yasaklamışsınız. Bu durum afyonun insanlar için ne kadar zararlı bir ürün olduğunu sizin de bildiğinizi kanıtlıyor. Kendi ülkenizi zehirlemediğiniz için başka ülkeleri de zehirlememeniz gerektiğini sanırım biliyorsunuz. Çin’in size satmış olduğu hiçbir ürün insanlarınıza zarar vermemektedir. Bu ürünler içinde yiyecekler ve birinci sınıf ürünler bulunmaktadır. Çin size bu topraklardan hiç zehirli ürün sattı mı? Bizim dış dünyadan aldığımız ürünlerin hiçbiri işimize yaramamaktadır. Fakat sizin bizim ürünlerimize olan ihtiyacınız ve talebiniz o kadar fazladır ki insanlarınız bu ürünler için yanıp tutuşmaktadırlar. Çin bu ürünleri satmaktan vazgeçerse siz barbarlar kendinizi nasıl hayatta tutacaksınız?”<sup class="calibre3"><a href="../Text/cin_split_115.html#footnote-34489-100" id="footnote-34489-100-backlink">[100]</a></sup></span></p>

  <p class="normal">Mektubuna hiçbir zaman cevap alamayan Lin, bu sorunu ortadan kaldırmak için kendi adımlarını atmaya karar vererek Kanton bölgesinde sıkı bir afyon denetimi başlattı ve tüm ticari faaliyetler denetlenmeye başlandı. Lin’in Kanton bölgesine gelmesinden önce 1800 senesinden 1838 senesine kadar geçen süre içerisinde İngiltere’nin Çin’e olan afyon ticaretinde ülkeye yüz binlerce sandık afyon soktuğu hesaplanmaktadır. Ülkede on milyondan fazla afyon bağımlısının bulunması ve hazinenin gümüş rezervlerini Batı’ya akıtması Çin için büyük ekonomik sorunların doğmasına yol açmıştır.</p>

  <p class="normal">Lin’in bölgeye gönderilmesinin ardından yavaşlayan afyon ticareti çok geçmeden İngiltere’yi de rahatsız etmeye başlayarak gerilimi arttırmıştır. Afyon ticaretinin döndüğü yıllarda Hong ismi verilen ve limanlarda ticareti tekellerinde bulunduran Çinli tüccarlar varlıklarını daha da güçlendirmişler, fakat Lin’in bölgeye gelmesiyle onlar da sıkı denetim altına alınmışlardır.<sup class="calibre3"><a href="../Text/cin_split_116.html#footnote-34489-101" id="footnote-34489-101-backlink">[101]</a></sup></p>

  <p class="normal">Kanton’a ayak basmasının ardından geçen bir sene içerisinde büyük işler başaran Lin, 1839 tarihinde hâlen devam eden afyon ticaretini radikal bir karar ile durdurmuştur. Bu tarihte ülkeye 22 gemi ile kaçak sokulmak istenen 20.000 sandık afyonu yakalatan Lin, İngilizlerin tüm rüşvet tekliflerine rağmen afyon sandıklarının hepsine el koyulmasını emretmiştir. İngilizlerin tehditlerine aldırmayan ve gerçek bir vatansever olan Lin, toplanan bu afyonları Hu Men (Hu Mın) şehrinde yaktırarak tarihe geçmiştir. Bu hareketinin ardından İngilizlerin tepkisini çeken Lin, son bir karar daha alarak İngiliz gemilerini ticaretten de men ederek afyon ticaretine en büyük darbeyi vurmuştur.<sup class="calibre3"><a href="../Text/cin_split_117.html#footnote-34489-102" id="footnote-34489-102-backlink">[102]</a></sup></p>

  <p class="normal">Kanton bölgesinden atılmak istenen İngilizler bu durum karşısında çok daha fazla beklemeden Çin’e bir ders vermeyi düşünmüşler ve gerekirse savaşa dahi girmekten çekinmemişlerdir. İngiltere için artık kaybedecek bir şeyin olmaması savaş kararı almalarını oldukça kolaylaştırmıştır. Çin karşısında savaş ilan eden İngiltere artık bu ülkenin tamamen sömürülmesinin de önünü açmayı hedeflemiştir.</p>

  <p class="normal">İngilizler 1840 tarihinde Çin’e resmi olarak savaş ilan ederek İngiliz donanmasını Kanton’a göndermişlerdir. 21 Ağustos 1840 senesinde ise imparator, Lin Ze Xu (Lin Zı Şü)’nün savaşa neden olmasını bahane göstererek Lin’i görevinden uzaklaştırma kararı alarak hanedanlıktaki bürokrasinin ne kadar bozuk işlediğini yeniden gözler önüne sermiştir. İmparator bu kararı aldıktan sonra Lin’e yazdığı mektubunda onu yalancılık ve sorunu kontrol edememekle dahi suçlayarak oldukça ağır bir karara imza atmıştır.<sup class="calibre3"><a href="../Text/cin_split_118.html#footnote-34489-103" id="footnote-34489-103-backlink">[103]</a></sup></p>

  <p class="normal">Görevinden uzaklaştırılarak rütbesi sökülen Lin, ülkenin en kuzey bölgesi olan İli eyaletine sellerle mücadele ve sulama projelerini yönetmek için sürülmüştür. Kaderin bir cilvesi olarak 10 sene sonra yeniden affedilen Lin, yine imparator tarafından eski yüksek idare rütbesine terfi edilmiştir. Çin’in Guangxi (Guangşi) eyaletinde çıkan ayaklanmaları bastırmakla görevlendirilen Lin Ze Xu (Lin Zı Şü) 22 Kasım 1850 senesinde 67 yaşındayken bu bölgeye olan yolculuğu sırasında rahatsızlanıp hayatını kaybetmiş ve tarih sahnesindeki rolü sonlanmıştır.<sup class="calibre3"><a href="../Text/cin_split_119.html#footnote-34489-104" id="footnote-34489-104-backlink">[104]</a></sup></p>

  <p class="normal">Kendisinden sonra göreve gelen tüm Çinli idareciler, Çin’de dönen afyon ticaretinde etkili politikalar üretemediler ve başarısız oldular. Almış olduğu kararlar sonunda I. Afyon Savaşı’nın başlamasına neden olan Lin, hayata veda ettikten sonraki yıllarda Çinliler tarafından bir kahraman olarak görülmeye başlandı. Çin tarihi ve sosyal hayatında büyük yıkıma neden olan bu savaş Çin’in Batı’ya karşı ilk büyük mücadelesi olarak tarihe geçmiştir. Ayrıca Çin modern tarihinin doğmasına sebep olması nedeniyle de tarihçiler tarafından bir başlangıç noktası olarak kabul edilmektedir.</p>

  <h2 class="normal1" id="calibre_toc_15">2.5. I. Afyon Savaşı (1839-1842) ve Nanjing Anlaşması</h2>

  <p class="normal">Savaşın öncesinde yaşananları daha yakından anladıktan sonra savaşın ortaya çıkışını ve savaş boyunca İngiltere-Çin arasında yaşananları daha iyi gözlemleyebiliriz. Kanton bölgesinde yaşanan bu savaşa birçok tarihi kaynakta İngiltere-Çin savaşı da denilmektedir. Çin’in Batı karşısında aldığı ilk ve en büyük yenilgilerin başında yer alması nedeniyle özellikle Çin tarihi için büyük önem taşımaktadır. 1839 senesinde bölgeye getirilen afyonun Lin tarafından yakılmasının üzerine limandan uzaklaştırılmaya başlanan İngiliz ticaret gemilerinin ardından İngilizlerle kısıtlı da olsa silahlı çatışmalar yaşanmaya başlamıştır. 1840 senesinin Haziran ayında yerlerini güçlü İngiliz donanmasına bırakan küçük kuvvetler, gerçek mücadeleyi modern İngiltere donanmasının yapmasına karar vermişlerdir. 16 savaş gemisi, 4 zırhlı bot, 27 taşıyıcı, 1 tane de asker taşıyan geminin yanında 4000 kadar da kara kuvvetinin Kanton bölgesine ulaşması İngiltere’nin Çin karşısında gerçek gücünü göstermek için ne kadar kararlı olduğunu ortaya koymaktadır.<sup class="calibre3"><a href="../Text/cin_split_120.html#footnote-34489-105" id="footnote-34489-105-backlink">[105]</a></sup> Çinlilerin daha önce hiç görmediği silahlara ve teknolojiye sahip bu güç, Çin’in eski tip savaş gemilerinin karşısında daha ilk ateşin başlamasının ardından büyük üstünlük kurmuştur.</p>

  <p class="normal">George Elliot yönetimindeki İngiliz donanmasının Ningbo ve Zhejiang (Cıciang) limanlarını kapatması ve Çin’e gözdağı vermesinin ardından şiddetli çatışmalar yaşanmaya başlandı. Bu çatışmalarda Çin tarafı ağır kayıplar verdi ve moral olarak da büyük yara aldı. Eski silahlar ile mücadele eden Çin donanmasının İngilizlerin yukarı ve aşağıya doğru mekanik olarak hareket edebilen uzun menzilli topları karşısında pek fazla şansları olmamıştır. Bu toplar kısa süre içerisinde hem kale hem de diğer hedefleri yok ederek Çin savunma hatlarını dağıttılar. Çinliler yanan botları İngiliz gemilerine çarptırarak karşı ataklarda bulunsalar da çok fazla etkili olamamışlardır. İmparatorluğun düşmanın kellesini getirene ödül verileceğini açıklaması modern İngiliz ordusu karşısında başarı getirmekten çok uzak kampanyalardı ve Batı’nın modern teknikleri karşısında verilen savaşı kazanmak için yeterli değildi. Çin güçleri yer yer mevzilerini sert ve inatla savunmalarına rağmen ellerindeki eski ve güçsüz silahlar yüzünden başarılı olamadılar.</p>

  <p class="normal">“Yeşil Standart Ordu”<sup class="calibre3"><a href="../Text/cin_split_121.html#footnote-34489-106" id="footnote-34489-106-backlink">[106]</a></sup> denen birliklerinin komutasındaki sorunlar ve düzensizlik yüzünden gereken savunma da gerçekleştirilemeyerek Çin’in son umutları da giderek tükendi. İngilizlerin sadece hükümeti hedef aldıklarını açıkladıkları propaganda hareketleri zaten Qing Hanedanlığı’ndan soğuyan halkın da yaşanan savaşta etkisiz kalmasına neden olmuştur. Bu sayede İngiltere güçleri iç kesimlere kadar sokulmuş ve halktan herhangi bir büyük tepki görmemiştir. Çin askeri güçlerinin tüm mücadelelerine rağmen savaşı kolay kazanan İngiliz güçleri esas zaferi savaşın ardından Çin’i imzaya zorlayacakları Nanjing (Nancing) anlaşmasında elde etmişlerdir.<sup class="calibre3"><a href="../Text/cin_split_122.html#footnote-34489-107" id="footnote-34489-107-backlink">[107]</a></sup></p>

  <p class="normal"><span class="idebold">Nanjing (Nancing) Anlaşması (1842)</span></p>

  <p class="normal">Çin tarihine “Eşit olmayan anlaşmalar” olarak geçen anlaşmaların içinde yer alan bu tarihi anlaşma ile Çinliler büyük savaş tazminatı ödemeye ve birçok adaletsiz uygulamaya zorlanmışlardır.<sup class="calibre3"><a href="../Text/cin_split_123.html#footnote-34489-108" id="footnote-34489-108-backlink">[108]</a></sup> Toplam 13 maddenin yer aldığı Nanjing (Nancing) anlaşmanın en önemli maddeleri şöyle sıralanmaktadır<sup class="calibre3"><a href="../Text/cin_split_124.html#footnote-34489-109" id="footnote-34489-109-backlink">[109]</a></sup>:</p>

  <ul class="calibre4">
    <li class="normal2">Hong Kong İngiltere’nin kontrolüne bırakılacaktır.</li>

    <li class="normal2">Çinlilerin tekelinde olan Cohong sistemi kaldırılacaktır.</li>

    <li class="normal2">İki ülke arasında resmi olarak eşit şartlarda tanınırlık sağlanacaktır.</li>

    <li class="normal2">5 liman İngiltere ticaretine açılacaktır.</li>

    <li class="normal2">Çin İngiltere’ye 21 milyon dolar savaş tazminatı ödeyecektir.</li>
  </ul>

  <p class="normal">Bu anlaşmanın ardından Çin, Fuzhou (Fucou), Ningbo, Shanghai (Şanghay), Amoy<sup class="calibre3"><a href="../Text/cin_split_125.html#footnote-34489-110" id="footnote-34489-110-backlink">[110]</a></sup> gibi limanları İngiltere denetimine açmak zorunda kaldı. Ayrıca ek maddeler ile Hristiyan misyonerlerin üzerinde olan baskılar kaldırılarak Çin’de daha rahat çalışmaları sağlandı. Bu bölgelerde olan yabancı sayıları anlaşma öncesinde onlarla ifade edilirken sonraki dönemlerde katlanarak artmaya devam etti.<sup class="calibre3"><a href="../Text/cin_split_126.html#footnote-34489-111" id="footnote-34489-111-backlink">[111]</a></sup> Yazar Lawrence James’e göre bu savaşın sadece afyon ticareti yüzünden ortaya çıkmadığı açıktır.<sup class="calibre3"><a href="../Text/cin_split_127.html#footnote-34489-112" id="footnote-34489-112-backlink">[112]</a></sup> Emperyalizm bu savaşta afyonu bir araç olarak kullanarak Çin’i sömürmenin planını yapmaya başlamıştır. Savaşı kaybeden Çin, diğer Avrupalı devletleri ve hemen yanı başında güçlenmekte olan Japonya’yı da iştahlandırmıştır. 1843 senesinde İngiltere ile bir devam anlaşması daha yapılmıştır. Haziran 1844 senesinde ABD ile Çin arasında Wangxia (Vangşia) anlaşması imzalanmış, hemen ardından da Fransa ile aynı yılın Ekim ayında Huangpu anlaşması gerçekleştirilmiştir. Bu anlaşmalar ile Batılı ülkelere ticarette eşitlik ve ek kolaylıklar sağlanmıştır.</p>

  <p class="normal">İmparatorluğun Li’nin yerine görevlendirdiği Qi Ying (Çi Ying), Guangzhou (Guancou) şehrinde yabancılar ile olan dış ilişkileri idare etmiştir. Yabancılar ile rahat iletişim kurması ve ikili ilişkileri geliştirmesine rağmen ticaret üzerinde gereken artış sağlanmayınca İngilizler yine huzursuzluk çıkarmaya başlamışlardır. Savaşın etkisiyle korsanlar iç bölgelere çekilmiş ve ırmaklar boyunca şehirleri yağmalamayı sürdürmüşlerdir. Suç oranlarının artması ve eski askerlerin savaştan elde ettikleri silahlarla soygunculuğa başlamaları Çin’de savaş sonrası artan sosyal çöküntünün ilk işaretleri olmuştur.<sup class="calibre3"><a href="../Text/cin_split_128.html#footnote-34489-113" id="footnote-34489-113-backlink">[113]</a></sup> Ayrıca halk arasında da çatışmaların başlaması ülkenin savaşın ardından giderek kaosa sürüklendiğinin diğer işaretleridir.</p>

  <p class="normal">Kanton ticaretinin başka bölgelere kaymasıyla Shanghai (Şanghay) gibi büyük şehirlerde ticaret önemli ölçüde artmaya başlamıştır. İşlerin yer değiştirmesi ile Kanton bölgesinde pek çok kişi işsiz kalmış ve özellikle bu bölgede ağır ekonomik sıkıntılar yaşanmıştır. Bu karşılaşmanın kanlı olması yüzünden başlayan kaosun tek olumlu etkisi halkın ve ülkesini seven idarecilerin kendilerini sorgulamaya başlamaları olmuştur. Batı’dan neden bu kadar geri kalmış olduklarını araştırmaya başlayan bazı aydın kesimler, Çin’in Batılıların yaptıklarını örnek alması gerektiğini ve bir an önce modern endüstriye geçmesi konularını tartışmaya başlamışlardır. Yaşanan savaşın ardından Batı artık kapalı kutu olmaktan çıkmış ve Çin’in üzerine çöken kara bir buluta dönüşmüştür. Çinliler Avrupalıları daha yakından tanımaya başladıkça Batı hakkında yapılan araştırmalar da hız kazanmıştır. Bu dönemde yazılan kitaplardan bazıları Batı’yı incelemeleri açısından oldukça önemlidirler.</p>

  <p class="normal">Wei Yuan (Vey Yüen) 1841 senesinde “A Comprehensive Survey of Off-Shore Countries” isimli bir kitap yazmıştır. Aynı tarihte yine Avrupa’yı işleyen “A Brief History of England” Cheng Feng Heng (Çıng Fong Hıng) tarafından kaleme alınmıştır. Ardından sırasıyla 1842, 1846, 1848 ve 1850 senelerinde önce Liang Wen Tai (Liang Vın Tay) “A Study of Englands of Red-haired Barbarians”, Liang Ting Nan “Four Essays on Off-shore Countries”, Xu Ji She (Şü Ji Şı) “Records of Lands and People Overseas” ve Xia Xie (Şia Şie) “Main Events Between China and the West” adlı kitaplar basılmıştır.<sup class="calibre3"><a href="../Text/cin_split_129.html#footnote-34489-114" id="footnote-34489-114-backlink">[114]</a></sup></p>

  <p class="normal">Bu kitapların ortaya çıkması Çinlileri Batı hakkında daha çok okumaya ve öğrenmeye sürüklemiştir. Aydın kesimin bilinçli olarak başlattığı bu hareketlerin sonunda Çin topraklarında Batılı kaynaklara olan ilgi de giderek artmıştır. Tüm bu bilgilerin Batı’dan Çin’e akması ve kendi kendini sorgulama döneminin başlamış olması Çinlilere yepyeni bakış açıları kazandırmıştır. Batı’nın gücünü daha iyi anlayan Çinliler artık bu güçten kurtulmanın planlarını yapmaya başlamışlar ve bu da Çin tarihinde “Kendini Güçlendirme Dönemi” isimli modernizasyon döneminin başlamasına neden olmuştur. Yaşanan bu dönem Çin için askeriyeden eğitime kadar birçok alanda Batı örnek alınarak gerçekleştirilen reform hareketlerinin de temelini oluşturmaktadır.</p>
</body>
</html>
