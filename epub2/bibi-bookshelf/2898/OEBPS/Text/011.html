<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p3">&nbsp;</p>

  <h2 class="h22"><a id="ncx98"></a><a id="a65"></a>GİRİŞ</h2>

  <p class="p15">Felsefe eğitimi almamış kişilerin dil felsefesinden beklentileri, genel olarak felsefe hakkında herhangi bir bilgiye dayanmadan sahip olunan önyargılardan bağımsız değildir. Felsefeye dışarıdan bakanların &ldquo;felsefî olan&rdquo; ile ilgili tasarımları çoğunlukla birtakım karıştırmalara dayalıdır. Felsefe sık sık ideolojiyle, dünya görüşüyle, pratik davranış ilkeleriyle, vb. şeylerle karıştırılır. Bunun sonucunda &ldquo;felsefî olan&rdquo; ile kastedilen, parlak fikirler, olan-biten her şeyi açıklama / anlamlandırma iddiasıyla ortaya konan savlar, değişik konulardaki veciz sözler, bir problem hakkında &ldquo;can alıcı&rdquo; saptamalar, vs.&rsquo;dir. Sokaktaki insanın, her zaman ihtiyaç duyduğu &ldquo;düşünme ekonomisi&rdquo;ni bu tür indirgemelerde bulması ve farkına genellikle varmadığı soru sorma ve sorduğu sorulara cevap arama ihtiyacını bu yoldan gidermesi, yukarıda örneklediğimiz karıştırmaların nedeni olsa gerek.</p>

  <p class="p15">&ldquo;Felsefî olan&rdquo;ı, &ldquo;kavranamayan&rdquo;a, bilinmeze yönelik bitmek tükenmek bilmeyen ve faydasız bir deşifre etme çabasına, çok şey söyleyerek hiçbir şey anlatmama biçiminde bir belâgate ve hatta düpedüz &ldquo;saçma&rdquo;ya indirgeyenler ise diğer bir grubu oluşturmaktadır. Bu tür bir tasarım, ilk grup ile kıyaslandığında &ldquo;olumsuz&rdquo; olarak değerlendirilebilir. Zira ilkinde baskın olan eğilim, hayretle ve belki de saygıyla karışık bir tür &ldquo;temkinlilik&rdquo; tavrıyken ikincisinde, küçümseme ya da yok savma tutumu egemendir. Sonuçta her iki grubun ortak yanı, felsefeye, felsefî etkinliğin taşıyıcısı olarak felsefe yapıtlarına ve felsefecilere &ldquo;mesafeli&rdquo; durmayı yeğlemeleridir, denebilir.</p>

  <p class="p15">Oysa ki, ne genel olarak &ldquo;felsefî olan&rdquo; ne de özel olarak dil felsefesi yukarıdaki örneklerde zannedildiği gibi bir şey değildir. Her şeyden önce dil felsefesi, bir &ldquo;bilgi üretme etkinliği&rdquo;nin adıdır. Bu nedenle de dile bir &ldquo;mucize&rdquo; gibi yaklaşmaz. Yaygın kanının tersine, aslında &ldquo;dilin kökeni&rdquo; sorunu da sahici bir dil felsefesi problemi değildir; zira dile sahip olmayan bir insan topluluğunu tahayyül etmek &ndash;mümkün olabilse dahi&ndash; beyhude olacaktır. Buna, felsefe tarihinde dilin kökeni problemine değinen filozofların sayısının hiç de az olmadığı biçiminde bir saptama ile karşı çıkılabilir. Ancak, dilin kökenini konu alan &ldquo;felsefî&rdquo; denemelere bakılırsa, bunların çoğunlukla ölçüsü kaçırılmış spekülasyonlar oldukları görülecektir.</p>

  <p class="p15">Sözcüklerin kökenine ilişkin açıklamalar da dil felsefesinin alanı dışındadır, zira lengüistiğin bir dalı olan etimolojinin alanına girmektedir. Buna, adların kaynağı / doğruluğu konusunun Antik Çağ&rsquo;daki dil filozoflarının düşünme gündeminde merkezi bir konum işgal ettiği hatırlatılarak karşı çıkılabilir. Ne var ki, Saussure çeşitli dilleri karşılaştırarak verdiği örneklerle gösteren ile gösterilen arasındaki bağın saymaca olduğu biçimindeki ilkesini kanıtlayarak &ldquo;adların doğruluğu&rdquo; tartışmasının Antik Çağ&rsquo;daki tarihsel bağlamı dışında sürdürülmesinin beyhudeliğini göstermiştir. Böylece, insanlığın tarih boyunca mitolojik veya dinsel inançlardan (örneğin Eski Ahit&rsquo;teki Babil Efsanesi&rsquo;nde) felsefî ya da bilimsel meraka kadar uzanan (örneğin XIX. yy. da geliştirilmiş onomatope odaklı spekülatif teorilerde olduğu gibi) adların, sözcüklerin ve genel olarak dilin kökenine yönelik bir &ldquo;ilk neden&rdquo; arayıp bulma tutkusu, artık günümüzde dil felsefecilerinin motivasyonunu oluşturmamaktadır. Kısacası (buradan itibaren sadece &ldquo;dil felsefesi&rdquo; diye anacağımız) modern dil felsefesi, genetik (kökene ilişkin) bir soruşturma etkinliği değildir.</p>

  <p class="p15">O halde, nasıl bir bilgisel etkinliktir dil felsefesi? Bu etkinlik sonucunda hangi türde ürünler ortaya konmaktadır? Dil felsefesini, dili konu edinen diğer bilgi alanlarından ayıran şey nedir? Bu soruların cevaplanması, genel olarak felsefî bilgiyi diğer bilgi türlerinden (özellikle bilimsel bilgiden) ayıran özelliklerinin belirtilmesini gerektirmektedir. Burada, söz konusu ayırıcı özelliklerden yalnızca birinin altını çizmeyi deneyeceğiz.<a id="a66"></a><a href="../Text/notes.html#a127"><span class="t20">{a}</span></a> Çünkü felsefî bilginin bu özelliği, aynı zamanda sokaktaki insanın onunla ilgili karıştırmalarının ya da önyargılarının nedenleri arasında üst sıralarda yer almaktadır. Sözgelimi, bilimsel bilginin &ldquo;ayakları yere basan&rdquo; yapısıyla karşılaştırıldığında felsefî bilgiyi daha soyutlamaya dayalı, hatta bir benzetmeyle &ldquo;uçarı&rdquo; kılan özelliği, onun &ldquo;verilmiş olan&rdquo; ile yetinmemesidir. Felsefî bilginin bu yönünü, Edmund Husserl&rsquo;in fenomenoloji için kullandığı bir terimden yararlanarak &ndash;Husserl&rsquo;in kendi kastıyla özel bir bağ kurmaksızın&ndash; belirtmek mümkündür: Felsefî bilgi nesnesini <span class="t21">a priori</span> tasvir etmeyi hedefler.</p>

  <p class="p15">Bu iddiayı açıklamak ve temellendirmek için, bilimsel bilgi ile felsefî bilgi arasındaki farka dair şu örneği ele alalım: Bir Antik Çağ filozofu olan Thales, evrenin <span class="t21">arkhe</span>&rsquo;sinin (ilk kaynağının) su olduğunu iddia etmiştir. Su ile gezegenimizdeki hayat arasındaki nedensellik ilişkisine dair olguların gözlemlenmesine dayalı olduğuna şüphe bırakmayan bu iddianın, gözlemi aşan genelleyiciliği dikkat çekmektedir. Oysa ki bir bilim adamının, örneğin bir biyoloğun aynı gözlemler sonucunda şöyle bir varsayıma ulaşması beklenebilir: &ldquo;Bir gezegende su (H<span class="t22">2</span>O) bulunması orada canlıların olması için zorunlu koşuldur&rdquo;. Ardından da bu varsayımı, sözgelişi diğer gezegenler konusunda yürütülen araştırmalarda elde edilen bulgularla karşılaştırarak sınaması beklenebilir.</p>

  <p class="p15">Örneğimizde de görüldüğü gibi, filozof da bilim adamı gibi olan-bitenden hareketle işe başladığı halde, sonuçta olan-bitene dair ürettiği bilgiyi sınamak üzere yeniden ona başvurmamaktadır. Zira artık o bilginin sınırları, deneyimin sınırlarından daha geniştir. Felsefî bilgi, salt duyu deneyimi yoluyla doğrulanabilir ya da yanlışlanabilir olmayan bir nitelik arz etmektedir.</p>

  <p class="p15">Dil felsefesi de, genel olarak felsefî bilginin sahip olduğu bu özelliği taşıyan bilgiler üretmektedir. Bu nedenledir ki, örneğin lengüistik uzmanı gibi, dil filozofu da belirli bir doğal dildeki ifade örneklerinden yararlanarak teorisini oluşturmaya başlayabildiği halde, onu sınamak için tek tek doğal dillere yönelmez. O, tüm doğal dillerde ortak olan, dil fenomenine ait öğelerin a priori<a id="a67"></a><a href="../Text/notes.html#a130"><span class="t20">{b}</span></a> tasvir edilmesi amacını güder.</p>

  <p class="p15">Dil felsefesinin bu tasvirde yararlandığı kavramlar, üzerine eğildiği sorunlar ve bu sorunların çözümü için önerilmiş görüşler, takip eden bölümlerde tanıtılmaktadır.</p>

  <p class="p15">&nbsp;</p>

  <p class="p15">&nbsp;</p>
</body>
</html>
