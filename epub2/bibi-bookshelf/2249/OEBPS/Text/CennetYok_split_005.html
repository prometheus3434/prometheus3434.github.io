<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>CennetYok</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik" id="calibre_toc_2">Sonra</h1>

    <p class="normal">Güneş vuruyor. Sağıma, soluma, her yanıma. Buruşup kırışıyor gözlerim. Dışarıda topuklu terlik sesleri. Gözleri buğulu, sırma saçlı kadınlar geçiyor. Gelen giden yok. Eve dönmek için yeterince iyi bir nedenim de... Sırtımı acıtan tahta bir sandalyede oturuyorum. Selim yine geç kaldı. Burada, müdavimi olduğumuz bu ara sokak birahanesinde oturup geçmişi düşünmekten başka yapacak daha iyi bir şeyim yok.</p>

    <p class="normal">Arka planda <em class="calibre6">David Gilmour</em>’dan bir parça çalıyor.</p>

    <p class="siir">Now it’s time to go</p>

    <p class="siir">From your sad stare</p>

    <p class="normal">Hoşuma gidiyor bu. Bir de ayalarımı serin tutan Arjantin bardak var. O da hoşuma gidiyor. Bu ikisi olmasa kalkıp giderdim belki de. Bir kişi eksik, bir kişi fazla... Birahane için bir şey fark etmez ne de olsa. Hemen yanımda bir pencere. Ardına kadar açık. Hafif bir rüzgâr esiyor. Ilık ılık dokunuyor yüzüme. Baharatlı, yoğun bir koku taşıyor. İçime çekiyorum bu kokuyu. Gözlerimi kapayıp biramdan bir yudum alıyorum. Güneş gözlüklü, şort-mayolu adamlarla bikinili kızlar yürüyor dar, taşlık sokakta. Bir aşağı bir yukarı gidip gidip geliyorlar. Ya da hepsi birbirine benzediğinden bana öyle geliyor. Farkında değiller günün yavaş yavaş bittiğinin.</p>

    <p class="normal">İri yapılı, beyaz gömlekli bir adam elindeki köpek tasmasını sallaya sallaya geçiyor. Hemen yanında yeri koklayan bol tüylü bir teriyer var. Bir süre seyrediyorum onu. İştahla yeri kokluyor. Kuyruğunu dikleştirip hızlı adımlar atıyor. Sıkılıp başımı çeviriyorum.</p>

    <p class="normal">Gök bulutsuz. İçimdeyse yoğun, kapanık bir havanın sıkıntısı var. Üzeri çizik dolu ahşap barın arkasında iri kafalı barmen gazete okuyor. Adı Vahit. Mevsimlik elemanlardan. Her yaz gelip iki, bazen üç ay barmenlik yapıp şehre geri dönüyor. Bir yerde mi okuyormuş neymiş? Sayfaları yavaş yavaş çeviriyor, ara sıra başını kaşıyarak kapıdan dışarı, güneşli caddede yürüyenlere bakıyor. Kim bilir aklından neler geçiriyor.</p>

    <p class="normal">Barın loş serinliğinde sessizlik dalga dalga yayılıyor. Gelip geçenler kaçamak bakışlar atıyor içeriye. Alaca gölgeler düşüyor yüzlerine. Kuru, çıplak ayaklarını görüyorum. Canları bira çekiyor. Bakışlarından belli. Bardağımdan iri bir yudum alıyorum. Ne gitmek istiyorum ne kalmak. Benliğim paramparça olup etrafa dağılmış gibi. Gözlerim doluyor durduk yere. Başımı çeviriyorum. Nereye baksam aynı boğuntu. İki adam giriyor bara. Biri sigara içiyor. Tütün renginde bıyıkları. Vahit gazeteyi kapatıp oturduğu tabureden iniyor.</p>

    <p class="normal">“Hoş geldin Kadir abi,” diyerek gülümsüyor.</p>

    <p class="normal">Bilek güreşine tutuşacaklarmış gibi tokalaşıp öpüşüyorlar. Sigara içen adam gürültülü kahkahalar atıyor. Ne konuştuklarını duyamıyorum. Selim’i bekliyorum, diyorum kendi kendime. Ben burada yalnızca Selim’i bekliyorum. Selim bir türlü gelmek bilmiyor. Terliyorum. Çocukluğumda gittiğimiz kumsal geliyor aklıma. Koşup koşup iskeleden atlayan delikanlılar. Gülüp eğlenen insanlar. O zaman da böyle ayrık hissederdim. Gözlerimi kapayıp martı çığlıklarını dinlerdim. Öylece akıp giderdi her şey.</p>

    <p class="normal">Selim giriyor kapıdan. Başı önde. Neredeyse ezbere yürüyüp yanıma geliyor.</p>

    <p class="normal">“Merhaba.”</p>

    <p class="normal">Bakışları donuk. Yüzünde hep o aynı sessizliğin izleri.</p>

    <p class="normal">“Merhaba,” diyorum. Tam karşımdaki tahta sandalyeyi çekip oturuyor. Arkasını dönüp hiç konuşmadan parmağını kaldırarak Vahit’ten bira istiyor.</p>

    <p class="normal">“Hazır mısın?” diyor.</p>

    <p class="normal">“Hazırım.”</p>

    <p class="normal">Bin dokuz yüz doksan sekiz yazından beri güneye inip Likya Yolu’nu yürüyerek katetme planları yapıyoruz. Başlangıçta sekiz kişiydik. Şimdiyse yalnız ikimiz. Müzik değişiyor. Jimi Hendrix başlıyor. Sahilde güneşlenen kalabalığı düşünüyorum. Esmerleşen heykeller. Vahit geliyor. Elinde köpüklü bir Arjantin. Selim’in sırtına vurup gülümsüyor.</p>

    <p class="normal">“Büyük gün geldi desene!”</p>

    <p class="normal">“Geldi! Geldi ya!”</p>

    <p class="normal">Gözlerinin içi gülüyor Selim’in bir anda. Onu hiç bu kadar mutlu gördüğümü anımsamıyorum. Kaykılıp cebinden sigara paketini çıkarıyor. Paketi sol eline vurup beyaz filtreli sigaralardan birini alıp yakıyor. Vahit gülümseyerek bara dönüyor. Ilık rüzgâr esmeye devam ediyor. Konuşmadan oturuyoruz. Söylenecekler tükenmiş gibi. Dile kolay! On yıl öncesinden yapılmaya başlanan planlar, kurulan hayaller, gelenler, gelmeyenler, ölenler, kalanlar, hepsi ama hepsi işte buraya getirdi bizi. Söylenecek başka ne kalmış olabilir ki? Belki bir soru: Peki ya sonra?</p>

    <p class="normal">Selim’in masaya bıraktığı paketten bir sigara da ben alıp yakıyorum. Biram bitmek üzere. Vahit barı silerken tütün bıyıklıyla konuşuyor. Dışarı bakıyorum. Tanımadığım onlarca insan. Barın hemen karşısındaki evin ikinci kat penceresinde atletli, yaşlı bir adam dışarı bakıyor. Göz göze geliyoruz kısa bir süreliğine. Esneyip başını kaşıyarak evin içinde gözden kayboluyor.</p>

    <p class="normal">Zaman usulca akıp gidiyor.</p>
  </div>

  <div class="calibre1" id="calibre_pb_8"></div>
</body>
</html>
