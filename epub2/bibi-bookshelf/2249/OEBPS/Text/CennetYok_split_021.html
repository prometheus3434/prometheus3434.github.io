<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>CennetYok</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik" id="calibre_toc_18">Masal</h1>

    <p class="normal">Hiç beklemezken anımsanan bir anı gibi doldu odaya güneş. Aynadan, halıdan, rengi solmuş duvarlardan yansıyıp kondu tekir kedinin uzun burunlu yüzüne. Kedi silkinip pütürlü diliyle patisini yaladı. Zamanı uzattıkça uzattı. Divana uzanıp ellerini başının altında birleştirmişti küçük çocuk. İnce, kemikli parmakları kıpraşıyordu sarı saçlarının arasında. Büyüdükçe koyulaşacaktı saçlarının rengi, ama bunu henüz bilmiyordu. Bilmediği, öğrenmediği çok şey vardı.</p>

    <p class="normal">Divanın ayaklarını uzattığı ucundaki pencereden dışarı bakıyordu. Güneşin sarısı göğün açık mavisine karışıyordu. Su katılmış rakı beyazı bulutlar geçiyordu ağır ağır. Hanımeli ve yasemin kokusu taşıyan rüzgâr estikçe açılan yarı aralık pencereyi sağ ayağıyla gerisingeri itekliyordu.</p>

    <p class="normal">Sessizce pencere pervazına atladı tekir kedi. Islak burnunu titretip gözlerini kısarak kokladı ılık havayı. Pencereye gerili tele yaklaştı iyice. Oturup kuyruğunu ayaklarının çevresine dolayıp seyre daldı dışarıyı.</p>

    <p class="normal">“Keşke hep böyle kalsa,” diye geçirdi içinden sebebini bilmeden. Neyin nasıl olması gerektiğini bilecek yaşta olmadığını düşündü sonra. “Daha çok küçüksün,” demez miydi hep anneannesi?</p>

    <p class="normal">Okullar kapanalı birkaç hafta olmuş, yaz tatilinin buğulu rehaveti kaplamaya başlamıştı her yeri. Kışları yağmur yağdığında vahşi bir akarsuya dönüşen bahçeli evlerinin yanındaki dar, yokuşlu yol şimdi kupkuruydu. Çok uzakta bir kamyonun hızlandığını duyabiliyordu. ‘Uzun burunlu, kasası kırmızı bir kamyon bu,’ diye geçirdi içinden.</p>

    <p class="normal">“Mırnav,” diye seslendi tekir kediye. Kedi sağ kulağını kıvırmakla yetinip oralı olmayınca bir daha seslenmedi. Bütün bir gün hiç sıkılmadan aylaklık edebileceğini düşününce geniş bir gülücük yayıldı güneş vuran yüzüne. Gözlerini kapatıp içine çekti mis kokan havayı. Anneannesini düşündü. O gözleri kapalı aylaklık ederken anneannesinin üst katta, beyaz boyalı demir balkon sandalyesinde dışarıyı seyrettiğine emindi. Annesiyse çalıştığı okulda ne işe yaradığını kestiremediği toplantılardan birinde olmalıydı. Ya babası? Babasının nerede olduğunu bilmiyordu. Öldüğünü, onu bir daha asla göremeyeceğini söylemişlerdi. Kimin ne zaman ne yaptığını bilmenin ne kadar güzel olduğunu düşündü. ‘Demek Tanrı olmak böyle bir şey,’ dedi kendi kendine. Tanrı babasının da nerede olduğunu biliyor olmalıydı.</p>

    <p class="normal">İki katlı, beyaz badanalı evin üst katında yaşıyordu anneannesi. Beyaz saçlı, beyaz tenli, kalın çerçeveli kahverengi gözlükleri buruşuk yüzünden eksik olmayan yaşlı bir kadındı. Sabah erkenden kalkıp balkona çıkar, güneş batana dek gelen geçeni izlerdi. Hemen her gün, havasızlık kokan salonundaki kalın camlı, ahşap dolapta sakladığı sararmaya yüz tutmuş fotoğrafları çıkarır göğüs geçire geçire baktıktan sonra gerisingeri yerine yerleştirirdi. Anneannesinin, dedesinin, ağaçların, kuşların henüz o doğmamışken neye benzediğini görmek için zaman zaman gizlice yukarı çıkıp camlı bölmedeki fotoğraflara bakardı. Resimlerdeki herkesin yüzünde ışıltılı bir mutluluk vardı. Güneşli, güzel günlerin fotoğraflarıydı bunlar. Tıpkı bugün gibi.</p>

    <p class="normal">Çok önemli bir şey hatırlamış gibi hızla doğruldu. Mırnav tüylerini dikleştirip yere atladı. Rüzgâr pencereyi açtı ardına kadar. Divandan aşağıya saldığı küçük ayakları terlikleriyle buluştu. Yaz gününün ağır ağır sızdığı odadan çıkıp antreye açılan kapıya yöneldi. Mevsim ne olursa olsun soğuk olurdu antre. Merdivenler yukarıda anneannesinin evine açılan ahşap kapıyla, aşağıdaysa rutubetli bodrumla sonlanıyordu. Bodrumdan yükselen havanın ağır kokusu genzini yakardı.</p>

    <p class="normal">Koşarak çıktı merdivenlerden. Taş basamakların soğuğu çarptı yüzüne. Serinledi. Eski, ahşap kapının önüne gelince durdu. Kapıyı çalmakla çalmamak arasında tereddüt etti. Minik elleriyle uzanıp tokmağı çevirirken anneannesine ne zamandır sürpriz yapmadığını düşünüyordu. Önce ayçiçeği sarısı saçlarıyla yuvarlak başı uzandı içeri, ardından düşük omuzlu, zayıf bir vücut ve yeşil şortundan leylek bacağı gibi sarkan çırpı bacaklar. Kapıyı kaparken gıcırdatmamak için çok yavaş hareket ediyordu.</p>

    <p class="normal">Kapının hemen ardındaki kararmış parkeleri örten halının üzerinde genişçe bir masa, masanın ilerisindeyse pencerenin önüne yerleştirilmiş yüksek arkalıklı iki kırmızı koltukla üç kişilik, çuha yeşili bir divan vardı. Sağında kalan buzlu camlı kapı arka taraftaki yatak odasıyla banyoya uzanan karanlık koridora açılıyordu. Parmak uçlarında ilerleyerek solundaki yarı açık kapıdan geçerek eskiden misafir odasıyken şimdi ardiye olarak kullanılan odaya girdi. Çevrede onlarca eski eşya ve üzeri temizlik bezleriyle örtülü birkaç kunt sandık vardı. Eski zaman kokuları ulaştı burnuna. Salondaki duvar saatinin yorgun tiktaklarını duyabiliyordu. Tam tahmin ettiği gibi anneannesi odanın sağındaki açık balkon kapısının ardında demir balkon sandalyesine oturmuş dışarıyı izliyordu. Sandalyenin arkalığına minder koymamıştı. ‘Sırtı acımıyor mu?’ diye düşündü. Ahşap parkeler her adımında eğilip bükülüyordu. Tatlı bir rüzgâr girdi açık balkon kapısından. Tül perde hızla kabarıp yavaşça eski halini aldı. Yaşlı kadın dirseğini siyah balkon demirine dayayıp başını yasladı elinin ayasına. Avına yanaşan bir panter gibi yavaş adımlarla ilerledi küçük çocuk. Tül perdeyi hızla çekip bağırdı:</p>

    <p class="normal">“Böö!”</p>

    <p class="normal">Anneannesi oturduğu yerde sıçrayıp ufaklığa döndü.</p>

    <p class="normal">“Aman be Veli! Yüreğime indirmek mi istiyorsun?” Yüzündeki kırışıklar gevşeyerek sevgi dolu bir gülücüğe dönüştü.</p>

    <p class="normal">Veli kıkırdayarak boynuna atıldı yaşlı kadının. Beyaz, kabarık saçların naftalini andıran kokusunu içine çekti.</p>

    <p class="normal">“Yaramaz şey seni,” diyerek omuzlarından yakaladığı gibi kucağına oturttu Veli’yi. “Anneanneni mi özledin bakayım sen?”</p>

    <p class="normal">Evet dercesine başını aşağı yukarı salladı Veli. Ilık yaz rüzgârı sardı her ikisini. Egzozu patlak bir araba gürültüyle tırmandı evlerinin yanındaki yokuşu.</p>

    <p class="normal">“Aşağıda sıkıldım,” dedi uzaklara bakarak. Çok uzakta, civar apartmanların arkasında ışıldayan denizin maviliğini düşündü. “Bana masal anlatır mısın anane?” dedi başını yukarı kaldırarak. Ellerini bacaklarının arasına kıstırdı. Güneşi bulutlar kapamış, balkonu kaplayan koyu gölgenin serinliği içini titretmişti.</p>

    <p class="normal">“Anlatırım tabii kuzum,” diyerek gülümsedi yaşlı kadın. Veli’nin saçlarını okşadı yavaşça. Anneannemin elleri buruş buruş diye düşündü Veli.</p>

    <p class="normal">Bulutların ardından ağır ağır çıktı güneş. Gözlerini kamaştırdı. Göğün maviliğinde, çok yüksekte bir martı süzülüyordu.</p>

    <p class="normal">“Bir varmış, bir yokmuş...” diye başladı masal, diğer tüm masallar gibi.</p>

    <p class="normal">Sonsuza dek anneannesinin kucağında masal dinlemeyi istedi Veli.</p>

    <p class="normal">Çok uzakta bir vapur düdüğü öttü.</p>

    <div class="chapter">
      <div class="chapter">
        <p class="calibre7">[<a href="../Text/CennetYok_split_009.html#footnote-345-1-backlink" id="footnote-345-1">1</a>] “Kış Bitti”, Cevat Çapan.</p>
      </div>
    </div>
  </div>

  <div class="chapter"></div>
</body>
</html>
