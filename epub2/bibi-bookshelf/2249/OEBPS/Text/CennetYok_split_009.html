<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>CennetYok</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik" id="calibre_toc_6">Yaz Biterken</h1>

    <p class="normal">Boz bulanık bir gün. Uzakta, dalga sesleri. Martılar çıldırmış. Dönüp duruyorlar tepemizde. Bulutlar kopkoyu geçecek bir güzün habercisi.</p>

    <p class="normal">“Oynamak istiyor musun?”</p>

    <p class="normal">Başını çevirmiyor. Elindeki iki kartı yukarı bakacak şekilde masaya bırakıyor. Maça asıyla karo beşlisi.</p>

    <p class="normal">“Hayır,” diyor Hakan. Belli belirsiz. Kendi kendisiyle konuşurmuşçasına.</p>

    <p class="normal">Martılara takılmış bakışları. Aniden esen serin rüzgâr içimi titretiyor. Kartları toplayıp desteyi masanın ortasına koyuyorum. Lokantacı Salih Abi ekmek dolu, kalın bir naylon poşetle çıkageliyor. Ellili yaşlarının ortasında sakallı, şişman bir adam. Eski denizcilerden. Onu görür görmez ayaklanıyoruz. Güleç biri aslında ama yüzünün olur olmaz yerlerinde biriken kırışıklar onu olduğundan somurtkan gösteriyor.</p>

    <p class="normal">“Söyleseydin biz alırdık ekmekleri Salih Abi,” diyor Hakan.</p>

    <p class="normal">Peşinden gidiyorum. Torbanın bir ucundan o bir ucundan ben yakaladığımız gibi loş restorana dalıyoruz.</p>

    <p class="normal">“Yolda ekmek arabasını görünce alıverdim işte,” diyor Salih Abi. Sesi titrek. Hırıltılı.</p>

    <p class="normal">Torbayı kaldırıp mutfak tezgâhının üzerine koyuyoruz. Hakan ekmekleri torbadan çıkarıp tezgâha dizerken içeri sesleniyor.</p>

    <p class="normal">“Sen dinlen abi, biz hallederiz!”</p>

    <p class="normal">Hızlı hızlı bitiriyoruz işimizi. Mis gibi ekmek kokuyor. Mutfaktaki çöpleri boşalan torbaya dolduruyorum. Dışarı çıkıyoruz. Belli belirsiz bir yağmur sıkıntısıyla sigara kokusu. Salih abi restoranın önündeki masalardan birine oturmuş sigara içip gelen geçene bakıyor. Ahşap sandalyelere ilişiyoruz. Sessizce ona bakıyorum. Güneşin altında kalmaktan meşinleşmiş esmer teni, iri parmaklarının arasına sıkıştırdığı sigarası, çukurlaşmış gözlerini örten kahverengi çerçeveli güneş gözlüğü, kısa kollu keten gömleği; yazı anıştıran her şey.</p>

    <p class="normal">Oysa bitiyor yaz.</p>

    <p class="normal">Taş döşeli sokaktan Kale İçi yönünde iki turist kadın geçiyor. Gülüyorlar. İçlerinden uzun boylu, sarışın olan durup bir kuyumcu vitrinine bakıyor. Arkadaşına bir şeyler işaret ettikten sonra yürümeye devam ediyorlar. Sanırım hâlâ gülüyorlar. Lokantanın tam karşısında, sönük plastik toplarla ucuz güneş gözlükleri satan bakkalın tekir kedisi gölgede uyuyor. Gözlerimi ovuşturuyorum.</p>

    <p class="normal">Bulutlar uzaklaşıyor.</p>

    <p class="normal">Şimdilik.</p>

    <p class="normal">“Bugün dönüyorsunuz değil mi?” diye soruyor Salih abi.</p>

    <p class="normal">“Evet,” diyorum. “Birkaç saat sonra yola çıkarız.”</p>

    <p class="normal">“Bir yaz daha bitti desenize.” Bir nefes alıyor sigarasından. Gözlüğünü çıkarıp masaya bırakıyor. Bir anda on beş yaş yaşlanıveriyor. Sırtında taşıyamadığı acıları sığdırdığı birer kuyu göz çukurları. Yaşamın acımasızca kemirip durduğu bir çift kuyu.</p>

    <p class="normal">“Bitti, bitti ya,” diyor Hakan. Ellerini başının arkasında kavuşturup sandalyeye yaslanıyor.</p>

    <p class="normal">“Şimdi ne yapacaksınız?”</p>

    <p class="normal">“Okula dönmeliyim,” diyerek bir sigara yakıyorum. “Bu yıl zorlu geçecek.”</p>

    <p class="normal">“Ya sen Hakan? Sen ne yapacaksın?”</p>

    <p class="normal">“Bilmiyorum be abi. Şeytan çek git diyor. Ardına bile bakmadan!”</p>

    <p class="normal">“İyi de nereye?”</p>

    <p class="normal">Gülümsüyor Hakan. Yanıt vermiyor.</p>

    <p class="normal">Anlıyorum. O da bilmiyor. Bilse geceler boyu denize karşı şiir okur muydu benimle? Bilse burada durur muydu? Çekip gitmekten bahseder miydi hiç?</p>

    <p class="siir">“Vedalaşmaların ilmini yaptım ben,”</p>

    <p class="siir">Sürgünlerin uzmanlığını,</p>

    <p class="siir">Bir vapur nasıl kalkar bir limandan,</p>

    <p class="siir">Tren nasıl acı acı öter, öğrendim.<a href="../Text/CennetYok_split_021.html#footnote-345-1" id="footnote-345-1-backlink">[1]</a></p>

    <p class="normal">Çekip gidebilecek olsa tüm bunları bilirdi. Kimselere dillendirmeden yarasını içinde taşımayı öğrenmiş olurdu.</p>

    <p class="normal">Oysa biliyorum ki akşam olacak ve aynı otobüse bineceğiz. Herkesin yavaş yavaş çekip gittiği sahil kasabasından çıkan son dönemeçte arkasına dönüp bakacak. Çamların pürleri, denize dimdik inen dağların gölgeleri onu da çağıracak. Sessizce, hiç itiraz etmeden, bundan üç ay öncesinde kalan kırık dökük yaşamına geri dönecek. Şimdiyse ilgisiz görünüyor, huzurlu ve sakin.</p>

    <p class="normal">Böyle geçiriyoruz son saatlerimizi. Salih Abi o meşhur soslu makarnasından pişiriyor. Güle oynaya sofrayı kurup yiyoruz. Sigara üstüne sigara yakılıyor. Şişman, yanmaktan teni tef gibi gerilmiş bir Alman tek başına oturup bira içiyor. Blues çalın diye sesleniyor. Çalıyoruz.</p>

    <p class="normal">Gece olunca Kale İçi’nde, dar sokakların gerisinde son turist grupları toplanıyor. Limansa daha geride. Ya daha gerisi?</p>

    <p class="normal">Karanlık.</p>

    <p class="normal">Derin bir karanlık.</p>

    <p class="normal">Kalkıp masayı topluyoruz.</p>

    <p class="normal">Çantalarımızı sırtlayıp Salih Abi’yle vedalaşıyoruz. Yine gelin diyor. Bir daha asla oraya dönemeyeceğimizi henüz bilmiyoruz. Alman turist başıyla tempo tutarken bize el sallıyor. Gülümsüyoruz. Hiç konuşmadan dar sokaklardan geçip otogara ilerliyoruz. Herkes kendi dünyasında. Göbekli, yakası bağrı açık adamlar geçiyor yanımızdan. Bağıra çağıra konuşan bir sürü insan. Gece aysız. Tek tük yıldızlar görünüyor. Deniz kıyısındaki asfalt yolda yürüyoruz. Körfezin durgun suyunda tekneler yalpalıyor. Lokantalar kalabalıklaşmaya başlamış. Rüzgâr azaldıkça hava tekrar ısınıyor.</p>

    <p class="indentmetin">Gitmek istemiyorum.</p>

    <p class="indentmetin">Kalmak da istemiyorum.</p>

    <p class="indentmetin">Öylece durmak istiyorum yalnızca.</p>

    <p class="indentmetin">Eskimiş bir insan heykeli gibi.</p>

    <p class="indentmetin">Hakan başı önde yürüyor.</p>

    <p class="indentmetin">Bakışlarını çevirip denize bakıyor sonra.</p>

    <p class="indentmetin">Limanı döven kızıl, gri dalgalara.</p>
  </div>

  <div class="calibre1" id="calibre_pb_16"></div>
</body>
</html>
