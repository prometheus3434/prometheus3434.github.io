<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>CennetYok</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik" id="calibre_toc_15">Vurun Kendinizi Kıyılarınıza</h1>

    <p class="normal">“Hayır mı gelir şiiri tükenen bir hayattan?”</p>

    <p class="normal">Ellerine bakıyorum. Kirli tırnaklı, esmer tenli, uzun parmaklı ellerine... Anlatmak istedikleri başka bir şey var sanki o ellerin. Bira bardağına uzanıyor. Ağız dolusu bir yudum alıyor. Âdem elması bir kalkıp bir iniyor. Birahane hıncahınç dolu. Silik birer gölgeyiz kalabalığın arasında.</p>

    <p class="normal">“Tek bir dize bile yazamıyorum ne zamandır!” diyor Suat.</p>

    <p class="normal">Bakışlarındaki çaresizlik konuşmasına da yansımış. Neredeyse sesi titriyor.</p>

    <p class="normal">“Belki de fazla zorluyorsundur,” diyorum. Sigara paketine uzanıyor sağ elim. Bir sigara çıkarıp dudaklarımın arasına yerleştiriyorum. Garson çerez dolu, derin, tahta bir tabak getirip masaya bırakıyor atarmışçasına. Yan masadaki kahkahalar birahanenin gürültüsüne karışıyor. Sigarayı yakıp küllüğe bırakıyorum.</p>

    <p class="normal">“Tam aksine. Ne zamandır elime kâğıt kalem bile almadım. Şiirin gelip beni bulmasını istiyorum. Tıpkı eskiden olduğu gibi.” Bir yudum daha alıyor birasından. Ahşap masaya bırakıyor bardağı. Masa çiziklerle dolu. “Çok şey mi istiyorum?”</p>

    <p class="normal">Bakışlarım küllükte ağır ağır yanan sigarada. Kıvrıla kıvrıla yükseliyor gri dumanı. Camdan dışarı bakıyorum. Sokak lambalarının cansız ışığı aydınlatıyor kalabalığı.</p>

    <p class="normal">“Bazen bir şiir kotarabilmek için kendi kendime konuşuyorum evde. Sesim dönüp dolaşıp çarpıyor kendime.” Göğüs geçiriyor. Kulplu bardağa takılıp kalıyor cam yeşili bakışları. Parmaklarıyla bardağa vuruyor. “Ayşe’yi gördüm geçenlerde,” diye devam ediyor konuşmaya. “Saçlarının rengini değiştirmiş. Kızıl gölgeler...” Bir yudum daha alıyor kalın camlı bardaktan. “Birkaç dize geçer gibi oldu içimden. Ama yazasım gelmedi. İnanabiliyor musun? Cebimden not defterimi bile çıkarmadım. Öylece yürüyüp gittim.”</p>

    <p class="normal">“Evlenmemiş miydi o?” Sigarama uzanıyorum. Camın arasından sızan bir esinti yalayıp geçiyor tenimi.</p>

    <p class="normal">“Evlendi, evlendi ya.” Yüzünde buruk bir gülümseme. “Mutlu mudur sence?”</p>

    <p class="normal">“Gidip konuşsaydın ya, ne zamandır bunu istemiyor muydun?”</p>

    <p class="normal">“Artık çok geç. Bambaşka sokaklara saptık bir kere.” Duraksıyor. Kıpırdıyor gözlerinin kenarındaki çizgiler. Bir kez daha anlıyorum yaşlandığımızı. “Hem ben mutluyum böyle. Bir de yeniden şiir yazabilsem!”</p>

    <p class="normal">Son kalan yudumu da içiyor. Sigaramı söndürüp ayağa kalkıyorum.</p>

    <p class="normal">“Hadi gel çıkalım buradan.”</p>

    <p class="normal">Sessizce ayağa kalkıyor. Önce paltosunu geçiriyor üzerine, ardından rengârenk atkısını doluyor boynuna. Zayıf, çelimsiz bir hali var. Bakışlarına yansıyor bu güçsüzlüğü. Masaya buruş buruş olmuş birkaç kâğıt para bırakıp kalabalığın arasından çıkışa doğru ilerliyorum. Garsonla göz göze geliyoruz çıkarken.</p>

    <p class="normal">“İyi akşamlar, yine bekleriz,” diyor.</p>

    <p class="normal">Başımı sallayıp gülümsüyorum.</p>

    <p class="normal">Dışarıdayız. Şehrin is kokan sokaklarından birinde. Aysız gökteki bulutlar gibi süzülüp geçiyor yanımızdan çeşit çeşit insan. Suat elleri paltosunun ceplerinde, başı önde sessizce yürüyor. Loş ışıkta yüzündeki çizgiler daha bir belirginleşiyor. Dar sokak kıvrıla kıvrıla bizi Kordonboyu’na çıkartıyor. Hiç konuşmadan vapur iskelesine doğru yürüyoruz. Bir görünüp bir kayboluyor martılar. Yağmur uykuya dalmış bulutların arkasında. Hava buz gibi. Denizse Kordonboyunca yürüyen kalabalığı dinliyormuşçasına sessiz. Rüzgâr, ipek gibi kayıyor üzerinden.</p>

    <p class="normal">“Vapurla karşıya geçmeyi çok seviyorum,” diyor Suat birdenbire. “Yırtık ağlar gibi bırakıveriyorum düşüncelerimi denize. Her biriyle başka başka kıyılara vuruyorum sanki. Biraz olsun rahatlıyor içim.”</p>

    <p class="normal">Geceye özgü o belli belirsiz sisin içinde tutunacak bir yer arıyor bakışları. Martılara, sokak satıcılarına, iskele babalarına çarptıkça kırılıp dökülüyor.</p>

    <p class="normal">İskeleye varıyoruz.</p>

    <p class="normal">“Kendine iyi bak,” diyor omzuma vurarak. Birkaç adım ilerleyip duruyor. “Biliyor musun,” diyor bana dönüp, “kaçak bir yolcu gibi hissediyorum bazen kendimi. Birileri burada olmamam gerektiğini fark ediverecek diye ödüm kopuyor.” Gülümsüyor. “Hadi eyvallah,” diyor. İncecik yelin sırtına binip ilerliyor iskele girişindeki turnikelere.</p>

    <p class="normal">Bir süre arkasından bakıyorum. Ceketimin iç cebinden bir sigara çıkarıp yakıyorum sonra.</p>

    <p class="normal">Gerisingeri otobüs duraklarına doğru yürümeye başlıyorum.</p>
  </div>

  <div class="calibre1" id="calibre_pb_34"></div>
</body>
</html>
