<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>CennetYok</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik" id="calibre_toc_5">Çiçekler</h1>

    <p class="normal">Sarıldık. Terliydi, ıpıslaktı t-shirt’ü.</p>

    <p class="normal">“Sen hâlâ İzmir’de misin?” diye sordu. Sağ eliyle kolumu tutuyordu. Yılan derisi gibiydi teni. Soğuk ve ıslak.</p>

    <p class="normal">“Hiç gitmedim ki,” dedim gülerek. “Demir attım bu kente.” Sıradan, sıkıcı cümleler. ‘Bari üniversiteyi dışarıda okusaydım,’ diye düşündüm. “Esas sen ne arıyorsun burada? Son duyduğumda Avrupa’da bir resim okuluna gidecektin.”</p>

    <p class="normal">Söndü gözlerindeki ışık. “Bilmem,” dedi. Çekti elini kolumdan. Müzik sustu. Müdavimi olduğum kitapçının çok satan rafının önünde sohbet eden iki gençten cılız olanı gürültülü bir kahkaha attı. Kapıya yöneldiler. Yeni bir şarkı başladı.</p>

    <p class="normal">“İşin var mı?” diye sordu. Konuyu değiştirmek ister gibiydi.</p>

    <p class="normal">Karşı duvardaki saate baktım. Yetişecek bir yerim yoktu oysa.</p>

    <p class="normal">“Yok,” dedim gülümseyerek. “Hiçbir işim yok.”</p>

    <p class="normal">“O zaman şunu alıp çıkabiliriz,” diyerek kasaya yöneldi.</p>

    <p class="normal">Elindeki kitabı kasaya bırakıp siyah t-shirt’ün üzerine çaprazlamasına astığı küçük çantasından buruş buruş olmuş kâğıt paralar çıkardı. ‘Ne kadar değişmiş,’ diye düşündüm arkasından bakarken. Saçlarına ak düşmüş, göz altları morarmıştı. Kim bilir neler yaşamıştı bunca senedir? Kolay olmamalıydı memleketinden uzakta yaşamak; kimseyi tanımadığın, aynı dili dahi konuşmadığın yabancı bir ülkede tek başına yeni bir hayat kurmak. Cesaret edebilir miydim buna? Birkaç sene öncesine kadar İzmir sınırlarından dışarı çıkmışlığım yoktu. Derin bir sessizliğin gölgesinde geçmişti yaşantım. Sıkıcı kış günleri boğucu yaz gecelerine karışıp siyah beyaz anılara dönüşmüştü aklımda. Hiçbir yer yoktu olmak istediğim, hiç kimse yoktu olmayı düşlediğim.</p>

    <p class="normal">“Gidebiliriz,” dedi Enis.</p>

    <p class="normal">Gülümsedim. Kapıya yöneldik. Dışarı çıkıp boğucu kalabalığa karıştık. Cebinden sigara paketi çıkardı. Kitap poşetini taşıdığı kolunu hafifçe kaldırıp paketi bileğine birkaç kez hızlıca vurup bana uzattı.</p>

    <p class="normal">“Hâlâ içiyor musun?”</p>

    <p class="normal">Başımı aşağı yukarı sallayıp sarı filtreli sigaralardan birini aldım. Sigaraları yakıp yürümeye devam ettik. Bir süre hiç konuşmadık. Nereye gittiğimizi, ne yapacağımızı bilmiyordum. Ağır adımlarla istasyona doğru yürüyorduk. Sanki yıllardır her gün konuşuyorduk da paylaşacak şeyimiz kalmamıştı. Sessizce sigaralarımızı içtik. Çarşı’nın sonundan sola dönüp tren yolu boyunca uzanan dar sokağa saptık.</p>

    <p class="normal">“Sen nerede oturuyorsun?” diye sordu.</p>

    <p class="normal">“Girne’nin sonunda. Tek başıma kalıyorum.”</p>

    <p class="normal">Neden söylemiştim ki bunu? Yalnızlığımdan ona neydi?</p>

    <p class="normal">“Çalışıyor musun?”</p>

    <p class="normal">Ona sıkıcı ofisimizden, bitmek bilmeyen işlerden, sonu gelmeyen –ve gelmeyecek olan– toplantılardan bahsettim. İlgilenmiş gözüktü. Sigarasından derin nefesler alırken başını sallayıp birkaç soru dahi sordu.</p>

    <p class="normal">“Ya sen?” Bir şekilde para kazanıyor olmalıydı.</p>

    <p class="normal">“Ayda bir sergi açmaya çalışıyorum. Satılan resimler oluyor. Küçük bir yayınevine de kitap kapağı çizimleri yapıyorum.”</p>

    <p class="normal">Evden çalışıyormuş. Böylece gününü rahatça programlayıp istediği şeylere vakit ayırabiliyormuş. Hayatından çok memnunmuş.</p>

    <p class="normal">Bir süre daha konuşmadan yürüdük. Üç dört katlı apartmanların olduğu dar bir sokağa girdik. Birbirlerine yaslanmasalar yıkılacak gibiydiler. Balkon demirlerine asılmış saksılar, ipe gerili çamaşırlar gördüm. Küçük bir çocuk koşarak geçti önümüzden. Yavaşladı. Kepengi yarıya kadar indirilmiş bakkala girdi terliklerini sürüye sürüye. Rüzgâr esti. Bakkalın önündeki demir gazeteliğe asılı sönük, plastik toplar yavaşça sallandı.</p>

    <p class="normal">Bakkalı geçip on on beş metre daha yürüdükten sonra durdu. Bol kotunun cebinden anahtarlığını çıkarıp üç katlı apartmanlardan birinin kapısına yöneldi. Ben de peşinden. Giriş kapısının üzerinde soluk, sarı harflerle “Sevgi Apartmanı” yazıyordu. Enis kapıyı açar açmaz bir serinlik vurdu yüzüme. Havasızlık kokuyordu, nem kokuyordu. Tahmin ettiğim gibi asansör yoktu. Yürüyerek iki kat çıktık. Beyaza boyalı ahşap bir kapının önünde durduk. Diğer anahtarla kapıyı açıp içeri girdi.</p>

    <p class="normal">“İşte benim fakirhane.”</p>

    <p class="normal">Kapının hemen önündeki kirli kilimin üzerinde iki terlikle siyah bir spor ayakkabı duruyordu. Ayakkabılarını çıkardı. Terliklerden birini bana uzatıp, “Geçsene,” dedi eliyle salonu işaret ederek. Eğilip bağcıklarımı çözdükten sonra terlikleri giyip salona yürüdüm.</p>

    <p class="normal">Perdeler çekiliydi. Ağırlaşmıştı hava. Sarı bir bulut çökmüştü eşyaların üzerine. İçerisi dayanılmaz sıcaktı. Koşar adım yanımdan geçip önce perdeleri sonra pencereyi açtı. Bir ağustosböceğinin tekdüze cırlaması doldu odaya. “Şenol!” diye bağırdı bir kadın ‘o’yu uzatarak. Kim bilir belki bakkala giren küçük çocuğu çağırıyordu.</p>

    <p class="normal">Etrafıma baktım. Duvara yaslanmış tuvaller, salonun ortasındaki sehpanın üzerinde boya kutuları ve su dolu plastik bir sürahi. Pencerenin önüne yanlamasına yerleştirilmiş divanın üzeri kalın sanat kitaplarıyla doluydu. Divanın hemen yanındaysa eprimiş, çuha yeşili tek kişilik bir koltuk vardı. Upuzundu arkalığı. Kırık dökük bir tahtı andırıyordu. Sağ duvarda bir kitaplık ilişti gözüme. Üst üste yığılmış bir sürü kitap... Rafların birinde eski bir teyp. Kitaplığın hemen yanında camsız, ahşap bir kapı vardı. İkinci bir odaya açılıyor olmalıydı. Sol taraftaki Amerikan mutfağın tezgâhında birkaç kirli tabakla makarna tenceresi duruyordu.</p>

    <p class="normal">“Dağınıklığın kusuruna bakmayacağını düşündüm,” diyerek gülümsedi. “Otursana.” Divandaki kitapları kucaklayıp kitaplığın önündeki taşa gürültüyle bıraktı. Oflayarak uzun arkalıklı koltuğa attı kendini. Ayaklarını öne, kollarınıysa geriye uzatıp iyice bir gerindi.</p>

    <p class="normal">“Ee, öylece duracak mısın orada?”</p>

    <p class="normal">“Resimler,” dedim. “İlgimi çekti. Onlara bakıyordum.”</p>

    <p class="normal">“Bir şeyler yapmaya çalışıyorum işte.” Yorgun bir gülümseme yerleşti yüzüne. Kirli sakallarını sıvazlayarak öne eğildi. Tokasını çıkarıp saçlarını yeniden topladı. Sehpanın ona uzak köşesinden geçip divana oturdum. Göründüğünden rahattı. Düzgün, sarı çizgiler halinde odaya doluyordu güneş. Havadaki toz zerrelerini aydınlatıyordu.</p>

    <p class="normal">“Ne zaman döndün?” diye sordum. “Yani, şu sanat okuluna gittin değil mi?”</p>

    <p class="normal">“Evet. Gittim.” Öne eğilip sehpanın üzerindeki sigara paketine uzandı. “İçer misin?”</p>

    <p class="normal">Bir şey demeden uzanıp bir sigara daha aldım. Önce benim sigaramı yaktı. Derin bir nefes çekip arkama yaslandım.</p>

    <p class="normal">“Gittim ya.” Gri bir duman sızdı ince dudaklarının arasından. “Fazla uzun sürmedi ama. Sekiz ay sonra döndüm. Yani...” Gözlerini tavana dikip sigara tutan elinin parmaklarını birbirine değdirerek hesap yaptı. “Yaklaşık bir buçuk sene olmuş döneli.” Bir nefes daha çekti sigarasından. “Ama İzmir’e döneli sadece iki ay oldu.”</p>

    <p class="normal">“Şu sanat okulu? Hangi şehirdeydi?”</p>

    <p class="normal">“Floransa.”</p>

    <p class="normal">“Neden döndün peki?”</p>

    <p class="normal">Gülümsedi. Yarım, buruk bir gülümseme. Başını öne eğip dirseklerini dizlerine yasladı.</p>

    <p class="normal">“Aradığımı bulamadım diyelim. Gündüzleri sanat tarihi derslerine giriyor, akşamlarıysa Floransa’nın dar sokaklarında bir başıma yürüyordum. Geniş boşluklar, boşlukları dolduran taş heykeller...” Arkasına yaslandı. “Sayısız heykel resmi çizdim. Donuk, ruhsuz insan figürleri. Boşluğa bakıyordu her biri. Çizdiğim her resim içinden çıkılması zor bir bunalıma sürüklüyordu beni. 3-4 katlı apartmanlar; donuk, bozbulanık bir nehir ve köprüler... Başka hiçbir şey yok gibiydi.”</p>

    <p class="normal">Bir süre sessizce sehpadaki sürahiye baktı.</p>

    <p class="normal">“Kursun ikinci ayında Sophie’yle tanıştım. Atölyede. Kalın, büyük resim kâğıtlarıyla boyaların arasında ekspresyonist resimler çizmeye çalışan kabarık sarı saçlı, çilli bir Fransız. Birkaç ay boyunca her şey çok güzeldi. Birlikte çalışıyor, resim yapıyor, içki içip sevişiyorduk. Sokaklar eskisi gibi dar gelmiyordu artık.” Gülümsedi. “Şile bezi elbiseler giyer, deli gibi çay içerdi. Sonra bir sabah atölyede çalışırken her şey üstüme üstüme gelmeye başladı. Renkler, çizgiler, bir türlü öğrenemediğim İtalyanca...” İçmeyi unuttuğu sigarasının uzayan külü halıya düşünce toparlanıp ayağa kalktı. Camsız kapıyı aralayıp kitaplığa yürüdü. Sigarayı dudaklarının arasına kıstırıp teybe bir kaset yerleştirdi. Gitar sesleri çarptı duvarlara. Boğuk bir ses blues söylüyordu.</p>

    <p class="normal">“Şarap içer misin?” diye sordu mutfağa yönelip. “Soğuk beyaz şarabım var.”</p>

    <p class="normal">“İçerim,” dedim düşünmeden. Oysa uykumu getirirdi şarap.</p>

    <p class="normal">Sigarasını lavaboda söndürüp buzdolabını açtı. Sarı renkli bir şarap şişesi çıkarıp tezgâhın üzerine bıraktı.</p>

    <p class="normal">“Ne düşündüğünü biliyorum,” diye seslendi çekmecelerin birinden tirbuşonu çıkarıp şişeyi eline alırken.</p>

    <p class="normal">“Ne?”</p>

    <p class="normal">“Tipik burjuva sanatçı bunalımları!”</p>

    <p class="normal">Mantar plop sesiyle yuvasından çıktı. Ayağa kalktım. Aralık duran camsız kapıdan sapsarı, uzun tüylü bir kedi geçti. Kuyruğunu yavaş yavaş sallayarak bir süre yüzüme bakıp önce divana sonra denizliğe atladı.</p>

    <p class="normal">“Hayır, hayır... Aslında...”</p>

    <p class="normal">“Aslında ne?”</p>

    <p class="normal">Kadehimi tezgâha, makarna tenceresinin yanına bıraktı. Alıp bir yudum içtim.</p>

    <p class="normal">“Zaman zaman ben de böyle hissederim. Her gün geçtiğim yollar, yaptığım işler, evimdeki sessizlik...” Anlatmak istediklerimi ifade edemediğimi farkedip sustum. “Her gün bir öncekinin aynı,” diyerek bir yudum daha aldım şaraptan.</p>

    <p class="normal">Gülümsedi. Uzun arkalıklı koltuğa oturdu yeniden. Kadehinden bir yudum alıp yüzüme baktı.</p>

    <p class="normal">“O şekilde yaşamaya çalıştım. Aylardan Eylül’dü. Renksiz, upuzundu günler. Alev alevdi içim.”</p>

    <p class="normal">Yavaş adımlarla yürüyüp divana oturdum. Kadehimi sehpaya bırakıp divanın uzak köşesindeki batik boyalı minderlerden birini kucağıma aldım. Anlatmaya devam etti.</p>

    <p class="normal">Her geçen gün Sophie’den, resimlerinden, Floransa’dan adım adım uzaklaşırken tutunmaya çabalamış yaşama. Atölyede sabahlayıp şafakla birlikte kentin içinden geçen bulanık nehir boyunca yürümüş günlerce. Sonra bir gün bırakıp gitmiş her şeyi. Ne bir veda, ne son bir bakış... Atölyenin geniş, taş duvarlarını resimleriyle doldurmak varken neden bu yıkık dökük yaşama geri döndüğüne kimse anlam verememiş. Sophie’den hâlâ mektup alıyormuş.</p>

    <p class="normal">Zaman durmuş gibiydi. Köhnemiş yüzlerimizde yapışkan birer tebessüm, öylece kalakaldık. Dudaklarımızda şarabın tadı vardı. Güneş alçalmaya başlamıştı gökte. Deniz eflatunlaşmış olmalıydı.</p>

    <p class="normal">Bir yudum daha aldı kadehinden. Yanaklarını şişire şişire çalkaladı ağzını. Gürültüyle yutkundu. Masanın üzerindeki sigara paketindeydi gözleri. Bir sigara alıp yaktı.</p>

    <p class="normal">“Birer kadeh daha içeriz değil mi?”</p>

    <p class="normal">Yanıt beklemeden sehpanın üzerindeki boş kadehimi alıp mutfağa yöneldi.</p>

    <p class="normal">“İçeriz, içeriz,” dedim ayağa kalkarken.</p>

    <p class="normal">Yarı aralık pencereye yürüdüm. Uzun tüylü, sarı kediyi okşadım. Rüzgâra karıştı mırıltısı. Kim bilir kaç gece bu pencereden dışarıyı izlemişti Enis; kaç gece kayan yıldızları sayıp yaşamının bir düzene girmesini dilemişti.</p>

    <p class="normal">“Mutluyum ama,” diye seslendi kadehleri doldururken. ”İyi ki dönmüşüm. Yetiyor bana bu yaşam.”</p>

    <p class="normal">Yavaşça ona baktım. Başı önde konuşuyordu. Dudaklarını buruşturup filtreyi emercesine içiyordu sigarayı. Belli ki kendisi de inanmıyordu söylediklerine. Her gün ayrı bir yalanla sınıyorduk yaşantımızı. ‘Peki ya ben?’ diye düşündüm.</p>

    <p class="normal">Genç bir çift geçti dar sokaktan. Kız uzun mu uzun bir kahkaha atarak başını yasladı erkeğin omzuna. Köşeyi dönüp kayboldular. İnce uzun bir saksı vardı mermer denizliğin üzerinde. İçinde kurumuş sardunyalar. Boyunları bükük. Benim gibi; bizim gibi... Çatlamış, yol yol olmuştu toprak.</p>

    <p class="normal">Ilık bir rüzgâr esti. Havalandı tül perde. Dönüp içeri baktım. Enis hâlâ mutfaktaydı. Hışımla sehpaya yürüyüp sürahiyi aldım.</p>

    <p class="normal">“Çiçekleri sulayacağım,” diye seslendim. “Susuz kalmışlar.”</p>
  </div>

  <div class="calibre1" id="calibre_pb_14"></div>
</body>
</html>
