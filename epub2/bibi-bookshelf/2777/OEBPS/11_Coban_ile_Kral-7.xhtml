<html xmlns="http://www.w3.org/1999/xhtml">
  <head>
    <title>
      11_Coban_ile_Kral-7
    </title>
    <link href="css/11_Coban_ile_Kral.css" rel="stylesheet" type="text/css"/>
  </head>
  <body id="x11_Coban_ile_Kral" xml:lang="tr-TR">
    <div>
      <p class="BASLIK01 bizsmart" id="toc_marker-7">
        FARE İLE İSTİRİDYE
      </p>
      <p class="govde-metin bizsmart">
        Ülkenin birinde, doğduğu tarlada yaşamaktan bıkmış, aklı kısa, kuyruğu uzun bir fare yaşarmış. Sap saman kemirmekten sıkılan fare, dünyayı tanımak için geziye çıkmış. Az gitmiş, uz gitmiş, dere tepe düz gitmiş. Sonunda ancak bir arpa boyu yol gitmiş. Şöyle bir etrafına bakınmış:
      </p>
      <p class="govde-metin bizsmart">
        – Hey gidi koca dünya! Şu büyüklüğe, şu genişliğe bak. Şurası İtalya olmalı, şurası da Kafkasya…
      </p>
      <p class="govde-metin bizsmart">
        Deniz kıyısında, dalgaların kenara attığı kocaman istiridyeler varmış. Onları görünce:
      </p>
      <p class="govde-metin bizsmart">
        – İşte dedelerimin anlattığı, yiyecek yüklü gemiler. Şu benim babam ne korkak ne zavallı bir fareymiş. Koskoca dünyayı bırakıp küçücük evde oturulur mu? Bir de bana bak! Denizi gördüm, denizi. Bir damla su içmeden, ne çöller ne dağlar aştım, demiş.
      </p>
      <p class="govde-metin bizsmart">
        Hava çok sıcak olduğu için istiridyelerin hepsi kapalıymış. Biri hariç… O da kendisini güneşin sıcaklığına bırakmış, tatlı tatlı esen meltemi içine çekerek keyif yapıyormuş. Başkalarından duydukları ile yetinen fare, bu açık istiridyeyi fark edince sevinmiş. Ne de olsa günlerdir yemek yemiyormuş. Bembeyaz, yağlı istiridyenin yanına yaklaşmış. Kabuğunun içine boynunu uzatıp tam o güzel eti yiyecekken istiridye kapanıvermiş. Zavallı fare, ataları gibi kitap kemirerek uzun bir hayat yaşamak yerine cahilliğinin kurbanı olmuş.
      </p>
    </div>
  </body>
</html>