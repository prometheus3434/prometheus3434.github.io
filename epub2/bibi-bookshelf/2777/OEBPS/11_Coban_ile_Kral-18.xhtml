<html xmlns="http://www.w3.org/1999/xhtml">
  <head>
    <title>
      11_Coban_ile_Kral-18
    </title>
    <link href="css/11_Coban_ile_Kral.css" rel="stylesheet" type="text/css"/>
  </head>
  <body id="x11_Coban_ile_Kral" xml:lang="tr-TR">
    <div>
      <p class="BASLIK01 bizsmart" id="toc_marker-18">
        ASLANIN SARAYI
      </p>
      <p class="govde-metin bizsmart">
        Ormanların kralı, ormanın en yüksek yerinden uçsuz bucaksız topraklarını seyrediyormuş. İçinden:
      </p>
      <p class="govde-metin bizsmart">
        – Kuzeyden güneye, doğudan batıya ne geniş topraklarım var! Göz alabildiğine büyük bu topraklarda kim bilir kimler geziyordur, diye geçirmiş. Halkını daha yakından tanıyabilmek için hemen, onları sarayında toplamaya karar vermiş.
      </p>
      <p class="govde-metin bizsmart">
        Ertesi gün, sarayın habercileri dört bir yana gidip haber uçurmuşlar:
      </p>
      <p class="govde-metin bizsmart">
        – Duyduk, duymadık demeyin! Haşmetli kralımız, bütün halkını sarayına davet ediyor. Tam otuz gün açık oturum yapılacak. Kurultay kurulmadan önce milletin gönlüne göre şölen yapılacak. Herkes yiyip içip eğlenecek, demişler.
      </p>
      <p class="govde-metin bizsmart">
        Fermanı duyan herkes yavru yaşlı demeden yollara düşmüş. Saraya giden yollar sevinçli hayvanlarla dolup taşmış. Ancak ormanlar kralının sarayına gelenler, hayal kırıklığına uğramışlar. Aslanın saray dediği yer meğer, hayvanların kesildiği bir mezbahaymış.
      </p>
      <div class="frame-2">
        <img alt="21_Coban_ile_kral.tif" class="frame-5" src="image/21_Coban_ile_kral_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Öyle pis kokuyormuş ki bataklıkta yaşayan kurbağalar bile burunlarını kapatmak zorunda kalmışlar. Dışarıdaki koku bile dayanılmazmış.
      </p>
      <p class="govde-metin bizsmart">
        Herkes söylenmeye başlamış. En önde giden ayı, ne olduğunu anlamadan saraya girince burnunu kapatmış. Bunu fark eden kral, bir pençede ayıyı öldürmüş. Ayının arkasından maymun saraya girmiş. Maymun bakmış, pabuç pahalı! Aslana yaranmak için:
      </p>
      <p class="govde-metin bizsmart">
        – Aman efendim, pençenize sağlık! Bu saray, bu koku nasıl sevilmez? Ortalık mis gibi kokuyor. Bana sorarsanız bu kokunun yanında, güller sarımsak kalır, demiş.
      </p>
      <div class="frame-2">
        <img alt="22_Coban_ile_kral.tif" class="frame-5" src="image/22_Coban_ile_kral_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Aslan:
      </p>
      <p class="govde-metin bizsmart">
        – Yağcılığın bu kadarına da pes doğrusu, demiş ve bir pençe de maymuna atmış. Zavallı hayvan yerinden bile kalkamamış.
      </p>
      <p class="govde-metin bizsmart">
        Hayvanlar ne yapacaklarını şaşırmışlar. Kokuyu beğenmeyen ayı gibi öldürülürmüş. Kokuyu beğenenler de maymun gibi öldürülürmüş. Bu sırada aslan, tilkiye seslenmiş:
      </p>
      <p class="govde-metin bizsmart">
        – Söyle bakalım bay tilki! Bizim saray nasıl kokuyor?
      </p>
      <p class="govde-metin bizsmart">
        Tilki canını kurtarmak için lafı gevelemeye başlamış:
      </p>
      <p class="govde-metin bizsmart">
        – Üzerinize afiyet, nezleyim efendim! Koku alamıyorum, demiş. Konuyu değiştirip hayatını kurtarmış.
      </p>
      <p class="govde-metin bizsmart">
        Ne her zaman ayı gibi açık sözlü ne de maymun gibi dalkavuk olmak doğru bir davranıştır. Zaman zaman tilki gibi uyanık olup durumu kurtarmak gerekir.
      </p>
      <div class="frame-2">
        <img alt="23_Coban_ile_kral.tif" class="frame-5" src="image/23_Coban_ile_kral_fmt.jpeg"/>
      </div>
      <p class="govde-metin bizsmart">
         
      </p>
    </div>
  </body>
</html>