<html xmlns="http://www.w3.org/1999/xhtml">
  <head>
    <title>
      11_Coban_ile_Kral-6
    </title>
    <link href="css/11_Coban_ile_Kral.css" rel="stylesheet" type="text/css"/>
  </head>
  <body id="x11_Coban_ile_Kral" xml:lang="tr-TR">
    <div>
      <p class="BASLIK01 bizsmart" id="toc_marker-6">
        AYI İLE BAHÇE MERAKLISI
      </p>
      <p class="govde-metin bizsmart">
        Issız bir ormanda insanları çok seven bir ayı yaşarmış. Ayı, insanları çok sevmesine rağmen koca ormanda yapayalnızmış.
      </p>
      <p class="govde-metin bizsmart">
        Yalnızlık bir gün ayının canına tak etmiş ve başka yerlerde yaşamaya karar vermiş. Aslında ormanın öteki ucunda yaşayan, yaşlı bir adam varmış ama ikisi de birbirinden habersizmiş. Yaşlı adam da bir can yoldaşı arıyormuş. Sürekli güzel bahçesiyle uğraşıp sebze meyve yetiştirirken sıkılmış. Sonunda ikisi de bulundukları yerden ayrılıp bir can yoldaşı aramaya çıkmışlar.
      </p>
      <p class="govde-metin bizsmart">
        Yaşlı adam, elinde sopası, birazcık kuru ekmeği ile yürürken karşısına bizim yalnız ayı çıkıvermiş. Adam, ayıyı görünce korkusundan donakalmış. Ayı, bir insan görmenin mutluluğuyla onu ormanına davet etmiş.
      </p>
      <div class="frame-2">
        <img alt="07_Coban_ile_kral.tif" class="frame-6" src="image/07_Coban_ile_kral_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Yaşlı adam, ayının zannettiği gibi tehlikeli olmadığını anlayınca:
      </p>
      <p class="govde-metin bizsmart">
        – Aman efendim, benim fakirhane şuracıkta. İsterseniz, buyurun, orada biraz dinlenin. Size meyvelerimden ikram edeyim. Ağzınıza layık petek petek ballarım da var, demiş.
      </p>
      <p class="govde-metin bizsmart">
        Ayı, teklifi hemen kabul etmiş. Eve varmadan can ciğer ahbap olmuşlar. Ayı, pek konuşkan değilmiş. Gün boyu birkaç cümle söylüyormuş ama yaşlı adam ne söylese dinliyormuş.
      </p>
      <p class="govde-metin bizsmart">
        Günler geçip gidiyormuş. Adam gün boyu, bahçesiyle uğraşırken ayı da ormana gidip avlanıyormuş. Akşamları, yemek yedikten sonra yaşlı adam hamağa uzanıp hatıralarını anlatmaya başlıyormuş. Bir süre sonra yaşlı adam uykuya dalınca ayı, adamın üstüne konan sinekleri kovuyormuş. İnsanları çok sevmesine rağmen, oldum olası sineklerden hoşlanmıyormuş. Elbette dünyada bulunan tek dostunun, sinekler tarafından rahatsız edilmesine izin veremezmiş.
      </p>
      <p class="govde-metin bizsmart">
        Yine böyle bir akşam, yaşlı adam hamakta uyuyakalmış. Ayı da her zamanki gibi sinekleri kovuyormuş. Fakat adamın burnuna konan sinek öyle inatçıymış ki ayı kovduktan hemen sonra tekrar adamın burnuna konuyormuş. Bir, iki, üç derken sonunda ayı dayanamayıp yerden kaptığı kocaman taşı sineğe fırlatmış. Taş, zavallı adamın başında patlamış.
      </p>
    </div>
  </body>
</html>