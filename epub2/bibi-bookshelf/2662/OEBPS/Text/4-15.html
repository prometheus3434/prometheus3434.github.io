<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-15.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-15.html" xml:lang="en-GB">
    <div class="Basic-Text-Frame">
      <p class="Konu-Ba-l---" id="toc_marker-16" xml:lang="tr-TR">Esir Çocuklar Cehennemi</p>

      <p class="Basic-Paragraph-2 para-style-override-6"><span class="char-style-override-11" xml:lang="tr-TR">“Camiciler” ile “kışlacılar” şimdi de “eğitim” nahiyesinde çekişmekteler... Amaç, “bilgi çağına” uyumlu, sorgulayan, düşünen, dünya piyasalarında rekabet ederek kendi ekmeğini taştan çıkaran, beyinselliği Türkiye’deki “tek parti” tabularıyla kireçlenmemiş, dünyaya açık, yaratıcı ve üretken “insan tipini” yetiştirmek değil...</span></p>

      <p class="Basic-Paragraph-2 para-style-override-6"><span class="char-style-override-11" xml:lang="tr-TR">Tartışmanın özü, “robot” olarak görülen çocukları kimin “esir” alacağı? Çocuklarımız “camiye” mi esir düşecek, yoksa “kışlaya” mı? “Sekiz yıl mı olsun, dört yıl mı?” atışmalarının kökeninde bu çekişme var...</span></p>

      <p class="Basic-Paragraph-2 para-style-override-6"><span class="char-style-override-11" xml:lang="tr-TR">Tartışanlar çocukların çağdaş bir “demokratik eğitimden” geçirilmesini hedefleselerdi, önce “Millî Eğitim Temel Kanunu”nun “genel amaçlar” başlıklı ilk maddesine “isyan” ederlerdi. Madde aynen şöyle: “Atatürk inkılap ve ilkelerine ve Anayasa’da ifadesini bulan Atatürk milliyetçiliğine bağlı, Türk milletinin millî, ahlaki, insani, manevi ve kültürel değerlerini benimseyen, koruyan ve geliştiren; ailesini, vatanını, milletini seven ve daima yüceltmeye çalışan; insan haklarına ve Anayasa’nın başlangıcındaki temel ilkelere dayanan demokratik, laik ve sosyal bir hukuk devleti olan Türkiye Cumhuriyeti’ne karşı görev ve sorumluluklarını bilen ve bunları davranış haline getirmiş yurttaşlar olarak yetiştirmek.”</span></p>

      <p class="Basic-Paragraph-2 para-style-override-6"><span class="char-style-override-11" xml:lang="tr-TR">Son cümleye özellikle dikkat etmek gerekiyor: “Türkiye Cumhuriyeti’ne karşı görev ve sorumluluklarını bilen”... Güya “tebaadan”, “yurttaşlığa” geçmişiz...</span></p>

      <p class="Basic-Paragraph-2 para-style-override-6"><span class="char-style-override-11" xml:lang="tr-TR">Geçsek, “Millî Eğitim’in” amacı “devlete itaatkâr” insan yetiştirmek mi olur? Bizde “eğitim”, bürokrasiye memur devşirmek için yapılır, piyasanın rekabetine dayanıklı, ufuklu birey yetiştirmek için değil... O nedenle “beceri” yerine “sorgusuz sualsiz itaat” aranır. Yasanın amacında “tek parti ilkeleri” var, “demokrasi” yok... Yasanın amacında “şoven bir yerellik” var, uygarlığı yaratan “evrensellik” yok... Yasanın amacında, devletine karşı “görev ve sorumluluklarını” bilmek var, “sorgulama, düşünme, yaratıcılık, rekabet” yok... Üstelik kimse bu köhnemiş, çağdışı tanımlara karşı değil... İki hasım taraf da bu özü içine sindiriyor.</span></p>

      <p class="Basic-Paragraph-2 para-style-override-6"><span class="char-style-override-11" xml:lang="tr-TR">Sanayi Devrimi dönemini kapatmış, yerini “bilgi çağına” devretmiş... Biz, “Sanayi Devrimini” özümseyen kuşaklar yetiştiremediğimiz gibi, şimdi yaşadığımız çağdan da kopuk, 1930’ların Ankara’sını kendimize model almaktayız... Eğitimin amaçlarında da tanımlandığı gibi, yeryüzünü kendinden ibaret sanan bir şizofreniye endeksli bir toplum yaratmasak, çağın nereye geldiğini fark ederdik. Öyle bir durumda da “eğitim” kelimesi gider, “öğrenim” kelimesi gelirdi... Eğitim insanı “şekillendirmeyi” amaçlar... Öğrenim ise, “vazgeçilmez olanı öğretir.” Türkiye Cumhuriyeti devleti “eğitiyor” ama “çocuklara çağı ile özdeş olmaları için gerekeni” öğretmiyor... Neye göre eğitiyor? Tek Parti Dönemi’nin memur portresine göre...</span></p>

      <p class="Basic-Paragraph-2 para-style-override-6"><span class="char-style-override-11" xml:lang="tr-TR">Üstelik “propaganda amaçlı eğitimi” bile tam başarabilmiş değil... Türkiye’de okula gidilen yılları, okul çağındaki nüfusa eşit bölüştürürseniz, bir Türk vatandaşının ortalama olarak ancak üç yıl eğitim gördüğü ortaya çıkar... Hepimiz bu açıdan “ilkokul üç- ten terkiz”. Çalışan nüfusun yüzde 78.2’si ise ilkokul ve aşağı düzeyde bir eğitime sahip... Kısacası mesleksiz...</span></p>

      <p class="Basic-Paragraph-2 para-style-override-6"><span class="char-style-override-11" xml:lang="tr-TR">Birinci cumhuriyet, söylediği gibi gerçekten, “muasır medeniyet seviyesini” hedeflese, eğitimin amaçları yukardaki gibi mi olurdu? Çocuklarımızı kimsenin tanımadığı “Talim ve Terbiye Kurulu” robotlaştırabilir miydi? Refah Partisinin “demokrat-Müslüman” bir parti olmaması, Türkiye’yi “tek parti ideolojisi olan kemalizm” ile “din devleti arzusu” arasında nefessiz bırakıyor.</span></p>

      <p class="Basic-Paragraph-2 para-style-override-6"><span class="char-style-override-11" xml:lang="tr-TR">Türkiye’de “demokrat” bir parti olsa, “tek tip” insan yetiştiren “Tevhidi Tedrisat Kanunu”nu eleştirir, eğitim yerine öğrenimi vurgular, merkezde atanmış bir kurul olan “Talim ve Terbiye”nin keyfine göre çocukların “biçimlendirilmesine” karşı çıkar, bu sürecin anne ve babalann gözetimine devredilmesini savunur, bilgisayar ağı ile okulların çağa bağlanması için çalışırdı. Ne var ki, böyle bir parti yok... Onun için de herkesin ilkokul üçten terk durumda olduğu mesleksiz ve çağdan kopuk bir eğitim yapısında, tartışılan tek şey, “camicilerin” mi, yoksa “kışlacıların” mı, bu maçı kazanacağı... Bu ikiliden kim kazanırsa kazansın, mevcut sistemde kaybeden hep Türkiye olacak... Yetmiş dört yılda, yüz de 78.2’si “orta okula bile” ayak basmamış bir kalabalığa “işgücü” demeyi içimize sindirmemiz bunun en somut kanıtı değil mi?</span></p>
    </div>
  </div>
</body>
</html>
