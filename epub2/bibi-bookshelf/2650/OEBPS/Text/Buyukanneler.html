<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.13" name="Generator" />
  <link href="../Styles/balci60.css" rel="stylesheet" type="text/css" />

  <title>BÜYÜKANNELER</title>
</head>

<body>
  <p>&nbsp;</p>

  <h1><span class="th11">B</span><a href="../Text/icindekiler.html">ÜYÜKANNELER</a></h1>

  <p>&nbsp;</p>

  <p>&nbsp;</p>

  <p class="p6">Kafeterya ve restoranlarla dolu dağlık küçük burnun iki yanındaki deniz, kıpırtılı ama sakindi; koyun ağzında ve Baxter'ın Dişleri olarak bilinen, hatta deniz haritalarında yer alan sığ kayalıkların ötesinde kükreyip gürleyen gerçek okyanusa hiç benzemiyordu. Baxter kimdi? Bu sıkça sorulan, iyi bir soruydu; yanıt ise burnun ucunda, en iyi, en yüksek ve en saygın konumdaki restoranın duvarında asılı duran, ustalıkla eskitilip çerçevelendirilmiş olan kağıtta yazıyordu. Restoran, içindeki ince tuğla ve sazdan yapılmış odanın Baxter'ın kendisine elleriyle yaptığı kulübe olduğu iddia edilerek, "Baxter'ın Yeri" diye adlandırılmıştı. Baxter, durmak nedir bilmeyen bir gezgin, kayalık, küçük bir burnun yer aldığı bu cennet koya tesadüfen gelen bir denizciydi. Bu hikâyenin daha eski versiyonlarında barışçıl ve konuksever yerlilerden üstü kapalı biçimde söz ediliyordu. Peki kayalıklara "Dişler" lafı nasıl eklenmişti? Baxter'ın müzminlemiş kâşifliği, yakındaki kıyılarda ve adalarda sürmüş. Sonra, eski tahta parçalarından yaptığı yaprak gibi küçücük bir kayığa ve bilgisine güvenerek ayın göründüğü bir gecede denize açıldığında, sığ kayalıkları geçmeyi başarıp koya giren küçük gemileri karşılayan deniz feneri kadar sağlam bir fırtına kulesinin bulunduğu küçücük evinden rahatlıkla görülen o yedi siyah kayada kayığı karaya oturmuş.</p>

  <p>Baxter'ın Yeri artık, masaları ve beraberindeki sandalyeleri koruyan kocaman ağaçlarla güzelce yeşillendirilmişti ve aşağısı üç taraftan uysal denizle çevriliydi.</p>

  <p>Çalıların arasından yukarı dolanan patika Baxter'ın Bahçeleri'nde kesiliyordu ve bir öğleden sonra altı kişi bu hafif rampayı çıkmaya başlamışlardı; dört yetişkin ve sevinç çığlıkları martıların sesine benzeyen iki küçük kız.</p>

  <p>Önce iki yakışıklı adam geldi. Genç değillerdi, ama yalnızca kötü niyetli biri onlara orta yaşlı diyebilirdi. Birinin ayağı aksıyordu. Sonra da, onlar kadar hoş altmış yaşlarında iki kadın: Ama kimse onlara yaşlı demeyi aklından bile geçirmezdi. Alışık oldukları anlaşılan bir masaya, çantalar, örtüler ve oyuncaklar bıraktılar. Ciltleri bakımlı ve pırıl pırıldı, güneşten nasıl yararlanacaklarını bilen insanlardı. Yerleştiler; kadınların gelişigüzel sandaletlerde son bulan ipeksi ve kahverengi bacakları, o an için hareketsiz duran elleri. Bir tarafta kadınlar, öbür tarafta erkekler ve yerlerinde duramayan küçük kızlar: Altı sarışın baş? Muhakkak akrabaydılar? Kadınlar erkeklerin anneleri; erkekler de onların oğulları olmalıydı. Kayalık bir patikanın aşağısındaki kumsala gitmek için yaygara koparan küçük kızlara, önce büyükanneleri, sonra da babaları tarafından uslu durmaları ve güzel güzel oynamaları söylendi. Yere çömelip tozun üzerine, parmaklarıyla ve küçük çubuklarla şekiller çizdiler. Sevimli küçük kızlardı; böyle hoş büyükanneler ve babalarla, bu normaldi tabii.</p>

  <p>Baxter'ın Yeri'nin penceresinden bir kız onlara seslendi, "Her zamankinden? Her zamankinden mi getireyim?" Kadınlardan biri ona "evet" anlamında el salladı. Biraz sonra gelen, üzerine taze meyve suları ve kepekli sandviçlerin yerleştirilmiş olduğu tepsi, bu insanların sağlıklarına dikkat ettiğini gösteriyordu.</p>

  <p>Okul bitirme sınavlarına daha yeni girmiş olan Theresa, İngiltere'den uzakta bir yıl geçiriyordu, sonra üniversiteye gitmek için İngiltere'ye geri dönecekti. Bu bilgi aylar önce verilmişti ve karşılığında, Theresa da küçük kızların ilk okullarındaki gelişmelerden haberdar ediliyordu. Şimdi de "Okul nasıl gidiyor?" diye sordu. Çocuklardan önce biri, sonra da öbürü, okulun çok iyi gittiğini söylemek için ayağa kalktı. Sevimli garson kız, iki adama gülümseyerek Baxter'ın Yeri'ndeki işinin başına geri döndü. Bu gülümseyiş, iki kadının önce birbirlerine, sonra da oğullarına bakarak gülümsemesine sebep oldu. Adamlardan biri, Tom, "Ama Britanya'ya hiçbir zaman dönemeyecek," dedi. "Bütün oğlanlar kalması için peşinden koşup duruyor."</p>

  <p>Kadınlardan biri, Roz -aslında Rozeanne- yani Tom'un annesi, "Evlenip de bütün her şeyi bir kenara atarsa, çok aptallık eder," dedi. Ama öbür kadın, Lil (ya da Liliane), yani Ian'ın annesi "Ah, bilmiyorum," dedi, bir yandan da Tom'a gülümsüyordu. Sonuç olarak, varoluşlarına getirilen bu bir çeşit onay veya övgü, erkeklerin birbirlerine bakarak, başlarını sallamalarına neden oldu. Sık sık duyulan ya da hoşa gitmiş bir konuşma karşısında yapılacağı gibi, nükteli bir şekilde dudaklarını büzmüşlerdi.</p>

  <p>"Eh," dedi Roz, "Umrumda değil, on dokuz, çok genç bir yaş."</p>

  <p>Lil, "Ama ne olacağını kim bilebilir ki?" dedi ve kızardı. Yüzünün yandığını hissederek suratını hafifçe buruşturdu; bu da onu edepsiz ya da cüretkâr biri gibi gösterdi. Bu onun karakterinden o kadar uzak bir şeydi ki, diğerleri birbirlerine, pek de kolay açıklanamayacak bakışlar attılar.</p>

  <p>Hepsi iç geçirdi, birbirlerini duyunca hep birlikte güldüler; söylenmemiş şeyleri itiraf eder gibi, dolu dolu, dürüst bir kahkaha. Küçük kızlardan biri, Shirley, "Neye gülüyorsunuz?" dedi ve diğeri, Alice, "Bu kadar komik olan nedir? Ben komik bir şey göremiyorum," diyerek büyükannesinin aslında hiç istemeden takındığı, bilinçli edepsizlik tavrını taklit etti. Lil huzursuz oldu ve tekrar kızardı.</p>

  <p>Shirley, ilgi arayarak ısrar etti, "Ne şakası yaptınız, Baba?" Bunun üzerine babaların ikisi de kızlarıyla güreşip boğuşmaya başladı. Kızlar itiraz edip kaçtılar, ama biraz da boğuşmak için geri geldiler, sonra da korunmak için kaçıp büyükannelerinin kollarına ve kucaklarına sığındılar. Orada kaldılar; başparmakları ağızlarında esnerlerken gözleri de kapanıyordu. Sıcak bir gündü.</p>

  <p>Uykulu ve memnuniyet dolu bir manzara. Koca ağaçların altındaki bütün masalarda, aynı şekilde, tembelleşmiş, talihli insanlar vardı. Yalnızca bir metre aşağıda, çevrelerindeki deniz iç çekiyor, ıslık çalıyor, çırpınıyordu. Sesler de alçak ve tembeldi.</p>

  <p>Theresa, elinde soğuk içeceklerle dolu bir tepsiyle Baxter'ın Yeri'nin penceresinde bir an durdu ve dışarı, aileye baktı. Yanaklarından gözyaşları süzülüyordu. Tom'a âşıktı, sonra Ian'a, sonra tekrar Tom'a âşık olmuştu; görünüşleri, rahatlıkları ve başka bir şey, sanki bütün hayatları boyunca zevk içinde yüzmüşler ve şimdi de görünmez hoşnutluk dalgaları halinde bunu çevreye yayıyorlarmış gibi bir doygunluk havası yüzünden.</p>

  <p>Ve sonra küçük kızları idare edişleri, davranışlarındaki rahatlık ve ustalık. Ve büyükannelerinin hep yanlarında olması, dört kişiyken altı olmaları... Ama anneler neredeydi? Çocukların anneleri vardı, bu iki küçük kızın Hannah ve Mary'si vardı; iki kadın da ufak tefek ve esmer olduklarından, evlenip dahil oldukları sarışın aileye hiç benzemiyorlardı ve epeyce güzel olmalarına rağmen, Theresa ikisinin de bu adamlar için yeterince iyi olmadığını biliyordu. Çalışıyorlardı. Kendi işleri vardı. Büyükanneler de bu yüzden bu kadar sık burada oluyorlardı. Peki o zaman, büyükanneler çalışmıyorlar mıydı? Evet, çalışıyorlardı, ama "Hadi, Baxter'ın Yeri'ne gidelim," diyebilecek kadar ve sonra da atlayıp buraya gelebilecek kadar da özgürdüler. Zaman zaman anneler de geliyordu ve sekiz kişi oluyorlardı.</p>

  <p>Theresa hepsine âşıktı. En sonunda bunu anlamıştı. Erkekler, evet, kalbi onlar için sızlıyordu, ama o kadar acımıyordu. Gözyaşlarının akmasına sebep olan, onların hepsini orada görmesiydi, şimdi yaptığı gibi onları izlemesi. Arkasında, barın yanındaki bir masada, onunla evlenmek isteyen genç çiftçi Derek oturuyordu. Derek'i önemsemiyordu, ondan biraz hoşlanıyordu, ama gerçek tutkusunun bu olduğunu, bu aile olduğunu biliyordu.</p>

  <p>Yer yer güneş ışığının sızdığı ağaç gölgesinin derin katmanları üzerindeki güneş, ağacı kuşatıyordu; saadet ve mutlulukla karışmış olan sıcak mavi havadan, yalnızca Theresa'nın görebildiği, altın çiğ damlalarına benzer, koca koca damlalar etrafa yayılıyormuş gibiydi. Tam o anda, çiftçisiyle evlenmeye ve burada, bu kıtada kalmaya karar verdi. Güneş parlamaya karar verdiğinde kırlar yeterince güzel olsa da, İngiltere'nin, Bradford'un kaprisli güzellikleri için burayı bırakamazdı. Hayır, burada kalacaktı, kalmak zorundaydı. En sonunda gözyaşlarının serbestçe akmasına izin vererek "Bunu istiyorum, bunu istiyorum," dedi kendi kendine. Bu fiziksel rahatlığı, kendini uzun kahverengi bacak ve kollardaki tembel hareketlerle ifade eden dinginliği, güneş çıktığında sarışın başlarda oluşan altın ışıltıyı istiyordu.</p>

  <p>Tam geleceğine sahip çıkmışken, annelerden birinin patikadan yukarı doğru geldiğini gördü. Mary; evet, oydu. Ufak tefek, esmer, huzursuz bir kadın. Onda, Aile'nin ağırbaşlılığından ve tavrından eser yoktu.</p>

  <p>Yavaş yavaş geliyordu. Durdu, dik dik baktı, devam etti, durdu, özellikle düşünerek hareket ediyordu.</p>

  <p>Theresa, tepsiyi artık kesinlikle sabırsızlanmış olan müşterilere götürmek için en sonunda pencereden ayrılarak, "Nesi var acaba?" diye düşündü. Mary Struthers neredeyse hiç kıpırdamıyordu. Öylece durmuş, kaşları çatık bir halde ailesine bakıyordu. Roz Struthers onu görüp el salladı, sonra tekrar el salladı, sanki bir uyarı yapılmış gibi eli yavaş yavaş aşağı inerken, yüzü ışığını ve parlaklığını kaybetmeye başlamıştı bile. Gelinine bakıyordu, ama doğrudan değil. Yüzünden okunanları gören Tom da bakmak için arkasını döndü ve el salladı. Ian da el salladı. Roz'unki gibi iki adamın eli de düştü; bunda bir uğursuzluk vardı.</p>

  <p>Mary durmuştu. Yakınında bir masa vardı, bir sandalyeye çöktü. Gözlerini dikmiş, Lil'e bakmaya devam ediyordu; sonra dönüp Tom'a, kocasına baktı. O küçülmüş, suçlayan gözler bir yüzden diğerine döndü. Bir şeyler arayan gözler. Elinde bir paket vardı. Mektuplar. Aşağı yukarı üç metre uzakta oturmuş, onlara bakıyordu.</p>

  <p>Diğer masaların işini halletmiş olan Theresa, tekrar penceresine dönmüş ve oğullardan birinin karısı, yani Mary hakkında suçlayıcı şeyler düşünüyordu ve bunun kıskançlık olduğunu biliyordu. Kendini şöyle savunuyordu: "Ama onlar için yeterince iyi olsaydı, onu önemsemezdim. Onlara kıyasla, o yalnızca bir hiç."</p>

  <p>Yalnızca kıskanç bir göz, çarpıcı, çekici, esmer bir genç kadın olan Mary'yi inkâr edebilirdi. Şu anda güzel değildi: Yüzü küçülmüş ve macun rengine dönmüştü, dudakları da incelmişti. Theresa mektup demetini gördü. Masadaki dört kişiyi gördü. "Sanki heykel rolü yapıyorlar," diye düşündü. Üzerlerindeki ışık akıp gidiyor, onlardan uzaklaşıyordu. Öğle sonrasının parlak güneşi, dışarıda, her yerde yüzsüzlük ediyor olabilirdi, ama onlar çarpılmış gibi hareketsiz oturuyorlardı. Ve Mary hâlâ bakıyordu, bir Lil'e ya da Liliane'e; bir Roz'a ya da Rozeanne'e; sonra da Tom'a ve Ian'a, sonra yeni baştan başlıyordu, tekrar tekrar.</p>

  <p>Theresa kendisinde var olduğunu bilmediği bir içgüdüyle, buzdolabındaki sürahiden bir bardağa su koyup Mary'ye koştu. Mary başını yavaşça çevirip Theresa'nın yüzüne bakarak kaşlarını çattı, ama bardağı almadı. Theresa bardağı masaya bıraktı. Sonra, Mary suyun ışıltısından etkilenip elini bardağa uzattı, ama ardından geri çekti: Eli bir bardağı tutamayacak kadar kötü titriyordu.</p>

  <p>Theresa penceresine geri döndü. Gün onun için iç karartıcı geçmişti. O da titriyordu. Sorun neydi? Ters giden neydi? Bir şeyler korkunç derecede uğursuz bir biçimde ters gidiyordu.</p>

  <p>Mary en sonunda kalktı, ailesinin oturduğu masayla arasındaki mesafeyi güçlükle geçti ve onlardan uzaktaki bir sandalyeye çöktü: Onların bir parçası değildi.</p>

  <p>Şimdi, dördü de, Mary'nin elindeki mektup demetini anlamaya çalışıyordu.</p>

  <p>Oldukça kıpırtısız oturuyor, Mary'ye bakıyorlardı. Bekliyorlardı.</p>

  <p>Konuşmak ona düşüyordu. Ama konuşmasına gerek var mıydı? Dudakları titriyordu, kendisi titriyordu, bayılacak gibi görünüyordu ve o genç, duru, suçlayıcı gözler hâlâ bir yüzden öbürüne kayıp duruyordu. Tom. Lil. Roz. Ian. Sanki ekşi bir şey yemiş gibi ağzını buruşturmuştu.</p>

  <p>Penceresinden bakmakta olan Theresa, "Bunların nesi var, sorun ne?" diye düşündü. Daha bir saatten az bir süre önce bu sahilden, bu hoşnutluk ve bolluk manzarasından hiçbir zaman ayrılmayacağına karar vermişken, şimdi "Kaçmalıyım," diye düşünüyordu. "Derek'i reddedeceğim. Kurtulmak istiyorum."</p>

  <p>Roz'un kucağındaki çocuk, yani Alice, bir haykırışla uyandı, annesini orada görünce "Anne, Anne," diyerek kollarını uzattı. Mary ayağa kalkmayı başardı, kendini toplayarak sandalyelerin arkasından masanın öbür tarafına dolaştı ve Alice'i aldı.</p>

  <p>Şimdi Lil'in kucağında uyanan öbür kızdı, "Benim annem nerede?"</p>

  <p>Mary elini Shirley'ye uzattı ve bir an içinde iki çocuk da onun kucağındaydı.</p>

  <p>Küçük kızlar Mary'nin paniğini ve öfkesini hissetmiş, bir tür uğursuzluk sezmiş olacaklardı ki, şimdi büyükannelerine geri dönmeye çalışıyorlardı. "Büyükanne, Büyükanne." "Büyükannemi istiyorum."</p>

  <p>Mary ikisini de sımsıkı tuttu.</p>

  <p>Roz'un yüzünde küçük, acı bir gülümseyiş vardı; sanki içinin derinlerindeki bir kişi, kötü haberleri doğrulamış gibi.</p>

  <p>"Büyükanne, yarın sabah gelip beni plaja götürecek misin?"</p>

  <p>Ve Alice de "Büyükanne, plaja gideceğimize söz vermiştin," dedi.</p>

  <p>Mary en sonunda, sesi titreyerek konuştu. Tek söylediği, "Hayır, plaja gitmeyeceksiniz," oldu. Ve doğruca yaşlı kadınlara dönerek, "Shirley ve Alice'i plaja götürmeyeceksiniz," dedi. Karar ve hüküm buydu.</p>

  <p>Lil kesin olmayan, hatta mütevazı bir tavırla, "Yakında görüşeceğiz, Alice," dedi.</p>

  <p>"Hayır, görüşmeyeceksiniz," dedi Mary. Çocukların ellerinden tutarak ayağa kalktı; mektup demeti, bol pantolonunun cebine tıkılmıştı. "Hayır," dedi çılgınca. Onu zehirleyen duygular en sonunda kendini dışavuruyordu. "Hayır. Hayır, görmeyeceksiniz. Hiçbir zaman. Onları bir daha asla görmeyeceksiniz."</p>

  <p>Gitmek üzere arkasını dönerek çocukları çekiştirdi.</p>

  <p>Kocası Tom, "Bekle bir dakika, Mary," dedi.</p>

  <p>"Hayır." Elinden geldiğince hızla, tökezleyerek, çocukları da yanında çeke çeke patikadan aşağı indi.</p>

  <p>Şimdi geriye kalan dördü, kadınlar ve oğulları, bir şeyler söylemeliydi; durum açıklığa kavuşturulmalı, netleştirilmeliydi, değil mi? Tek bir kelime bile çıkmadı ağızlarından. Kıstırılmış, küçülmüş, kararmış bir şekilde oturmaya devam ediyorlardı ve sonra, en sonunda biri konuştu. Konuşan Ian'dı, Roz'a dönerek hırslı bir teklifsizlikle konuştu, gözleri öfke dolu, dudakları kaskatı kesilmişti, kızgındı.</p>

  <p>"Senin hatan," dedi. "Evet, senin hatan. Sana söylemiştim. Bunun olması tamamıyla senin hatan."</p>

  <p>Roz onun öfkesine kendisininkiyle karşılık verdi. Güldü. Çın çın öten sert, kızgın, acı bir kahkaha. "Benim hatam," dedi. "Elbette. Başka kimin olabilir?" Ve güldü. Bu gülüş sahnede çok başarılı olurdu, ama gözlerinden yaşlar boşanıyordu.</p>

  <p>Mary, patikanın aşağısında, Ian'ın karısı Hannah'nın yanına vardı; onun suçlularla yüzleşmeye gücü yoktu, en azından öfkesine yetişemediği Mary ile birlikte. Mary'nin tek başına gitmesine izin vermiş ve burada beklemişti; kuşku, mutsuzluk ve dışarı taşma arzusuyla kabarmaya başlamış olan sitemler içinde. Ama öfke içinde değil, hayır, onun bir açıklamaya ihtiyacı vardı. Shirley'yi Mary'den aldı ve iki genç kadın kucaklarında çocuklarıyla patikada, başka bir kafenin sınırı olan dişotu çalısının hemen dışında durdular. Konuşmadılar, yalnızca birbirlerinin yüzüne baktılar. Hannah onun yüzünde onay arıyordu ve aradığını buldu. "Doğruymuş, Hannah."</p>

  <p>Ve şimdi, kahkaha. Roz gülüyordu. Mary ve Hannah'nın duyduğu çın çın öten, sert kahkahalardı, gururlu kahkahalardı. Her sert ve yüksek kahkaha onlara şiddetle çarpıyordu ve onlar da acımasız sesler karşısında siniyorlardı. Kahkahalar kırbaç gibi indikçe titrediler.</p>

  <p>Mary, hamur ya da kile dönmüşe benzeyen dudaklarıyla "Kötülük dolu," dedi en sonunda. Ve Roz'un son kahkaha çığlıkları onlara ulaşınca, iki genç kadın gözyaşlarına boğulup, patikadan aşağı, kocalarından uzağa, kocalarının annelerinden uzağa, koşarak indiler.</p>

  <p>&nbsp;</p>

  <p class="p6">İki küçük kız büyük okula aynı gün, aynı saatte gelmişler, birbirilerini süzmüşler ve birbirlerinin en iyi arkadaşları olmuşlardı. Küçük şeyler, bir süpermarket kadar kalabalık ve hareketli, ama önceden de bildikleri, düşmanca olduğunu hissettikleri kızlar arasındaki hiyerarşiyle dolu olan o büyük okula karşı çok cesur durmuşlardı. Ama birden yanlarında bir müttefik belirmişti işte ve korkudan ve cesur olmak için gösterdikleri çabadan ötürü titreyerek el ele tutuşmuşlardı. Yokuşun üzerinde yükselen, İngiliz tarzı bir park alanıyla çevrelenmiş büyük bir okuldu; ama yukarıdan, anne ve babalarına göre aslında daha bebek olan bu küçük çocukları içine çekmek üzere olan -ebeveynlerinin gözlerinin yaşlarla dolmasına yetiyordu bu!- hiç de İngiliz tarzı sayılmayacak bir gökyüzüyle kuşatılmıştı. Ve gerçekten de okul, kızları içine çekmişti.</p>

  <p>Cesur ve hazırcevaptılar ve kısa sürede yeni kızları karşılayan kabadayıca hareketlerin üstesinden gelmişlerdi; birbirlerini koruyor, kendilerinin ve birbirlerinin savaşlarında mücadele veriyorlardı. "Kardeş gibi," diyordu insanlar. Hatta "İkiz gibi." İkisi de sarışındı, ikisinin de düzgün, ışıl ışıl at kuyruklu saçları vardı, ikisi de mavi gözlü, balıklar kadar çevikti, ama bakıldığında aslında birbirlerine o kadar da benzemiyorlardı. Liliane -ya da Lil- küçük, sıkı vücuduyla inceydi, yüz hatları narindi, Rozeanne -Roz- daha gürbüzdü ve Lil dünyaya katıksız derecede sert gözle bakarken, Roz her şeyde komik bir yan buluyordu. Ama "kardeş gibi" olduklarını, "ikiz olabileceklerini" düşünmek ve söylemek güzeldi; belki de hiçbir benzerlik olmayan yerlerde benzerlik bulmak hoştu. Ve bu okul sömestrları, yılları boyunca böyle devam etti. Birbirinden ayrılmaz iki kız, aynı sokakta oturan aileleri için de güzel bir şeydi bu, aileleri de sık sık görüldüğü gibi onlar sayesinde arkadaş olmuştu, kızları birbirlerini seçtiği ve herkesin hayatını kolaylaştırdıkları için şanslı olduklarını biliyorlardı.</p>

  <p>Ama bu hayatlar kolaydı. Dünyadaki pek çok insanın bu kadar hoş, sorunsuz, tasasız bir hayatı yoktur: Bu esirgenmiş sahillerde yaşayan hiç kimse uyuyamayıp ekmek bir yana, günahları ya da parasızlık için bile ağlamıyordu. Güneş, spor ve güzel yiyecekler sayesinde pürüzsüz, ışıl ışıl parlayan ciltleriyle ne de güzel görünen insanlar. Başka herhangi bir yerdeki çok az insan bunlar gibi sahillerle tanışmıştır, kısa tatilleri ya da gezginlerin rüya gibi öykülerini saymazsak. Güneş ve deniz, deniz ve güneş ve her zaman, kumsala vuran dalgaların sesi.</p>

  <p>Küçük kızların büyüdüğü mavi bir dünyaydı. Her sokağın sonunda gözleri kadar mavi bir deniz vardı; bu onlara sıkça söylenirdi. Başlarının üstündeki mavi gökyüzünün surat asıp griye döndüğü o kadar seyrek olurdu ki nadir rastlanan bir şey olduğu için böyle günler de zevkli olurdu. Ender görülen sert bir rüzgâr tuzun tatlı acısını getirir ve hava her zaman tuzlu olurdu. Küçük kızlar "köpek yavrusu" dedikleri bir oyunda kendi ellerindeki, kollarındaki ve birbirlerinin üzerindeki tuzu yalarlardı. Yatma zamanında yapılan banyolar o kadar tuzlu olurdu ki yerin derinlerinden gelen, tuz değil de mineral tadında olan suyla tekrar duş alıp banyo suyunu üzerlerinden akıtmak zorunda kalırlardı. Roz, Lil'in evinde kaldığında ya da Lil, Roz'unkinde kaldığında aileleri, kedi ya da köpek yavruları gibi birbirlerine sarılmış, artık uyudukları için tuz değil, sabun kokan iki küçük afacana gülümseyerek bakarlardı. Ama çocuklukları boyunca, gece gündüz, denizin, Baxter'ın denizinin tatlı, evcilleşmiş dalgalarının sesi, soluk alıp verişlerin sesi gibi hep dinlendirir, uyku getirirdi.</p>

  <p>Kardeşler ya da sırası gelince ikizler, hatta en iyi arkadaşlar bile çoğunlukla gizlenmiş olsa da tutkulu bir rekabetin acısını çekerler, hatta birbirlerine karşı bile. Ama Roz, göğüsleri Lil'inkilerden tam bir sene önce çıkmaya başlayınca -büyümenin diğer belirtilerinden söz etmeye bile gerek yok- Lil'in ne kadar üzüldüğünü biliyordu ve arkadaşına karşı duyduğu kendi derin kıskançlığının zamanla iyileşmeyeceğini bildiğinden onu avutmak ve inandırmakta cömert davranıyordu. Roz kendi vücudunun da Lil'inki kadar ince ve sıkı olmasını isterdi, Lil kıyafetlerini öyle bir tarzla ve öyle kolaylıkla giyerken kendisine -bazı kaba insanlar- tombul demeye başlamışlardı bile. O yediklerine dikkat etmek zorundaydı, oysa Lil canının istediğini yiyebiliyordu.</p>

  <p>Böylece çabucak ergenlik çağına geldiler, atlet olan Lil her sporda mükemmeldi ve Roz da okul tiyatrolarında büyük roller alarak insanları güldürüyordu; kocaman, canlı ve yüksek sesli kahkahalarla. Bir zamanlar nasıl iki bezelye gibi birbilerine benziyorlarsa şimdi de birbirlerini tamamlıyorlardı: "Onları zor ayırt edersin."</p>

  <p>İkisi de üniversiteye gittiler, Lil spor dolayısıyla, Roz tiyatro grubu dolayısıyla. Ve girdikleri yarışmalar hakkındaki haberleri paylaşıp aralarındaki rekabeti hafife alarak en iyi dostlar olarak kalmayı sürdürdüler, ama birbirlerine öyle yakınlardı ki yıldızları farklı alanlarda parlıyor olsa da isimleri hep yan yana anılıyordu. İkisi de büyük, dışlayıcı tutkulara, kırık kalplere, kıskançlıklara girmediler.</p>

  <p>Şimdi üniversite bitmiş, yetişkinlerin dünyasına girmişlerdi ve kızların genç yaşta evlendiği bir kültürde yaşıyorlardı. "Yirmi yaşında ve <span class="t3">hâlâ</span> evlenmemiş!"</p>

  <p>Roz, bir akademisyen, bir parça da şair olan Harold Struthers ile çıkmaya başladı; Lil, spor malzemeleri ve giysileri mağazası olan Theo Western ile tanıştı. Daha doğrusu mağazaları olan. Hali vakti yerindeydi. Erkekler iyi anlaştılar -kadınlar buna dikkat etmişlerdi- ve çifte düğün yaptılar.</p>

  <p>Buraya kadar güzel.</p>

  <p>O karidesler, gümüşçünler, golyan balıkları şimdi harika birer genç kadın olmuşlardı. Yılan yastığı çiçeği gibi bir gelinliğin içinde, <span class="t3">Liliane</span> ve Roz da gümüş bir gül gibiydi. Büyük gazetenin moda sayfası böyle demişti.</p>

  <p>Denize inen bir caddede, Baxter'ın Yeri'nden pek uzak olmayan iki evde oturuyorlardı, modası geçmiş bir yerdi ama sanatçı çevresi orada yaşıyordu. Bir yerin yükselişe geçip geçmediğini öğrenmek istiyorsanız, o ilk kırlangıçların, yani sanatçıların oraya taşınıp taşınmadığına bakın, kuralına bakılırsa uzun bir süre demode olarak kalmayacaktı. Caddenin karşılıklı iki tarafındaydılar.</p>

  <p>Lil bütün kıtada ve yurtdışında da tanınan bir yüzme şampiyonuydu ve Roz da yalnızca oyunculuk yapıp şarkı söylemekle kalmıyordu, sahneye koyduğu oyunlar vardı, gösteriler ve şovlar da yazmaya başlamıştı. İkisi de yoğundular. Bütün bunlara karşın, Liliane ve Theo Western, Ian'ın dünyaya geleceğini duyurdular, bir hafta içinde Rozeanne ve Harold Struthers da Thomas ile onları izledi.</p>

  <p>Sarışın ve güzel iki küçük oğlan... İnsanlar kardeş olabileceklerini söylüyorlardı. Aslında, Tom annesinin taşkınlıklarından kolaylıkla utanan, katı küçük bir çocuktu; Ian ise ince, süzgün yüzlü, sinirliydi ve Tom'un hiç olmadığı bakımlardan "zor" bir çocuktu. Uyku düzeni bozuktu ve zaman zaman kâbus görüyordu.</p>

  <p>İki aile, haftasonlarını ve tatilleri birlikte geçiriyorlardı, Roz'un durumu tanımlamak için şarkısında söylediği gibi büyük, mutlu bir aile. Ve iki erkeğin dağ gezilerine, balık tutmaya ya da sırt çantalarıyla gezilere gittikleri de oluyordu. Roz'un dediği gibi, oğlanlar hep oğlan olarak kalır.</p>

  <p>Bütün bunlar sürüp gidiyordu ve olması gerektiği gibi olmayan her şey gözden ırak tutuluyordu. "Kırık değilse, tamir etme," diyebilirdi Roz. İleride ortaya çıkabilecek nedenlerden ötürü Lil için endişeleniyordu, ama kendi için değil. Lil bazı sorunlar yaşayabilirdi, ama o değil; o, Harold ve Tom değil. Her şey güzel gidiyordu.</p>

  <p>Ve sonra olan oldu.</p>

  <p>Sahne: Karı kocanın yatak odasında, çocuklar on yaşlarındayken. Roz yatakta gelişigüzel uzanmıştı, Harold bir sandalyenin koluna oturmuş gülümseyerek, ama kararlı bir şekilde karısına bakıyordu. Başka bir eyaletteki bir üniversiteden öğretmenlik teklifi aldığını daha yeni söylemişti.</p>

  <p>Roz, "Eh, sanırım haftasonları gelebilirsin ya da biz senin yanına geliriz," dedi.</p>

  <p>Evliliklerini tehdit eden bir şeyi -gerçekten mi?- böyle çözümlenmiş gibi bir kenara atıvermek o kadar ona ait bir tavırdı ki Harold kısa, sert sayılmayacak bir kahkaha attı ve kısa bir aradan sonra "Tom'la senin de gelmeni istiyorum," dedi.</p>

  <p>"<span class="t3">Buradan</span> taşınalım mı yani?" Roz onu daha iyi görebilmek için sarı ve şimdi kıvırcık olan saçlarını silkeleyerek oturdu. <span class="t3">"Ta</span><span class="t3">ş</span><span class="t3">ı</span><span class="t3">nmak m</span><span class="t3">ı</span><span class="t3">?"</span></p>

  <p>"Neden yalnızca şunu söylemiyorsun? Lil'den ayrılmak istemiyorsun, sorun bu, öyle değil mi?"</p>

  <p>Roz, tamamıyla teatral bir şaşkınlıkla ellerini göğsünün üst kısmında kenetledi. Ama gerçekten şaşırmış, gücenmişti.</p>

  <p>"Ne demek istiyorsun?"</p>

  <p>"İstemiyorum. Diyorum. Tuhaf görünebilir, ama..." Bu sözler çoğunlukla bir kavganın işaretini verirdi. "Bir eşim olmasını isterdim. Gerçek bir eş."</p>

  <p>"Delisin sen."</p>

  <p>"Hayır. Sana bir şey izletmek istiyorum." Teneke bir film kutusu çıkardı. "Lütfen, Roz. Ben ciddiyim. Yan odaya gelip bunu izlemeni istiyorum."</p>

  <p>Roz mizah dolu bir itirazla kalktı, yataktan çıktı.</p>

  <p>Hemen hemen çıplaktı. Tanrılara ya da tarafsız izleyicilere yönelttiği derin bir iç çekişiyle bir oyunun gardırobundan kurtardığı pembe, tüylü bir sabahlığı geçirdi üstüne; bunu o kadar <span class="t3">kendisine</span> ait hissetmişti ki.</p>

  <p>Yan odada, önü boş tutulan beyaz bir parça duvarın karşısına oturdu. Sevimli bir tavırla "Neyin peşindesin, merak ediyorum?" dedi. "Seni koca şaşkın, Harold. <span class="t3">Gerçekten,</span> ben ciddiyim, sana soruyorum!"</p>

  <p>Harold filmi çalıştırmaya başladı; evde çekilen filmler. Dördü görünüyordu; iki koca, iki kadın. Kumsaldan gelmişlerdi, bikinilerinin üzerine şal bağlamışlardı. Erkekler hâlâ mayolarıyla duruyorlardı. Roz ve Lil kanepeye, yani Roz'un şimdi oturduğu kanepeye oturmuşlardı, erkekler sert, dik sandalyelere oturmuş, izlemek için öne doğru uzanmışlardı. Kadınlar konuşuyorlardı. Ne konuşuyorlardı? Fark eder miydi? Birbirlerinin yüzlerini inceliyor, bir noktayı işaret etmek için çabucak atılıyorlardı. Erkekler durup durup söze girmeye, sohbete katılmaya çalışıyorlardı, kadınlar gerçekten onları duymuyordu. Harold, sonra da Theo sinirlendi ve seslerini yükselttiler, ama kadınlar hâlâ duymuyorlardı ve en sonunda erkekler ısrar ederek bağırdıklarında Roz onları susturmak için elini uzattı.</p>

  <p>Roz, Lil'le tartıştıkları şeyi hatırlıyordu, yalnızca. Önemli bir şey değildi. Çocuklar haftasonu kampı için bir arkadaşlarına gideceklerdi. Aileleri bunu tartışıyordu, hepsi buydu. Aslında, anneler bunu tartışıyordu, babalar orada bulunmasalar da olurdu.</p>

  <p>Erkekler susturulmuştu, oturmuş izliyorlar, hatta birbirlerine bakış atıyorlardı. Harold sinirliydi, ama Theo'nun tutumu yalnızca <span class="t3">"Kad</span><span class="t3">ı</span><span class="t3">nlar, ne beklersin ki?"</span> demek oldu.</p>

  <p>Sonra oğlanlar konusu kapatıldı, Roz "Sana yalnızca şunu söylemeliyim..." dedi ve bunu Lil'e söylemek için eğildi, bunu yaptığının farkında bile olmadan sesini alçaltarak ona bir şeyler, önemsiz bir şeyler söyledi.</p>

  <p>Kocalar oturup izlediler, Harold tetikte bir alayla, Theo can sıkıntısıyla.</p>

  <p>Böyle sürdü. Kaset bitti.</p>

  <p>"Bunu gerçekten beni kapana kıstırmak için mi çektiğini söylüyorsun? Beni kıstırmak için sen kurmuşsun bunu!"</p>

  <p>"Hayır, hatırlamıyor musun? Kumsalda çocukları çekmiştim. Sonra sen kamerayı aldın ve benimle Theo'yu çektin. Sonra Theo da 'Ya kızlar ne olacak?' demişti."</p>

  <p>"Ah," dedi Roz.</p>

  <p>"Evet. Ancak daha sonra izlediğimde, aslında dündü, gördüm bunu... Şaşırmadım zaten. Hep böyleydi. Sen ve Lil. Her zaman."</p>

  <p>"Ne demek istiyorsun? Lezbiyen olduğumuzu mu söylüyorsun?"</p>

  <p>"Hayır. Söylemiyorum. Zaten olsanız da ne fark ederdi ki?"</p>

  <p>"Kesinlikle anlamıyorum."</p>

  <p>"Belli ki seks o kadar da önemli değil. Yeterince seks yaptığımızı düşünüyorum, ama bir ilişki yaşadığın kişi ben değilim."</p>

  <p>Roz hissettiklerinden iki büklüm olmuş, ellerini sıkarak oturuyordu, gözyaşları akmaya hazır bir şekilde bekliyordu.</p>

  <p>"Bu yüzden benimle kuzeye gelmeni istiyorum."</p>

  <p>"Çıldırmış olmalısın."</p>

  <p>"Ah, gelmeyeceğini biliyorum, ama en azından bu konuda düşünecekmiş gibi davranabilirdin."</p>

  <p>"Boşanmayı mı öneriyorsun?"</p>

  <p>"Aslında, önermiyordum. Beni ilk sıraya koyan bir kadın bulsaydım, o zaman..."</p>

  <p>" O zaman bana haber verirdin!" dedi, en sonunda gözyaşları akmaya başlamıştı.</p>

  <p>"Ah, Roz," dedi kocası. "Üzgün olmadığımı sanma. Seni seviyorum, bunu biliyorsun. Seni deliler gibi özleyeceğim. Sen benim dostumsun. Yatabileceğim en iyi kadın sensin, bunu da biliyorum. Ama burada kendimi bir gölge gibi hissediyorum. Hiçbir önemim yok. Hepsi bu."</p>

  <p>Gözyaşı dökme sırası şimdi ona gelmişti, elleriyle gözlerini örttü. Yatak odasına döndü, yatağa uzandı ve Roz da ona katıldı. Birbirlerini avuttular. "Sen delisin, Harold, bunu biliyor musun? Seni seviyorum. "Ben de seni seviyorum, Roz, sevmediğimi düşünme."</p>

  <p>Sonra Roz, Lil'i çağırdı ve iki kadın sonuna kadar hiç konuşmadan filmi izlediler.</p>

  <p>Lil'e ana hatlarıyla durumu anlatmış olan Roz "İşte, Harold bu yüzden beni terk ediyor," dedi.</p>

  <p>En sonunda Lil, "Anlamıyorum," dedi, anlamaya çalıştığı için kaşları çatılmıştı. Son derece ciddiydi, Roz da ciddiydi, ama gülümsüyordu ve kızgındı.</p>

  <p>"Harold ilişkimin onunla değil, seninle olduğunu söylüyor."</p>

  <p>Lil, "Peki ne istiyormuş?" diye sordu.</p>

  <p>"İkimiz yüzünden kendisini dışlanmış hissediyormuş."</p>

  <p>"<span class="t3">O mu</span> dışlanmış hissediyormuş? Asıl ben hep kendimi... dışarıda bırakılmış hissettim. Yıllardır seni ve Harold'ı izliyorum ve keşke diyorum..." Sadakat o âna kadar dilini bağlamıştı, ama şimdi en sonunda söyleyiverdi: "Berbat bir evliliğim var. Theo'yla zor günler geçiriyorum. Hiçbir zaman... ama biliyorsun. Ve Harold ile sen, her zaman öyle mutluydunuz ki... Kimbilir kaç kez ikinizi burada bırakıp Theo'yla eve gittiğimde keşke demişimdir..."</p>

  <p>"Bilmiyordum... Yani, biliyordum, elbette. Theo ideal bir koca sayılmaz."</p>

  <p>"Ha şunu bileydin."</p>

  <p>"Bana boşanması gereken senmişsin gibi geliyor."</p>

  <p>Lil, elini sallayıp bu düşünceyi uzaklaştırarak "Ah, hayır, hayır," dedi. "Hayır; bir keresinde şaka yolu bunu Ian'a söylemiştim, boşanırsam ne düşüneceğini öğrenmeye çalışıyordum ve neredeyse öfkeden deliye döndü. O kadar uzun süre sessiz kaldı ki, bazen nasıl sessizleşiyor, biliyorsun, sonra bağırmaya ve ağlamaya başladı. "Yapamazsın," dedi. "Yapamazsın. Sana izin vermeyeceğim."</p>

  <p>"Zavallı Tom da babasız kalacak," dedi Roz.</p>

  <p>"Ian'ın da babası var sayılmaz ki," dedi Lil. Sonra, konuşmaları sona ermiş gibi göründüğünde, sordu: "Roz, Harold bizim lezbiyen olduğumuzu mu söyledi?"</p>

  <p>"Hemen hemen; ama, hayır, tam olarak değil."</p>

  <p>"Bunu mu demek istiyordu?"</p>

  <p>"Bilmiyorum. Sanmıyorum." Roz şimdi kendi duygularını anlamak için verdiği bu alışılmadık ve sıradışı çabanın acısını çekiyordu. "'Anlamıyorum,' dedim ona. 'Neyin peşinde olduğunu anlamıyorum.'"</p>

  <p>Lil "Eh, değiliz, değil mi?" diye sordu. Görünüşe bakılırsa bunu duymaya ihtiyacı vardı.</p>

  <p>"Eh, olduğumuzu sanmıyorum," dedi Roz.</p>

  <p>"Yine de her zaman arkadaş olduk."</p>

  <p>"Evet."</p>

  <p>"Ne zaman başlamıştı? Okuldaki ilk günü hatırlıyorum."</p>

  <p>"Evet."</p>

  <p>"Ama ondan öncesi? Nasıl olmuştu?"</p>

  <p>"Hatırlayamıyorum. Belki de yalnızca... şanstı."</p>

  <p>"Haklısın. Hayatımdaki en büyük şans sensin."</p>

  <p>"Evet," dedi Roz. "Ama bu öyle bir anlama gelmez..." Ansızın öfkeyle enerjikleşip canlanarak "Kahrolası erkekler!" dedi.</p>

  <p>Lil de kocası yüzünden içinden gelerek "Kahrolası erkekler," dedi.</p>

  <p>O an için zorunlu olan bu sözün ortaya atılmasıyla konuşma sona ermişti.</p>

  <p>Harold okyanus, deniz rüzgârları, denizin şarkıları ve öyküleriyle değil de kum, çalılık ve dikenli bitkilerle çevrili olan üniversitesine gitti. Roz onu ziyaret etti, sonra <span class="t3">Oklahoma</span>'yı sahneye koymak için geri döndü -çok başarılı oldu- ve yeterinden fazla yaptıkları seksin tadını çıkardılar. "Neden yakındığını anlamıyorum," dedi Roz ve o da "Hayır, anlamazdın, değil mi?" dedi. Harold onunla çocukları -her zaman beraber oldukları için çocuklardan hep çoğul olarak söz ediliyordu- görmeye geldiğinde hiçbir şey değişmemiş gibiydi. Sevecen Harold ile coşkun Roz, dedikodu sütunlarında denildiği gibi sevilen genç bir çift -belki de şimdi o kadar da genç değildir- yine bir aile olarak dolaşıyorlardı. Bitirileceği haber verilen bir evlilik için ikisi yine de bir çift gibi görünüyorlardı. Şakalaştıkları zaman -hiçbir zaman şaka sıkıntısı çekmezlerdi- ortası çürümekte olan o ağaçlara benziyorlardı ya da ortalarından kenarlara doğru yayılan ve dış dalları büyüdükçe yok olan çalılara. Aşınıp ayrılmak bu çift için çok zordu. Gittikleri her yerde eski öğrencileri Harold'ı selamlıyor ve Roz'un sahneye koyduğu eserlerden birinde yer almış insanlar Roz'a selam veriyordu. Yüzlerce insan için onlar Harold ve Roz'dular. "Beni hatırlıyor musunuz? Roz, Harold?" Roz her zaman hatırlıyordu ve Harold da eski öğrencilerini tanıyordu. Yüzleri ve isimleri hatırlamaları gerektiğini düşünen Kraliyet Ailesi gibi. "Strutherlar ayrılıyor mu? Ah, hadi! İnanmıyorum."</p>

  <p>Ve açıkçası diğer çiftin de herkesin gözünde onlardan geri kalır yanı yoktu, Lil her zaman yüzme, koşu ya da başka spor müsabakalarında hakemlik yapıyor, ödüller verip konuşmalar yapıyordu. Ve burada da yakışıklı bir koca, spor malzemeleri ve kıyafetleri mağazası zinciriyle tanınan Theo vardı. Görünürde arkadaşları, yani öbür çift gibi ince, hoş görünümlü iki insandılar, ama tarz olarak çok farklıydılar. Onlarda aşırıya kaçan ya da taşkın hiçbir şey yoktu, canayakın, güler yüzlü, başkalarına vakit ayırmaya hazırdılar; iyi yurttaşlığın özü de bu değil miydi zaten?</p>

  <p>Roz ve Harold'ın ayrılması Theo ile Lil'i ayırmamıştı. Evlilikleri yıllardır görüntüyü kurtarmaktan ibaretti zaten. Theo'nun birbiri ardına bir sürü kızla ilişkisi olmuştu, ama kendisinin de yakındığı gibi içinde kızın tekinin beklemediği bir yatak bulmakta güçlük çekiyordu. Sık sık iş gezisine çıkması gerekiyordu.</p>

  <p>Sonra Theo bir araba kazasında öldü ve Lil, Tom'un aksine huysuz bir çocuk olan oğlu Ian'la varlıklı bir dul olarak kaldı. İklimin ve yaşam tarzının insanları çok fazla göz önüne çıkardığı o sahil kasabasında erkeksiz iki kadındılar şimdi ve iki küçük oğulları vardı.</p>

  <p>Çocuklu genç çift: ilginç olan dönüm noktası, değişim anı. Peşlerine takılan ya da çevrelerinde koşturan sevimli küçük çocuklu genç ebeveynler bir süreliğine bir ilgi odağı olarak, cinsel varlıklar olarak görülür, yorumlanırlar. "Ah, ne sevimli küçük bir oğlan, ne şirin küçük bir kız, sizin isminiz nedir? Ne güzel bir isim!" Ve sonra birdenbire ya da görünüşe göre birdenbire, ebeveynler artık o kadar da genç değildirler, biraz boyları kısalmış, hatta çekmiş gibidirler, renkleri solmuş ciltlerinin parlaklığı uçmuştur. "Çocuk kaç yaşında demiştiniz..." Küçükler boy atmaya başlamış ve ışıltı yer değiştirmiştir. Gözler ebeveynlerinden çok onları izliyordur artık. "Bugünlerde çok hızlı büyüyorlar, değil mi?"</p>

  <p>İki hoş kadın, sanki erkekler denklemlerine hiç dahil olmamış gibi yine birlikte, iki güzel oğlanla dolaşıyorlardı; biri daha narin ve alnına düşen, güneşten parlayan buklelerle daha şiirsel, öbürü daha güçlü ve atletik olan çocuklar annelerinin o yaşlarda olduğu gibi arkadaştılar. Resimde bir de baba, kuzeydeki Harold vardı, ama muhtemelen Roz'un kusurlarını taşımayan genç bir kadınla birlikte yaşıyordu. Ziyarete geliyor ve Roz'un evinde kalıyordu, ama yatak odasında değil (bu durum eşlerin ikisine de absürd gelirdi) ve Tom da onu üniversitesinde ziyaret ediyordu. Ama gerçekte otuzlarının ortasındaki iki kadın ve genç erkekler olmalarına pek de bir şey kalmamış iki delikanlıydılar. Birbirine çok yakın, karşılıklı evler iki aileye de ait gibiydi. "Biz geniş bir aileyiz," diye haykırıyordu Roz, bir durumu tanımlanmamış bırakmamak için.</p>

  <p>Delikanlıların güzelliği... Kolay bir şey değildi işte bu. Kızlar, evet, kışkırtıcı tasarılarla dolu, hepimizin anneleri güzel olmalıydılar ve çoğunlukla da güzeldirler, bir yıl da sürse, bir gün de. Ama oğlanlar... Niçin? Ne için? On altı, on yedi yaşlarındayken şiirsel oldukları bir dönem vardır, kısa bir zaman. Genç tanrılar gibidirler. Aileleri ve arkadaşları daha güzel bir havadan gelmiş ziyaretçiler gibi görünen bu varlıklar karşısında dehşete kapılabilirler. Kendileri çoğunlukla bunun farkında değildir, kendilerini daha çok beceriksizce toplanmış, bir arada tutmaya çalıştıkları paketlermiş gibi görürler.</p>

  <p>Roz ve Lil denize bakan küçük verandada tembel tembel uzanmışlardı ve kaşlarını biraz çatarak patikadan yukarı çıkmakta olan iki çocuğu gördüler, kuruması için veranda duvarına asacakları yüzme eşyalarını sallaya sallaya geliyorlardı ve o kadar güzellerdi ki iki kadın aynı kuşkuyu paylaşarak birbirlerine bakmak için doğrulup oturdular. "Ulu Tanrım!" dedi Roz. "Evet," dedi Lil. "Bunu <span class="t3">biz</span> yaptık, onları <span class="t3">biz</span> yaptık," dedi Roz. "Biz yapmadıysak, kim yaptı?" dedi Lil. Havluları ve mayolarından kurtulan çocuklar, kendi işleriyle meşgul olduklarını gösteren bir gülümsemeyle kadınların yanından geçip gittiler: Yemek yemek, yataklarını düzeltmek ya da aynı derecede önemsiz işler için çağrılmak istemiyorlardı.</p>

  <p>"Tanrım!" dedi Roz. "Bekle, Lil..." Roz ayağa kalktı ve içeri girdi, Lil arkadaşının dramatik tavırları karşısında sık sık yaptığı gibi kendi kendine hafifçe gülümseyerek bekledi. Roz elinde bir kitapla dışarı çıktı; bir fotoğraf albümü. Sandalyesini Lil'inkinin yanına itti ve birlikte sayfaları çevirdiler, kilimler üzerindeki bebekleri, banyo küvetleri içindeki bebekleri geçtiler -kendi fotoğraflarıydı baktıkları- sonra "ilk adım" ve "ilk diş" ve sonunda ikisinin de aradığı sayfaya geldiler. On altı yaşlarındaki iki kız.</p>

  <p>"Tanrım!" dedi Roz.</p>

  <p>"O sıra biz de o kadar kötü değilmişiz," dedi Lil.</p>

  <p>Hoş kızlar, evet, çok, tatlı ve çekici. Ama şimdi Ian ve Tom'un fotoğrafı çekilseydi, bir odada yürürken ya da salına salına dalgaların arasından çıkarken biri onları gördüğünde nefesleri kesen o cazibeyi yansıtır mıydı o fotoğraflar?</p>

  <p>Bu albümün, yani Roz'un albümünün sayfaları arasında gezindiler, Lil'inki de aynı olmalıydı. Roz'un fotoğrafları, Lil ile birlikte. İki hoş kız.</p>

  <p>Aradıkları şeyi bulamadılar. Bu yaşta iki oğullarını aydınlatan doğaüstü ışıltıyı hiçbir yerde bulamadılar.</p>

  <p>Çocuklar ellerinde meyve suyu bardaklarıyla dışarı geldiklerinde uzattıkları kahverengi bacaklarının üzerinde serili olan albümle oturuyorlardı; üstlerinde bikinileri vardı.</p>

  <p>Çocuklar verandanın duvarının kenarına oturdular ve annelerini izlemeye koyuldular; Roz ve Lil.</p>

  <p>Ian ciddi bir şekilde "Ne yapıyorlar?" diye sordu Tom'a.</p>

  <p>Tom her zamanki gibi şakayla sesini baykuş sesine benzeterek "Ne yapıyorlar?" diye yankıladı. Yerinden sıçradı, yarısı Roz'un, yarısı Lil'in dizleri üzerindeki açık sayfaya şöyle bir baktı ve yerine geri döndü. "Genç kızkenki güzelliklerine bakıyorlar," diye bildirdi Ian'a. "Öyle değil mi, Anne?" dedi Roz'a.</p>

  <p>"Doğru," dedi Roz. "Zaman geçiyor. Her şey gibi uçup gidiyor. Senin anlaman mümkün değil; şimdilik. Uzun yıllar önce neye benzediğimizi öğrenmek istedik."</p>

  <p>"O kadar uzun yıllar değil," dedi Lil.</p>

  <p>"Hesaplamaya uğraşma," dedi Roz. "Yeterince uzun."</p>

  <p>Sonra Ian kadınların bacakları üzerindeki albümü kaptı. Tom'la birlikte oturup kızlara, yani annelerine baktılar.</p>

  <p>Tom, "Fena değiller," dedi Ian'a.</p>

  <p>Ian "Hiç de fena değil," dedi Tom'a.</p>

  <p>Kadınlar birbirlerine gülümsediler: Aslında daha çok yüzlerini ekşittiler.</p>

  <p>"Ama şimdi daha iyisiniz," dedi Ian ve kızardı.</p>

  <p>Roz bu iltifatı üzerine alarak "Ah, siz büyüleyicisiniz," dedi.</p>

  <p>Soytarı Tom, eski fotoğrafları orada bikinileriyle oturan iki kadınla karşılaştırıyormuş gibi yaparak "Bilmiyorum..." dedi. "Bilmiyorum. Şimdi?" İncelemek için gözlerini kıstı. "Ve o zaman." Eğilip gözlerini patlatarak fotoğraflara baktı.</p>

  <p>"Şimdi," dedi. "Evet, şimdi daha iyi." O an iki çocuk birbirlerinin ayaklarına-omuzlarına atılarak sık sık yaptıkları gibi güreşmeye ya da itişip kakışmaya başladılar, küçük çocuklar gibi. Ama insanların gördüğü genç tanrılardı ki attıkları her adım ya da yaptıkları bütün el kol hareketleri arkaik bir vazoda ya da antik bir dansta bulunuyor olmalıydı.</p>

  <p>Tom portakal suyuyla kadeh kaldırarak "Annelerimize," dedi.</p>

  <p>Ian, doğruca Roz'a gülümseyerek "Annelerimize..." dedi. Bu Roz'un bir şekilde sandalyesinde kıpırdanıp bacaklarını oynatmasına sebep oldu.</p>

  <p>Roz bir keresinde Lil'e, Ian'ı kendisinden hoşlandığını söylemişti ve Lil de "Boş ver, atlatır," demişti.</p>

  <p>Ian'ın atlatamadığı şey, daha yolun başına bile gelmediği şey babasının ölümüydü, üzerinden birkaç sene geçtiği halde. Babasını kaybettiği andan itibaren güçten kuvvetten kesilmeye başlamış, zayıflamış, neredeyse şeffaf bir hale gelmişti. Öyle ki annesi yakınıyordu, "Yemek ye, Ian, bir şeyler ye, yemek zorundasın."</p>

  <p>"Ah, beni rahat bırak."</p>

  <p>Tom için sorun değildi, onun babası ara sıra çıkıp geliyor ve o da babasını dört bir yanı karalarla çevrili üniversitesinde ziyaret ediyordu. Ama Ian'ın hiçbir şeyi, içini ısıtacak hatıraları bile yoktu. İlişkileri ve sık sık uzaklara gitmesiyle yetersiz kalsa da babasının olması gereken yerde hiçbir şey yoktu, yalnızca bir boşluk vardı. Ian bu konuda cesur görünmeye çalışıyordu, kötü rüyalar görüyordu ve iki kadının da yüreği onun için sızlıyordu.</p>

  <p>Ağlamaktan şişmiş gözleriyle koca bir çocuk, kanepede oturan annesine gider, yanına çökerdi ve annesi de ona sarılırdı. Ya da Roz'a giderdi ve Roz da onu kucaklardı, "Zavallı Ian."</p>

  <p>Tom bunu izliyor, ciddi bir tavırla bu kederi kendine ait olarak görmüyordu. Ama bu üzüntünün arkadaşı, neredeyse kardeşi olan Ian'daki varlığı öyle yakındı ki. "Kardeş gibiler," diyordu insanlar. "O ikisi kardeş de olabilir." Ama birini bir felaket, kanser gibi yiyip bitiriyordu, bu kederin acısını hayal etmeye çalışan ve başarısız olan öbürüne hiçbir şey olmuyordu.</p>

  <p>Bir gece, Roz kendisine buzdolabından içecek bir şey almak için yataktan çıktı. Ian evdeydi, sık sık olduğu gibi gece Tom'la kalmıştı. Kaldığı zamanlar Tom'un odasındaki ikinci yatağı ya da şimdi olduğu gibi Harold'ın odasındaki yatağı kullanırdı. Roz onun ağladığını duydu ve hiç tereddüt etmeksizin onu kollarına almak, küçük bir çocuk gibi kucaklamak için içeri girdi, bunu çocuğun bütün hayatı boyunca yapmıştı zaten. Ian onun kollarında uykuya daldı ve sabahleyin ona bakışları, talepkâr, aç ve acı doluydu. Roz sessizdi, gece olanları düşünüyordu. Olanları Lil'e anlatmadı. Ama ne olmuştu ki? Daha önce yüzlerce kez olmuş bir şey. Ama tuhaftı. "Onu endişelendirmek istemedi!" Gerçekten mi? Lil'e her şeyi anlatmaktan ne zaman çekinmişti ki?</p>

  <p>Tom birkaç gecedir caddenin karşısında, Ian'la birlikte Lil'in evindeydi. Roz yalnızdı, Harold'a telefon etti ve neredeyse karı-koca gibi konuştular.</p>

  <p>"Tom nasıl?"</p>

  <p>"Ah, iyi. Tom her zaman iyidir. Ama Ian pek iyi değil. Theo'nun ölümü gerçekten ona ağır geldi."</p>

  <p>"Zavallı çocuk, atlatacaktır."</p>

  <p>"Ama zaman alacak. Dinle, Harold, bir dahaki gelişinde belki Ian'ı tek başına dışarı çıkarabilirsin ha?"</p>

  <p>"Tom ne olacak?"</p>

  <p>"Tom anlayacaktır. O da Ian için endişeleniyor, biliyorum."</p>

  <p>"Tamam. Yaparım. Bana güven."</p>

  <p>Ve Harold geldi, Ian'ı deniz kenarında uzun bir yürüyüşe çıkardı ve Ian bütün hayatı boyunca ikinci bir baba gibi bildiği Harold'a açıldı.</p>

  <p>Harold, Roz ve Lil'e "Çok mutsuz," dedi.</p>

  <p>"Öyle olduğunu biliyorum," dedi Lil.</p>

  <p>"Hiç iyi olmadığını düşünüyor. Kendini başarısız biri olarak görüyor."</p>

  <p>Yetişkinler bu gerçek karşısında gözlerini açıp baktılar, sanki gerçekten görebilecekleri bir şeymiş gibi.</p>

  <p>"Ama on yedi yaşındayken nasıl başarısız biri olabilirsin ki?" dedi Lil.</p>

  <p>"Biz de böyle hissetmiş miydik?" diye sordu Roz.</p>

  <p>"Ben hissetiğimi biliyorum," dedi Harold. "Endişelenmeyin." Sonra çölün ortasındaki üniversitesine döndü. Tekrar evlenmeyi düşünüyordu...</p>

  <p>"Tamam," dedi Roz. "Boşanmak istiyorsan."</p>

  <p>"Eh, sanırım çocuk ister," dedi Harold.</p>

  <p>"Bilmiyor musun?"</p>

  <p>"Yirmi beş yaşında," dedi Harold. "Sormam mı gerekiyor?"</p>

  <p>Roz her şeyi anlayarak "Ah!" dedi. "Bu fikri kafasına sokmak istemiyorsun." Harold'a güldü.</p>

  <p>"Sanırım," dedi Harold.</p>

  <p>Ian gece Tom'la kalmıştı. Daha doğrusu, yatma vaktinde gelmişti. Harold'ın odasına gitti ve Roz'a kısa bir bakış attı ki Roz, Tom'un bu bakışı görmemiş olmasını umdu.</p>

  <p>Geceleyin uyandığında buzdolabına gidip içecek bir şey alabilirdi ya da sık sık yaptığı gibi karanlıkta evin içinde dolaşabilirdi, ama Ian'ın ağladığını duymaktan korkarak, kendini onun yanına gitmekten alıkoyamayacağından korkarak odasından çıkmadı. Ama sonra Ian'ı, karanlığın içinde sendeleyerek odasına gelmiş ve yanına uzanmış, fırtınadaki bir cankurtaran simidi gibi kendisine sıkıca tutunmuş olarak buldu. Ve kendisini de siyah gecenin içindeki çürük dişlere benzeyen yedi siyah kayayı düşlerken buldu; dalgalar, beyaz köpükten çağlayanlar halinde üzerlerinde boşalıyor, çevrelerine çarpıyordu.</p>

  <p>Ertesi sabah, Roz verandaya açılan -ve deniz havasına, denizin arındırıcı, sakinleştirici, uyku getiren seslerine açılan- odadaki masada oturuyordu. Tom dinç bir şekilde yatağından çıktı, üzerinde gençlik dolu uykunun kokusu vardı. "Ian nerede?" diye sordu. Normalde sormazdı: iki çocuk da öğlene kadar uyuyabilirlerdi.</p>

  <p>Roz kahvesini karıştırdı, karıştırdı ve ona bakmadan, "Benim yatağımda," dedi.</p>

  <p>Bu normalde pek dikkat edilesi bir şey sayılmazdı, çünkü bu büyük ailenin rahat tavırları dolayısıyla, annelerle çocuklar dinlenmek ya da sohbet etmek için birlikte aynı yatakta uzanabiliyorlardı; ya da iki kadın birlikte ya da bir çocuk ve kadınlardan biri ya da öteki, Harold kadınlardan biriyle birlikteyse ötekisi ve iki çocuk birlikte.</p>

  <p>Tom hâlâ boş olan tabağının üzerinden ona baktı.</p>

  <p>Roz bu bakışa karşılık verdi ve bu bakışı başıyla onaylama yerine de geçebilirdi.</p>

  <p>"Tanrım!" dedi Tom.</p>

  <p>"Kesinlikle!" dedi Roz.</p>

  <p>Sonra Tom tabağına ve olası portakal suyuna aldırış etmeden yerinden fırladı, veranda duvarında asılı duran mayosunu kaptığı gibi denize doğru koştu. Normalde Ian'ı da çağırmış olurdu.</p>

  <p>Tom o gün hiç görünmedi. Okullar tatildi, ama görünüşe bakılırsa, genellikle küçümsediği, okulun tatil aktivitelerinden birine gitmişti.</p>

  <p>Birtakım spor müsabakalarında hakemlik yapan Lil evde değildi, akşama kadar da dönmedi. Roz'un evine geldi ve "Roz, yorgunluktan ölüyorum. Yiyecek bir şeyler var mı?" dedi.</p>

  <p>Ian masada, Roz'un karşısında oturdu, ama ona bakmıyordu. Tom'un önünde bir tabak yemek vardı. Sonra Tom, sanki orada başka kimse yokmuş gibi Lil'le konuşmaya başladı. Lil o kadar yorgundu ki bunu hemen hemen hiç fark etmedi, ama diğer ikisi fark etti. Ve Tom yemek bitip de Lil yatması gerektiğini, çok yorgun olduğunu söyleyene kadar bunu sürdürdü, sonra kalkıp Lil ile birlikte karanlığın içine karıştı.</p>

  <p>Ertesi sabah, hepsi için geç sayılabilecek bir saatte, Tom caddenin karşı tarafındaki evden geri döndü ve Roz'u masada, her zamanki gibi aldırışsız, rahat tavrıyla otururken buldu, şalına sarınmıştı. Roz'a bakmadı, ama mutlu bir başarının hezeyanı içinden, Roz'un çevresine, odaya, tavanlara baktı. Roz'un onun durumu konusunda tahmin yürütmesine gerek yoktu; biliyordu, çünkü Ian benzer bir durumla bütün gece boyunca onu sarmalamıştı.</p>

  <p>Tom şimdi sessizce odada geziniyor, yanından geçtiği bir sandalyenin koluna, masaya, duvara bütün kuvvetiyle vuruyor, dönüşte içi içine sığmayan okullu bir çocuk gibi yumruklarıyla Roz'un yanındaki sandalyeye nişan alıyordu, ama sonra durup gözlerini önüne dikiyor, kaşlarını çatıp düşünüyordu: Bir yetişkin gibi. Sonra tam bir okul çocuğu, kıs kıs gülmenin ya da alaycı yan yan bakışların vücut bulmuş hali gibi fırıl fırıl dönüyor, annesinin yakınlarında duruyordu. Sonra telaşlanıyordu -ne kendinden ne de bir kıpkırmızı kesilen, bir bembeyaz olan annesinden emindi- sonra annesi ayağa kalktı ve ona sert bir tokat attı, öyle ya da böyle, tam yüzünün ortasına.</p>

  <p>Roz öfkeden titreyerek "Sakın," diye fısıldadı. "Nasıl cesaret edersin..."</p>

  <p>Tom yarı çömelip elleriyle örttüğü kafasını koruyarak annesinin yüzüne baktı, bir okul çocuğunun zırıldarken yapabileceği gibi yüzünü buruşturmuştu, ama sonra kendini topladı, ayağa kalktı ve doğruca annesine bakarak "Üzgünüm," dedi, ama ne kendisi ne de annesi ne için üzgün olduğunu tam olarak bilemiyorlardı, neye cesaret etmemesi gerektiğini de bilmiyordu. Bir önceki gece Lil'le birlikteyken kadınlar hakkında öğrendiklerini söylemesi için kelimelere ya da yüzünü göstermesine gerek var mıydı?</p>

  <p>Oturdu, yüzünü ellerine yasladı, sonra yerinden fırlayıp yüzme eşyalarını kaptığı gibi denize doğru koşmaya başladı. Deniz bu sabah, koyun karşısını kuşatan kolun üzerindeki renkli evlerle süslenmiş düz, mavi bir tabağa benziyordu.</p>

  <p>Tom o gün annesinin evine gelmedi, arkadan dolaşarak Lil'inkine gitti. Ian geç saate kadar uyudu; bunda yeni bir şey yoktu. O da Roz'a bakmakta zorlanıyordu, ama Roz bunun kendi görüntüsünden, öyle korkunç bir şekilde tanıdık, o kadar korkunç ve yeni bir şeyler anlatan kendi görüntüsünden kaynaklandığını biliyordu. Bu çok fazlaydı, Ian da yüzme eşyalarının kaptı ve çıktı. Karanlık olana kadar geri dönmedi. Roz ufak tefek işler, rutin telefon konuşmaları yaptı, yemek pişirdi, sakin sakin durup hiçbir hayat belirtisi göstermeyen karşıki eve göz gezdirdi. Sonra, Ian döndüğünde ikisi birlikte akşam yemeği yediler ve evin ön ve arka kapılarını kilitleyerek -her zaman hatırlanan bir şey değildi bu- yatmaya gittiler.</p>

  <p>Bir hafta geçti. Roz, kapının çalındığını duyduğunda bir fincan çayla masada yalnız başına oturuyordu. Hiç beklenmedik bir şekilde içine daldığı bu rüya ve büyülenme halinde kalmayı istese de kapının çaldığını duymamazlıktan gelemeyeceğini biliyordu. Hiç olmazsa, yüzüne bakılacak saygın bir hali olsun diye üzerine bir kot ve gömlek geçirdi. Kapıyı açtığında karşısında, Lil'in birkaç ev ötesinde oturan, iyi bir komşuları olan Saul Butler'ın dostça ve meraklı yüzünü buldu. Lil'den hoşlandığı ve onunla evlenmek istediği için buradaydı.</p>

  <p>Oturup çay ikramını kabul edince, Roz bekledi.</p>

  <p>"Son günlerde sizi pek görmüyorum ve Lil'in evinde kimseyi bulamıyorum."</p>

  <p>"Eh, okullar tatil."</p>

  <p>Ama çoğunlukla o ve çocuklar, Lil ve çocuklar bir içeri bir dışarı dolaşırlar, hep birlikte masanın çevresinde oturdukları sırada sokaktan geçen insanlar sık sık onlara el sallardı.</p>

  <p>Saul "O çocuğun, Ian'ın bir babaya ihtiyacı var," diye bir çağrıda bulundu.</p>

  <p>Roz "Evet, öyle," diye onayladı hemen. Çocuğun bir babaya ne kadar ihtiyacı olduğunu önceki hafta öğrenmişti.</p>

  <p>"Ian'a bir baba olabileceğime çok eminim, tabii onun bana izin verdiği kadarıyla..."</p>

  <p>Saul Butler elli yaşlarında, yaşını göstermeyen boylu poslu bir adamdı. Resim malzemeleri satan dükkânları vardı; boyalar, tuvaller, çerçeveler, o türden her şey. Lil'le birlikte şehrin ticaret birliklerinde çalışmışlıkları vardı, onu oradan tanıyordu. Lil ve Roz, eğer ikisinden biri koca arıyor olsaydı, onun iyi bir koca olacağında hemfikirdiler.</p>

  <p>Roz daha önce de söylediği gibi "Bunu Lil'e söylemeniz gerekmez mi?" dedi.</p>

  <p>"Ama söylüyorum. Benden, talebimi geri çevirmekten bıkmış olmalı."</p>

  <p>"Ve benim de talebinizi desteklememi istiyorsunuz, öyle mi?"</p>

  <p>"Öyle. Oldukça iyi bir aday olduğumu düşünüyorum," dedi. Bir yandan da gülümsüyor, kendi kendine böbürlenişiyle dalga geçiyordu.</p>

  <p>"Ben de sizin iyi bir aday olduğunuzu düşünüyorum," dedi Roz. Gülüyor, flörtleşmenin tadını çıkarıyordu, eğer buna flört denirse. Bir hafta seviştikten sonra şimdi yatağa girer gibi hemen cilveli bir havaya bürünüyordu. "Ama yararı yok, sizin istediğiniz Lil."</p>

  <p>"Evet, uzun bir zamandır Lil'de gözüm vardı." Demek ki karısının başka bir adam için onu terk etmesinden önce başlamış bir şeydi. "Evet. Ama o bana yalnızca gülüyor. Neden böyle, merak ediyorum? Ben çok ciddi bir adamım. Peki, bu sabah çocuklar nerede?"</p>

  <p>"Yüzüyorlardır, sanırım."</p>

  <p>"Yalnızca hepinizin iyi olup olmadığına bakmak için uğramıştım." Kalktı, çayını ayakta bitirdi ve "Kumsalda görüşürüz," dedi.</p>

  <p>O gitti ve Roz Lil'e telefon etti. "Daha fazla dışarı çıkmalıyız."</p>

  <p>"Sanırım öyle," dedi Lil. Sesi ağır, alçak geliyordu.</p>

  <p>"Kumsala gitmeliyiz, dördümüz."</p>

  <p>Sıcak bir sabahtı. Deniz pırıl pırıl parlıyordu. Gökyüzü, siyah koruyucu gözlükler olmaksızın gözleri hırpalayabilecek bir ışıkla doluydu. Bikinilerin üzerine bol örtüler sarmış, bol bol güneş yağı sürünmüş Lil ve Roz, çocukların arkasından kumsala doğru yürüdüler. Sık gidilen bir plajdı, ama hafta içi bu saatte çok az insan oluyordu. Roz'un bahçe çitine yakın duran iki sandalye güneşten solmuş, fırtınadan yıpranmıştı, ama kullanılabilir durumdaydı ve kadınlar bunlara oturdular. Çocuklar koşarak denize girmişlerdi. Tom annesine neredeyse selam bile vermemişti; Ian, Lil'e bakarken gözlerini hemen kaçırmış, uzaklara çevirmişti.</p>

  <p>Dalgalar zevk almaya yetecek kadar hareketliydi, ama burada, koyda hiçbir zaman, dışarıda Dişler'i geçince yapılan sörf için yeteri kadar büyük olmazlardı. Çocuklukları boyunca yıllardır bu kumsalda güven içinde oynamışlardı, ama şimdi burayı yüzmek için yeterince iyi buluyor, tehlikeli işler içinse sörfçülerin plajlarına gidiyorlardı. İkisi birbirlerini görmezden gelerek ayrı ayrı yüzüyordu. Kadınların gözleri sır vermez siyah gözlüklerin ardındaydı, ikisi de konuşmak istemiyordu, konuşamıyorlardı.</p>

  <p>Uzaklarda bir fokun kafasına benzer bir kafanın yaklaşıp büyümekte olduğunu gördüler, sonra bunun Saul olduğunu anladılar. Onlara el sallayarak denizden çıktı, ama tuzlu deniz çalılarının arasından, evlerin yanından geçerek caddeye çıktı.</p>

  <p>Çocuklar denizde yüzüyorlardı. Sığlık yere ulaştıklarında ayağa kalktılar ve birbirlerine baktılar. Güreşmeye başladılar. Bütün çocuklukları boyunca böyle kavga etmişlerdi, erkek çocukların tarzıydı bu. Ama çok geçmeden bu kavgada çocukça bir şey olmadığı anlaşıldı. Bellerine kadar suyun içinde duruyorlardı, dalgalar üzerlerine geliyor, köpükle onları dövüyor, uzaklaşıyordu. Sonra Ian gözden kayboldu, Tom onu aşağıda tutuyordu. Bir dalga geldi, başka bir tane daha. Lil acı içinde ayağa fırladı. "Aman Tanrım, Ian'ı öldürecek. Tom, Ian'ı..."</p>

  <p>Ian güçlükle soluk alarak Tom'un omuzlarını tutarak tekrar dışarı çıktı. Sonra suya girdi.</p>

  <p>"Sakin ol, Lil," dedi Roz. "Biz karışmamalıyız."</p>

  <p>"Öldürecek... Tom onu öldürmek istiyor..."</p>

  <p>Sonra Ian uzun bir süre aşağıda kaldı, tam bir dakika, daha fazla...</p>

  <p>Tom koca bir haykırış kopardı ve Ian'ı bıraktı, Ian yukarı çıktı. Ayakta zor duruyordu, düştü, sonra tekrar kalktı ve dalgaları yara yara kumsala doğru giden Tom'u izledi. Tom kumlara çıktığında baldırından kanlar akıyordu. Ian dalgaların altında onu ısırmıştı ve bu kötü bir ısırıktı. Ian suyun içinde ayakta duruyor, sallanıyor, nefesi tıkanıyor, güçlükle soluk alıyordu.</p>

  <p>Roz kendini tutmaya çalıştı, sonra dalgaların içine koşup Ian'ın çıkmasına yardım etti. Çocuk sapsarı olmuştu, deniz suyu kusuyordu, ama Roz'u başından atarak gidip kendi başına kumların üzerine oturdu, başını dizlerine yasladı. Roz yerine döndü. Lil "Bizim hatamız," diye fısıldadı.</p>

  <p>"Kes şunu, Lil. Bir işe yaramayacak."</p>

  <p>Tom bir bacağının üstünde durmuş, çok fazla kanayan baldırını inceliyordu. Denize geri döndü ve ayakta durarak ısırığı deniz suyuna tuttu. Tekrar dışarı çıktı, havlusunu buldu, yırtarak ikiye böldü, bir yarısını sıkıca bacağına bağladı. Sonra tereddüt ederek ayakta durdu. Kendi evine geri dönebilir, oradan Lil'inkine geçebilirdi. Kendi evinde kalıp Ian'dan da bunu talep edebilirdi? Kendini olduğu yere atabilirdi, çitin yakınlarında, kadınlardan pek de uzak olmayan yere. Bunun yerine döndü ve gözlerini Ian'a dikti, merakla bakıyor gibiydi. Sonra topallayarak Ian'ın oturduğu yere gitti, onun yanına oturdu. Kimse konuşmadı.</p>

  <p>İki kadın bu iki genç kahramana, yani oğullarına, sevgililerine, bu güzel delikanlılara bakıyorlardı, vücutları deniz suyu ve güneş yağıyla parlıyordu, eski zamanlardaki güreşçiler gibi.</p>

  <p>"Ne yapacağız, Roz?" diye fısıldadı Lil.</p>

  <p>Roz "Ben ne yapacağımı biliyorum," dedi ve ayağa kalktı. Tam olarak yıllardır yaptığı gibi "Öğle yemeği," diye seslendi ve çocuklar itaatkâr bir şekilde kalkarak kadınların peşinden Roz'un evine gittiler.</p>

  <p>Roz oğluna "Pansuman yapsan iyi olur," dedi. Sargı bezi kutusunu ve Elastoplast'ı getiren, ısırığın üstüne ilacı süren, sonra yarayı bağlayan Ian oldu.</p>

  <p>Masanın üzerinde her zamanki gibi sosisler ve peynir, jambon ve ekmek, büyük bir meyve tabağı vardı ve dördü masanın çevresine oturup yediler. Tek kelime etmediler. Sonra Roz sakin bir tavırla, düşüne düşüne konuştu. "Hepimizin normal davranması gerekiyor. Unutmayın! Her şey her zamanki gibi, hep olduğu gibi olmalı."</p>

  <p>Çocuklar sanki bunu anlamak için birbirlerine baktılar. Lil'e baktılar. Roz'a baktılar. Kaşlarını çattılar. Lil gülüyordu, ama sadece o kadar. Roz bir elmayı dört parçaya kesti, her bir çeyreğini diğerlerine dağıttı ve kendi parçasını sularını çıkara çıkara ısırdı.</p>

  <p>"<span class="t3">Çok</span> komik," dedi Ian.</p>

  <p>"Bence de," dedi Roz.</p>

  <p>Ian salatayla doldurulmuş bir sandviçi aldı, diğer elinde de kendi çeyrek elmasıyla ayağa kalktı ve Roz'un odasına gitti.</p>

  <p>Lil, acı bir gülüşle "Güzel," dedi.</p>

  <p>"Kesinlikle," dedi Roz.</p>

  <p>Tom ayağa kalktı, dışarı çıktı ve sokağın karşısına geçerek Lil'in evine girdi.</p>

  <p>Lil, sanki hemen orada bir cevap bekliyormuş gibi "Ne yapacağız?" diye sordu arkadaşına.</p>

  <p>"Bana öyle geliyor ki yapıyoruz bile," dedi Roz. Ian'ın peşinden yatak odasına gitti.</p>

  <p>Lil, ilaç ve sargı bezlerinin olduğu kutuyu aldı ve sokağın karşısına yürüyerek evine gitti. Yolda, kendi verandasındaki Saul Butler'a el salladı.</p>

  <p>Okul başladı: Çocukların son yılıydı. İkisi de öğrenci temsilcisiydiler ve takdir ediliyorlardı. Lil hakemlik yapmak, ödüller vermek, konuşmalar yapmak için sık sık başka şehirlerde bulunuyordu; açık renkli kusursuz ketenler giyen, düzgün ve derli toplu sarı saçları olan bu ince, uzun, çekingen kadın tanınmış bir figürdü. Yumuşak gülüşü, anlayışı ve sıcaklığıyla ünlüydü. Genç kızlar ve delikanlılar ona âşık olurdu ve sık sık, içinde "Beni anlayacağınızı biliyorum," cümlesi geçen mektuplar yazarlardı. Roz birkaç okulda müzikal gösterilerden sorumluydu; bir oyunda, seks üzerine kaba bir güldürüde çalışıyordu. Isırmasının havlamasından daha kötü olduğunda ısrar eden çekici, gürültücü bir kadındı: "Yani, dikkat et; beni kızdırma!" Dördü, birlikte ya da ayrı ayrı, evde oluyor, dışarı çıkıyorlardı, hiçbir şey değişmiş gibi görünmüyordu, caddeye bakan pencereler açık bir şekilde yemeklerini yiyorlar, yüzüyorlardı, ama bazen çocuklar onları bırakarak sörf yapmaya gittiklerinden kumsalda kendi başlarına kalıyorlardı.</p>

  <p>İkisi de değişmişti, Ian Tom'dan daha fazla. Eskiden güvensiz, çekingen ve uyumsuzken, şimdi güvenli, yetişkin olmuştu. Yatağına ilk gelişindeki acı içindeki çocuğu hatırlayan Roz içten içe gururlanıyordu, ama kimseye tek kelime söyleyemezdi, Lil'e bile. Ondan iyi kötü bir erkek çıkarmıştı. Bugünlerde yalnızlık yüzünden ya da yitip gitmiş babası için hiç ağlamıyor, sımsıkı tutunmuyordu. Roz'u içten içe sahipleniyordu ve bu da Roz'u eğlendiriyordu. Buna bayılıyordu. Çekingenlik ya da güvensizlik gibi bir sorunu hiçbir zaman olmayan Tom ise güçlü, düşünceli bir genç olmuştu, o da Roz'un hiç görmediği bir şekilde Lil'e karşı koruyucuydu. Bunlar artık çocuk değil, genç adamlardı ve yakışıklıydılar, bu yüzden kızlar peşlerindeydi ve hem Lil'in hem de Roz'un evi şakasını yaptıkları gibi çılgın ve tutkulu genç kadınlara karşı bir kale gibiydi. Ama güneşe, deniz meltemlerine, denizin seslerine açık bu evlerin içinde Ian ve Roz, Tom ve Lil'den başka kimsenin girmediği odalar vardı.</p>

  <p>Lil, Roz'a kendisini korkutacak kadar mutlu olduğunu söyledi. Duyulmasından korkarak "Herhangi bir şeyin bu kadar güzel olması mümkün müdür?" diye fısıldadı, ama kim duyacaktı ki? Yakınlarda kimse yoktu. Demek istediği şuydu ve Roz da bunu biliyordu ki böyle yoğun bir mutluluğun bir bedeli olmalıydı. Roz sesini yükseltip şakacı bir hale bürünerek bunun adını anmaya cesaret edemediği aşk olduğunu söyledi ve şarkı söylemeye başladı: "Seni seviyorum, evet, seviyorum, seni seviyorum, yalan söylemek günahtır..."</p>

  <p>"Ah, Roz," dedi Lil. "Kimi zaman öyle korkuyorum ki."</p>

  <p>"Saçmalık," dedi Roz. "Endişelenme. Yakında yaşlı kadınlardan sıkılacak ve kendi yaşlarında kızların peşine düşecekler." Zaman geçti.</p>

  <p>Ian üniversiteye gitti, işletme, para ve bilgisayarla ilgili eğitim aldı ve spor firmalarında çalışarak Lil'e yardım etmeye başladı: Yakında babasının yerini alacaktı. Tom tiyatro yönetimi işine girmeye karar verdi. Bütün ülkede en iyi kurslar babasının üniversitesindeydi ve gideceği yerin orası olduğu belliydi. Harold mektup yazıp telefon ederek şimdi yeni karısı, yeni kızıyla paylaştığı evde bol bol oda olduğunu söylüyordu. Harold ve Roz sorunsuz bir şekilde boşanmışlardı. Ama Tom burada kalacağını söyledi, bu şehir onun yurduydu, kuzeye gitmek istemiyordu. Burada da yeterince iyi bir kurs vardı ve ayrıca annesi de başlı başına bir eğitim sayılırdı. Harold bu konuyu oğluyla tartışmak için gerçekten de geldi, Tom'un evden ayrılmak istememesinin gerçek bir ana kuzusu olduğunun işareti olduğunu söylemeyi planlıyordu, ama Tom'la, yani yaşından çok daha olgun, bu kendinden emin ve kararlı genç adamla karşılaştığı zaman anlaşılan haksız olan bu suçlamayı ortaya koyamadı. Harold'ın orada kaldığı birkaç gün boyunca, Ian evde kalmak zorundaydı, Tom da kendi evinde kalıyordu, dördü de bundan hoşnut değildi. Harold, gitmesini istediklerinin; istenmediğinin farkındaydı. Huzursuzdu, rahatsızdı ve Roz'a çocukların yaşlı kadınlarla bu kadar çok vakit geçirmek için fazla büyüdüklerini söyledi. "Biz onları tasmayla tutmuyoruz ki," dedi Roz. "Gelip gitmekte serbestler." Harold en sonunda yenilgiye uğramış olarak "Bilmiyorum," dedi. Ve yeni ailesine geri döndü.</p>

  <p>Tom tiyatro yönetimi, sahne yönetimi, sahne ışıklandırması, kostüm tasarımı, tiyatro tarihi derslerine kayıt oldu. Kurs üç yıl sürecekti.</p>

  <p>"Hepimiz köpekler gibi çalışıyoruz," dedi Roz, telefondaki Harold'a sesini yükselterek. "Neden şikâyet ettiğini anlamıyorum."</p>

  <p>"Tekrar evlenmelisin," dedi Roz'un eski kocası.</p>

  <p>"Sen bana dayanamadıysan, kim dayanabilir ki?" dedi Roz.</p>

  <p>"Ah, Roz, yalnızca ben eski moda bir aile erkeği olduğum için yürümedi. Sen de bu hesaba tam olarak uymadığını itiraf etmelisin."</p>

  <p>"Bak. Beni başından attın. Kendine idealindeki eşi buldun. Şimdi beni rahat bırak. Hayatımdan çık, Harold."</p>

  <p>"Umarım, bu konuda ciddi değilsindir."</p>

  <p>Bu arada, Saul Butler, Lil'e kur yapıyordu.</p>

  <p>Bu durum hepsi için bir parça şaka halini almıştı, Saul için de. Lil'in Roz'un evine girdiğini gördüğü zaman elinde çiçekler, şekerler, dergiler ve bir posterle geliveriyor, "Yaşlı sadık geldi," diye sesleniyordu. Kadınlar bütün bunları bir oyun haline getirmişlerdi, Roz zaman zaman çiçekler kendisi içinmiş gibi davranıyordu. Saul, Lil'i evinde de ziyaret ediyor, Tom ya da Ian oradaysa hemen gidiyordu.</p>

  <p>"Hayır," diyordu Lil. "Üzgünüm, Saul. Yalnızca kendimi tekrar evlenmiş olarak göremiyorum."</p>

  <p>"Ama yaşlanıyorsun, Lil. Yaşın ilerliyor. Ve yaşlı sadık seni bekliyor. Bir gün onun olması hoşuna gidecek." Ya da Roz'a diyordu ki, "Bir gün etrafta bir erkeğin olması Lil'in hoşuna gidecek."</p>

  <p>Çocuklar ya da genç adamlar sörf yapmak için büyük okyanusa gitmeye hazırlanıyorlardı ki Saul elinde iki kadın için seçtiği çiçeklerle yine çıkageldi. "Şimdi, siz, ikiniz, oturun," dedi. Ve kadınlar gülümseyerek oturup beklediler.</p>

  <p>Denize bakan verandadaki çocuklar sörf tahtalarını, havlularını ve koruyucu gözlüklerini alıyorlardı. "Selam, Saul," dedi Tom. Ian'ın selamından önce uzun bir ara oldu. "Merhaba, Saul." Demek ki selam vermesi için Tom, Ian'ı dirseğiyle dürtmüştü.</p>

  <p>Ian, Saul'a kızıyor ve ondan korkuyordu. Bir keresinde Roz'a "Lil'i bizden almak istiyor," demişti. "Senden demek istiyorsun."</p>

  <p>"Evet. Ve beni de almak istiyor. Hazır bir oğul. Neden kendi çocuklarını yapmıyor?"</p>

  <p>"Seni ben aldığımı sanmıştım," demişti Roz.</p>

  <p>Bunun üzerine Ian, kimin kimi aldığını göstererek Roz'un üzerine atlamıştı.</p>

  <p>"Büyüleyici!" dedi Roz.</p>

  <p>"Saul da gitsin, kendini becersin," demişti Ian.</p>

  <p>Saul ikisinin patikadan denize inmesini bekledi ve sonra "Şimdi, dinleyin," dedi. "İkinize de söylemek istiyorum. Ben tekrar evlenmek istiyorum. Benim için Lil, sen bir numarasın. Ama karar vermek zorundasın."</p>

  <p>"Yararı yok," dedi Roz. Lil yalnızca omuz silkti. "Nasıl göründüğünü anlayabiliyoruz. Sen her kadının isteyebileceği kadar iyi bir fırsatsın."</p>

  <p>"Yine Lil için konuşuyorsun."</p>

  <p>"O kendi adına yeterince konuştu."</p>

  <p>"Ama bir erkek olsaydı, ikiniz için de daha iyi olurdu," dedi. "İkiniz de erkeksizsiniz ve iki delikanlı var. Fazlasıyla iyi bir şey."</p>

  <p>Bir anlık şok. Ne diyordu? Neyi ima ediyordu?</p>

  <p>Ama Saul devam etti. "İki güzel kızsınız," dedi bu centilmen talip. "İkiniz de öyle..." Sonra donup kaldı, birtakım duygularla, yoğun duygularla boğuştuğu yüzünden okunuyordu, sonra yüzü kaskatı kesildi. "Aman Tanrım..." diye mırıldandı. Gözlerini dikmiş onlara bakıyordu, Lil'den Roz'a, sonra tekrar Lil'e. "Tanrım," dedi tekrar. "Kahrolası bir aptal olduğumu düşünüyor olmalısınız." Sesinde tonlama yoktu: Şok derinlere gitmişti.</p>

  <p>"Ben bir budalayım," dedi. "Öyle."</p>

  <p>"Ne?" dedi Lil. "Sen neden bahsediyorsun?" Saul'un söyleyebileceklerinden ötürü sesi ürkekti. Roz masanın altından onu tekmeledi. Lil de gözlerini Saul'dan ayırmayarak ayak bileğini ovalamak için eğildi gerçekten.</p>

  <p>"Bir aptal," dedi. "Siz ikiniz, benim bu halime epeyce gülüyor olmalısınız." Ayağa kalktı ve sendeleyerek dışarı çıktı. Caddenin karşısındaki kendi evine zor geçti.</p>

  <p>"Ah, anladım," dedi Lil. Onun arkasından gidecekti, ama Roz onu durdurdu. "Dur. Bu iyi bir şey, görmüyor musun?"</p>

  <p>"Şimdi etrafta lezbiyen olduğumuz söylentisi dolaşmaya başlayacak," dedi Lil.</p>

  <p>"Ne olmuş? Muhtemelen bu ilk kez olmayacak. Hele insanların nasıl konuştuklarını düşündüğün zaman."</p>

  <p>"Hoşuma gitmiyor," dedi Lil.</p>

  <p>"Bırak söylesinler. Ne kadar söylense, o kadar iyidir. Böylece hepimiz güvende oluruz."</p>

  <p>Kısa bir süre sonra hep birlikte Saul'un düğününe gittiler, Lil'e benzeyen genç, güzel bir kadınla evlenmişti.</p>

  <p>Oğullarının ikisi de sevindiler. Ama kadınlar birbirlerine "Bir daha Saul kadar iyisini ikimiz de bulamayacağız muhtemelen," dediler. Bu Lil'di.</p>

  <p>"Hayır, bulamayacağız," dedi Roz.</p>

  <p>"Peki çocuklar biz yaşlı kadınlardan bıktığında ne yapacağız?"</p>

  <p>"Ben gözlerim patlayana kadar ağlayacağım. Sonra da çökmeye başlayacağım."</p>

  <p>"Güzel güzel yaşlanacağız," dedi Lil.</p>

  <p>"Cehennem gibi," dedi Roz. "O yolun her santimini savaşarak geçeceğim."</p>

  <p>Henüz yaşlı kadınlar değillerdi, hatta yaşlılığın yakınlarında bile değillerdi. Yine de kırkın üzerindeydiler ve çocuklar artık kesinlikle çocuk değildi, vahşi güzellik çağları geçmişti. Şimdi bu iki güçlü, kendine güvenen, yakışıklı genç adamı gördüğünüzde bir zamanlar şehvet ve aşkla olduğu gibi dehşetle de çarpılan gözleri üzerlerine çektiklerini düşünemezdiniz. Ve iki kadın bir gün birbirlerine, iki çocuğun eskiden genç tanrılara benzediklerini hatırlatarak eski fotoğraflarını altını üstüne getirdiler ve bir zamanlar orada olduğunu bildikleri şeyi hiçbir şekilde bulamadılar: Tıpkı kendi eski fotoğraflarına bakarken iki sevimli kızdan başka bir şey göremedikleri gibi.</p>

  <p>Ian çoktandır annesiyle birlikte spor mağazaları zincirinin yönetiminde çalışıyordu ve geleceğin başarılı, seçkin yurttaşı olmuştu. Tiyatroda yükselmek daha zordu: Ian zirveye yaklaşmışken Tom hâlâ dağın eteğindeki tepelerde uğraşıp duruyordu. Her zaman ilk olan, Ian'ın itibar ettiği Tom için yeni bir konum.</p>

  <p>Ama azimle devam etti. Çalıştı. Ve her zaman olduğu gibi Lil'i büyülüyor, saatlerine rağmen elinden geldiğince onun yatağında kalmaya devam ediyordu.</p>

  <p>"İşte," dedi Lil, Roz'a. "Bir başlangıç. Benden bıkmaya başladı."</p>

  <p>Ama aksine, Ian, Roz'u bırakacağına dair belirtiler göstermiyordu. Özenli, talepkâr, sahipleniciydi. Bir gün sevişmeleri henüz bitmişken yastıkların üzerinde yatan Roz'u kollarının yaşlanan, gevşemiş cildini düzleştirirken görünce bir çığlık kopardı, onu tuttu ve bağırdı. "Hayır, sakın, sakın, bunu düşünme bile. Yaşlanmana izin vermeyeceğim."</p>

  <p>"Eh," dedi Roz, "Olacak, çünkü her şey böyle."</p>

  <p>"Hayır." Ve tıpkı daha kollarındaki korkmuş, terk edilmiş bir çocukken yaptığı gibi ağladı. "Hayır, Roz, lütfen, seni seviyorum."</p>

  <p>"Yani yaşlanmamalıyım, öyle mi Ian?" Buna iznim yok mu? Deli, bu çocuk deli," dedi Roz. Sağduyunun kulakları olmadığı zamanlarda yaptığımız gibi görünmez dinleyicilere söylemişti bunu.</p>

  <p>Ve yalnız kaldığında huzursuz oldu, aslında dehşete düştü. Bu delilikti, ondan istediği şey. Gerçekten de yaşlanabileceğini düşünmeyi reddediyordu sanki. Deli! Ama belki de delilik dünyamızı döndüren o büyük, görünmez çarklardan biridir.</p>

  <p>Bu arada, Tom'un babası, Tom'u kurtarma amacından vazgeçmemişti. Bunda hiç tereddüt etmiyordu. "Seni o <span class="t3">femme fatale</span>'lardan kurtaracağım," dedi telefonda. "Buraya gel ve yaşlı babanın elinden tutmasına izin ver."</p>

  <p>Tom, Lil'in yatağına giderken annesine "Harold beni sizden kurtaracakmış," dedi. "Bana kötü örnek oluyormuşsunuz."</p>

  <p>"Biraz geç oldu," dedi Roz.</p>

  <p>Tom, üniversite şehrinde iki hafta geçirdi. Akşamları kısa bir yürüyüş onu atmacaların dolaşıp etrafı gözlediği sıcak, kumlu çalılıklara götürüyordu. Molly, yani Roz'un halefiyle, sekiz yaşındaki kız kardeşiyle ve yeni doğan bebekle arkadaş olmuştu.</p>

  <p>Gürültülü, çocuk merkezli bir evdi, ama Tom, Ian'a orayı huzurlu bulduğunu söyledi.</p>

  <p>"Sonunda seni tanıdığıma sevindim," dedi Molly.</p>

  <p>"Artık..." dedi Harold. "Arayı uzatma."</p>

  <p>Tom uzatmadı. Üniversite tiyatrosunda <span class="t3">Bat</span><span class="t3">ı</span> <span class="t3">Yakas</span><span class="t3">ı</span> <span class="t3">Hikâyesini</span> yönetmesi için gelen teklifi kabul etti ve babasının evinde kalacağını söyledi.</p>

  <p>Her zamanki gibi genç kadınlar çevresine toplanıp yapıştılar. "Baban evlenme vaktinin geldiğini düşünüyor," dedi Molly.</p>

  <p>"Ah, öyle mi?" dedi Tom. "Ben zamanı geldiğini düşündüğümde zaten evlenirim."</p>

  <p>Yirmili yaşlarının sonundaydı. Sınıf arkadaşları, yaşıtları evlenmişlerdi ya da "partner"leri vardı.</p>

  <p>Hoşlandığı bir kız vardı, belki de Lil ve Roz'dan farklı olduğu için. Biraz koyu renk saçlı, pembe yüzlü, yeterince güzel bir kızdı ve onunla ondan hiçbir şey talep etmeden flört ediyordu. Çünkü burada, evden o kadar uzakta, annesi ve Lil'den uzakta, orada onu bağlayan ne kadar çok talep ve bağ olduğunu anlamıştı. Onu deli etse de annesine hayrandı ve Lil'i seviyordu. Kendini yatakta başka biriyle hayal edemiyordu. Ama onu bağlıyorlardı, ah, evet, bağlıyorlardı ve Ian'ı da; olgusal olarak olmasa da kardeşiydi. Orada, güneyde... Şehrine, yurduna böyle hitap ediyordu. Burada denizin öyle bir parçası vardı ki çalılıklardaki rüzgârın sesini duyduğunda dalgaların sesini duyuyordu. "Orada, güneyde özgür değilim."</p>

  <p>Burada, kuzeyde özgürdü. Başka bir gösterideki işi kabul etmeye karar verdi. Bu "burada, kuzeyde" üç ay daha demek oluyordu. Şimdiye kadar o ve Mary Lloyd'un birtakım, bir bütün oldukları kabul edilmişti. Tom, kendisiyle Mary hakkındaki bu nitelendirmeyi duyunca sesini çıkarmadı. Ne evet dedi ne hayır, yalnızca güldü. Ama onunla sinemaya giden ya da özel yemekler için onunla babasının evine gelen Mary'ydi.</p>

  <p>Harold oğluna "Çok daha kötüsünü yapabilirdin," dedi.</p>

  <p>"Ama görebildiğim kadarıyla ben bir şey yapmıyorum," dedi Tom.</p>

  <p>"Öyle mi? Mary'nin bunu böyle gördüğünü sanmıyorum."</p>

  <p>Harold, daha sonra Tom'a "Mary bana senin eşcinsel olup olmadığını sordu?" dedi.</p>

  <p>"Gey mi?" dedi Tom. "Bildiğim kadarıyla hayır."</p>

  <p>Kahvaltı vaktiydi, aile masaya toplanmıştı. Kız, tıpkı küçük kızların yaptığı gibi olup biteni izliyordu, bebek yüksek sandalyesinde anlaşılmaz mırıltılar çıkarıyordu. Hoş bir sahneydi. Bunun için Tom'un içi sızlıyordu, geleceği için, kendisi için. Babası sıradan bir aile hayatı istemişti ve işte olmuştu.</p>

  <p>"Öyleyse, nedir?" diye sordu Harold. "Memleketinde bir kız mı bıraktın, bu yüzden mi?"</p>

  <p>Tom sakin sakin kendine servis yapıyordu. "Öyle de diyebilirsin," dedi.</p>

  <p>"Öyleyse Mary'yi bırakmalısın," dedi Harold.</p>

  <p>Molly hemcinsinin adına "Evet," dedi. "Bu adil değil."</p>

  <p>"Bana bağlandığının farkında değildim."</p>

  <p>"Tom," dedi babası.</p>

  <p>"Bu doğru değil," dedi babasının karısı.</p>

  <p>Tom hiçbir şey söylemedi. Sonra Mary'yle yataktaydı. Daha önce yalnızca Lil'le yatmıştı, başka kimse olmamıştı. Bu taze, genç, yaşam dolu vücut güzeldi, çok hoşuna gitmişti ve Mary'nin içinde tatlı bir zevk almıştı. "Senin gey olduğunu düşünüyordum, gerçekten." Belli ki tatlı bir şaşkınlık yaşıyordu.</p>

  <p>İşte böyle oldu. Mary, geceyi Tom'la geçirmek için sık sık Harold ile Molly'nine evine geldi, her şey çok <span class="t3">aile içinde</span> ve sıcaktı. Gerçekten düğünlerden söz edilmiyorsa, bu zaman ve duruma göre incelikle davranmaya karar verildiği içindi. Ve hâlâ tanımlanmamış başka bir şey yüzünden. Yatakta, Mary, Tom'un baldırındaki ısırık izini görünce bir çığlık kopardı. "Tanrım," dedi. "Bu da ne böyle? Bir köpek mi?" Tom biraz düşündükten sonra "Bir aşk ısırığı," dedi. "Tanrı aşkına, kim böyle..." Ve Mary oyun olsun diye ağzını ısırığa uydurmaya çalıştı, ama önce bacağın, sonra da Tom'un kendisinin çekilerek kendisinden uzaklaştığını gördü. "Bunu yapma," dedi Tom, yeterince adildi. Ama sonra, Mary'nin daha önce kesinlikle ondan duymadığı bir sesle -buna benzer bir ses tonunu hayatında duymamıştı aslında- "Bir daha sakın bunu yapmaya kalkışma."</p>

  <p>Mary gözlerini açıp baktı ve ağlamaya başladı. Tom yalnızca yataktan kalktı ve banyoya gitti. Giyinmiş olarak geri döndü ve Mary'ya bakmadı.</p>

  <p>Burada bir şey vardı... Kötü bir şey... Girmemesi gereken bir yer. Mary bunu anlamıştı. Bu olay karşısında öyle sarsılmıştı ki neredeyse hemen orada Tom'dan ayrılacaktı.</p>

  <p>Tom eve dönebileceğini de düşündü. "Burada, kuzeyde" sevdiği şey özgür olmaktı ve o hoş durum buharlaşıp uçmuştu.</p>

  <p>Bu şehir onu hapsediyordu. Büyük bir şehir değildi, ama mesele bu değildi. Bir üniversite ve iş merkezinin çevresine yayılan tek katlı evlerin bulunduğu banliyöleri ve çalılıkların, fundalıkların bulunduğu çöl ile orayı bir yer olarak seviyordu. Provadan sonra üniversite tiyatrosundan yürüyüp on dakika içinde dört bir yanını keskin kokulu, dikenli çalılar kuşatıyor ve ayağının altında kaba sarı kumlar oluyordu, yerlere dökülen dikenler soluk ışıltılarla uyarıyordu: Dikkatli ol, üzerimize basma, en kalın tabanları bile delip geçebiliriz. Geceleyin, bir gösteri ya da provadan sonra doğruca karanlığın içine yürüdü, durup cırcır böceklerini dinledi, üzerindeki kirlenmemiş gökyüzü parlıyor ve renkli kıvılcımlar saçıyordu. Babasının evine döndüğünde Mary onu bekliyor olabilirdi.</p>

  <p>"Nereye gittin?"</p>

  <p>"Yürüyüşe gittim."</p>

  <p>"Neden bana söylemedin? Yürümeyi ben de severim."</p>

  <p>"Ben biraz yalnız kurt sayılırım," dedi Tom. "Kendi başına yürüyen kediyim. Yani, bu senin tarzın değilse, üzgünüm."</p>

  <p>"Hey," dedi Mary. "Bana ters cevap verme."</p>

  <p>"Eh, kendini neyin içine soktuğunu bilsen, iyi olur."</p>

  <p>Bunun üzerine Harold ve Molly bakıştılar: Bu bir taahhüttü elbette, öyle değil mi? Ve bir vaat duyan Mary "Kedileri severim. Neyse ki..." dedi.</p>

  <p>Ama Mary için için ağlıyor ve korkuyordu.</p>

  <p>Tom huzursuzdu, huysuzdu. Çok mutsuzdu, ama bunu bilmiyordu. Hayatı boyunca hiç mutsuz olmamıştı. Bu şeyin acısını tanımıyordu. Hani hiç hasta olmayan, hiç farkına varmadan sağlıklı yaşayan insanlar vardır, sonra bir hastalığa yakalanırlar ve duyguları o kadar incinir, o kadar utanırlar ve korkarlar ki sırf bu yüzden bile ölebilirler. Tom duygusal olarak böyle bir insana denk geliyordu.</p>

  <p>Göğsünde bir ağırlıkla uyanarak "Nedir bu? Benim sorunum ne?" diye inledi. "Burada, yatakta kalıp örtüleri başıma kadar çekmek isterdim."</p>

  <p>Ama ne için. Ters giden hiçbir şey yoktu.</p>

  <p>Sonra bir akşam, yıldızların altında dururken, başını kaldırıp yıldızlara doğru uluyabilecek kadar üzgün bir halde kendi kendine dedi ki: "Ulu Tanrım, çok mutsuzum. Evet, bu."</p>

  <p>Mary'ye iyi olmadığını söyledi. Meraklanıp sorular sormaya başlayınca ona "Beni rahat bırak," dedi.</p>

  <p>Küçük kentin çevresinden çöle, öğrencilerin piknikleri ve gezileri için kullandıkları yerlere kısa sürede kullanılmış patikalar halini alan yollar gidiyordu. Kullanılan yolların arasından, gündüzleri kelebeklerin konduğu ve geceleri de yarasaları çekmek için koku dalgaları yayan hoş kokulu çalılıkların arasına giden neredeyse görünmez patikalar vardı. Tom asfalt yoldan çıktı, tozlu bir patikaya girdi, oradan da çıktı ve üzerinde kayalar bulunan küçük bir tepeye giden silik bir patika buldu. Güneşin sıcaklığını geceye kadar üzerinde tutmuş olan büyük, düz bir kaya vardı. Tom bu sıcak kayanın üzerine uzandı ve mutsuzluğunun içini doldurmasına izin verdi.</p>

  <p>"Lil," diye fısıldıyordu. "Lil."</p>

  <p>Lil'i özlediğini, sorunun bu olduğunu sonunda anlamıştı. Neden şaşırıyordu ki? Belli belirsiz bir şekilde, bütün bu zaman boyunca bir gün kendi yaşında bir kız bulacağını düşünmüştü ve sonra... Ama bu çok belirsizdi. Lil her zaman hayatından olmuştu. Yüzünü kayaya dayadı ve kokladı, hafif metalik bir koku, sıcak kumlar ve çatlakların içindeki küçük otların bitkisel kokusu. Lil'in tuz, deniz kokan vücudunu düşünüyordu. Hem denizin içinde hem dışındaki bir deniz yaratığı gibiydi, deniz suyu çoğunlukla üzerinde kururdu ve sonra tekrar denize girerdi. Hatırladığı ilk şeylerden biri olan Lil'in omuzlarındaki tuzu yaladığı aklına gelerek kolunun alt kısmını ısırdı. Bu oynadıkları bir oyundu, küçük çocuk ve annesinin en eski arkadaşı. Doğduğundan beri vücudunun her santimi Lil'in güçlü ellerine açıktı ve Lil'in vücudu da ona kendi vücudu kadar tanıdık geliyordu. Lil'in göğüslerini gördü tekrar, yalnızca bikinisinin üstüyle örtülmüştü, göğüslerinin arasındaki yarık pırıl pırıl parlayan kumlarla hafifçe yıkanmıştı, omuzlarında da küçük kum taneciklerinin ışıltısı vardı.</p>

  <p>"Tuz için onu yalıyordum," diye mırıldandı. "Tuz yalayan bir hayvan gibi."</p>

  <p>Çok geç döndü, ev karanlıktı, uyumadı, oturup Lil'e yazdı. Mektup yazmak hiç onun tarzı olmamıştı. El yazısını okunaksız bulunca yatağının altına tıkılmış, taşınabilir eski bir daktilo olduğunu hatırladı, daktiloyu çekip çıkardı ve yazdı, çıkardığı keskin sesi hafifletmek için makineyi bir havlunun üzerine koymuştu. Ama Molly duymuştu, kapısını çalıp "Uyuyamıyor musun?" dedi. Tom özür diledi ve yazmayı kesti.</p>

  <p>Ertesi sabah mektubu bitirdi, postaladı ve başka bir tane daha yazdı. Zarfın üzerindeki yazıyı görmek için dikkatle bakan babası "Demek annene yazmıyorsun?" dedi.</p>

  <p>Tom "Hayır. Gördüğün gibi," dedi. Aile hayatının sakıncaları olduğuna karar verdi.</p>

  <p>Ondan sonra Lil'e mektuplarını üniversitede yazdı ve kendisi postaladı.</p>

  <p>Molly sorunun ne olduğunu sorduğunda kendisini iyi hissetmediğini söyledi ve Molly de bir doktora görünmesi gerektiğini söyledi.</p>

  <p>Mary sorunun ne olduğunu sordu ve ona da "İyiyim ben," dedi.</p>

  <p>Ve her şeye rağmen "oraya" gitmedi; burada, kuzeyde kaldı ve bu da Mary'yle kaldığı anlamına geliyordu.</p>

  <p>Lil'e her gün yazıyordu, kimi zaman Lil'in de ona yazdığı mektuplara ya da daha doğrusu notlara cevap veriyordu; annesine telefon ediyordu, elinden geldiğince sıklıkla çölde dolaşmaya çıkıyor ve kendi kendine bunu atlatacağını söylüyordu. Endişelenmeye gerek yoktu. Bu arada kalbi soğuk bir yalnızlık topağıydı ve sefil düşler kuruyordu.</p>

  <p>"Dinle," dedi Mary. "Buna bir son vermek istiyorsan, söyle."</p>

  <p>"<span class="t3">Neye</span> son vermek?" diye gizledi ve "Bana biraz zaman tanı," dedi.</p>

  <p>Sonra bir anlık bir dürtüyle ya da belki de çok geçmeden başka bir sözleşmeyi kabul edip etmemek konusunda karar vermesi gerekeceğinden "Ben gidiyorum," dedi babasına.</p>

  <p>"Mary ne olacak?" diye sordu Molly.</p>

  <p>Cevap vermedi. Eve döndüğünde bir saat içinde Lil'in evinde ve yatağındaydı. Ama aynı değildi. Artık karşılaştırmalar yapabilirdi ve yaptı. Lil <span class="t3">ya</span><span class="t3">ş</span><span class="t3">l</span><span class="t3">ı</span> olduğu için değildi. O güzeldi, bu yüzden "Çok güzelsin," diye mırıldanıp fısıldayıp durdu. Ama ondan bir şey isteniyordu, Mary, başka bir kadın, fark eder miydi? Yakında bir gün mutlaka... Kaçınılmaz olarak... herkes ondan bunu bekliyordu.</p>

  <p>Bu arada Ian'ın Roz'la arası iyi gibi görünüyordu. Annesiyle, yani Tom'un annesiyle Ian mutsuz ya da acı çekiyor gibi görünmüyorlardı, bundan çok uzaktılar.</p>

  <p>Sonra Mary geldi, dördünü denize gitmeye hazırlanırken buldu. Onun için de paletler, deniz gözlükleri ve bir sörf tahtası bulundu. Geldikten sonra yarım saat içinde, iki genç adamla birlikte, bu güvenli koyun dışındaki geniş, tehlikeli, kötü denize açılmaya hazırdı. Onları küçük motorlu bir kayık götürecekti. Bu yüzden bir balık kadar pürüzsüz ve parlak bu sevimli genç şey, çocukça eğlenip Tom ve Ian'la oynadı ve daha yaşlı iki kadın sandalyelerinde oturup kara gözlüklerinin ardından onları, motorlu kayığın gelip üçünü götürmesini izlediler.</p>

  <p>"Tom için gelmiş," dedi Tom'un annesi.</p>

  <p>"Evet, biliyorum," dedi Tom'un sevgilisi.</p>

  <p>"Yeterince hoş," dedi Roz.</p>

  <p>Lil bir şey söylemedi.</p>

  <p>Roz, "Sanırım, burası işimizin bittiği yer," dedi.</p>

  <p>Lil bir şey söylemedi.</p>

  <p>Roz ona doğru baktı ve daha iyi görebilmek için kara gözlüklerini yukarı kaldırdı. "Lil?"</p>

  <p>"Buna dayanabileceğimi sanmıyorum," dedi Lil.</p>

  <p>"Dayanmak zorundayız."</p>

  <p>"Ian'ın bir kız arkadaşı yok."</p>

  <p>"Yok, ama olmalı. Lil otuz yaşlarına geliyorlar."</p>

  <p>"Biliyorum."</p>

  <p>Uzakta, koyun ağzındaki beyaz köpüklerin içinde duran sivri siyah kayalıkların orada, üç küçük figür, büyük kumsala gitmek üzere gözden kaybolmadan önce onlara el sallıyordu.</p>

  <p>"Birlik olmalı ve buna bir son vermeliyiz," dedi Roz.</p>

  <p>Lil sessiz sessiz ağlıyordu. Sonra Roz da başladı.</p>

  <p>"Yapmak zorundayız, Lil."</p>

  <p>"Biliyorum."</p>

  <p>"Hadi gel, yüzelim."</p>

  <p>Kadınlar hızla ve kuvvetle yüzdüler, açıldılar, geri döndüler ve dolaştılar. Sonra kumsala çıktılar ve öğle yemeği hazırlamak için doğruca Roz'un evine gittiler. Pazar günüydü. Önlerinde uzun, zor bir öğleden sonra vardı.</p>

  <p>Lil "İşim var," dedi ve çıkıp mağazalarından birine gitti.</p>

  <p>Roz, Lil'in adına özür dileyerek öğle yemeği servisi yaptı ve sonra o da yapılacak işleri olduğunu söyledi. Ian da onunla gitmek istedi. Böylece Tom ile Mary baş başa kaldılar ve planlarını tartıştılar. "Ya tamam, ya devam," dedi Mary. "Ya evet ya hayır." "Denizde bol bol balık var." "Artık büyümesinin zamanı gelmişti." Bu durum için salık verilen türden şeyler.</p>

  <p>Diğerleri geldiği zaman Mary, Tom ile evleneceklerini duyurdu. Tebrikler geldi ve gürültülü bir akşam oldu. Roz bir sürü şarkı söyledi, Tom da katıldı, hepsi söylediler. Ve yatma zamanı geldiğinde Mary, Tom ile onun evinde kaldı, Ian, Lil ile eve gitti.</p>

  <p>Sonra Mary, düğünü planlamak için evine döndü.</p>

  <p>Artık yapılması gerekiyordu. İki kadın genç adamlara olup biteni söylediler. "Bitti," dedi Roz.</p>

  <p>Ian "Ne demek istiyorsun?" diye haykırdı. "Neden? Ben evlenmiyorum ki?"</p>

  <p>Tom sessiz sessiz oturdu, çenesi sımsıkı kapalıydı, içiyordu. Hiçbir şey söylemeden bardağını şarapla doldurdu, boşalttı, tekrar doldurdu, içti.</p>

  <p>Sonunda Ian'a, "Haklılar, anlamıyor musun?" dedi.</p>

  <p>"Hayır," diye bağırdı Ian. Roz'un odasına gitti ve onu çağırdı. Tom da Lil'le birlikte Lil'in evine gitti. Ian ağladı ve yalvardı. "Neden, ne için? Son derece mutluyuz. Neden bunu mahvetmek istiyorsun?" Ama Roz direndi. Tamamıyla taş kalpli bir kararlılık içindeydi. Yalnızca erkekler bunu tartışmak için çıkıp da Lil ile ikisi yalnız kaldıklarında ağladılar ve buna katlanamayacaklarını söylediler. Kalplerinin parçalandığını, nasıl yaşayacaklarını, bunun dayanılmaz olacağını söylediler.</p>

  <p>Erkekler döndüğü zaman kadınların yüzünde gözyaşı izleri vardı, ama kararlıydılar.</p>

  <p>Ian Roz'a "Her şeyi mahvettin!" dedi. "Hepsi senin hatan. Her şeyi neden olduğu gibi bırakamıyorsun ki?"</p>

  <p>Roz şakacı bir şekilde, "Neşelen. Saygıdeğer hanımefendiler olacağız biz," dedi. "Evet, adı çıkmış anneleriniz erdem abideleri olacak. Mükemmel kayınvalideler olacağız ve sonra çocuklarınız için harika büyükanneler olacağız."</p>

  <p>"Seni bağışlamayacağım," dedi Ian, Roz'a.</p>

  <p>Ve Tom da Lil'e alçak bir sesle, yalnızca ona "Seni hiç ama hiçbir zaman unutmayacağım," dedi.</p>

  <p>Şimdi, bu hemen hemen geleneksel bir vedaydı. Tom'un yüreğinin kalıcı bir hasar alma ihtimali olmadığı anlamına geliyordu. Gerçekten mi?</p>

  <p>Söylemeye gerek yok, düğün büyük bir olay oldu. Mary, dramatik kayınvalidesinden geri kalmamaya kararlıydı, ama kendini silen bir giysi içindeki Roz'un zarafetin ta kendisi olduğunu gördü. Lil zarif, solgun ve güler yüzlüydü. Mutlu çift balayılarına doğru yola çıktığı anda yüzmek için koya koştu. Bu arada iyi bir ev sahibi olan Roz ona katılmak için konuklarını bırakamazdı. Sonra, Roz Lil'in nasıl olduğuna bakmak için caddenin karşı tarafına geçti, ama yatak odasının kapısı kilitliydi ve Roz'un kapıyı vurmalarına ve sorularına cevap vermiyordu. Ian sağdıç olarak komik, hoş bir konuşma yaptı ve sokakta Lil'in evinden dönen Roz'la karşılaşınca "Ee?" dedi. "Şimdi yaptığından memnun musun?" Ve o da koşarak denize indi.</p>

  <p>Şimdi Roz boş evindeydi, yatağında uzanıyordu ve en sonunda ağlayabildi. Kapısı Ian olduğunu bildiği kişi tarafından tıklatıldığı zaman acı içinde yuvarlanıp yumruğunu ağzına tıktı.</p>

  <p>Balayı biter bitmez, Mary Tom'a, Roz'un başka bir yere taşınıp evi onlara bırakması gerektiğini söyledi, Tom da bunu annesine söyledi. Mantıklıydı. Burası, tam bir aileye göreydi. Sorun maliydi. Yıllar önce, bu yerler arzu edilir olmaktan uzakken bir ev karşılanabilir bir masraftı, ama şimdi buralar şık yerlerdi ve bu evleri ancak zenginler alabilirdi. Roz, düşüncesizce, kayıtsız, cömert bir hareketle evi genç çifte düğün hediyesi olarak verdi. Peki o nerede yaşayacaktı? Bunun gibi başka bir ev satın almaya gücü yetmezdi. Sahildeki küçük bir otele yerleşti ve bu da demek oluyordu ki doğduğundan beri ilk kez Lil'den birkaç metreden daha uzak oluyordu. İlk başta neden o kadar huzursuz, üzgün olduğunu, kendini neden o kadar yalnız hissettiğini anlamadı, bütün bunları Ian'ı kaybetmiş olmasına bağladı, ama sonra özlediğinin Lil olduğunu anladı, neredeyse Ian kadar çok. Her şeyini kaybettiğini hissediyordu, hem de gerçekten bir haftada. Ama yaradılışı gereği düşünceli bir insan değildi: Duygularını fark etmek zorunda kaldığı zaman, bunlar karşısında her zaman şaşıran Tom gibiydi. Boşluk ve kayıp duygularıyla başa çıkabilmek için üniversitedeki tam zamanlı tiyatro hocası olarak çalışacağı bir iş teklifini kabul etti, çok çalışıyor, günde iki kez yüzüyor, uyku hapı alıyordu.</p>

  <p>Çok geçmeden Mary hamile kaldı. Saul, başkalarının arasında Ian'ı hedef aldığı geleneksel türden şakalar yapıyordu. "Arkadaşının seni geçmesine izin vermeyeceksin, değil mi? Senin düğünün ne zaman?"</p>

  <p>Ian da çok çalışıyordu. Kendisine düşünecek zaman bırakmamaya çalışıyordu. Düşüncelere, hayallere, kendi duygularını incelemeye yabancı olmadığı için bunların onu yere yıkmayı bekleyen düşmanlar olduğunu hissediyordu. Harold'ın yaşadığı şehirde yeni bir dükkân açılıyordu. Harold ve karısı çocuklarını bekliyorlardı. Ian, Harold'ın evinde değil, bir otelde kaldı ve elbette, kendisi için bir baba gibi olan Harold'ı ziyaret etti. Orada, Mary'nin, düğünde kendisine ilgi gösteren bir arkadaşıyla karşılaştı. Hannah. Ondan hoşlanmadığından değil. Aksine, anaç olarak görülmesi kolay olan rahat tavırları dolayısıyla onu seviyordu, ama Ian yankılarla dolu boş bir yerin içindeydi ve Roz'dan başka biriyle seviştiğini hayal edemiyordu. Her sabah "kendi" kumsallarında yüzüyor, zaman zaman orada Roz'u görüyor ve selam veriyordu, ama sonra başka tarafa dönüyordu, sanki Roz'u görmek ona acı veriyormuş gibi... Veriyordu da. Ve sörf plajlarına gitmek üzere o küçük motorlu kayığa daha sık biniyordu. O ve Tom önceden hep birlikte giderlerdi, ama Tom şimdi, Mary ve yeni bebekle çok meşguldü.</p>

  <p>Bir gün, özellikle Roz'u bulmak için koya gelen kayıkçı onu kumun üzerinde kurulanırken görünce motorunu durdurdu, kayığı hafif dalgaların üzerinde sallanmaya bıraktı, suya atladı ve bir köpeği tasmasından çeker gibi kayığı arkasından çekerek şunları söyledi: "Bayan Struthers, Ian orada çok tehlikeli işler yapıyor. Tam seyirlik, ama beni korkutuyor. Annesini görürseniz... Ya da belki siz..."</p>

  <p>Roz, "Peki," dedi. "Ama Ian gibi bir adama kendini tehlikeye atmadan oynamasını söylemek, bir annenin ömrü yetmez cesaret edemez buna. Ben de edemem."</p>

  <p>"Birisinin onu uyarması lazım. Kaşınıyor. Oradaki dalgalar, onlara saygı göstermelisiniz."</p>

  <p>"Siz onu uyardınız mı?"</p>

  <p>"Ben elimden geleni yaptım."</p>

  <p>"Teşekkürler," dedi Roz. "Annesine söyleyeceğim."</p>

  <p>Lil'e söyledi, o da oğluna oynarken güvenlik sınırını aşmaya çok yaklaştığını söyledi. Kayıkçı endişelendiyse, o zaman kesinlikle bir şeyler var demekti. Ian "Teşekkürler," dedi.</p>

  <p>Bir akşam, günbatımında, kayıkçı Roz'u ya da onlardan birini kumsalda bulmak üzere geldi, ama kimseyi bulamayınca eve kadar çıkmak zorunda kaldı, Mary'yi buldu, ona Ian'ın kaza geçirmiş olduğunu, dış taraftaki plajlardan birinde yattığını söyledi.</p>

  <p>Sonra Ian hastanedeydi. Doktor "Yaşayacaksın," dedi. Yüzünden başka bir şey duymayı dilediği açıkça okunuyordu. Omurgasını incitmişti. Ama bu muhtemelen iyileşecekti. Bacağını kırmıştı ve bu hiçbir zaman normale dönmeyecekti.</p>

  <p>Hastaneden çıktı ve evde, yıllarca sokağın karşısına, Roz'a gitmeden önce giyindiği bir yerden başka pek bir anlamı olmayan odadaki yatağına yattı. Ama şimdi o karşıki evde Tom ve Mary vardı. Yüzünü duvara döndü. Annesi dil dökerek onu ayağa kaldırmaya, ayaklarının üstünde durmaya ikna etmeye çalıştı, ama egzersiz yapmasını sağlayamadı. Lil yapamıyordu, ama Hannah yapabilirdi ve yaptı. Eski arkadaşı Mary'yi ziyarete gelmişti, o evde kalıyordu ve zamanın çoğunu Ian'la oturarak geçiriyordu, onun elini tutuyor, sık sık anlayışlı gözyaşları içinde kalıyordu.</p>

  <p>"Bir sporcu için çok zor olmalı," deyip duruyordu, Lil'e, Mary'ye, Tom'a. "Kendini neden bu kadar bırakmış olduğunu anlayamıyorum."</p>

  <p>İyi bir söz, doğru. Ian'ı yüzünü kendisine dönmeye ikna etti, sonra çok geçmeden yataktan kalkmaya ve odanın içinde, salık verilen adımları atmaya, sonra verandaya çıkmaya, kısa bir süre sonra da yolun karşısına geçmeye ve yüzmeye inmeye. Ama bir daha hiçbir zaman sörf yapamayacaktı. Her zaman topallayacaktı.</p>

  <p>Hannah zavallı bacağı öptü, onu öptü ve Ian onunla birlikte ağladı: Hannah'ın gözyaşları ona ağlama izni veriyordu. Ve çok geçmeden bir düğün daha oldu, hatta daha büyük bir düğündü, çünkü Ian ve annesi Liliane epeyce tanınıyorlardı ve spor dükkânları, kendilerini içinde buldukları her şehirde çok yararlı olmuştu ve ikisi de iyi amaçları, genel hayırseverlikleriyle ünlü olmuşlardı.</p>

  <p>Böylece, yeni genç çift, yani Ian ile Hannah, Lil'le birlikte Lil'in evindeydiler işte. Karşıda, Roz'un eski evi şimdi Tom ile Mary'nindi. Lil, kayınvalidelik rolünden rahatsızdı ve artık çok değişmiş olan karşıdaki evi her görüşünde çok mutsuz oluyordu. Ama her şeye rağmen, Roz'un aksine o zengindi. İki genç çiftten birkaç yüz metre kadar bile uzak olmayan, neredeyse kumsaldaki o evlerden birini satın aldı ve Roz da oraya taşındı. Kadınlar yine birlikteydiler ve Saul Butler, onlarla karşılaştığı zaman kendisine belli bir ölçüye kadar alaycı bir yorumda bulunma izni veriyordu. "Ah, görüyorum ki yine birliktesiniz!" "Gördüğün gibi," diyordu Roz ya da Lil. "Seni kandıramayız, Saul, öyle değil mi?" diyordu Lil ya da Roz.</p>

  <p>Sonra Hannah hamile kaldı. Ian bu durumdan kendine pay biçerek gururlanıyordu.</p>

  <p>"Her şey yoluna girdi," dedi Roz, Lil'e.</p>

  <p>"Evet, sanırım öyle," dedi Lil.</p>

  <p>"Başka ne bekleyebilirdik ki?"</p>

  <p>Kumsalda, yeni çitin dışına taşıdıkları eski sandalyelerinde oturuyorlardı.</p>

  <p>"Ben hiçbir şey beklemiyordum," dedi Lil.</p>

  <p>"Ama?"</p>

  <p>"Kendimi böyle hissedeceğimi sanmıyordum," dedi Lil. "Hissettiğim şey..."</p>

  <p>Roz çabucak "Tamam," dedi. "Boş ver. Biliyorum. Ama olanlara bu şekilde bak, biz..."</p>

  <p>"En iyisi," dedi Lil. "Şimdi bütün o zamanlar bana bir rüyaymış gibi geliyor." Elli metre çevrelerinde tek bir kişi bile olmamasına rağmen yüzünü çevirip biraz öne doğru eğilerek "Öyle bir mutluluk olduğuna inanamıyorum, Roz," diye fısıldadı.</p>

  <p>"Biliyorum," dedi Roz. "Eh - böyle." Ve arkasına yaslanıp gözlerini kapattı. Kara gözlüklerinin altından gözyaşları süzülüyordu.</p>

  <p>Ian, annesiyle birlikte dükkânlarını ziyaret etmek için oldukça fazla yolculuğa çıkıyordu. Her yerde sevgi, saygı dolu bir cömertlikle karşılanıyordu. Bacağını nasıl sakatladığı biliniyordu. Cesur olduğu kadar bir Everest kahramanı gibi delicesine gözü kara -dağ gibi bir dalgadan daha hızlı giden bir adam- çok yakışıklı, çok nazik, tam bir beyefendiydi, o kadar iyiydi. Annesi gibiydi.</p>

  <p>Böyle yolculuklardan birinde, oteldeki suitlerindeydiler, yatma zamanından önceydi ve Lil, geri döndüğü zaman, Mary'ye alışverişe gitme fırsatı vermek için bir gün küçük Alice'i yanına alacağını söylüyordu.</p>

  <p>Ian, "Siz ikiniz yaptığınızdan memnunsunuzdur," dedi.</p>

  <p>Zehirli bir sözdü bu, hiç Ian gibi değildi; Lil daha önce ondan bu sesi hiç duymamıştı, öyle sanıyordu.</p>

  <p>"Evet," dedi Ian. "Sizin için sorun yok."</p>

  <p>"Ne demek istiyorsun, Ian? Ne diyorsun?"</p>

  <p>"Ben seni suçlamıyorum. Bunun Roz'un başının altından çıktığını biliyorum."</p>

  <p>"Ne demek istiyorsun? İkimiz de öyle düşünüyorduk."</p>

  <p>"O fikri senin kafana Roz soktu. Bunu biliyorum. Sen bunu hiçbir zaman düşünmezdin. Tom için çok kötü. Benim için de çok kötü."</p>

  <p>Bunun üzerine, Lil gülmeye başladı; zayıf, savunmacı bir gülüştü. Tom'la geçirdiği yılları düşünüyordu, onun güzel bir çocuktan bir erkeğe dönüştüğünü izleyerek, yılların onu değiştirdiğini görerek, bitmek zorunda olduğunu, bitmek zorunda olduğunu, bitmesi gerektiğini, bitmesi gerektiğini... düşünerek geçirdiği yılları... O ve Roz... Ama zor, çok zordu...</p>

  <p>"Ian, böyle şeyler söylediğin zaman bir deli gibi konuştuğunun farkında mısın?"</p>

  <p>"Neden? Anlamıyorum."</p>

  <p>"Ne düşünüyordun? Birlikte, ne olacağı belirsiz bir şekilde devam edecektik, sonra sen ve Tom, iki orta yaşlı, bekâr erkek, Roz ve ben, yaşlılar, ve sonra siz ikiniz de yaşlanacaktınız, aileniz olmayacaktı, Roz ve ben de yaşlıyız, yaşlı, yaşlı... şimdi de yaşlanıyoruz, göremiyor musun?"</p>

  <p>Oğlu sakin bir tavırla "Hayır, değilsiniz," dedi. "Hiç de değil. Roz ve sen ne zaman olursa olsun kızlara altı kez fark atarsınız."</p>

  <p>Hannah ve Mary'den mi bahsediyordu? Eğer öyleyse... Buradaki katıksız, garip delilik işareti onu korkuttu ve ayağa kalktı. "Ben yatıyorum."</p>

  <p>"Bunu senin aklına sokan Roz'du. Ona uyduğun için seni bağışlamayacağım. Ve Roz da her şeyi mahvettiği için onu bağışlayacağımı sanmasın. Hepimiz o kadar mutluyduk ki."</p>

  <p>"İyi geceler. Kahvaltıda görüşürüz."</p>

  <p>Hannah'nın bebeği doğdu, Shirley. Ve iki kadın birlikte çok iyi vakit geçiriyorlardı. İki yaşlı kadın ve kocaları ikinci hamilelik haberlerini duymayı bekliyordu. Elbette mantıklı bir adımdı bu. Ve sonra, Mary ve Hannah'nın birlikte iş kurmayı düşündüklerini açıklamaları onları şaşırttı. İlk başta, spor mağazalarında çalışmaları önerildi: Çalışma saatleri esnek olurdu, istedikleri gibi gelip gider, biraz para kazanırlardı... Bu doğal çözüm, ikinci bebekler için zamanlarını daha rahat ayarlamaya uygundu.</p>

  <p>Hayır, dediler. İkisi yeni bir iş kurmak istiyordu.</p>

  <p>"Para konusunda size yardım edebileceğimizi düşünüyorum," dedi Ian. Hannah "Hayır, teşekkürler," dedi. "Bize Mary'nin babası yardım edecek. Parası var." Hannah konuştuğu zaman çoğunlukla Mary'nin düşüncelerini duyuyorlardı. "Bağımsız olmak istiyoruz," dedi Hannah. En hafif deyimiyle kaba konuştuğunu kendi de duyarak hafifçe özür dilercesine.</p>

  <p>İki kadın bir hafta sonu, insanlara göstermek için bebeklerini de yanlarına alarak ailelerini ziyarete gittiler.</p>

  <p>Dördü, yani Lil ve Roz, Ian ve Tom, Roz'un evindeki -Roz'un eski evindeki- masada oturmuşlardı ve dalgaların sesi hiçbir şeyin değişmediğini söylüyordu, hiçbir şeyin... bebek Alice'in öteberisinin, modern aile hayatında olduğu gibi dört bir yana saçılmış olmasının dışında.</p>

  <p>"İstedikleri şey çok tuhaf," dedi Roz. "Nedenini anlıyor muyuz? Bütün bunların sebebi ne?"</p>

  <p>"Biz... onlara fazla ağır geldik," dedi Lil.</p>

  <p>"Biz. Onlar," dedi Ian. "Onlar. Biz."</p>

  <p>Hepsi ne demek istediğini anlamak için ona baktı.</p>

  <p>Sonra Roz birdenbire bağırdı. "Çok çalıştık. Lil ve ben, elimizden gelenin en iyisini yaptık."</p>

  <p>"Yaptığınızı biliyorum," dedi Tom. "Bunu biliyoruz."</p>

  <p>"Ama işte buradayız," dedi Ian. "İşte <span class="t3">biz</span> buradayız."</p>

  <p>Ve sonra tutkulu, suçlayıcı bir tavırla Roz'a doğru eğildi; herkesin tanıdığı o nazik ve hoş adamdan çok uzaktı: "Ve hiçbir şey değişmedi, değil mi. Roz? Bana yalnızca gerçeği söyle, söyle, değişti mi?"</p>

  <p>Roz'un yaşlarla dolu olan gözleri onunkilerle karşılaştı ve sonra buzdolabından soğuk içecekler getirme ritüeliyle kendini kurtarmak için ayağa kalktı.</p>

  <p>Lil doğruca karşısındaki Tom'a bakarak sakin bir şekilde "Yararı yok, Roz," dedi. "Yalnızca, <span class="t3">yapma, yapma..."</span> Çünkü Roz sessizce ağlıyordu ve siyah gözlükleri masanın üzerinde durduğu için ağladığını görmelerine izin vermişti. Sonra gözlükle gözlerini örttü ve o siyah yuvarlakları Ian'a çevirerek "Ne istediğini anlamıyorum, Ian," dedi. "Neden bunu yapmaya devam edip duruyorsun? Her şey sona erdi. Bitti."</p>

  <p>"Demek anlamıyorsun," dedi Ian.</p>

  <p>"Kes şunu," dedi Lil, o da ağlamaya başlamıştı. "Bunun anlamı ne? Tek yapmamız gereken onlara ne söyleyeceğimize karar vermek, bizim desteğimizi istiyorlar."</p>

  <p><span class="t3">"Onlara bizim onlar</span><span class="t3">ı</span> desteklediğimizi söyleyeceğiz," dedi Ian. Sonra ekledi, "Ben yüzmeye gidiyorum."</p>

  <p>Ve dördü dalgalara doğru koştular, Ian topallıyordu, ama çok kötü değildi.</p>

  <p>Dördünün o öğleden sonra yaptıkları tartışmada ilginç olan kilit bir soruna değinilmemiş olmasıydı. İki genç kadın bir iş kuracaklarsa, o zaman büyükannelere de bir rol düşüyordu.</p>

  <p>Altısının birlikte yaptığı ikinci bir tartışma bu konu üzerineydi.</p>

  <p>"Çalışan büyükanneler," dedi Roz. "Bu oldukça hoşuma gitti, ya sen ne diyorsun, Lil?"</p>

  <p>"Çalışan kelimesi önemli," dedi Lil. "Ben mağazaları bırakmayacağım. Bebeklere nasıl zaman ayıracağız?"</p>

  <p>"Kolay," dedi Roz. "Değişe değişe. Benim üniversitede uzun tatillerim oluyor. Senin mağazalar konusunda elinin altında Ian var. Hafta sonları var. Herhalde kızlar da minik meleklerini zaman zaman görmek isteyeceklerdir."</p>

  <p>"Onları ihmal edeceğimizi söylemiyorsun herhalde?" dedi Mary.</p>

  <p>"Hayır, canım, hayır, hiç de değil. Ayrıca hem Lil'in hem de benim küçük hazinelerimiz konusunda bize yardım edecek kızlarımız vardı, değil mi, Lil?"</p>

  <p>"Öyle sanırım. Yine de fazla değil."</p>

  <p>"Ah, peki," dedi Mary. "Eğer öyle bir şey ise, biz de bakıcı tutabiliriz, sanırım."</p>

  <p>"Nasıl da birden parlıyorsun," dedi Roz. "Gerektiğinde biz de kendimize bakıcı bulabiliriz tabii ki. Bu arada, nineler hizmetinizdedir."</p>

  <p>Bebeklerin denizle tanıştırılacağı gün gerçek bir tören günüydü. Yetişkinlerin altısı da kumsaldaydı. Yere örtüler serilmişti. Bikinilerini giymiş olan büyükanneler, yani Roz ve Lil dizleri arasındaki bebeklerle oturuyor, bebeklere güneş kremi sürüyorlardı. Sarı saçlı, beyaz tenli, minik, narin yaratıklar ve çevrelerinde uzun, iri, koruyucu ve büyük yetişkinler.</p>

  <p>Anneleri, Tom ve Lil'in yardımıyla onları denize götürdü. Çok fazla su sıçratılıyor, küçükler korkudan ve zevkten çığlıklar atıyor, yetişkinler onlara güven vermeye çalışıyordu. Gürültülü bir manzara. Örtülerin Üzerlerine rüzgârla kumlar dolmuştu bile, küçük yığınlar halinde parlıyorlardı ve örtülerin üzerinde Roz ve Ian oturuyordu. Ian uzun uzun ve dikkatle Roz'a baktı ve "Gözlüklerini çıkar," dedi. Roz da çıkardı.</p>

  <p>"Gözlerini benden saklaman hoşuma gitmiyor," dedi Ian.</p>

  <p>Roz gözlüklerini hızla geri takarak "Kes şunu, Ian," dedi. "Buna bir son vermelisin. Öyle bir şey <span class="t3">yok</span> artık."</p>

  <p>Ian onun gözlüklerini çıkarmak için uzandı. Roz eline tokat atarak aşağı indirdi. Lil, beline kadar denizin içinde durduğu yerden bunu görmüştü. Bunun yoğunluğunu, denebilir, hatta şiddetini... Hannah fark etmiş miydi? Mary? Küçük kızlardan biri çığlık attı. Alice. Büyük bir dalga gelmiş ve... "Beni ısırdı," diye bağırıyordu. "Deniz beni ısırdı." Ian ayağa fırladı, Shirley'nin yanına gitti, o da şimdi bir yaygara koparıyordu. "Onu korkuttuğunu göremiyor musun?" diye bağırdı Hannah'ya, denizin gürültüsü üzerinden. "Korkuyorlar." İki omzunda da küçük bir çocukla topallaya topallaya dalgaların arasından çıkmaya çalışıyordu. Küçük kızları bir tür dansla hoplatıp zıplatmaya başladı, ama topallayan bacağıyla her adımda batıyordu ve kızlar daha çok bağırmaya başladılar. Alice, "Büyükanne!" diye bağırdı. Shirley, "Büyükannemi istiyorum!" diye hıçkırdı. Bebekler örtülerin üzerine bırakıldı. Lil, Roz'a katıldı ve diğer dördü yüzmeye gittiklerinde büyükanneler çocukları yatıştırıp okşadılar.</p>

  <p>Roz, Alice'e "Hanimiş benim ördeğim?" diye şarkılar söylüyordu .</p>

  <p>Lil, Shirley'e "Zavallı küçük kedicik," diye mırıldanıyordu.</p>

  <p>Bundan kısa bir süre sonra iki genç kadın yeni ofislerinde, yani gelecekteki zaferlerine sahne olacak -buna inanıyorlardı- dairedeydiler. Sanki çalışma arkadaşları, sponsorlar ve dostları varmış gibi "Küçük bir kutlama yapıyoruz," demişlerdi. Ama yalnızdılar, şampanya içiyorlardı ve sarhoş olmuşlardı bile.</p>

  <p>İlk yıllarının sonuydu. Çok çalışmışlardı, umduklarından daha çok. İşler o kadar iyi gitmişti ki genişleme konuşmaları yapılmaya başlanmıştı bile. Bu daha da uzun saatler ve büyükannelere daha çok iş düşeceği anlamına geliyordu.</p>

  <p>"Aldırış etmezler," dedi Hannah.</p>

  <p>"Bence ederler," dedi Mary.</p>

  <p>Sesinde bir şey vardı ve Hannah, Mary'nin ne demek istediğini görmek için ona baktı. Sonra, "Çalışmaktan canımızın çıkmasıyla ilgili bir sorun değil -onların canının çıkmasıyla da ilgili değil- bizim tekrar hamile kalmamızı istiyorlar," dedi.</p>

  <p>"Kesinlikle," dedi Mary.</p>

  <p>"Benim için önemli değil," dedi Hannah. "Ian'a evet dedim, ama acelesi yok. İşlerimizi rayına oturtalım, o zaman bakarız. Ama haklısın, istedikleri bu."</p>

  <p>"Onlar," dedi Mary. "Onlar istiyorlar. Ve istediklerini almaya da niyetliler."</p>

  <p>Hannah burada huzursuzluk belirtileri gösterdi. Yaradılıştan yumuşak başlı, uysal olduğu için başta o kadar güçlü bir karakter olan Mary'ye uymuştu, ama şimdi kendi düşüncelerini öne sürüyordu. "Bence çok nazikler."</p>

  <p>"Onlar," dedi Mary. "Tanrı aşkına <span class="t3">onlar</span> kim oluyor da <span class="t3">bize</span> karşı nazik oluyorlar?"</p>

  <p>"Ah, hadi! Her şeye yardım eden büyükanneler olmadan bu işi asla kuramazdık."</p>

  <p>"Roz kahrolası işini her zaman öyle iyi biliyor ki," dedi Mary. Şampanyanın da yardımı ve suç ortaklığıyla içindekiler patladı. Biraz daha şampanya doldurdu. "İkisi de işlerini öyle biliyorlar ki."</p>

  <p>"Şikâyet ettiğine göre bir şeylerin eksikliğini hissediyor olmalısın."</p>

  <p>"O noktaya gelip gelmediğimizi görmek için sürekli bizi izlediklerini hissediyorum."</p>

  <p>"Hangi noktaya?"</p>

  <p>"Bilmiyorum," dedi Mary, gözyaşları yakındı. "Keşke bilseydim. <span class="t3">Orada</span> bir şeyler var."</p>

  <p>"Her işe burunlarını sokan kaynanalar olmak istemiyorlar."</p>

  <p>"Bazen onlardan nefret ediyorum."</p>

  <p>"<span class="t3">Nefret mi</span>?" Hannah, gülümseyerek bunu geçiştirdi.</p>

  <p>"Onları ellerinde tutuyorlar, görmüyor musun? Bazen hissettiğim..."</p>

  <p>"Babaları olmadığı için... Çocukların. Ian'ın babası ölmüş ve Tom'unki de gidip başka biriyle evlenmiş. Bu yüzden dördü birbirlerine bu kadar yakınlar."</p>

  <p>"Neden olduğu umrumda değil. Bazen kendimi bir yedek parça gibi hissediyorum."</p>

  <p>"Bence haksızlık ediyorsun."</p>

  <p>"Tom için kiminle evlendiği umrunda değil. Bir martı da olabilirdi ya da bir... ya da bir... vombat."</p>

  <p>Hannah gülerek kendisini sandalyesinin arkasına doğru attı. "Ben ciddiyim. Ah, öyle lanet bir şey ki. Çok nazik. Sırf beni görmesini sağlamak için ona bağırıyorum, kavga çıkarıyorum. Sonra kendimizi yatağa atıp bir güzel düzüşüyoruz."</p>

  <p>Ama Hannah böyle bir şey hissetmiyordu. Ian'ın kendisine ihtiyacı olduğunu biliyordu. Yalnızca sakat bacağından kaynaklanan önemsiz bağımlılık değildi, kimi zaman küçük bir çocuk gibi ona sımsıkı sarılıyordu. Evet, onda biraz çocukça bir şeyler vardı. Bir gece uykusunda Roz'a seslenmişti ve Hannah onu uyandırmıştı. "Rüyanda Roz'u görüyordun," demişti ona.</p>

  <p>Hemen uyanıp ihtiyatlı bir tavırla "Şaşıracak pek bir şey yok," demişti. "Doğduğum günden beri onu tanıyorum. Benim için ikinci bir anne gibiydi." Ve yüzünü Hannah'nın göğüslerine gömmüştü. "Oh, Hannah, sensiz ne yapardım, bilmiyorum."</p>

  <p>Şimdi Hannah ona karşı durduğu için Mary daha da yalnız kalmıştı. Eskiden Hannah var, en azından Hannah var, diye düşünmüştü.</p>

  <p>Sonradan bu konuşma üzerine düşününce Mary orada kavrayamadığı bir şeyler olduğunu fark etti. Her zaman hissettiği buydu. Yine de neden yakınıyordu ki? Hannah haklıydı. Durumlarına dışarıdan baktığı zaman başkalarının kıskanabileceği bu iki adamla evliydiler; tanınmış, boylu poslu, varlıklı, herkesçe sevilen... Peki o zaman neden yakınıyordu? Her şeyim var, diye karar verdi. Ama sonra derinlerden gelen bir ses: "Hiçbir şeyim yok." Her şeyin yokluğunu çekiyordu. Boşluk dalgaları üzerinden akarken "Hiçbir şeyim yok," diyordu kendi kendine. Hayatının derinlerdeki merkezinde hiçbir şey, bir yokluk.</p>

  <p>Yine de neyin yanlış olduğunu, neyin eksik olduğunu seçemiyordu. O zaman onda bir sorun olmalıydı. O, Mary yanılıyordu. Ama neden? Neydi bu? Kafası o kadar karışıktı ve zaman zaman o kadar mutsuz oluyordu ki her şeyi bırakıp geri dönmemek üzere kaçabileceğini hissediyordu.</p>

  <p>Mary, birkaç parça eski eşyanın içinde unutulmuş mektup demetini bulduğu zaman ilk başta hepsinin Lil'den Tom'a olduğunu sanmıştı, eski bir dosttan, hatta ikinci bir anneden bekleyebileceğiniz türden geleneksel mektuplar. Sevgili Tom, diye başlıyor ve Sevgiler, Lil, diye bitiyorlardı, bazen öpücük anlamına gelen bir iki çarpı işareti de oluyordu. Sonra postalanmamış öbür mektup, Tom'dan Lil'e olan çıktı ortaya. "Neden sana yazmayacakmışım, Lil, yazmak zorundayım, sürekli seni düşünüyorum, Tanrım, Lil, seni o kadar çok seviyorum ki, seni düşlüyorum, senden ayrı olmaya dayanamıyorum, seni seviyorum, seni seviyorum..." ve sayfalarca böyle devam ediyordu. Böylelikle, Lil'in mektuplarını tekrar okudu ve farklı bir gözle gördü. Ve sonra her şeyi anladı. Ve Baxter'ın Bahçeleri'nin aşağısındaki patikada Hannah ile durup da Roz'un kahkahalarını duyarken bunların alaycı kahkahalar olduğunu biliyordu. Onunla, Mary'yle alay ediyorlardı ve sonunda her şeyi anlamıştı. Onun için her şey açıklığa kavuşmuştu.</p>

  <p>&nbsp;</p>
</body>
</html>
