<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.13" name="Generator" />
  <link href="../Styles/balci60.css" rel="stylesheet" type="text/css" />

  <title>VİCTORİA VE STAVENEY AİLESİ</title>
</head>

<body>
  <p>&nbsp;</p>

  <h1><span class="th11">V</span><a href="../Text/icindekiler.html">İCTORİA VE <span class="th11">S</span>TAVENEY <span class="th11">A</span>İLESİ</a></h1>

  <p>&nbsp;</p>

  <p>&nbsp;</p>

  <p class="p6">Soğuk karanlık, bir çocuk bahçesine hafiften çökmeye başlamıştı; iki grup halindeki çocukların sesleri, büyük bahçe kapısına gelenlere nereye bakmaları gerektiğini söylüyordu. Kimin kim olduğunu seçmek şimdiden zorlaşmıştı. Büyük gruptaki çocuklar, kendilerini almaya gelenleri görünce anlayışlı bir şekilde, eve götürülmek üzere birer ikişer fırlayıp koştular. Alanın tam ortasında kendi başlarına duran iki çocuk vardı; duvarlarla çevrelenmiş alanın tepesi kırık camla kaplıydı. Gürültücüydüler. Küçük oğlan çocuğu, havaya tekmeler ve yumruklar savurarak bağırıyordu, "Unuttu, ona unutacağını söylemiştim." Bu arada, bir kız onu teselli edip yatıştırmaya çalışıyordu. Oğlan iri bir çocuktu, kız zayıftı, havaya dikelmiş, sivri uçlu saç örgüleri vardı, örgülerin üzerinde de ıslak ve gevşek pembe kurdeleler. Kız, oğlandan daha büyüktü, ama daha iri değildi. Yine de iki yıl daha büyük olmanın verdiği güvenle onu azarladı, "Thomas, artık yapma şunu, bağırıp durmayı kes, gelecekler." Ama çocuk susmuyordu. "Bırak beni, bırak beni <span class="t3">gideyim - susmayaca</span><span class="t3">ğı</span><span class="t3">m,</span> unuttu işte." Kapıya aynı anda birkaç kişi geldi, biri on iki yaşlarında uzun, sarışın bir çocuktu; kapıda durup karanlığın içine baktı. Diğer kişiler ellerini uzatıp ileri doğru adım attıkları sırada, kendi sorumluluğunda olan çocuğu, kardeşi Thomas'ı uzaktan gördü. Ufak çaplı bir kargaşa ve şaşkınlık yaşanıyordu. Uzun boylu çocuk, Edward, Thomas'ın elinden tuttu ve küçük çocuk tepinip sızlanırken bekledi. "Beni unuttun; evet, unuttun." Edward, öbür çocukların kapıdan çıkıp caddede gözden kaybolmalarını izledi. Dönüp dışarı çıktı ve Thomas'la birlikte uzaklaştılar.</p>

  <p>Hava soğuktu. Victoria'nın giysileri ince geliyordu. Artık onu hareket ettiren inatçı bir çocuk olmadığı için titremeye başlamıştı. Oracıkta sessizce ağlayarak kollarını kendine sardı. Karanlığın içinden çıkan okul bekçisi kapıları çekip kapadı, kilitledi. O da Victoria'yı görmemişti. Victoria'nın üstünde koyu kahverengi bir pantolon, siyah bir ceket vardı ve oyun alanının koyulaşan karanlığından daha koyu renk bir nokta halindeydi: Rüzgâr artıyordu.</p>

  <p>Teyzesinin aceleyle hastaneye kaldırılmasıyla başlayan ve kendisinin orada terk edilmesiyle sona eren berbat gün, artık güçten kesilerek yavaş yavaş diz çökmesine neden olmuştu. Boş boş bakan yaşlı gözlerle orada sallandı durdu, ta ki yalnız kalma korkusuyla gözleri yeniden açılana kadar; büyük, siyah, kilitli kapılara bakmaya başladı. Parmaklıkların arası genişti. Sanki kötü bir iş yapıyormuş gibi usulca, parmaklıkların arasından geçip geçemeyeceğine bakmak için kapının yanına gitti. Zayıftı ve ona hep bir kediyi bile doyuracak kadar eti olmadığı söylenirdi. Bu annesinin yaptığı bir saptamaydı ve ölen annesi aklına gelince ağlamaya, sonra da feryat etmeye başladı. Daha birkaç dakika önce, Thomas denilen o bebeğin karşısında büyük bir kız rolünü oynuyordu, ama şimdi kendisinin bebek olduğunu ve dokuz yaşının, gözyaşlarıyla eriyip gittiğini hissediyordu. Sonra oraya, parmaklıkların arasına sıkıştı. Kaldırımdan insanlar geçip duruyor, onu görmüyorlardı, hepsi de şemsiyelerin altına büzülmüşlerdi; arkasındaki çocuk parkı uçsuz bucaksızdı, karanlıktı ve tehditlerle doluydu. Bay Pat'in caddenin karşısındaki şekerleme ve gazete satılan dükkân ve kafateryası yumuşak bir ışıkla parlıyordu. Sokak lambaları donuk sarı ışıklar saçıyordu ve Victoria tam parmaklıkların arasından kurtulmayı bir daha denemeye karar vermişti ki Bay Patel, dışarıdaki meyve sepetlerinden birkaç portakal almak için kaldırıma çıktı ve onu gördü. Victoria her okul günü onun dükkânına giderdi, ama çoğunlukla başkalarının da olduğu kalabalık gruplar halinde. Onun sevilen bir insan olduğunu biliyordu, çünkü teyzesi ve ölmeden önce de annesi "O Hintli adam iyi biri," demişlerdi.</p>

  <p>Bay Patel, trafiği durdurmak için elini kaldırdı, yolda yalnızca bir araba ve bisiklet vardı ve hızla Victoria'ya yöneldi. Solucan gibi kıvrılmış duran Victoria, o gelince parmaklıkların arasından kurtulmayı başardı ve Bay Patel'in ellerine, onu güvenli bir şekilde tutan iri, sevecen ellerine düştü. "Victoria, sen misin?"</p>

  <p>Kurtulmuştu, kendini bıraktı ve mutsuzluğa yenik düştü. Bay Patel, Victoria'yı kucağına aldı ve yoldan geçen bir başka arabayı ve motosikleti durdurmak için yine elini kaldırdı, sadece tek elini, diğer eliyle Victoria'yı tutuyordu. Bay Patel, kafeteryanın ışıklı sıcaklığına ulaştıklarında Victoria'yı tezgâhın üzerine oturttu ve "Canım, burada tek başına ne yapıyorsun?" dedi.</p>

  <p>Victoria ağlayarak "Bilmiyorum," dedi; gerçekten de bilmiyordu. Sınıfa, oyun alanından Thomas Staveney'le birlikte alınacağı haberi gelmişti, bu çocuğu neredeyse hiç tanımıyordu: İki alt sınıftandı. Bay Patel'in kendileriyle ilgilenilmesini bekleyen müşterileri vardı. Çevresine bakınıp ona yardım edebilecek birilerini aradı ve bir masada birkaç kızın oturduğunu gördü. Eve gitmeden önce bir şeyler içmek için kafeteryaya gelen son sınıf öğrencileriydiler. Onlara "Bir dakika şu zavallı çocuğa göz kulak olun," dedi. Onu dikkatle kızların yanındaki bir sandalyeye oturttu. Belli ki büyük kızlar, sümüklü küçük bir çocukla uğraşmak istemiyorlardı, ama Victoria'ya neşeyle gülümsediler ve artık ağlamamasını söylediler. Victoria hıçkırmayı sürdürüyordu. Bay Patel ne yapacağını bilmiyordu. Tatlı, çörek servisi yapıp kızlar için birkaç meşrubat daha açarken, yani her zamanki gibi yirmi işi aynı anda yaparken, bir yandan da polisi araması gerektiğini düşünüyordu ki, biraz önce kavgacı küçük kardeşini sürükleye sürükleye götüren uzun boylu çocuk, hafızasını kaybetmiş bir ruh gibi birdenbire karşı kaldırımda bitiverdi. Deli gibi çevresine bakınıyordu, sonra iki eliyle birden bahçe kapısının üstündeki parmaklıklara tutundu, kapının üstüne çıkacakmış gibiydi. Bay Patel, kapıya koşarak "Afedersin," diye bağırdı. "Buraya gel," diye seslendi. Edward kederli yüzünü, Bay Patel ve kafeteryanın insanı içtenlikle karşılayan ışıklarından yana çevirdi ve caddede trafik olup olmadığına bakmaksızın birkaç sıçrayışta caddenin karşı tarafına geçti, az kalsın kendisine çarpacak olan motosikletin sürücüsü arkasından küfürler savurdu.</p>

  <p>Edward soluk soluğa "Küçük bir kız," dedi. "Küçük bir kızı arıyorum."</p>

  <p>"Ve o da sağ salim burada," diyen Bay Patel, içeri girip tezgâhın yanında durdu ve Victoria'nın yanına oturan uzun boylu çocuğa bakmaya başladı; çocuk, peçeteliğe yelpaze şeklinde dizilmiş kâğıt peçetelerle Victoria'nin yüzünü siliyordu. Çocuğun da her an ağlayacakmış gibi bir hali vardı. Bu çocuk için çok büyük olan iki kız, buna rağmen göğüslerini dikleştirip dudaklarını ileri çıkararak kadınsı hareketler yapıyorlardı. Çocuk, bunu fark etmedi. Victoria hâlâ ağlıyordu ve çocuk hissettikleri nedeniyle çok uç bir noktadaydı.</p>

  <p>Victoria "Susadım," diye bağırdı ve Bay Patel, bir bardak sıkma portakal suyu uzattı; Edward'a parasını ödemeyi aklından bile geçirmemesini belirten bir el hareketi yaptı.</p>

  <p>Edward, Victoria'nın içmesi için bardağı tuttu; Victoria dargındı ve bebek muamelesi gören koca bir kızdı, ama ona böyle davranıldığı için minnettardı, o anda bebek olmaya çok fena ihtiyacı vardı.</p>

  <p>Edward, "Çok üzgünüm," diyordu. "Kardeşimle birlikte seni de almam gerekiyordu."</p>

  <p>Victoria onu suçlayarak "Beni görmedin mi?" diye sordu.</p>

  <p>Ve böylece, Edward kıpkırmızı oldu, tam anlamıyla kıvranıyordu. Kendi kendini suçladığı can alıcı nokta da buydu. Aslında, küçük siyah bir kız görmüştü, ama ona sadece küçük bir kızı alması söylenmişti ve her nedense alacağı çocuğun bu siyah kız olabileceğini düşünmemişti. Her türlü bahaneyi uydurabilirdi: Koşarak kapıdan çıkan öbür çocukların yaptığı kargaşa, gürültü, Thomas'ın huysuzluğu. Ama gerçek, dipteki mutlak çizgi şuydu ki aslında siyah olduğu için Victoria'yı fark etmemişti. Ama onu görmüştü. Bu durum, o büyük kapılardan girip çıkan bir sürü insan için önemli olmayabilirdi, ama Edward ileri görüşlü bir ailenin çocuğuydu ve kendisi de Üçüncü Dünya'nın bütün acıları karşısında hissettiği ateşli özdeşleşme duygusunun sancıları içindeydi. Gerçi uzun süre o da bu okula gitmişti, ama buradaki okuldan çok daha iyi olan şimdiki okulunda, her türden "proje" onu ve okul arkadaşlarını aydınlatmıştı. AIDS ya da açlık kurbanları için para toplamış, bunlar ve dünyada ters giden başka bir sürü konu üzerine denemeler yazmıştı; annesi Jessy, her türden hayır işinin "içinde"ydi. Bu yaptığının affedilir yanı yoktu ve utançtan karnına ağrılar saplanıyordu.</p>

  <p>Acınacak haldeki çocuğa, alçakgönüllükle "Şimdi benimle eve gelir misin?" diye sordu ve kız, tek kelime etmeden ayağa kalkarak onu götürmesi için elini uzattı.</p>

  <p>Kızlardan biri "Zavallı, küçük çocuk," dedi, görünüşe bakılırsa kız duygulanmıştı.</p>

  <p>"Ah, bilemiyorum, yine de iyi idare ediyor," dedi diğeri.</p>

  <p>Edward, "Çok fazla uzak değil," dedi, çocuğun boyu kendi boyunun yarısı kadardı. Bunu söyleyebilmek için eğilmişti. Victoria, büyük bir kız gibi davranması gerektiğini bildiğinden dimdik duruyor, nefesini tutuyormuş gibi sızlanırken bir yandan da Edward'ın onun için duyduğu endişeyle buruşan yüzüne bakıyordu.</p>

  <p>Bay Patel, "Güle güle, Victoria," dedi. Sesindeki sert ve uyarıcı ton, beyaz çocuğa yönelikti; çocuk ona, bütün bacakları ve antenleri uçan ve tipula sineği denen yaz haşerelerini hatırlatıyordu. İkilinin arkasından "Yarın görüşürüz," diye bağırdı, çünkü bu çocuk hakkında hiçbir şey bilmediğini anımsamıştı ve ona Victoria'nın kimsesiz olmadığını belirtme gereği görmüştü. Ama ikili sokağa çıkmıştı bile, ayakları önlerine çıkan ıslak yaprakların ve su birikintilerinin arasında azimle ilerliyordu.</p>

  <p>Çocuk yalvarırcasına "Nereye? Nereye?" diye sordu, ama sesi o kadar cılız çıkmıştı ki Edward duymadı: Eğilip eğilip çocuğa gülücükler gönderiyordu, gülümseyişinin sıkıntılı olduğunun farkında değildi.</p>

  <p>Victoria, tam da ayakları kopana kadar yürüyeceklerini düşünmeye başlamıştı ki büyük bir kapıdan içeri girdiler; birbirine benzer evlerin bulunduğu dik yokuşta, pencereleri ışıl ışıl parlayan bir eve yöneldiler.</p>

  <p>Edward anahtarı kapıya soktu ve büyük bir yere girdiler, burası Victoria'ya, zaman zaman anacaddede ağzı açık baktığı mağazalardan biriymiş gibi göründü. Renkli, aydınlık ve sıcaktı: Şimdi üşümeye başlamıştı, çünkü rüzgâr iliklerine kadar işlemişti. Bir sehpanın üzerindeki büyük bir aynada Edward vardı ve rüzgârdan saçı başı karışmış olan kendisi, evet, kendisi, Victoria, o korkmuş, ağzı açık bakınan Victoria. Sonra Edward onun ceketini çıkardı ve kırmızı bir koltuğun koluna attı. Edward önden gidiyordu, Victoria da kendisini arkada, aynanın yüzeyinde bırakarak onun peşinden koştu. Şimdi de okuldaki toplantı salonundan başka, gördüğü her yerden daha büyük bir odadaydılar. Edward çaydanlığı alıp lavaboda doldurdu ve Victoria odanın bu kısmının mutfağa benzer bir şey olduğunu düşündü. Etrafta oyuncaklar vardı. Thomas'ın burada yaşadığını anladı, peki o neredeydi?</p>

  <p>"O nerede?" diye fısıldadı. Edward, fincanları ve fincan tabaklarını tıkırdatmayı kesip ne demek istediğini anlamak için kıpırdamadan durdu. "Ah, Thomas mı? Bir arkadaşında kalacak," dedi Edward. "Hadi, artık otur." Victoria'dan hareket gelmeyince onu kucağına alıp kaldırdı ve bir koltuğa bıraktı, koltuk yumuşaklığı ve sıcaklığıyla sanki Victoria'ya sarılıyordu. Victoria çekingen bir dikkatle çevresine bakındı. Bu oda teyzesinin bütün dairesinin sığabileceği kadar büyüktü. Bir süre sonra, şaşkın şaşkın ve merakla çevresine baktığı sırada küt diye uyuyakaldı: Bütün bu olanlar ona çok ağır gelmişti.</p>

  <p>Edward, küçük çocuklara alışıktı; Victoria o kadar minik, zayıf ve ufak tefek bir şeydi ki onun hâlâ kendisinden küçük olduğunu düşünüyordu; rahat etsin diye Victoria'nın sırtına yastık koymaktan başka bir şey yapmadı, sonra da koskoca buzdolabının içinde yiyecek bir şeyler aramaya başladı. Annesinin nerede olduğunu bilmiyordu, ama burada olmasını isterdi. Dışarı çıkıp okuldan arkadaşlarıyla buluşmayı planlamıştı ve şimdi de korkunç derecede kötü davrandığı bu çocukla burada tıkılıp kalmıştı... Ergenliğin eşiğinde olduğu söylense yeriydi, sürekli vicdanının sesini dinliyor, çok sıkıntı çekiyor, kendi dünyasını suçluyordu, Britanya dışındaki her şeye tutkulu bir hayranlık ve her tür iyi amaca candan bir bağlılık duyuyordu, annesine ise müthiş kızgındı, onu bir şekilde bütün tepkisel güçlerin somutlaşmış hali olarak algılıyordu, uçarılığı temsil eden ve bütün acılara kayıtsız kalan babasından ölesiye bıkmıştı, espri anlayışı berbattı ve en sonunda, bu geceden sekiz yıl kadar sonra, Jessy Staveney hem de herkesin içinde "Senin şu kahrolası ergenliğin, Tanrım, <span class="t3">Tanr</span><span class="t3">ı</span><span class="t3">m,</span> ömrümden yirmi yıl aldı," demişti.</p>

  <p>Edward, sanki gerçekten böyle tembellik etmeye vakti yokmuş gibi, her zamanki haliyle oturdu, yoğurdunu kaşıkladı; D Vitamini eklenmiş az yağlı yoğurttu ve kaşlarını çatıp Victoria ile ilgili yaşadığı ikilemi düşündü. Victoria uyumaya devam ediyordu.</p>

  <p>Rüya görüyorsa, ki sık sık kâbus görür ve uykusunda yürürdü, uykusunda ölmüş annesi ortaya çıkmış olabilirdi, annesi uzaktan gülümser ama her zaman ulaşılmaz olurdu, Victoria'nın ona uzanan kollarından sıyrılırdı. Beş yıl önce ölmüştü. Victoria'nın amcaları vardı, ama babası yoktu ya da annesinin kimliğini saptamaya istekli olduğu bir babası yoktu. "Amca"lardan hiçbiri ona sahip çıkmamış ya da sorumluluk kabul etmemişti. Victoria'nın teyzesinin, yani annesinin kız kardeşi olan gerçek teyzesinin, çocuğu yoktu. Tam bu yüzden şanslı olduğuna inanmaya başlamıştı ki, dört yaşında kimsesiz bir çocukla kalakalmıştı. Sosyal hizmet görevlisi olarak çalışıyordu. Belediye'ye ait Francis Drake Konutları'nda yatak odası, salon, mutfak ve banyodan oluşan bir dairede oturuyordu; belediye konutlarından diğer üçü Frobisher, Walter Raleigh ve Nelson'du ve çocukların hepsi Victoria'yla aynı okula gidiyorlardı. Yaşamını işine göre biçimlendirmişti, işini seviyordu, ama daha sonra Victoria'ya sahip çıkmak zorunda kalmıştı ve bunu herhangi bir gönülsüzlük göstermeden, yalnızca biraz bıkkınlıkla yapmıştı.</p>

  <p>İşte o sabah, hastalanmış ve hastaneye kaldırılmıştı. Ambulansta Victoria'yı hatırlamış ve ambulanstaki adama Victoria'nın okuldan sonra çocuk bahçesinde birinin onu almasını bekleyeceğini söylemişti. Adam bu tür durumlara yabancı değildi. Okula telefon etti, o kadar da kolay bir iş değildi, çünkü Victoria'nın teyzesi, daha ellisine varmadan ölümcül bir hastalığının verdiği acılarla ikide bir bayılıyordu. Ambulanstaki adam, okulun numarasını santralden aldı, okul sekreterini aradı, krizi açıkladı. Sekreter sınıfa gitti; Victoria, küçük uslu kız, uslu olmaya hiç niyeti olmayan diğer çocukların çıkardığı gürültünün belli ki farkında bile olmadan, karatahtadaki cümleleri defterine geçiriyordu. Öğretmen, sorun değil, dedi, daha doğrusu bağırmak zorunda kalmıştı, Victoria eve Dickie Nicholls ile gidebilirdi; birinin onu alacağını sanıyordu. Sekreter, sorun değil, dedi ve ofisine döndü, Nicholls'ların telefon numarasını buldu, telefon etti, açan olmadı. Çalışan bir anne, diye tespitte bulundu sekreter, kendisi de öyleydi. Birçok annenin numarasını denedi ve en sonunda biri yardım edemeyeceğini söyledi, peki kayıt defterindeki Thomas Steevey'yi denese: Staveney böyle telaffuz ediliyordu. Yardımcı sekreter, Staveney'lerin numarasını aradı ve Jessy Staveney açtı; ona oğlunun Thomas'ı alırken küçük bir kızı da almasını söyledi. Yardımcı sekreter, Victoria'nın siyah olduğunu söylememişti, ama ne gerek vardı? Okulda beyazlardan çok, siyah ya da esmer çocuklar vardı. Kendisi de esmerdi, yerliler ülkeden kovulduğu zaman, ailesi Uganda'dan gelmişti çünkü.</p>

  <p>Bu çılgın telefon trafiği ve düzenlemeler, çalışan annelerden ötürü çok olağan bir şey olduğundan, yardımcı sekreter bu konuyu daha fazla düşünmedi: Victoria konusunda bir sorun çıkmayacaktı.</p>

  <p>Victoria, kısa, tedirgin bir uykudan uyanıp da gözlerini bu yabancı yerde açtığı zaman, Edward çok büyük bir masada oturuyordu ve karşısında da sarı saçları yüzüne dağılmış, uzun boylu, kollarını masaya dayamış bir kadın vardı. Victoria, onu eskiden çocuk bahçesine Thomas'ı almaya geldiğinde görmüştü.</p>

  <p>Victoria, varlığını belli etmekten korkarak bir süre sessizce oturdu, ama ara sıra ona bir göz atan Edward yüksek sesle konuştu. "Oh, Victoria, uyanmışsın, gel de biraz yemek ye. Bu Victoria," dedi annesine. Annesi de "Merhaba, Victoria," deyip oğluna anlatmakta olduğu şeyi tamamladı. Mutfağında tanımadığı küçük bir kızın uyuması yorum gerektiren bir şey değildi. Edward'ın ve Thomas'ın sosyal çevreden ya da okuldan arkadaşları sürekli evine girip çıkarlardı ve hepsini memnuniyetle kabul ederdi. Özellikle Thomas'ın sosyal hayatı, ne de olsa daha yedi yaşında olduğu için ve on iki yaşındaki Edward gibi rahatça gidip gelemediğinden çok karmaşık bir hal almakta ve biraz da dert olmaktaydı; sürekli eğlence parklarına, planetaryumlara, müzelere, tekne gezilerine, arkadaşlarına gidiyor, arkadaşlarında kalıyor, onlarda yemek yiyor ya da arkadaşları onlarda kalıyordu; çocukları buluşturmak ve zamanı ayarlamak tam bir organizasyon becerisi gerektiriyordu. Küçük kızın siyah olması, onu hiç rahatsız etmemiş, bilakis çok hoşuna gitmişti, çünkü Edward'a, artık çok kültürlü bir toplumda yaşadığımız halde, arkadaşlarının hepsinin beyaz olmasından yakınmayı kesmiyordu bir türlü.</p>

  <p>Peki Thomas neden daha alt seviyedeki bir okula gidiyordu? İdeoloji. Daha çok, eski kafalı bir sosyalist olan babası Lionel'in ideolojisi. Thomas, zamanı geldiğinde oradan alınıp iyi okullardan birine yerleştirilecekti elbette, ama şimdi en diplerde şansını deniyordu. Bu "en dipler" sözü Jessy'nindi. Eski kocasıyla aralarında bir anlaşmazlık çıktığı zaman "Al sana, en diplerden bir haber," diye bağırarak kızamık salgını ya da ödeyemediği bir faturayla ilgili aksiliklerden söz ederdi. Yine de üzüldüğü bir durumdan elinden geldiğince yararlanan Jessy, daha az ilkeli arkadaşlarının gözünün içine bakıp "Üzgünüm, ama ülkenin diğer yarısının nasıl yaşadığını öğrenmesi gerekiyor. Lionel bu konuda ısrarlı," diyebiliyordu.</p>

  <p>Victoria kaldırılıp masanın kenarından çenesinin ancak göründüğü bir sandalyeye oturtuldu ve Edward büyük, şişman minderlerle durumu ayarladı. "Peki şimdi, ne yemek istersin, Victoria?"</p>

  <p>Victoria böyle bir soruya alışık değildi ve masada gördüğü hiçbir şey tanıdık gelmediği için çaresizce bakındı, hatta her an tekrar ağlamaya başlayabilirdi. Edward durumu anladı ve kendi yediği şeylerden oluşan bir tabak yaptı; o da Jessy'nin paket yaptırıp eve getirdiği Thai yemeği, bir önceki geceden kalma domates dolması ve yine artanlardan tuzlu pilavdı. Victoria açtı, denedi, ama öyle görünüyordu ki midesi sadece pilavı kabul ediyordu. Onu izleyen Edward, Thomas'a yaptığı gibi, bir ağabey gibi, biraz kek buldu. Bu daha iyiydi ve Victoria hepsini yedi.</p>

  <p>Tabağına hiç dokunmamış olan Jessy sessizce izliyordu, uzun ellerinin arasındaki çay fincanını ağzının yakınında tutuyordu, buhar yüzüne yükseliyordu. Kocaman yeşil gözleri vardı, Victoria bunların cadı gözleri olduğunu düşündü. Annesi sık sık cadılardan söz ederdi. Teyzesi hiç böyle bir şey yapmasa da çocuğun aklında kalan, annesinin o kötü şeyleri anlatan tekdüze, sihirli sesiydi. Ve bu kötü şeyler de çok sık oluyordu.</p>

  <p>Sonunda Jessy Staveney, oraya gelen ve uğraşılması gereken her küçük çocuğa böyle yapıyormuş gibi fazla umursamadan, "Ee, Victoria, seninle ne yapacağız bakalım?" dedi.</p>

  <p>Bunun üzerine Victoria'nın gözleri yaşlarla doldu ve yüksek sesle ağlamaya başladı. Cadı gözlerinden daha da kötüsü, annesinin ölümünden bile önce, kendisini bildi bileli "Victoria ile ne yapacağım, ne yapacağız, ne yapmalıyım," sözleri günlerinin ve gecelerinin kâbusu olmuştu. Annesine şu "amcalar" konusunda hep engel oluşturuyordu. Annesi işe gitmek istediğinde, ama onunla, yani çocuğu Victoria ile ne yapacağını bilmediğinde bir engeldi. Her zaman nazik olmasına rağmen, teyzesi Marion'un da aslında onu istemediğini biliyordu.</p>

  <p>"Zavallı küçük kız, yorulmuş," dedi Jessy. "Eh, ben gitmeliyim. Comedy'de bir müşterimin ilk kez gösterilecek bir oyunu var ve orada olmak zorundayım. Belki Victoria bu gece burada kalmalı?" dedi Edward'a. Edward kendisini her şey için o kadar kötü, o kadar bağışlanamaz derecede suçlu hissediyordu ki onun da gözleri yaşlarla doluydu.</p>

  <p>Victoria dimdik oturuyordu, yumruklarını iki yanına sarkıtmıştı; yüzünü, çaresiz durumunu aydınlatan açık sözlü ve dürüst bir lambanın asılı olduğu tavana kaldırmıştı. Gözleri sımsıkı kapalı hıçkırıyordu.</p>

  <p>Jessy "Zavallı çocuk," diye durumu toparladı ve çıktı.</p>

  <p>Bu çocuğun altı-yedi yaşlarında olmayabileceğini hâlâ anlayamamış olan Edward, yanına gitti, onu kaldırıp kucağına oturttu ve sımsıkı sarıldı. Victoria'nın gözyaşları omzunu ıslattı ve gergin, küçük vücudun sıcaklığıyla sıkıntılı halinin ona hissettirdiği bir katilin hissettiklerinden daha iyi sayılmazdı.</p>

  <p>Victoria'nın hıçkırıkları arasında "Victoria," diyordu, "Burada olduğunu haber vermem gereken biri yok mu?"</p>

  <p>"Teyzem hastanede."</p>

  <p>Kendisinin ve Thomas'ın sürekli görüştüğü insanları düşünerek "Başka kime gidersin sen?" dedi.</p>

  <p>"Teyzemin arkadaşına."</p>

  <p>En sonunda, zorunluluk Victoria'nın hıçkırıklarını durdurdu. Teyzesinin arkadaşının Bayan Chadwick olduğunu söyledi; evet, bir telefon vardı.</p>

  <p>Edward, annesinin dışarıda olduğunu söyleyen bir kıza ulaşana kadar birkaç kez Chadwick'i aramak zorunda kaldı. Telefonu açan Bessie'ydi. Evet, Victoria'nın o gece orada kalmasında bir sakınca yoktu. Bu gece için onlarda yatacak yer yoktu zaten: Bessie'nin arkadaşları video izlemeye geliyorlardı.</p>

  <p>Edward, akşam planlarından vazgeçerek "Peki, o zaman," dedi. Bu da birkaç telefon konuşması daha yapmasını icap ettiriyordu.</p>

  <p>Bu arada, Victoria, mutfak olduğunu henüz tam olarak anlayamadığı büyük odada geziniyor, bakınıyor, ama dokunmuyor ve merak ediyordu. Yataklar neredeydi?</p>

  <p>Hiç yatak yoktu.</p>

  <p>Edward'a "Peki sen nerede uyuyorsun?" diye sordu.</p>

  <p>"Yatak odamda."</p>

  <p>"Burası senin odan değil mi?"</p>

  <p>"Burası mutfak."</p>

  <p>"Bütün öbür insanlar nerede?"</p>

  <p>Onun ne demek istediği konusunda hiçbir fikri yoktu Edward'ın. Önünde telefonla oturmuş, başını eline yaslamış, çocuğa bakıyordu.</p>

  <p>Sonunda, kızın demek istediğinin bu olduğunu umarak şöyle dedi: "Annemin odası evin en üst katında, benim odam hemen bir üst katta, Thomas'ınki de öyle."</p>

  <p>Korkunç gerçek, Victoria'nın zaten aşırı zorlanmış olan beynine girmeye çalışıyor gibiydi. Edward bütün evin bu odadan oluşmadığını söylüyordu sanki. Victoria teyzesinin evinde bir çekyatta uyurdu. Bunu anlamıyordu, anlamıyordu. Bir kucak gibi olan o büyük koltuğa geri çöktü ve kendi kendine bebek değilsin, kes şunu, dese de baş parmağını ağzına sokuverdi.</p>

  <p>Burada başka kim yaşıyor, diye sormak istiyordu, ama cesaret edemedi. Bütün öbür insanlar neredeydi?</p>

  <p>Edward bir şeyler anlayabilmek umuduyla gözlerini dikmiş ona bakıyordu. Istırap içindeki o küçük yüz... O acı gözler... içgüdüsel bir biçimde yanına gitti, onu kucağına aldı ve beşikte bebek sallar gibi onu sallamaya başladı.</p>

  <p>"Sana bir hikâye anlatacağım," dedi.</p>

  <p>Sonra Victoria'nın televizyonda izlediği Üç Ayıcık hikâyesini anlatmaya başladı. Resimli olarak görmeden bir hikâye dinlenebileceği daha önce Victoria'nın aklına gerçekten hiç gelmemişti. Resimler olmaksızın bir ses: Bu yeni şeyi; nazik çocuğun, başının hemen üzerinden gelen sesini sevdi, hikâyedekileri Koca Ayı, Ortanca Ayı, Bebek Ayı ve Altın Saçlı Çocuk diye değiştirmesini de sevdi. Edward onu sallarken, ama ben bebek değilim, o bebek olduğumu sanıyor, diye düşünüyordu. Edward'a gelince o sarıldığı ufaklığın ne anlama geldiğini gayet iyi biliyordu: Bu, hep savunduğu, okul tartışmalarında üzerine konuşmalar yaptığı ve geçenlerde bütün hayatını adayacağını söylediği şeydi... Dünyadaki acılar.</p>

  <p>Hikâyeyi bitirdiği zaman Victoria'ya banyo yapmak isteyip istemediğini soracaktı, ama yanlış anlamasından korktu.</p>

  <p>"Karnın iyice doydu mu?"</p>

  <p>"Evet, teşekkür ederim."</p>

  <p>"O zaman seni yatağa götüreyim." Victoria'nın yatma saatine daha çok vardı. Evde geç saatlere kadar otururdu, çünkü teyzesi uyuyana kadar uyuyamazdı. Ya da teyzesi televizyon izlerken uyuyakalırdı ve uyandığında kendini gündüz giysileriyle, üzerine bir battaniye örtülmüş, kanepede uzanmış bulurdu. Uzun boylu çocuğun elini tuttu ve hızla merdivenlerden yukarı çıktılar, üst üste katlar, sonra kendini her tarafı oyuncaklarla dolu bir odada buldu. Bir oyuncakçı dükkânı olabilir miydi burası?</p>

  <p>"Burası Thomas'ın odası. Bu gecelik yatağında yatman onun için sorun olmaz."</p>

  <p>Kimse tuvaletin yerini söylememişti ve Victoria vahim durumdaydı. Durup sessiz bir <span class="t3">lütfen</span> anlamında gözlerini Edward'a dikti. Sonra Edward, bunu doğru yorumlayarak "Sana lavaboyu göstereyim," dedi.</p>

  <p>Lavabonun ne anlama geldiğini bilmiyordu, ama kendisini, annesinin evindeki odasının büyüklüğünde başka bir odada pürüzsüz, tamamen lekesiz beyaz bir klozetin üzerinde buldu. Büyük bir küvet vardı. Onun içine girmeyi çok isterdi: O yalnızca duşları biliyordu. Edward onu kapının dışında bekliyordu.</p>

  <p>Sahanlığın karşısındaki oyuncak dükkânına benzer odaya geri götürüldü.</p>

  <p>"Benim yattığım yer yukarıda, hemen bir kat yukarıda," dedi Edward.</p>

  <p>Panik. Terk ediliyordu. Yukarıda ve aşağıda bu kocaman, boş ev vardı.</p>

  <p>"Şimdi aşağıya, mutfağa iniyorum," dedi Edward.</p>

  <p>Victoria'nın yüzünde bir dehşet ifadesi belirmişti. Edward, sonunda sorunun ne olduğunu anladı. "Bak. Bunda bir şey yok. Tamamen güvendesin. Burası bizim evimiz. İçeriye bizden başka kimse giremez. Sen Thomas'ın odasındasın; o burada uyuyor. Eh, arkadaşlarından biriyle olmadığı zamanlar yani. Siz çocukların elbette bir sürü arkadaşı oluyor..." Kuşkuya düşerek durdu. Bu çocuğun da arkadaşları vardı herhalde. Pot kırmıştı. "Ben buradayım. İstediğin zaman bana seslenebilirsin. Eve geldiği zaman annem de, çağırırsan yanında olacaktır."</p>

  <p>Victoria, Edward'la mutfağa gitmeyi istediği halde Thomas'ın yatağına çöktü. Sormaya cesaret edememişti. Bu koca evin içinde bir tek ailenin yaşadığına bir türlü inanamıyordu. İki odada rahatlıkla bir aile yaşıyabilirdi, bazen bir odada bile.</p>

  <p>"Kazağını ve pantolonunu çıkarsan iyi olur," dedi Edward.</p>

  <p>Victoria çabucak soyundu, üzerinde küçük beyaz bir külot ve atlet kaldı.</p>

  <p>Edward, koyu renk tende beyazın ne kadar güzel durduğunu düşündü. Bunun siyaseten doğru bir düşünce olup olmadığını bilmiyordu.</p>

  <p>Edward, ışığı yakıp söndürerek "Işık burada," dedi. Öyle ki ışığı söndürdüğünde bir an için oda, hayvan ve kocaman oyuncak ayı silüetleriyle dolu, tüyler ürpertici bir yere dönüştü. "Yatağının yanında da bir lamba var. Sana göstereyim." Gösterdi. "Kapıyı açık bırakacağım. Kulağım sende olacak."</p>

  <p>Ona iyi geceler öpücüğü versin mi vermesin mi bilemiyordu. Üzerinde bol kıyafetleri olmayınca, yumuş yumuş bir çocuk değil de, adaleli ve ince, ufak tefek bir tip olduğunu anlamıştı. "Kaç yaşındasın Victoria?" dedi.</p>

  <p>"Dokuz," dedi ve kızararak ekledi. "Ufak tefek olduğumu biliyorum, ama bu küçük olduğum anlamına gelmez."</p>

  <p>Edward üst üste hata yaptığını fark ederek "Anlıyorum," dedi. Bir kez daha utançtan kıpkırmızı kesilerek bir süre kapıda oyalandı, sonra "Bunu söndüreceğim," dedi. Söndürdü ve dışarı çıkıp merdivenlerden indi.</p>

  <p>Victoria, yarı karanlıkta üzeri Mickey Mouse ile kaplı bir yorganın altında yatıyordu. Bu hoşuna gitti, çünkü küçükken onun da Mickey Mouse'lu terlikleri vardı. Ama bu odada, yarı karanlıkta içinden yine bir çığlık yükseldi, sonra iki ağzını kapattı. Her yere yayılmış bütün bu hayvanlar -daha önce hiç bu kadar çok doldurulmuş oyuncağı bir arada görmemişti- köşelere yığılmıştı, masaya yayılmıştı ve yatağında da birkaç oyuncak ayı vardı. Büyük bir oyuncak ayıyı, karaltı halindeki aslanlara, kaplanlara, dışarıdan gelen ışıkla gözleri parlayan gizemli hayvanlara ve insanlara karşı koruyucu bir kalkan olsun diye kendine doğru çekti. Burada kalamazdı, kalamazdı... Belki de usulca merdivenlerden inip mutfak dedikleri o yere geri dönebilir ve Edward'a mutfakta kalıp kalamayacağını sorabilirdi. Anlamıştı, o iyi biriydi. Sıkıca ona sarılan kollarını hissedebilir ve oturup hikâye anlatırkenki sesini dinleyebilirdi.</p>

  <p>Mücadele etmesi gereken korkunç bir şey daha vardı. Ya yatağını ıslatırsa? Bazen bu başına geliyordu. Ya uykusunda yürür de merdivenlerden düşerse? Teyzesi Marion ona uykusunda yürüdüğünü ve derin derin uyuduğu halde sahanlığa, asansörün yanına gittiğini söylemişti. Burada, bu evde yatağını ıslatırsa, utancından ölürdü... Bu düşünceyle uykuya daldı ve geceleyin görmediği bir pencereden gelen ışıkla uyandı. Hemen yatağı yokladı; hayır, ıslatmamıştı. Ama şimdi tekrar tuvalete gitmesi gerekiyordu. Usulca odadan çıktı, küçük külotu ve fanilasıyla sahanlığın karşısındaki tuvalete koştu. Kendisini hırsız gibi hissediyordu ve durup durup merdivenlerin aşağısını, yukarısını kolaçan ediyordu. Her yerde lambalar vardı. Saat kaçtı? Ah, ya okula geç kaldıysa, ya... Tekrar pantolonunu ve kazağını giyip merdivenlerden indi ve aşağıda, Edward'ını gördü, masada oturmuş tost yiyordu. O altın saçlı kadın hâlâ ortalarda yoktu. Edward hoş bir biçimde gülümsedi, ona tost yaptı, çay ikram etti, sütünü ve şekerini onun sevdiği şekilde koydu, sonra onu okula götüreceğini söyledi.</p>

  <p>Victoria'nın okula sandviç gibi bir şeyler götürmesi gerekiyordu, ama bunu söylemek istemedi. Belki Bay Pat ona... Dudaklarının tekrar titremeye başlayacağını biliyordu, ama kendisine hâkim oldu, gülümsedi ve Edward'la basamaklardan inerek aklında mağazalar gibi büyük odalarla dolu bir yer olarak kalan bu evden ayrıldı. Edward'ın yanında, kaldırımdaki ıslak yaprak kümelerinin arasında küçük, hızlı adımlarla yürüdü. Edward, onu dün gece zalim bir şekilde kilitlenmiş olan büyük bahçe kapısına götürdü ve o da oradan sınıfına koştu. Yolda Thomas'ı gördü.</p>

  <p>Gururla, bir üstünlük edasıyla ve sakin sakin "Senin odanda uyudum," dedi. Tekrar gerçek yaşına dönmüştü ve Thomas da yalnızca küçük bir çocuktu.</p>

  <p>"Neden ki?"</p>

  <p>"Ağabeyin beni yatırdı."</p>

  <p>"O zaman, umarım, oyuncaklarımın hiçbirini bozmamışsındır. Dangerman'imle oynadın mı?"</p>

  <p>Bir Dangerman görmemişti.</p>

  <p>"Tamam, o zaman," dedi Thomas, sınıfına giderek.</p>

  <p>Kendisinden çok daha küçük olan bu çocuğun, gecelerini tuhaf bir yerde geçirdiğini, ama bunu hiç umursamadığını düşünüyordu. Kendisine gelince, gece onun için daha önce hiç bilmediği görüntülere ve yerlere açılan bir kapı olmuştu. "Ben de kendi odam olsun istiyorum. Kendi <span class="t3">yerim</span> olmasını istiyorum," diye düşünüyordu. Kendi evim, kendi dairem diye düşünmeye cesaret edememişti, bunlar onun çok ötesindeydi, ama kendi odası olsa, oraya saklanıp güvende olabilirdi. Thomas'ın odasındaki o parlak gözlü, yırtıcı hayvanlar üzerine saldırabilecek, onu bulabilecek kadar tehlikeliydi. Kendi odası olsaydı, Marion Teyze'nin yorulmasını beklemek zorunda kalmaz, istediği zaman yatabilirdi. Yatağının yanında bir lambası olabilirdi ve onu söndürebilirdi. "<span class="t3">Benim kendi yerim, kendi...</span>" Bir harikalar diyarı gibi olan o gece, hayatına bunu getirmişti. Aslında gece pek de rahat geçmemişti, hatta hoş bile sayılmazdı. Koca bir kız değil de, küçük bir kız gibi davranmıştı ve Edward'ın onun hakkında neler düşüneceği aklına geldikçe utanıyordu. Ona dokuz yaşında olduğunu söyleyince ne kadar şaşırdığı gözünden kaçmamıştı.</p>

  <p>O öğleden sonra, karanlık olduğu zaman, birinin gelip onu eve götürmesini beklerken sokağa açılan kapının yanında durdu. Edward'ın Thomas'ı almaya gelmesini umuyor; durmadan ağlayan, budala bir çocuk değil de, koca bir kız gibi ona gülümsemeyi planlıyordu. "Merhaba, Edward," diyecekti ve o da "Ah, demek buradasın, Victoria, sensin," diyecekti. Ama yanında daha büyük birkaç çocuk olan başka bir kadın geldi ve Thomas bağırarak onlara doğru koştu. Victoria çok acıkmıştı: Öğle tatilinde Bay Pat'in oraya girmişti, ona büyük bir paket cips verebilir, parasını da yarın ödemesine izin verirdi, ama orada değildi, tezgâhın arkasında, yalnızca tanımadığı bir kız vardı. Teyzesinin arkadaşı Phyllis gelirse, belki ona bir parça çikolata gibi bir şeyler alabilirdi. Ama Phyllis Chadwick'in kızı Bessie geldi, ondan daha büyüktü. Victoria başkalarının sebep olduğu karışıklık için özür dilemeye hazırlanıyordu ki Bessie, "Zavallı ufaklık," dedi. "Yazık ki teyzen çok hasta, o eve dönene kadar bizimle kalacaksın."</p>

  <p>Büyük kızın yanı sıra koşturan Victoria, "Lütfen, lütfen," dedi. "Yanında çikolata falan var mı?"</p>

  <p>"Sana öğle yemeği için hiçbir şey vermediler mi?"</p>

  <p>"Unuttular. Bilmiyorlardı," diye savunmaya geçti Victoria yüce gönüllü Edward adına.</p>

  <p>Bessie, balık ve kızarmış patates satılan bir dükkâna girdi, ikisi için de patates aldı ve yiye yiye yürüdüler.</p>

  <p>&nbsp;</p>

  <p class="p6">Bayan Stevens, yani Marion Teyze hastaneden eve yine hasta olarak döndü, önceden iri olan vücudu bir deri bir kemik kalmıştı. Sürekli onu hasta ve zayıf bırakan tedaviler için geri götürülüyordu. Ona Victoria bakıyordu. Okuldan sonra oynamak için öbür çocukların evlerine gitmiyor, hastabakıcılık yapmak için doğruca eve geliyordu. Okulda çalışkandı ve sık sık övgü alıyordu. Victoria'nın akşamları, ev ödevlerini yapmakla ya da ona dünyadan bahseden televizyon programlarını izlemekle geçiyordu.</p>

  <p>Bir öğleden sonra, teyzesi onu acilen gerekli olan bir ilacı almaya gönderdi. Victoria, yanlış bir yerden döndü ve kendisini, önceden tanıdığını hissettiği bir sokakta buldu. Uzun boylu, nazik çocuğun ona baktığı akşamın evi, zihninin bir bölümüne yer etmişti; başka bir boyutta dolaşan, günlük, sıradan olanla hiçbir ilişkisi olmayan düşlerine karşılık gelen bölümdü bu. Sıcaklık, ışıl ışıl parlayan renkler ve oyuncaklarla dolu bir oda hatırlıyordu. Kimi zaman Yukarı Cadde'deki mağazaların önünde duruyor ve evet, diye düşünüyordu, bunun gibiydi, zenginlik, bolluk vardı.</p>

  <p>O evin coğrafi bir konumu varsa, çok uzakta, Londra'nın ücra bir bölgesinde olmalıydı. Bacakları sızlamıştı, öyle değil mi? Edward onu çeke çeke götürmüştü, ne kadar da uzun sürmüştü. Yine de tam önündeki, teyzesinin dairesinden yürüme mesafesiyle on dakika bile sürmeyen bu ev, o ev değil miydi? Evet, oydu, ta kendisiydi -öyle mi?- evet; tam o sırada bir çocuk, kaldırımdan koşarak ona doğru geldi, ama sonra bir kapıdan girerek basamakları tırmandı. Thomas. O zamankinden daha iriydi, artık küçük bir çocuk değildi. Bir zile uzandı ve kapı açılır açılmaz içeri daldı. Victoria, bir koridor olduğunu filmlerde gördüğü için artık bildiği, o ışık ve renk dolu odayı bir an için gördü. O günden sonra, sık sık gizlice o evin bulunduğu yere gidip, dışarıda bekliyordu; bazen de evin dışında bir aşağı bir yukarı yürüyordu, hem birilerinin onu fark etmesini hem de kimsenin onu fark etmemesini istiyordu. Bu bölge ya da yalnızca bu sokak siyahların yaşadığı bir yer değildi. Bir keresinde, boyu daha da uzamış olan Edward'ı gördü. Onu ve çevresinde hiç kimseyi görmeden uzun adımlarla yürüyordu, o kadar yakınından geçmişti ki, Victoria ona dokunabilirdi. Edward, sıçraya sıçraya merdivenleri çıktı, kendi anahtarıyla içeri girdi. Eh, onun da, yani Victoria'nın da anahtarı vardı, bir kurdeleyle boynuna asmıştı, böylece teyzesinin kalkıp kapıya kadar gelmeye uğraşmasına gerek kalmıyordu. Birkaç kez de, Altın Saçlı Çocuk gibi saçları olduğunu hatırladığı, uzun boylu kadını gördü, ama şimdi saçlarını bir öbek halinde tepesinde toplamıştı. Dağınık bir kadındı. Her zaman endişe içindeydi, çantasını, alışveriş torbalarını ve paketlerini taşımaya çalışıyordu. Victoria, bu evin yalnızca kusursuzluğu akla getirdiğini düşünerek, kadının bu durumunu beğenmiyordu. Eğer kendisinin öyle saçları olsaydı, oradan buradan sarkan koca bir öbek halinde durmasına izin veremezdi. Daha sonra, yine Thomas'ı gördü. Onu tanımıyorlardı. Victoria'nın kendisine söylediği şey ise "Beni görmüyorlar," idi. Bir keresinde, Victoria'nın gözünde artık bir çocuk değil de, bir adam olan Edward'ın -on altı yaşındaydı- geldiğini görünce seslenmek istedi, "Bak, benim Victoria, beni hatırlamıyor musun?" Sonra kendi kendine dedi ki, Edward ve Thomas büyüyüp değişmiş, onun hatırladığından farklı olmuşlarsa, o zaman kendisi de değişmiş olmalıydı, yaşına göre uzun boyluydu, artık ilkokulda değildi, hızla boy atıyordu.</p>

  <p>Ona en olağanüstü gelen şey o evdi, bir daha göreceğini hiç ummayacağı kadar uzak olan bir rüya, aslında o kadar yakındı ki, yalnızca kısa bir yürüyüş mesafesindeydi.</p>

  <p>Marion Teyzesi'nin dairesinde hâlâ salondaki çekyatta uyuyordu. Geceleri, teyzesi kötü olduğunda kanepeyi yatak odasına çekiyordu, böylece hasta kadın uyanıp su ya da bir fincan çay istediğinde ya da korkmuş, kalın sesiyle "Orada mısın, Victoria?" dediğinde yanında olabiliyordu. Victoria'nın geceleri bölük pörçüktü ve dersleriyle başa çıkmakta zorlanıyordu. Teyzesinin en iyi arkadaşı olan Phyllis Chadwick, yani Bessie'nin annesi, işlerin yolunda olup olmadığına bakmak için geliyordu: Yetkililer adına Victoria'ya nezaret ediyordu. Victoria buna gücenmiyordu. Kimden gelirse gelsin, yardıma ihtiyacı vardı. Kimi zaman Bessie geliyor ve Victoria alışverişe gittiğinde ya da öylesine dışarı çıktığında Marion Teyze'yle oturuyordu. Gündüzleri, Victoria okuldayken evleri dolaşan yardımcılar ya da hemşireler uğruyordu. Ama aslında Marion Stevens'ın hastaneye yatırılması gerekiyordu, doğru düzgün, tam zamanlı bir bakıma ihtiyacı vardı: Bunu Phyllis Chadwick söylüyordu ve Victoria da şöyle düşünüyordu: "Ben olmasaydım, bir şeyler yapmak zorunda kalacaklardı, ama ben olduğum için kendilerini sıkıntıya sokmuyorlar."</p>

  <p>Artık, uzun boylu çocuğun ona o kadar nazik davrandığı gecenin -öyle ki bu olay Victoria'nın aklından ve rüyalarından çıkmamıştı- üstünden dört yıl geçmişti ve teyzesi gerçekten çok hastaydı. Kanser. Marion'un kıza hiç umut olmadığını kendisi söylemişti. Jamaika'dan gelen hemşire de ona söylemişti, "Yaşamın da ölümün de zamanı vardır. Seninki yaklaşıyor, Tanrı'ya şükret."</p>

  <p>Marion Stevens, önceden hep kiliseye gitmişti, ama bu hemşireyle aynı kiliseye değil. Yine de birlikte sık sık dua ediyorlardı, Victoria onların ilahi okuduklarını bile duymuştu. Korkunç derecede hasta olan bu kadın, gece gündüz gözlerinin önündeyken Tanrı'ya şükretmek konusunda emin değildi. Kilise hoşuna gidiyordu, zaman buldukça giderdi, ilahi söylemeyi seviyordu, ama artık teyzesinin yanında kalmak zorundaydı. Hemşire, Victoria'ya teyzesi için yaptıklarından ötürü cennette ödüllendirileceğini söylemişti, Victoria bunun karşısında sessiz kalmıştı: Söylemek istediği şeyler çok kabaydı.</p>

  <p>Bütün bunlar çok zordu: Dakika başı teyzesinin "Victoria, orada mısın?" diye seslenmesiyle bölünürken okula gitmek, ödevlerini yapmak. Bazen ev yardımcılarının gelmeyeceği tuttuğunda, hasta kadın yalnız bırakılamıyordu: O kadar sık da gelmiyorlardı, ellerine bakan bir sürü çaresiz insan olduğu için çok fazla çalışıyorlardı. Çoğunlukla hemşireler de uzun süre kalmıyorlardı, hapları kontrol ediyorlar ya da belki o kokmuş, hasta bedeni yıkıyorlar, sonra da çekip gidiyorlardı. Victoria kendi kendine "Ben hemşire olmayacağım, olmayacağım," diye söz verdi. Okulda kolaylıkla hemşire olabileceğini, sınavları geçebileceğini söylüyorlardı. Zeki olduğunu söylüyorlardı. "Ne olmak istediğini düşünme zamanı geldi," diyorlardı ona. Bessie hemşire olacaktı. İyi, olsun, Victoria ölmeyi tercih ederdi, böyle söylüyordu kendi kendine.</p>

  <p>Öğretmenler onunla gurur duyuyorlardı: O okulda herhangi bir meslek sahibi olma olasılığı olan fazla çocuk yoktu. Sokaklarda ise muhtemelen daha fazlası böyle bir durumdaydı. Okula hiç gidemediği zamanlar onu bağışlıyor ve mazur görüyorlardı. Durumunu biliyor, teyzesinin nasıl olduğunu soruyor ve onun için üzülüyorlardı. Öğretmenlerden biri teyzesi için dua ediyordu, bir başkası kalkıp ziyarete geldi; aslında kıza bakmaya geldiğini biliyordu Victoria. Yine de Victoria bu sayede alışverişe gidebilmişti. Victoria mutfak masasına, düzgün el yazısıyla yiyecek ya da ilaç listeleri bıraksa da ev yardımı hiçbir zaman bunları eksiksiz sağlayamıyor gibiydi; ve eczaneden alınacakların listesi süpermarketten alınacaklardan daha uzun oluyordu.</p>

  <p>Biraz çorba, biraz da kek gibi bir şeyler getiren Phyllis, "Yemek yemen lazım, kızım," diyordu. Ama Victoria'nın, teyzesinin hastalığının kokusu yüzünden sürekli midesi bulanıyordu. Kimi zaman yavaş yavaş adı hastalık olan karanlık, pis bir suya battığını hissediyordu; batıyor, batıyordu. Ama yukarıda, başından yükseklerde ışık, temiz hava ve temiz, güzel kokular vardı. Daha fazla dayanamayacak gibi olduğunda teyzesine bir dakika içinde döneceğini söylüyor ve sokakların arasından koşarak gidip Staveney'lerin evinin önünde duruyor ve içeride ne olduğunu düşünüyordu. Bol bol yer, herkese oda. Uzun süredir aklını karıştıran şeyin ne olduğunu artık anlamıştı: O evde tek bir aile yaşıyordu, anne olan sarışın kadın, Edward ve Thomas. Görünüşte bir baba olmamasını hiç sorgulamamıştı. Tanıdığı ailelerin hiçbirinin babası yoktu, yani aynı evde yaşayan gerçek babaları yoktu.</p>

  <p>Teyzesi Marion'un hiçbir zaman bir kocası olmamıştı. Kendi geçmişiyle ilgilenebilecek kadar iyiyken, Victoria'ya yaşamında hiç erkek olmadığını, ama buna hiç de üzülmediğini söylemişti. Açıklamalar ancak bu kadardı. Ama Victoria, ortada bir erkek, hatta bir amca olsaydı, kendisine yardım edebileceğini düşünüyordu. Her şeyi o yapmak zorundaydı; vergi faturalarını, elektrik, gaz ve su faturalarını hatırlamak, sayaçların okunabilmesi için okuldan sonra evde beklemek, postaneden teyzesinin maaşını alıp getirmek zorundaydı. Phyllis Chadwick ona "Sen iyi bir kızsın," diyordu. "Çok iyi bir kızsın."</p>

  <p>Ama iyi bir kız olduğunun söylenmesi için biraz fazla büyümemiş miydi? Neredeyse on dört olmuştu. Artık göğüsleri vardı. Küçük bir kız değildi, ama çekyatta uyuyordu, eşyaları her zaman olduğu gibi, koltuk gibi görünsün diye üzerine örtü örtülen bir bavulda, giysileri de teyzesinin odasının bir köşesinde, bir askıda duruyordu. Bir gün kendi yerim, kendi odam olsun, diye dua ediyordu Victoria. Teyzesi ölünce onun odasına taşınacaktı ve burası onun olacaktı.</p>

  <p>Teyzesinin ölümünden önce, son birkaç hafta Victoria okula gitmedi. Yalnızca orada, ölüm döşeğinin başında duruyordu, hastalıkla o kadar özdeşleşmişti ki midesinde ağrılar bile hissediyordu: Mide kanseri. Her şey uzun, karanlık, pis kokulu, kötü bir rüyaydı; gelip giden hemşireler, ilaçlar, teyzesi acı içinde bağırırken ve Victoria bir doz daha ağrı kesici ölçerken yatağının yanında hiç dokunulmadan soğuyan fincanlar. Victoria, Phyllis Chadwick'e "Neden teyzem hastaneye yatırılamıyor?" dedi, ama ona bunun en son âna kadar yapılamayacağı, bu arada Victoria'nın çok iyi bir kız olduğu söylendi. "O da sana bir yatak ve bir yer verdi. Bunu unutma, Victoria. O senin için bunu yaptı."</p>

  <p>Marion Teyze en sonunda hastanedeydi ve Victoria onu ziyarete gidip gününün çoğunu orada geçiriyordu, ama teyzesinin onun orada olduğunu bilip bilmediğinden kuşkuluydu. "Ama hiçbir zaman bilemezsin," dedi Phyllis Chadwick. Hemşireler de aynı fikirdeydi. "Böyle zamanlarda neler olup bittiğini anlayıp anlamadıklarını asla bilemezsin." <span class="t3">Böyle zamanlar</span> sözü ölmekte olan hastaların son günlerde girdikleri bir durum için değil, hastalar hakkındaki yeni düşünceleri anlatmak için söyleniyordu; çevrelerinde olup biten her şeyi anladıklarından kuşkulanılıyordu, komada ya da yarı ölü olsalar bile? Ya da hatta ölü olsalar bile?</p>

  <p>Marion Teyze öldü ve cenaze düzenlemelerini Phyllis'in gözetiminde yapmanın Victoria'nın sorumluluğu olduğu anlaşıldı, ama formları bir sosyal hizmet görevlisi imzaladı, çünkü Victoria daha çok küçüktü. Formları imzalayamayacak kadar küçüksem, peki nasıl oluyor da ona bakamayacak kadar küçük olmuyorum, diye aklından geçirdi Victoria.</p>

  <p>Victoria boş dairedeydi, ölüm ve ilaç kokusunun dışarı çıkması için pencereleri açtı. Her şey iyice havalandığında teyzesinin odasına taşınacaktı. Sonra Marion Teyze'nin ölümü ve onun dünyada yapayalnız kalması konusunda onu teselli eden, saygı dolu bir adam geldi. Ama nereye gitmeyi planlıyordu? Victoria "Burada kalıyorum. Teyzemin dairesinde," dedi.</p>

  <p>"Ama sen daha on dört yaşındasın," dedi adam. "Tek başına kalamazsın."</p>

  <p>Victoria, bu daireye kendisi neden sahip olamayacağını gerçekten anlamıyordu. Sonra Phyllis Chadwick gelip onun evine gelse iyi olacağını söyledi. "Bir yer açarız," dedi. "Seni Bessie'nin yanına yerleştiririm." Zaten üç çocuğu vardı.</p>

  <p>Victoria, "Ama ben burada kalmak istiyorum," diye ısrar etti ve itiraz etmeyi, sonra yalvarmayı, ağlamayı, evden çıkmayı reddetmeyi sürdürdü; ta ki bir gün konuyla ilgili memurla (o da bir sosyal hizmet görevlisiydi) karşılaşana, Phyllis Chadwick, yanında kıdemli bir memurla daireye gelen kadar. Memur, birisi içinde yaşamaya uygun yaşa gelinceye kadar daireyi boş tutmak için kapıya kilit vuracaktı.</p>

  <p>Victoria sessizdi. Haksızlık onu uyuşturmuştu. Yıllarca teyzesine bakmış, hiçbir şeyi unutmamış, ilaçların saatlerini hatırlamış ve her yeri temiz tutmuştu. Kimse onun bu iş için çok küçük olduğunu düşünmemişti. Şimdi, öylece kapının önüne konuyordu, bir yanında Phyllis Chadwick, öbür yanında anahtarlı adam; Victoria "Hayır, hayır, hayır," diye bağırırken ikisi de kollarından tutuyorlardı. Sonra tekrar sessizleşti, dudakları sımsıkı kapalıydı. Evlerin dışındaki kaldırımda -teyzesinin pencerelerini görmesi için başını kaldırıp on kat yukarı bakması gerekiyordu- onu bıraktılar ve Phyllis, "Hadi, Victoria, bu kadar yeter, kızım," dedi. Ama Victoria, aşağı inerken yol boyunca tek kelime etmemişti zaten.</p>

  <p>Bu insanların ikisini de korkutuyordu: Öfkeden ve şoktan tir tir titriyor, patlayacakmış gibi görünüyordu. Gözleri delirmiş gibiydi, kızgındı. "Victoria, tek başına yaşamana izin verileceğini düşünmüş olamazsın, daha on dört yaşındasın."</p>

  <p>Ama düşündüğü tam olarak da buydu ve hâlâ düşünüyordu. Sonunda Phyllis Chadwick'in evine gitti ve ona, Bessie'nin odasında yine bir çekyat gösterdiler. Bessie nazik, ama öfkeliydi. Bu odaya daha yeni sahip olmuştu, küçük bir odadaydı, ama ona aitti ve şimdi odasını biriyle paylaşmak zorundaydı. Bu dairenin, mutfak ve salondan başka üç odası vardı, hepsi de küçüktü. Daha küçük olan iki çocuk, yani gürültücü oğlanlar Phyllis Chadwick'le birlikte, onun odasında yatıyorlardı. Başka bir odayı Phyllis'in çok yaşlı, şu ya da bu nedenden ölmek üzere olan dedesi kullanıyordu. Victoria nedenini öğrenmek istemiyordu. Hastalıklardan ve ölümden usanmıştı. Çocuklar önceden küçük odada kalıyorlardı, ama Bessie sınavlara giriyordu ve sessizliğe ihtiyacı vardı. Görünüşe bakılırsa Phyllis, sessizliği hakketmiyordu ve çocuklara katlanmak zorundaydı. Victoria'yı kendisine sunulan için minnettar olmaya ikna eden bu düşünceydi. Tekrar okula yazdırıldı ve öğretmenler derslerini telafi etmesi için bir yıl fazladan okuyabileceğini söylediler. Artık burslardan ve üniversiteden bahsedilmiyordu; çok geri kalmıştı. Ticaret yüksekokuluna gidebilir ve muhasebe öğrenebilirdi. Sayılarla arası iyiydi.</p>

  <p>Bulunduğu sınıfa göre çok büyük olduğu için yalnız kaldı. Hastalık deneyimi ve sorumluluğu yüzünden de yalnız kalmıştı. Sınıfındaki öbür öğrenciler ona çocuk gibi geliyordu, insanlar ve yerler gibi bütün okul da küçülmüştü sanki. Uzun süre önce, o gece, gözüne koskocaman, soyguncular ve bıçaklarla dolu gölgeleriyle tehlikeli bir yer gibi görünen çocuk parkı, artık ona zavallı, acınası bir yer gibi geliyordu, o kadar küçüktü ki teneffüste çocukların oynamasına yetecek kadar bile yer yoktu. Victoria buranın ne kadar kötü bir okul olduğunu artık anlamıştı. O çocuk parkı ona her şeyi özetliyordu. Gri çimento, rutubetli eski tuğla duvarlar; buranın mahkûmların egzersiz yapmak için çıkarıldığı bir alan olduğu düşünülebilirdi. Acıyla bize yeter de artar bile, diye düşündü, sonra bahse girerim, Thomas ile Edward oyun alanının hapishane avlusuna benzediği bir okula gitmiyorlardır, dedi. Victoria'nın sınıfındakiler yazları, haftada bir kez yüzmeye götürülüyorlardı, hepsi bu kadardı. 5. Sınıf insanlar için yeterince iyi. Alt sınıftakiler için bu kadarı yeterliydi. Biz böyleyiz. Bu dili, Phyllis Chadwick'in broşürlerinden ve sosyal hizmet rehberlerinden kapmıştı.</p>

  <p>İyi bir kadın olan Phyllis Chadwick'e minnet duyması gerektiğini biliyordu. O olmasaydı, Esirgeme Kurumu'na götürülürdü. "Bizi kendi ailen gibi görmelisin," demişti Phyllis. "Bana Phyl Teyze diyebilirsin."</p>

  <p>Artık okuldan eve dönerken Staveney'lerin evinin önünden geçmek için yolunu uzatıyordu. Bir gün kaldırımdan eve doğru gelen ve bahçe kapısından içeri giren uzun boylu, sarışın bir çocuk gördü. <span class="t3">Edward</span> diye düşündü ve çok eskilerden kalan o inceliği özledi, ama çocuğun Thomas olduğunu anladı. Ağabeyine çok benziyordu. Victoria'yı fark etti, kaşlarını çattı ve içeri girdi. Victoria dikelmiş saç örgüleri olan o sıska, minik siyah kıza hiç benzemiyordu artık. Uzun, inceydi ve Phyllis Chadwick onu bir arkadaşı olan kuaföre göndermişti. Victoria'nın şimdi düzgün, yumuşak, Afrikalılara özgü yuvarlak, sevimli bir yüzü, sivri bir çenesi ve Bessie'nin en güzel yeri olduğunu söylediği dolgun dudakları vardı, "Vaav, bundan mümkün olduğunca yararlan." Ama Victoria en güzel yerinin iri gözleri olduğunu düşünüyordu.</p>

  <p>Thomas üç yıldır onların okulunda değildi. Staveney'ler gibi insanların oğullarını göndereceği türden bir okuldaydı: Bunu bilecek kadar dünyadan haberdardı.</p>

  <p>Victoria artık kendini sınavlarına vermişti ve ara sıra kaçıp Staveney'lerin evinin oraya gidiyordu, ama Thomas'ı görmüyordu.</p>

  <p>Sınavlarını iyi notlarla geçti, ama teyzesinin hastalığından önce ondan beklendiği gibi değildi. Hemen bir iş buldu. Onu her zaman sevmiş olan Bay Pat, erkek kardeşinin küçük bir giysi dükkânı olduğunu, bir yardımcıya ve defterlerini tutacak birine ihtiyacı olduğunu söylemişti. Ona baktığı için Phyllis Chadwick'e bir şeyler vermeye yetecek kadar kazanıyordu, ama kendine ait bir yer sahibi olmaktan çok uzaktı ve hep hayal ettiği şey buydu, her zaman. Bunu isteyen tek kişi o değildi. Phyllis'in odasında da her gece iki gürültücü çocuk oluyordu ve kimi zaman çocuklar, herkesin huzuru için ayrılıyor, birisi salonda, birisi de Phyllis'in yanında yatıyordu, ikisi çıkardıkları gürültüyle küçücük daireyi panayıra çevirebilirdi. Hemşire olacak olan ve ders çalışmak için bir yere ihtiyacı olan Bessie, mutfaktaki masayı kullanıyordu, oradaki ışık daha iyiydi, ama çocuklar onu sürekli rahatsız ediyorlardı. Victoria ile arkadaştılar, yine de Bessie, Victoria olmasaydı, kendine ait bir odası olacağını biliyordu. Yaşlı adam, yani Phyllis'in dedesi küçük televizyonu, radyosu ve yığın yığın dergileriyle bütün bir odayı işgal ediyordu. İnme inmiş ve kısmen felç olmuştu. Tıpkı Victoria'nın teyzesinin durumunda olduğu gibi, Victoria, Phyllis ve Bessie dışarıda çalışırken, hemşirelerle ev yardımcıları gelip gidiyordu. Adam büyük bir sandalyede oturuyordu, bir aslan kafasına benzeyen koca bir kafanın altındaki vücudu gün geçtikçe küçülüyor, oyuklar ve şişlerden oluşan bir yaratığa dönüşüyordu. Yanında, yerde her zaman keskin kokulu, koyu sarı renkli bir çişle dolu bir şişe duruyordu. Bir köşede iskemleli bir oturak vardı. Yaşlı, zayıf, yumru yumru bacaklarını önündeki tabureye uzatmışlardı ve siyah derisinin üzeri içleri gri kül doluymuş gibi görünen çatlaklar vardı. Phyllis onun ayaklarını ve bacaklarını yağlıyordu, ama yararı olmuyordu. Herkes içten içe, onun ölüp bu sefil, keyifsiz hayatı da yanında götürmesinin en iyisi olacağını düşünüyordu. O zaman bir oda açılacaktı, çocukların kapıyı kapatıp bütün dağınıklıklarını ve gürültülerini yapabilecekleri koca bir oda.</p>

  <p>Bessie, yaşlı adama iyi davranıyordu: Bunu eğitimi için yararlı görüyordu. Victoria sorumluluk sahibi biri olarak yapması gerekenleri yerine getiriyor, idrar şişesini, bazen de oturağı boşaltıyor, ama bundan nefret ediyordu. Uzun saatler çalışan, bakması gereken dört delikanlı, bir de ihtiyar olan Phyllis, zaman zaman dedesiyle biraz oturabiliyordu. Adam kimsenin onu umursamadığını söylüyordu.</p>

  <p>Phyllis, Victoria'ya, "Kızım, önemli bir şey konuşmamız gerekiyor, ne zaman olsun istersin?" dedi.</p>

  <p>Pazar günü olması gerekiyordu ve çocukların çeteleriyle birlikte haylazlık yapmak için sokağa çıktıkları, Bessie'nin de kapısını kapatıp ortadan kaybolduğu Pazar akşamı, Victoria ve Phyllis, yaşlı adam bundan yakınsa da, üzerine kapısını kapattılar. Phyllis, "Ama yalnızca kısa bir süreliğine, Dede," dedi ona.</p>

  <p>Victoria, Phyllis'in, kendisinden gitmesini isteyeceğini düşünüyordu. Üzerinde zaten gereğinden fazla yük bulunan bir kadının, dertlerine ek olarak bir de Victoria'nın orada olması için dünyada tek bir neden yoktu.</p>

  <p>"İkimize şöyle birer fincan koyu kahve yap da öyle gel, otur," dedi Phyllis. Hantal gövdesini kanepenin bir köşesine yerleştirdi ve ayaklarını yukarı kaldırdı. Hemen oracıkta uykuya dalacakmış gibi bir hali vardı.</p>

  <p>"Victoria," dedi. "O işi öyle aceleyle, bana bir şeyler vermek istediğin için kabul ettiğini biliyorum, ama bu beni üzüyor, kızım, kendin için de bir şeyler yapman gerektiği halde, sen hiçbir şey yapmıyorsun."</p>

  <p>Bir süredir bir konuşma yapmayı planlayan birinin -Phyllis'in durumunda birkaç gecedir- üslubuyla sarf edilen bu sözlerin arkasında, ne Victoria ne de Bessie'nin bildiği bir hikâye yatıyordu. Phyllis'in dedesi bile pek bir şey bilmiyordu.</p>

  <p>Phyllis Chadwick'in anneannesi ve dedesi, Londra'ya, İngiliz işçilerinin yapmak istemediği pis işleri üstlenmek üzere davet edilen göçmen dalgasıyla, ikinci Dünya Savaşı'ndan sonra gelmişlerdi. Altın döşeli olduğunu hayal ettikleri sokaklara gelmişler ve nelerle karşılaşmışlardı. Ama bütün bunlar unutulmamıştı. Zor bir yaşam, zor günler. Ve genç çiftin iki çocuğu vardı, biri Phyllis'in annesiydi, on dört yaşında hamile kalmış, hayat dolu, asi bir kızdı, geçirdiği baştan savma bir kürtaj yüzünden kısır kaldığı söylenmişti ona, o da sonuçlarından bağımsız seks yapabileceğini düşündüğü şeye yelken açmış, ama yine hamile kalmış, Phyllis'i doğurmuştu. Phyllis'in babası -bir babası olmalıydı elbette- hiçbir zaman ortaya çıkmamış, annesi de bu bilgiyi kendisine saklamıştı. Çok genç olan anne ve çocuğu, uzun uzadıya öğütler veren ama yine de onları besleyen ailesine sığınmışlardı. Phyllis onu, bağırıp çağıran, aslında hafiften deli bir anne olarak hatırlıyordu, bir âlem ya da cümbüş için günlerce ortadan kayboluyor, sonra asık bir suratla ve suskun bir şekilde Phyllis'e bakmak zorunda olan vaazcı anne ve babasına geri dönüyordu. Bir kavgada kendini öldürttü. Phyllis rahatlamıştı. Ondan sonra ona, şimdi içeride, televizyon ve radyo gürültüsü gelen kapının hemen ardındaki dedesine -televizyonu ve radyoyu aynı anda açıyordu çoğunlukla- ve iyi biri olsa da, annesinden kötü ders aldığı için katılaşan bir kadın olan anneannesine bakmıştı. Ömrü boyunca her gün "Senin kanında bozukluk var," diyordu anneannesi. Phyllis, okulda çok çalışıyordu, asla ayyaş, serseri ya da kavgacı olmamaya kararlıydı ve başını sokacak kendine ait bir çatı ve kendi ailesi olsun istiyordu. Sınavlarını geçti ve sonra kısa bir süreliğine erdemli olmayı ihmal etti. Bunu gören dedesi ona annesinin yoluna girdiğini söylüyordu, çünkü sabit bir işte duramıyor; bir güç duygusuyla, özgürlük duygusuyla üst üste iş değiştiriyordu. Aklı başında, güzelce, koca bir kızdı. Otel resepsiyonlarında çalıştı, Oxford Caddesi'de bir mağazada ayakkabı sattı, Earl's Court'taki büyük ticaret fuarlarında yemek servisi yaptı, bir kafeteryada garsonluk yaptı, ömründe hiç eğlenmediği kadar eğleniyordu. Para -evet, harikaydı, her hafta eline periler diyarının altınları geçiyordu, ama asıl kazandığı, istediğini yapma özgürlüğüydü. Bir işte yalnızca işine geldiği kadar kalıyor, en güzel an da bir sonraki iş görüşmesi oluyordu: Onu seviyorlardı, bazen başvuru yapan onlarca kişi arasından seçiliyordu. Onda işverenlerin güven duyduğu bir şey vardı. Anneannesi ve dedesi dırdır edip onu sorumsuz bir geleceğin ve rezil bir yaşlılığın beklediğini söylerken o, ayaklarının yerden kesildiğini, kendini ve geleceğini ellerinde tuttuğunu hissediyordu. Ama sonra, kaderiyle, yani, oğullarının olmasa da Bessie'nin babasıyla karşılaştı ve bir yere bağlanmak zorunda kaldı. Sosyal Hizmetler merdiveninin en alt basamağında işe başladı ve zamanı gelince ona bir daire, yani bu daireyi verdiler. Onun için aslında daha çok bir anne gibi olan anneannesi öldü ve dedesinin sorumluluğu ona kaldı. "İhtiyar denizci gibi benim zavallı omuzlarıma çöktü," derdi Phyllis. Ama bu yalnızca gönül borcundan kaynaklanmıyordu; çıplak haliyle bütün hikâyesini içinde barındıran o koca kafa ve suratın altındaki zayıf, gevşek bedeniyle iplerinden sarkan bir kuklaya benzeyen bu yaşlı adama çok da düşkündü.</p>

  <p>"Victoria, kızım," dedi Phyllis. "Şu önemsiz işte neler yapıyorsun, hem de bu kadar zeki bir kızken?"</p>

  <p>"Ne yapmamı istiyorsun? Ne yapayım?"</p>

  <p>Phyllis, "Tanrı aşkına!" demek istiyordu. Dışarı çık, bu günleri değerlendir, çünkü sonra bir adamla karşılaşacaksın ve mahvolacaksın. Ama Victoria'nın içinde bir yerlerde pusuya yatmış bekleyen, bozuk kanı uyandırmak istemiyordu, her halükârda, şeytan, gülümsemeler ve yağcılığın arkasına gizlenerek, kadınları beklerdi.</p>

  <p>Öne eğildi, genç kızın ellerini kendi ellerinin arasına aldı ve onu kötü etkileyebileceğine dair bütün düşünceleri göz ardı etti. "Yalnızca bir kez genç oluyorsun," dedi. "Hoşsun, gerçi güzellik geçicidir, ruh güzelliği ise kalıcıdır. Şimdilik, üstesinden gelemeyeceğin hiçbir şey yok." Victoria bu <span class="t3">ş</span><span class="t3">imdilik</span> kelimesinin, Phyllis Chadwick'in kendi yaşamını nasıl gördüğünü açık ettiğini düşündü.</p>

  <p>"Yapabileceğin işler var, Victoria. Denemezsen ne elde edebileceğini asla bilemezsin." Ben güzel olmadığım halde küçük, hoş bir iş bulabiliyorsam, şu yüzün ve fiziğinle sen kendine neler neler bulursun diyebilirdi ama kendini tuttu. "Kendini buralarda, bu semtte bulabileceklerinle sınırlamayı sen de istemezsin. Oxford Caddesi'ne ve Knightsbridge'e, Brent Cross'a çık, kendine oradaki en hoş yeri seçip yüzünü karartarak içeri gir ve bir iş istediğini söyle." Mankenlikten söz ediyordu, en sevdiği iş buydu, ama vücudu buna uygun değildi. "Neden olmasın? Güzel bir vücudun, buna uyan bir yüzün var." Kendisi için yaptığı şeylerin en iyilerini ve onu aşan şeyleri Victoria'ya anlattı. Kölelerin soyundan gelen, soyadını, yani Chadwick'i, kölelerin sahibinden alan Phyllis Chadwick, zamanında anne ve babasının kapısından girmesine izin verilmedikleri yerlerde çalışabilecek kadar yetenekli olduğunu biliyordu. Konuştuğu bütün süre boyunca, içinde küçük bir panik duygusu kıpırdanıyordu: Onu tehlikeye mi atıyorum, bunu mu yapıyorum? Ama Victoria o kadar aklı başında, o kadar serinkanlıydı ki kendisine zarar verecek bir şey yapmazdı.</p>

  <p>Victoria'ya para verdi, dışarı çıkıp kendisine yeni moda bir şeyler almasını, ama fazla da cafcaflı olmamasını söyledi.</p>

  <p>Victoria her şeyi kavradı, duydukları ona iyilikte bulunan bu kişinin yaşamına dair ve daha sonra üzerinde düşünmesi gereken ufak tefek bilgilerden ibaret değildi.</p>

  <p>&nbsp;</p>

  <p class="p6">Kendini donattı ve Phyllis'in öğütleriyle cesaret bularak en üstten, yani Oxford Caddesi'nden başladı, çünkü bundan daha iyi ve daha parlak bir şey bilmiyordu henüz. Bir süreliğine parfüm satma işinde çalıştı ve sonra Oxford Caddesi'nin göğün dokuzuncu katı olmadığını öğrenince, gerçekten de çok lüks bir dükkânda tezgâhtar oldu, ama canı sıkılınca onu da bıraktı, çünkü Phyllis'in verdiği cesaretle en üst kademede bile kusur bulabiliyordu. Çok çirkin ya da çok yaşlı kadınlara güzel elbiseler, kendi üstünde daha iyi duracak <span class="t3">-duruyordu da-</span> elbiseler satmaktan nefret ediyordu ve kendini bir fotoğrafçıya modellik yaparken buldu, pornografi değildi, ama onu utandıracak kadar seksi pozlardı ve sonra bir yandan dikkatli olmasını söylerken bir yandan da onu teşvik eden Phyllis kadar tutarsız çıkarak, başka bir fotoğrafçı için çıplak pozlar verdi. Bütün bu süre boyunca kenara para koyuyor, tedbir olsun diye küçük bir sermaye, kendi yerine giriş ücretini ayırıyordu; kendinin olacak, kendine ait olacak yer için.</p>

  <p>Çıplak pozların doğal sonucu fotoğrafçıyla sekse kadar gidecekmiş gibi duruyordu, o da işi bıraktı.</p>

  <p>Dede öldü. Küçükler, Phyllis'in üzüntüsünü görünce, dedenin, yaşayanların daha çok işine yarayabilecek bir yeri işgal eden, idrar şişeli, pis kokulu, yarı ölü bir ihtiyardan daha fazlası olduğunu anladılar.</p>

  <p>O odaya çocuklar yerleşti ve Phyllis, Bessie ile Victoria'ya daha önce hayatı boyunca hiç kendine ait bir odası olmadığını söyledi. Artık kendi odasındaydı, gerçekten de bunun için şükran gözyaşları döktü; hayata, kadere ya da Tanrı'ya şükran duydu.</p>

  <p>İyi huylu, yumuşak başlı genç bir kadın olan Bessie, küçük odalarında yatıp karanlıkta konuşurlarken Victoria'ya, ihtiyarı, yani dedesini, yani büyük dedesini, kaba bir tip olarak gördüğünü söyledi: Ondan utanıyordu. "Evet, utanıyordum, Victoria. Söylediği bazı şeylerle beni gerçekten çok üzüyordu."</p>

  <p>Victoria yorum yapmadı. Phyllis'in hayatını hangi ham maddelerden yarattığını biliyordu. Phyllis için, Bessie'nin hissetmediği şeyler hissedebiliyordu. Bessie ise hissetmiyordu. Daha doğrusu, hissedemezdi: Bunları önemsemiyordu. Victoria ise Phyllis'e, Bessie'den daha yakındı.</p>

  <p>Victoria, Phyllis'in onun üzerine ne kadar titrediğini, onun için nasıl kaygılandığını, onun için korktuğunu hiç bilmiyordu. Bir zamanlar Victoria'nın şimdi yaşadığı gibi yaşamış, tehlikenin eşiğinde dans etmişti. Victoria'yı teşvik edip dururken, genç kadının başarılarından, pırıltılı yeni bir işten, patronundan ya da bir müşteriden gelen bir iltifattan ötürü kıvanç duyarken, bir yandan da içten içe, şu koca dünyada ipleri salıverilmiş genç, güzel bir kadından daha tehlikeli bir şey olmadığını düşünüyordu. Yaşlı kadın, neyse ki genç kızken, ateşe çok yakın duran bir kutunun içindeki dinamitler ya da havai fişekleri gibi olduğumuzu bilmiyoruz, diye düşünüyordu.</p>

  <p>Ah, evet, bazı insanların neden gençleri kilit altında tutmak gerektiğini düşündüklerini anlıyordu! Phyllis Chadwick bir milyon dolar değerinde görünen Victoria'nın işe gidişini izlerken, Ulu Tanrım, diye düşünüyordu, kızım, sağına soluna bakmadan öyle uysal ve yumuşak başlı yürüsen de, içinde patlamaya hazır, yürüyen bir felaket var, o küçük kalçalarını sallamıyorsun, hızlı gitmiyorsun, o fotoğrafçının fazla ileri gitmesine izin vermezdin zaten, -Phyllis ilkini biliyordu, ama çıplak pozlar çekenden haberi yoktu- ama aynı zamanda kızım, ateşle oynuyorsun, ben de öyleydim ve neye benzediğimi hiç bilmiyordum. Kimi zaman aldığım riskler karşısında titreyip ürperirdim.</p>

  <p>Bir kumarhanede krupiye olarak çalışmaya giden Victoria'nın arkasından bakmışlardı ve sonra Bessie annesine, "Çok fazla endişelenme, Anne," demişti. "O eski kafalıdır."</p>

  <p>"Umarım, öyledir, canım." Phyllis kendi kızının çok uzaklarda olmasının, aralarında birbirlerini anlamalarını engelleyen koca bir uçurum bulunmasının ne kadar tuhaf olduğunu düşündü, onu seviyordu elbette, kendi kızıydı çünkü. Ama nesiller arası uçurum hepsinden kötüsüydü, aileler çocuklarının rahatını ve güvenliğini sağlamak için ne zorluklar çekiyorlardı ve sonra da çocukların, nelerden korundukları konusunda hiçbir fikirleri olmuyordu. "Ama Victoria beni anlıyor," diye düşündü Phyllis.</p>

  <p>Victoria şimdi o zamana kadar çalıştığı bütün işlerden daha çok sevdiği bir işte, West End'teki büyük bir müzik mağazasında çalışıyordu. Öbür işlerde daha çok kazanıyordu, ama kendini buraya ait hissediyordu. Müzik, mağazaya gelen insanlar, öbür çalışanlar... Hepsi mükemmel, hepsi bir zevkti. Phyllis ve Bessie'ye bu sefer tutunacağını söyledi.</p>

  <p>Bir öğleden sonra içeri giren kişi elbette Thomas Staveney'di: Victoria, bir an için yine Edward'ı gördüğünü sandı. Thomas'ın mağazanın içinde rahat rahat dolaşmasını izledi; her şeye aşinaydı: Kasetleri alıp bırakıyordu, en sonunda The Gambia'dan bir konser videosu aldı. Sonra Victoria'nın önüne geldi ve "Sen Victoria'sın," dedi. "Sen de Thomas'sın," diye hazır bir karşılık verdi Victoria. Thomas onu süzüyordu, ama itiraz edeceği bir tavırla değil: Thomas'ın şaşırması çok doğaldı. Victoria onun kendisini nasıl hatırladığını biliyordu. Bir sonuca varmasını bekleyerek gülümsedi.</p>

  <p>Sonra Thomas, beklediği en son şeyi söyledi: "Benimle eve gelip yemeğe kalır mısın?"</p>

  <p>"Bir saat daha çalışmam gerekiyor."</p>

  <p>"O zaman gelip seni alırım." Yavaş yavaş dükkândan çıktı. Bu yerde dikkat çekecek bir tarzı yoktu, Che Guevara'dan daha çok Jimmy Dean gibiydi; kotunun diz kısmında bir tane, bir tane de kazağının dirseğinde delik vardı.</p>

  <p>İkisi, mağaza kapanırken birlikte dışarı çıktıklarında birbirine uymayan bir çifttiler, çünkü Victoria'nın üstünde parlak, siyah deri bir ceketle siyah deri bir etek vardı, ayakkabılarının ışıl ışıl, siyah topukları Çinliler'in kullandığı yemek çubuklarına benziyordu. Artık düz olan siyah saçları, pırıl pırıldı.</p>

  <p>Bir otobüse bindiler, sonra da bir başkasına. Çok geçmeden, on yıldır Victoria'nın rüyalarında yaşayan evin önüne gelmişlerdi.</p>

  <p>Victoria şimdi on dokuz yaşındaydı, Thomas ise on yedi. İkisi de diğerinin kaç yaşında olduğunu, hangi ayda doğduklarına kadar biliyorlardı. Thomas çok daha büyük görünüyordu, Victoria da öyle; şık, genç bir kadındı, küçük bir kız değil.</p>

  <p>Thomas, kapının önündeki merdivenleri çıkarken, Victoria ânı tam anlamıyla hissedebilmek için oyalandı. Eskiden beri hayalini kurduğu uzun boylu, sarışın çocukla birlikteydi, yine de bu durum, tanıdık birinin size doğru geldiği, sonra bu gelenin o değil de bir yabancı olduğunu fark ettiğiniz o rüyalara benziyordu. Karşı odada yitirdiğiniz sevgilinizi görüp büyük bir sevince kapılırsınız, oysa başını çevirdiğinde sizin tanımadığınız biri gülümsüyordur. Bu Thomas'tı, Edward değildi ve aldanış, Victoria giriş kapısındaki Thomas'a katılmak için basamakları hızlı hızlı tırmanırken de sürdü: Victoria'nın zihninde pastel renkler ve ışıklarla dolu bir yer olarak kalan koridor, daha küçüktü ve her yere yayılmış sıcak bir aydınlıkla hatırladığı yere bir bahar akşamüstüsünün soğuk ışığı vuruyordu. Gül kırmızısı tatlı bir yer hatırlıyordu ve burada, yerde ve duvarlarda eski kilimler vardı, ışığın yıpranmış parçaları aydınlattığı yerlerde beyaz iplikler görebiliyordu. Eski püsküydüler. Evet, oldukça eski olduklarını sanıyordu: Bu zengin insanlar yeni halılar alamıyorlar mıydı? Hatırladığı o eski odayı güvenceye almak için hiç değiştirmeden zihninin başka bir kısmına yerleştirdi ve şimdi gördüklerini sahtekârlıkla suçladı. Şimdi, o zaman ona mutfak olduğunu söyledikleri devasa odadaydılar. Hâlâ öyleydi, hiçbir şey değişmemişti. Böyle şeyleri anlatan bir dergide rahatlıkla karşısına çıkabilecek bütün bu dolapların, buzdolabının ve fırının ne olduğunu çocukken anlayamamıştı. Burada bir de masa vardı, evet, aynı hatırladığı gibi büyüktü. Çevresinde de sandalyeler vardı ve Edward'ın onu kucağına oturtup bir hikâye anlattığı büyük sandalye yerindeydi.</p>

  <p>Thomas su ısıtıcısına su koymuş, düğmesine basmış ve geniş bir buzdolabını açmıştı. Çeşit çeşit şeyler çıkarıp masaya koydu ve şöyle dedi, "Ama sen başka bir şey ister miydin? Ben kahve yapıyorum."</p>

  <p>Phyllis'in evinde, sık sık ve bol bol kahve içilirdi, bu yüzden Victoria da "Kahve, lütfen," dedi ve ona oturmasını söylemek Thomas'ın aklına gelmediği için kendisi oturdu.</p>

  <p>Victoria, merak dolu ve sonra da karşısındakini bir yerlere oturtmaya çalışan gözlerle ona bakmaktan kendini alamıyordu; Thomas da aynı durumdaydı. Thomas'ın süpermarketten özel bir şey alan ve bu alışverişten memnuniyet duyan biri gibi davrandığını düşündü.</p>

  <p>Victoria, yanıtı duymaktan hafifçe korkarak "Ağabeyin nerede?" diye sordu, çünkü alacağı yanıt karşısındakinin Edward olmadığını, hiçbir zaman da olamayacağını netleştirecekti.</p>

  <p>"Sierra Leone'de, <span class="t3">bilgi</span> topluyor," oldu cevap. Bu yanıttaki kayıtsız tavırla gizlenmek istenen dargınlık, Victoria'nın gözünden kaçmadı. "Bilgi topluyor, <span class="t3">her zamanki</span> gibi," diye ekledi. Sonra nezaket icabı bir şeyler daha söylemesi gerektiğine karar vererek, "Bugünlerde avukatlık yapıyor. Yoksulluk -o tür şeyler- hakkında bilgi toplayan bir avukat."</p>

  <p>"Peki annen? Hâlâ burada mı yaşıyor?"</p>

  <p>"Başka nerede yaşasın ki? Burası onun evi. Canı istediği zaman gelip gidiyor. Ama endişelenme, mesafesini korur."</p>

  <p>Böylece, Victoria'nın bu çılgınlıkta gizli kapaklı bir şeyler olduğuna dair kuşkuları doğrulanmış oldu. Ne de olsa, Thomas on yedi yaşındaydı. Hâlâ okulda falan olması gerekiyordu. Süpermarketten alınan ödül de Victoria'ydı.</p>

  <p>Edward'ın büyüme sancılarıyla geçirdiği on yıl boyunca, Thomas tam bir küçük kardeş gibi davranmıştı. Edward şu ya da bu davayı savunurken, evi kitapçıklar, broşürler ve dilekçelerle doldurup annesiyle tartışırken, Thomas burun kıvırmış, gülmüş ve alay etmişti. Evet Jessy, prensip olarak Edward'ı desteklemişti ve Thomas da bazen onlarla birlikte Güney Afrika ya da Zanzibar'dan gelen müzisyenlerin konserlerine gidiyordu. Bu gösterilerden birinde Thomas, on bir yaşındayken, siyah bir şarkıcıya âşık olmuş, ondan sonra da Londra'ya gelen bütün siyah müzisyenlerin konserlerine ya da dans gruplarının gösterilerine gitmişti. Ergen şehvetinin bütün gizli acıları, çekici siyah bir kadından ötekine yönelip durmuştu. Sık sık beyaz tenin yavan olduğunu düşünüyor, siyah doğmuş olmayı diliyordu, bunu açık açık söylüyordu da. Her yerden Afrika müzikleri topluyor ve odasındayken kendisinin dayanabildiği kadar yüksek sesle dinlediği davul ve şarkılar, Edward'ın bağırarak biraz rahat vermesini söylemesine ve annesinin oğullarının hiçbir şeyi tadında bırakmadığından şikâyet etmesine dek sürüyordu. "Keşke aklı başında, tatlı bir kızım olsaydı," diye sızlanıyordu annesi: Zamanın kadın hareketine çok uygundu bir sözdü bu.</p>

  <p>Thomas'ın o basamakları çok hoş siyah bir yıldızla ya da genç bir yıldız adayıyla çıktığı binlerce fantezisi vardı ve Victoria'yı müzik mağazasında gördüğünde hayalleri bir anda netliğe kavuşup yanına sokulmuş ve ona gülümsemişti.</p>

  <p>Victoria, uzun zaman önce bir gece onun odasında kaldığını hatırlayıp hatırlamadığını sordu. Hatırlamıyordu, ama kısmetin ayağına kadar geldiğini düşünerek "Odamı görmek ister misin?" diye sordu.</p>

  <p>Yukarı çıkıp artık bir oyuncakçı dükkânı olmaktan çıkmış, siyah şarkıcılar ve müzisyenlerin posterleriyle dolu bir odaya girdiler. Erişilemeyen bir şeyin eski, tatlı rüyası hiç bu kadar keskin bir şekilde dönüp şöyle dememiştir: Ama ben öyle değildim, ben hep böyleydim. Victoria posterlerdeki bütün müzisyenleri albümlerinden tanıyordu ve şimdi yatağa oturmuş Mozambik'ten bir müzik dinliyor, posterlere bakıyordu, bu arada Thomas da gözünü ondan ayırmıyordu.</p>

  <p>Victoria, tam olarak el değmemiş bir bakire değildi, çünkü iki numaralı, yırtıcı fotoğrafçının elinden zor kurtulmuştu. Thomas'ın da ilk tecrübesi değildi, çünkü bir garson kızı -siyahtı, elbette- gerçek yaşından daha büyük olduğuna inandırmayı başarmıştı. Ama iyice tecrübesizdi ve bu havalı, siyah piliç konusunda, işi geciktirip ertelemesine neden olacak kadar gergindi. Kalkıp bir kaset daha koydu, sonra bir tane daha, ta ki Victoria kalkıp "Eve gitsem iyi olur, geç oldu," diyene kadar.</p>

  <p>Ama Thomas ayağa fırladı ve Victoria'nın kollarını tutarak "Ah, hayır, Victoria, ah, lütfen, kal," diye kekeledi. Bunun gibi, çabuk çabuk ve anlaşılmaz sözler etmeye başladı. Victoria da çaresiz kalakaldı, çünkü o sırada onu tutan Thomas değil, Edward'tı. Thomas, boynunu, yüzünü öpmeye başladı ve sonra, o ânı bekleyerek geçen yılları düşündüğünüzde bunun kaçınılmaz olduğunu anlayabilirsiniz. İkisi de çok tecrübesiz oldukları için bunu itiraf etmek zorunda kaldılar ve bu da onları birlikte gizli işler çeviren iki masum yapıyordu, bu yüzden Thomas onu bırakmaması için yalvardı, Victoria da kaldı, kaldı ve o basamaklardan ancak saatler sonra usul usul inebildi. Kolunu gururla onun beline dolayan Thomas, birilerinin bunu görmesini umarken, Victoria kimsenin görmemesini umuyordu. Eve gittiğinde Phyllis, özürlerini hafifçe içini çekerek kabul etti, kendi kendine diyordu ki: işte, sanırım oldu, en azından şimdiye kadar güvende olduğuna sevinmeliyim.</p>

  <p>Uzun bir yaz oldu, sıcak, güzel bir yaz. Thomas, final sınavlarına çalışması gerektiği halde, her gün müzik mağazasında Victoria ile buluşuyor, birlikte eve gidip odasına çıkıyorlar, Batı Hint Adaları ve Amerika'nın güneydoğusuna ait müziklerin yanı sıra, Afrika'nın pek çok yerinden müzikler eşliğinde sevişiyorlardı.</p>

  <p>Jessy onları büyük masada, sert, sade birer kahve içerken buldu.</p>

  <p>Oğluna "Bana da bir kahve yap," dedi ve oturup gözlerini kapatarak sandalyenin arkasına yaslandı. "Ne gün ama," dedi. Gözlerini açtığı zaman önünde büyük bir fincan sert, sade kahvenin buharları tütüyordu ve tanıdık gibi gelen bir yüze bakıyordu.</p>

  <p>"Ben Victoria," dedi Victoria. "Küçükken bir gece burada kalmıştım."</p>

  <p>Jessy, yıllardır o mutfakta her yaştan çocuk görmüştü ve kimileri de siyahtı, özellikle de son günlerde, yani Edward'ın Üçüncü Dünya evresi boyunca. Bu tüyler ürpertici derecede güzel siyah kız da kimdi böyle? Her yanına yayılmış bir sıcaklık hissediyor, geçmiş günleri hatırlıyor, hatta özlem duyuyordu: Eve çocukların gelip gittiği, gece kaldıkları o zamanlar hoşuna gidiyordu.</p>

  <p>"Eh," dedi, "seni tekrar görmek güzel." Sonra yüzünü buruşturarak -çok sıcaktı- kahvesini mideye indirip ayağa fırladı. "Gitmem gerekiyor..." dedi. Ama lafının gerisini getirmeden gitmişti bile.</p>

  <p>En derinlerdeki gizli hayallerini birbirlerinde gerçekleştiren iki insanın birbirine âşık olduğunu, böyle olmak zorunda olduğunu, hatta birbirlerini sevdiklerini söyleme eğiliminde olabilirsiniz. Ama bu durumda söylenecek hiçbir şey âşık olmak ya da sevmek kadar alâkasız olamaz. Thomas, Edward değildi: Daha hoyrat, daha kaba karakterli bir yaratıktı. Bir erkek değildi, ne de olsa hâlâ çocuk sayılırdı. Thomas da fantezilerindeki seksi, tatlı siyah çekici kadınları Victoria'da bulamıyordu. Victoria çok fazla yer kaplamaktan korkarmış gibi yürüyen, yatağa girmeden önce elbiselerini güzelce katlayıp sandalyenin arkasına asan dikkatli, doğru düzgün genç bir kadındı. Güzeldi, ah evet; beyaz çarşafların üzerindeki o sıcak, kahverengi tenine tapıyordu; çok tatlı, küçük bir yüzü vardı, ama çekici ya da baştan çıkaran bir kadın değildi, fettan değildi ve Thomas seksin bundan daha farklı olabileceğini biliyordu. Daha vahşi, daha ateşli, daha ıslak, daha tatlı...</p>

  <p>Uzun sözün kısası, bir yaz boyunca, çoğu öğleden sonrayı sevişerek geçiren iki insan, birbirinin düşünceleri, hayatları ve ihtiyaçları hakkında bu kadar az şey öğrenmiş olamazdı.</p>

  <p>Yaz yavaş yavaş sönükleşip sonbahara dönmeye başladı, Thomas'ın okula dönmesi gerekecekti ve Victoria hamileydi.</p>

  <p>Hemen Phyllis'e söyledi, o da ne şaşırdı ne de kızdı. Oğlanlar dışarıda, tabii ki şamata yapıyorlardı, Bessie de hastanedeydi. İkisi yalnızlardı: Seslerini alçaltmalarına ya da kapı açılacak mı, diye dikkat kesilmelerine gerek yoktu.</p>

  <p>"Ya babası, sana arka çıkacak mı?</p>

  <p>"O bir beyaz."</p>

  <p>"Aman Tanrım," dedi Phyllis. Dört heceyle ifade etmeyi başardığı dehşet, geçmişin yükünden değil, çok daha yakınlardaki bir dertten kaynaklanıyordu.</p>

  <p>Derinlerden gelen bir iç çekişle "Ulu Tanrım," dedi yeniden. Sonra durumu özetledi. "Sorunlar çıkacak."</p>

  <p>"Onun bilmesini istemiyorum."</p>

  <p>Phyllis Chadwick başını salladı, iç geçirerek ve kaşlarını çatarak -alnı kırışmış, dudakları kederli bir şekilde büzülmüştü- bunu kabul etti, Victoria'nın kendini neyin içine attığını biliyordu çünkü: Ama kız bilmiyordu. Kelebek ömürlü zamanlarının sonuydu bu: Eh, bunu yaşaması gerekiyordu ve gerçekten çok kısa sürmüştü, ama Victoria, ufkunun ne kadar daralacağını asla tahmin edemezdi.</p>

  <p>"İdare edebilirim," dedi Victoria. Şimdi Phyllis'in yüzünde, Victoria'nın fark etmesini istediği bir nükte belirdi: Victoria idare edebilirdi, çünkü Phyllis ona yardım edecekti. Ama genç kadının düşünceleri, daha yaşlı olanınkilerin ötesine geçmişti.</p>

  <p>"Bekâr bir anne olarak kendi evimde kalma hakkım olacak," dedi Victoria. Bütün bunları biliyordu, çünkü teyzesinden ve Phyllis'ten duymuştu: Kızlar ailelerinden, çoğunlukla da annelerinden kurtulmak istedikleri için hamile kalıyorlardı.</p>

  <p>"Umarım, dikkatsiz davranmanın sebebi bu değildir?"</p>

  <p>Dikkatsiz mi? Thomas prezervatif kullanıyordu ve onun dikkatsiz davranıp davranmadığı konusunda hiçbir fikri yoktu. "Hayır. Ama öğrendiğimde, kendime ait bir evin olabileceğini düşündüm."</p>

  <p>"Anlıyorum."</p>

  <p>"Bebek doğana kadar müzik mağazasında çalışabilirim. Orada beni seviyorlar."</p>

  <p>"Ben de seni sevdiklerini düşünüyorum. O kadar iyi bir kızsın ki."</p>

  <p>"Bebek yeterince büyüyünce geri dönebileceğimi söylediler."</p>

  <p>Phyllis gülümsüyordu, ama bu gülümseyişte Victoria'yı, kucağa alınmak isteyen küçük bir çocuk gibi sandalyesinden kayıp yaşlı kadının yanına çömelmesine neden olan bir şeyler vardı. Phyllis ona sarıldı ve Victoria ağlamaya başladı. Phyllis'in tahmin edemeyeceği bir şey için ağlıyordu: Eğer Edward, yani o uzun boylu, sarışın, nazik çocuk bu çocuğun babası olsaydı, Victoria ona söylerdi.</p>

  <p>"Sana bir ev aramaya başlayalım," dedi Phyllis. "Yerleştirme memurlarıyla konuşurum."</p>

  <p>Bekleme listeleri vardı, ama bebek üç aylık olduğundan Victoria aynı binada, dört kat yukarıdaki bir daireye taşındı. Mükemmel bir yerde sayılırdı. Bebek konusunda yardımcı olacak olan Phyllis çok yakınındaydı. Bessie de bir hemşireydi ve elinin altında olacaktı. Hızla büyüyen, şu iki serseri çocuk bile bu bebeğe sevinmişlerdi. "Başımıza devlet kuşu kondu," diyorlardı, bebeğe bakacaklarına ve ona yürümeyi öğreteceklerine söz verdiler.</p>

  <p>Mary bir yaşına bastığında, henüz yirmi bir yaşını doldurmayan ve hâlâ incecik ve güzel genç bir kadın olan Victoria, işe geri döndü. Yakınlarda Phyllis'in tanıdığı bir çocuk bakıcısı vardı. Hafta sonları Victoria, Mary'yi parka götürüyor, bebek arabasıyla gezdirip onunla oynuyordu ve Victoria ile Mary, sonradan bir müzisyen, yani bir pop grubunda şarkıcı olduğu anlaşılan yakışıklı, genç bir adamın dikkatini çektiler. Adam, Victoria'yla küçük kızının ömründe gördüğü en güzel şeyler olduğunu düşünüyordu ve bunu söyledi. Victoria karşı çıkamadı. Phyllis Chadwick, bu adamın Victoria'nın sonunu getireceğinden korkmuştu; küçük Mary'nin bilinmeyen beyaz babasının o olmadığı anlaşılmıştı, ama geleceği görmesi için bu adama yalnızca şöyle bir bakması yetmişti. Phyllis, Victoria'ya onu bırakmayacak iyi bir adam bulmasını söylemişti; evet, bunlardan çok yoktu, ama Victoria böyle birini hak edecek kadar güzel ve zekiydi. Victoria'ya bu adamın yaşamına tat katacağını söylemişti, ama "Onda bundan daha fazlasını bulamazsın."</p>

  <p>Yine de Victoria, kendi bildiği yoldan gidip adamla evlendi ve Bayan Bisley oldu. Şimdi asıl güçlükler ortaya çıkmıştı, çünkü adam onunla ve küçük kızla yaşamak için Victoria'nın dairesine taşınmıştı ve yeterince yer yoktu, ayrıca Victoria bekâr bir anneyken yardım alıyordu ve şimdi bu hakkından yoksun kalmıştı. Sam Bisley, her gece dışarıdaydı, bütün Londra'da ve başka şehirlerde çalıyordu. Gelip gidiyordu ve küçük Mary, bir babası olduğu halde -ki bu durum diğer siyah çocukların çoğunlukla bulamadığı bir şeydi- onu çok az görüyordu. Sam, haftanın yedi günü müzik çalıştığı için Victoria'yı da pek o kadar görmüyordu. Daha sonra Victoria, yine hamile kaldı ve buna Phyllis çok üzüldü. Kendisini iki oğluna hamile bırakan adamı, ilişkiye girdiği geceden beri görmemişti. "Madem, bunu yaptın," dedi Victoria'ya, "İdare etmek zorundayız."</p>

  <p>Phyllis'in Victoria'ya acıması gerçekten gerekli miydi? Sam Bisley'in hiç de mükemmel bir koca ve baba olmadığı doğruydu, ama Victoria onu seviyordu ve küçük kızının da sevdiğini biliyordu. Ve kendi bebekleri doğduğunda, Sam'in onlarla daha çok zaman geçireceğini düşünüyordu... Victoria böyle bir mantık yürütüyor, Phyllis'i yatıştırmaya çalışıyordu.</p>

  <p>Müzik mağazasında ona değer veriyorlardı ama işi bırakmak zorundaydı. İki küçük çocukla olamazdı. Bir süre evde kalıp annelik yapardı, ondan sonra... Az da olsa Sam'dan para alıyordu. İdare ediyordu. Hayatı, küçük çocukları olan bütün genç kadınlara tanıdık gelen bir tür hokkabazlık oyununa dönüşmüştü. Kendisini haftada birkaç saat Bay Pat için çalışırken buldu, Bay Pat onu yanına almaktan memnundu: işleri iyi gidiyordu. Victoria bebeklerden birini bakıcıya, öbürünü de kreşe götürüyor, ona yardım etmelerinin karşılığında diğer kadınların çocuklarına bakıyor ve hayatının esas temasının beklemek olduğunu biliyordu: Her zaman bir yerlerden dönecek olan Sam'i bekliyordu. Kimi zaman Sam, kanepede ya da yerlerde uyumak zorunda kalan arkadaşlarını yanında getiriyordu. Victoria onlara yemek pişiriyor, çamaşırlarını Sam'inkiler ve çocuklarınkilerle birlikte çamaşır makinesine atıyordu. West End'deki bütün o gösterişli işlere giren kızı bir tarafa bırak, müzik mağazasında herkesin gözdesi olan o özgür genç kadını hatırlamakta bile zorlanıyordu. Ama her şey yine de iyiydi, kendi evi vardı, bebekler iyiydi -tabii artık bebek değil de küçük çocuklardı- Phyllis Chadwick orada, dört kat aşağıdaydı; her zaman yardımsever ve nazikti ve Victoria'nın çoğunu dinlediği öğütler vermeye hazırdı. Ve sonra Phyllis öldü, birdenbire. Felç geçirmişti, kötü bir felç. Dedesi gibi uzun süre yatmadı. Artık oğlanlardan Bessie sorumluydu ve Victoria'ya eskisi kadar çok yardım edemiyordu. Belki de Phyllis'i en çok özleyen Victoria'ydı. "Neyin var senin, neden surat asıyorsun?" Sam kabalık etmeden yalnızca öğrenmek istemişti. Ama keder adamı değildi. Yine de cenazeye gitti ve iki küçük çocuk, Victoria ile Sam'in arasında durup, anneanne dedikleri kadının üzerine toprak atılmasını izlediler.</p>

  <p>Kısa bir süre sonra, Sam Bisley bir trafik kazasında öldü. Sürekli yollarda, bir yerden bir yere gidip geliyordu ve Victoria'nın ona sık sık söylediği gibi arabayı deli gibi kullanıyordu. Victoria, onun sürdüğü arabaya binmekten korkuyordu ve çocuklar arabadayken "Daha yavaş sür. Benim için değilse bile, çocuklar için," diye yalvarıyordu. Kazayı, bazen onlarda kalıp, geceyi kanepede ya da yerde geçiren, Victoria'nın onun için tavada yumurta, muz ya da pastırma pişirdiği bir arkadaşıyla birlikteyken yapmıştı.</p>

  <p>Victoria kendisini toparladı, daha çok düşüp kırılan bir vazonun parçalarını toplayıp yapıştırır gibiydi. Çocukları düşünmesi gerekiyordu. Şimdi ona bağımlıydılar ve birine bağımlı olmanın ne demek olduğunu, köklerine kadar bütün varlığıyla biliyordu: Phyllis Chadwick'in yokluğu karşısında hissettikleri, sanki orada sırtını yasladığı sıcak bir kaya varmış da şimdi o kayanın yerinde yeller esiyor, soğuk rüzgârlar uğuldayarak ıslık çalıyormuş gibiydi. Victoria panik dalgalarını yatıştırmak zorundaydı. Bessie ona başka birini bulacağını söylemişti. Victoria öyle düşünmüyordu. Sam'i sevmişti. Uzun zaman önce Edward, onu çok etkilemişti ve sonra Sam olmuştu. Thomas, bunlara dahil değildi. Sam, iyi kötü onun erkeği olmuştu işte.</p>

  <p>Bir öğleden sonra, sokakta Thomas'ı gördü. Pek değişmemişti. Siyah bir kızla beraberlerdi, gülüyorlardı ve kol kola girmişlerdi. Victoria düşündü: O bendim. Thomas'ı azıcık olsun düşünme zahmetinde bulunsaydı, onun siyah kızlarla devam ettiğine karar verirdi. Bir seferinde "En çok siyahları seviyorum," diye şaka yapmıştı. Bir keresinde de Victoria'nın çıplak, yapmacık bir poz verip somurttuğu bir fotoğrafını -ikinci fotoğrafçının çektiği- çıkarmış ve "Hadi, Victoria, şimdi benim için bu pozu ver," demişti. Victoria reddetmişti, gücenmişti. O öyle değildi. Belki de sokağın karşısındaki o kız öyleydi? Güzel bir kızdı, artık kendine bakmaya zamanı olmayan Victoria'nın şimdiki haline benzemiyordu.</p>

  <p>Thomas, kızla birlikte evine doğru yürüyordu. Victoria sokağın karşısında onları takip etti. Thomas başını kaldırıp onu görseydi, el sallardı. Acaba yapar mıydı? İki çocuklu siyah bir kadın görürdü: Onu görmezdi.</p>

  <p>Kaldırımda donup kaldı ve aklına bir şey takıldı, ama bu fikir gerçekten soluğunu kesiyordu: Elini midesinin altına bastırıp öylece durdu. Deli olduğunu düşündü! Thomas'ın çocuğu burada, Sam Bisley'nin oğlu Dickson'ın yanında oturuyordu. Thomas'ın bir baba olduğu düşüncesini kendinden öyle uzaklaştırmış, bu fikre kendini öyle bir kapatmıştı ki, sanki aklına gelen tamamıyla yeni bir fikirmiş gibiydi. Thomas'ı aklından çıkararak iyi bir iş yapmıştı. Peki ama bunu neden yapmıştı? O yazla ilgili onu huzursuz eden bir şey vardı. Aslında Thomas'ı sevmediğini biliyordu ama Thomas o zaman on yedi yaşında bir çocuktu: Şimdi nasıl biriydi? Hiçbir fikri yoktu. Edward değildi, çünkü bütün o yaz boyunca Victoria'nın en kuvvetli düşüncesi bu olmuştu. O yazın meyvesi olan küçük kıza bakmak için eğildi: Thomas'a benzemiyordu. Mary sevimli, her zaman gülümseyen, sevecen, tombul, küçük bir şeydi. Teni annesinden birkaç ton daha açık, soluk kahverengiydi; Victoria'dan daha koyu olan küçük oğlandan çok daha soluktu. Sam, siyahın da siyahı bir adamdı ve Victoria -daha birbirlerine alışmadıkları ilk günlerde- onunla tenlerini karşılaştırmayı seviyordu. Sam ona "tavşan çikolatam" diyordu... Ve sonra onu yiyip yutuyordu. "Seni yiyeceğim." Ama sevişmelerini düşünmek istemiyordu, ağlayası geliyordu. Sam'i düşünmemek kendini toplama yönteminin bir parçasıydı. Ama küçük Mary vardı, orada hızlı hızlı, sokağın aşağısındaki evine doğru yürüyen kişi de Mary'nin babasıydı.</p>

  <p>Bütün bunlar onu öyle sarsmıştı ki, eve her zamankinden erken gidip çocukları sessizce televizyonun önüne oturttu ve beyninin patlayacağını sanana kadar düşündü. Orada oturmuş, televizyona bakan, bir yandan da bir lolipopu yalayan o küçük kız; o evin, o büyük, zengin evin dışarıdaki bir parçasıydı.</p>

  <p>Victoria, Staveney'lerin ünlü olduğunu biliyordu. <span class="t3">Art</span><span class="t3">ı</span><span class="t3">k</span> bunu anlamıştı. Onları bu şekilde sınıflandırıyordu, ünlülerdi; bu sözcük onların, Victoria'nın bir parçası olduğu, sıradan insanların seçkin olmayan dünyasından çok uzak oldukları anlamına geliyordu. Jessy Staveney'nin adını gazetelerde görmüş ve soruşturmuştu: O altın saçlı kadın -Victoria onu hâlâ böyle görüyordu- tiyatroda ünlüydü. Victoria, birinci fotoğrafçının onu götürdüğü şu müzikali düşündü, <span class="t3">Sefiller</span> miydi neydi. Staveney'lerin evine gittiği o öğleden sonrayı hatırladı; bambaşka, güzel, ama kendisinin ait olmadığı bir dünya görmüştü: Kendi başına ya da Bessie'yle birlikte bir müzikale ya da tiyatroya gitmek hiç aklına gelmemişti. Ve Edward; sarışın, iyi çocuk -Victoria kendisini saran o kolların sıcaklığını hâlâ hatırlıyordu- o da gazetelere çıkmıştı, çünkü avukattı ve Afrika'da bir yerlerden dönüp oradaki koşullar hakkında yazılar yazmıştı. Phyllis Chadwick, bu yazıları kesip saklamıştı, Edward'ın Victoria'yla ilgisi yüzünden değil, kendisi sosyal hizmetler işinde oradan gelen insanlarla ilgilendiği için: Etiyopya mıydı? Yoksa Sierra Leone mi? Konutlara yerleştirme konusunda üst düzey görevlilerle verdiği bir mücadelede, bu yazının içeriği Victoria'nın da işine yaramıştı. Dahası da vardı. Lionel Staveney de aktör olduğu için ünlüydü ve Victoria onu televizyonda görmüştü. Phyllis "Bu da aynı Staveney'lerden mi?" demişti. Gerçek şuydu ki Phyllis, Staveneyler'le her zaman Victoria'dan daha çok ilgilenmişti. Şimdiye kadar.</p>

  <p>Bunu düşünmek de o kadar acı vericiydi ki, sanki bir tarafına bir şey batıyormuş ya da ayakkabısının içinde diken varmış gibiydi. Öyle ki bundan kurtulmak için oturduğu yerde gerçekten de kıvranıyordu. <span class="t3">Sorunu neymi</span><span class="t3">ş</span> <span class="t3">ki o zaman?</span> Nesi vardı ki Staveney'leri tamamıyla aklından çıkarmıştı? Phyllis, onlardan söz ettiği zaman bir tür tiksinti hissediyordu ve düşünmek istemediği aslında Thomas'tı. Ama bu kesinlikle haksızlıktı. Yaşından daha büyükmüş gibi davranmaya çalışan, ilk gerçek seksini yapan on yedi yaşında sıradan bir çocuktu o. Haftalarca çoğu akşamı orada geçiren kişi Victoria'ydı. Kimse onu zorlamamıştı ki!</p>

  <p>Artık aklına düşmüştü bir kere, bu yüzden düşünmeyi sürdürdü. Staveney'leri düşündü ve zorlukla küçük Mary'ye baktı. Mary'ye karşı hata işlememelisin, demişti Phyllis. Meryem Ana'ya karşı hata işleyemezsin. O Mary Staveney'di. Mary Bisley değil.</p>

  <p>İki küçük çocuğun nasıl bir gelecekleri olacağını çok iyi biliyordu. Şu anda biri altı, öbürü iki yaşında olan iki çocuk, onun gittiği okula gideceklerdi ve oranın ne kadar kötü bir okul olduğunu biliyordu. Kendisinin orada okuduğu zamanlardan daha da kötüydü şimdi. Şiddetin hâkim olduğu bir okuldu, uyuşturucuyla, kavgalarla, çetelerle doluydu; artık böyle bir okulda okuyan çocuklara, genellikle zapt edilmesi gereken vahşi hayvanlar gözüyle bakılıyordu. Kendisi orada okurken de zorluydu, bunu şimdi anlıyordu, yine de o zamanlar hiçbir şeyi sorgulamamıştı. Uslu küçük bir kızdı, ödevlerini yapan parlak bir öğrenciydi. Bu yüzden onun üzerine titriyorlardı: Öğrenmeyi seviyor ve derslerine çalışıyordu. Diğer öğrenciler gibi değildi. Şimdi öğrenci olsaydı, herhalde o da zamane çocukları gibi terbiyesiz ve kavgacı olurdu. Ve kısa bir süre sonra Mary ve Dickson da okula gidecekler, her dakika kavgalara karışıp sonuçta okuldan cahil çıkacaklardı, ondan çok daha cahil. O zamanlar ne kadar cahil olduğunun artık farkındaydı; ona ödevlerini yaptıran, onu okulda tutan Phyllis'e her şeyini borçlu olan, o sevimli, uslu küçük bir kız olduğunu biliyordu. Ödevlere ve sıkı çalışmalara karşın cahil kalmıştı. Bir yaz boyunca çoğu akşamı Staveney'lerin evinde geçirmiş ve tek bir şey bile anlamamıştı. Soru soracak kadar meraklı değildi. Hangi soruları soracağını bilmiyordu, sorulacak sorular olduğunu bilmiyordu ve şimdi, altı yıl sonra, sormadığı, hatta merak bile etmediği şeylere bakarak o zaman ne kadar cahil olduğunu görebiliyordu. Bir baba vardı, yani Lionel Staveney. Anneleri olan, ama babaları olmayan ya da bir görünüp bir kaybolan babaları olan ailelere o kadar alışıktı ki, Staveney'lerin evinde yetişkin bir erkek olmamasını doğal karşılamıştı. Gerçek şuydu ki o, Victoria, Sam Bisley gibi bir erkeği olduğu için, kendi yaşındaki pek çok kadından daha iyi durumdaydı: Sam yalnızca onunla evlenmekle kalmamış, zaman zaman yanlarında da olmuştu. Bir baba olmuştu; gerçekten sorumluluk alan bir baba.</p>

  <p>Thomas'ın, annesiyle babasının geçinemediğini söylediğini hatırladı. Thomas'ın, babasının okul ücretlerini "ve o türden şeyleri" ödediğini söylediğini de hatırlar gibiydi.</p>

  <p>Ya Jessy Staveney? Victoria'nın kim olduğunu ya da ne yaptığını hiç sormamıştı, nadiren evde oluyordu ve geldiği zamanlar da tek bir kötü söz etmeden ya da bakış atmadan Victoria'nın varlığını kabul ediyordu, yine de elbette kimi zaman merak ediyor olmalıydı, o ve Thomas'ın... Victoria geçmişi düşündükçe biraz şaşırdı. Jessy Staveney mutlaka bu konuda bir şeyler söylemiş olmalıydı?</p>

  <p>On yedi: Demek ki Thomas şimdi yirmi üç ya da yirmi dört yaşındaydı. Victoria ise yirmi altısındaydı. Her şeyde olduğu gibi yaş konusunda da ondan çok büyük, ulaşılamaz görünen Edward, Victoria dokuz yaşındayken on iki yaşında olduğuna göre, şimdi neredeyse otuz yaşındaydı. Edward, gazetelere yazılar yazıyordu ve bunlar yayımlanıyordu. Kimse Victoria'nın yazdığı bir yazıyı yayımlamazdı ve söylediği hiçbir şey de önemli, hatta ilginç bile bulunmazdı.</p>

  <p>Ve bu iki çocuk, Mary ve Dickson okuldan çıktıklarında ondan daha da cahil olacaklardı. Mary, Bessie gibi hemşire olmaya yetecek kadar bilgi sahibi olacak mıydı hiç? Ya Sam'ın oğlu, babasından biraz müzik yeteneği almadıysa, ne olacaktı?</p>

  <p>Thomas'ın çocukları olduğu zaman, onlar ve Edward'ınkiler gazetelere yazı yazacaklar ve bunlar basılacaktı. Ünlü de olabilirlerdi; Jessy, Lionel ve Edward gibi.</p>

  <p>Yıllar önce, sevişmekle geçen o uzun yaz boyunca aklına gelse yararı dokunabilecek bütün bu düşünceler, kendisini şimdi gösteriyordu. Şimdi, o zamanlar biraz saf olduğunu düşünüyordu, yalnız cahil değil, aptal da.</p>

  <p>O zamanlar hiç düşünmemişti. Thomas'ın bilmeye hakkı vardı. Şimdi düşünüyordu da: Ama bebek yapmak için iki kişi gerekir, bu, sık sık babalık sorunlarıyla uğraşmak zorunda kalan Phyllis'in sevdiği bir sözdü. "Bu düşüncenin aklımın ucundan bile geçtiğini sanmıyorum," diye düşündü Victoria. "Peki neden geçmedi? Thomas'a haksızlık ettiyse bile, peki, insanların adlarının bilindiği, gazetelerde yazılarının basıldığı ve çocukların gerçek okullara gittiği toplumun o kesiminde bir babası olan küçük Mary'ye ne demeli? Thomas onunla aynı okula gitmişti, hayal meyal hatırladığı kadarıyla babası -Lionel Staveney- çocuklarının, dünyanın öbür yarısının nasıl yaşadığını öğrenmesi gerektiğini söylüyordu. Yani Edward ve Thomas da apar topar çocukların bir şeyler öğrendiği gerçek okullara gönderilmeden önce, birkaç yıllarını toplumun diğer yarısının çocuklarıyla geçirmişlerdi. Eğer o, yani Victoria da gerçek bir okulda okusaydı, o zaman... Ama gerçek okullara giden çocuklar, hasta annelerine bakıcılık yapmak ve yarışın dışında kalmak -yukarı çıkan merdivenden düşmek- süpermarketlerde çalışan ya da pis, küçük fotoğrafçılara poz veren kızlar olmak zorunda kalmazlardı. Bu sonuncusu da zaten yeterince güzelseler oluyordu.</p>

  <p>Güzel olmasaydım ne olacaktı? Şişman Bessie, West End'teki o günleri hiç yaşayamazdı, benim girdiğim bütün o işlere giremezdi, bana düşen yalnızca beğenip hangi işe gireceğimi seçmekti. Yalnızca kendine güven ve içeri gir, korkmadığını göster, şaşıracaksın... Bunları söyleyen Phyllis'ti ve Phyllis haklıydı. Ama o, yani Victoria güzeldi. Şans. Şans. Her şey şanstı. Şans ve şanssızlık. O gün, teyzesi hastayken onu unuttukları zaman ve Edward onu eve götürdüğünde, buna ne diyebilirdiniz ki? Şans. Öyle mi? Bütün o pembe, altın renkli ışıkları, sıcaklığı ve inceliğiyle o evi düşünerek yıllarca bir rüyada yaşamıştı, şimdi bunu biliyordu. Edward. Ve Edward onu Thomas'a götürmüştü. Bu nasıl bir şanstı? Eh, bundan Mary'yi kazanmıştı, kendisininkilere benzeyen güzel gözleri olan, ağırbaşlı, küçük bir kız. Mary, şans eseri hayattaydı, o öğleden sonra Edward Staveney'nin onu unutması, okul bahçesinde yapayalnız ve korkmuş bir halde bırakmasıyla oluşan bir şans ya da şanssızlıklar dizisinin sonucu olarak hayattaydı. Ve Thomas'ın müzik mağazasına gelmesiyle? Hayır, o bir şey değildi, Thomas Afrika müziklerine deli oluyordu ve tam yerine gelmişti. Ama kasetlerini ve diğer şeylerini o öğleden sonra orada çalışan başka bir kıza götürebilirdi, o da siyahtı ve tıpkı Victoria gibi zarifti, şıktı.</p>

  <p>Victoria, kendisini ne olduğunu ya da neden olduğunu anlayamadan şans darbeleriyle oradan oraya savrulan küçük, çaresiz bir yaratık gibi görüyordu. Ama artık çaresiz değildi, sonunda aklını başına toplamıştı. Ne istiyordu? Yalnızca, Mary'nin Staveney'ler tarafından kabul edilmesini, ondan sonra da ... Eh, sonrasını hep birlikte göreceklerdi.</p>

  <p>&nbsp;</p>

  <p class="p6">Telefonu çaldığında, Thomas siyah bir kızla birlikte odasındaydı. "Ben Victoria. Beni hatırlıyor musun?" diyen sesi duydu. Hatırlıyordu, elbette hatırlıyordu. Son günlerde onu düşünüyordu, merak ediyordu: Artık karşılaştırmalar yapabilecek durumdaydı. Birlikte olduğu kız ona "Benim ülkemde sevişmeye birlikte gülmek deriz," demişti. Bu Thomas'ı güldürmüştü ve birlikte gülmüşlerdi. Ama Victoria için hiçbir zaman, birlikte güldük, diyemezdi. Victoria şimdi konuşuyordu, "Thomas, sana bir şey söylemem gerekiyor. Şimdi, beni dinle. Thomas, o yaz hamile kaldım. Bir bebeğim oldu. Senin bebeğindi. Küçük bir kız, adı Mary." "Dur bir dakika, o kadar hızlı gitme, ne diyorsun?" Victoria tekrarladı. "Peki, bana neden daha önce söylemedin?" Sesi kızgın gelmiyordu. "Bilmiyorum. Aptallık ettim." Victoria kızmasını, inanmamasını bekliyordu, ama Thomas, "Peki, Victoria, çok da önemli değil. Bana söylemeliydin," diyordu. Victoria artık ağlıyordu. "Ağlama, Victoria. Kaç yaşında? Ah, evet, sanırım..." Victoria hıçkıra hıçkıra ağlarken, Thomas hızlı bir hesap yaptı. "Şimdi," dedi. "Altı yaşında olmalı, değil mi? Evet, altı yaşında." "Demek öyle." Sonra sessizlik uzadığı için Victoria, "Neden gelip kendin görmüyorsun?" dedi.</p>

  <p>Thomas, kısa bir süreliğine sessizliği sürdürdü. Victoria, ah, ona benzememesi ne kötü, diye düşündü. Ne görecekti? Mary adında, küçük kahverengi bir kız. Ama o kadar tatlıydı ki... "Öğleden sonraları, çoğunlukla parka gidiyorum," diye yer belirledi Victoria. "Tamam. Görüşürüz. Yarın?"</p>

  <p>Dickson'ı bakıcıya bıraktı ve pembe, fırfırlı bir elbise giydirdiği, kıvırcık küçük bir örgü yapılan saçına da pembe bir fiyonk taktığı Mary'yi alıp bir park bankında Thomas'la buluştu.</p>

  <p>Thomas, sanki kuşkuculuğu yedekte tutuyormuş gibi komik, şakacı, ama tatlıydı. Aslına bakılırsa, ilişkilerinin yatakla tanımlandığı o yaz boyunca olduğundan daha kolay anlaşıyorlardı. Mary'ye karşı rahat davranıyordu ve Victoria'ya, çocuğun ellerinin büyükannesininkilere benzediğini bile söyledi.</p>

  <p>Büyükannesi mi? Jessy'yi kastediyordu.</p>

  <p>Mary'ye bir lolilop aldı, bir öpücük verdi ve "Ararım," diyerek gitti. Artık Thomas'ta telefon numarası ve adresi vardı.</p>

  <p>Victoria düşündü: Belki bu onu son görüşüm olacak. Mahkemeye gitmeyeceğim! Arar ya da aramaz.</p>

  <p>Thomas, o akşam yemekte annesine ve ağabeyine bir kızı olduğunu, adının Mary olduğunu ve sütlü çikolata gibi, açık renkli olduğunu söyledi. Victoria'yı hatırlıyorlar mıydı?</p>

  <p>Edward hayır dedi, hatırlamalı mıydı? Annesi ise, sanırım hatırlıyorum dedi, ama eve giren çıkan o kadar çok kişi olmuştu ki.</p>

  <p>Edward şimdi yakışıklı, ciddi ve buyurgan bir adamdı; bilgi toplamaya gittiği Mauritius'tan daha yeni döndüğü için teni bronzlaşmıştı, sağlıklı görünüyordu. Bilgi topladığı kurumun yanı sıra, ailesi, okulu ve üniversitesi için de bir övünç kaynağıydı. Thomas hâlâ üniversitedeki küçük kardeşti, sanat ve organizasyon eğitimi alıyordu-<span class="t3">okuyordu</span>: Sanat organizasyonları yapmak, özellikle de bir pop grubu bulmak niyetindeydi. Yaptığı bütün bu seçimler, bir kusursuzluk örneğinin küçük kardeşi olmasından kaynaklanıyordu. Thomas, artık evlenmiş ve bir çocuğu da olan Edward'a nasıl yetişebilirdi?</p>

  <p>Thomas, onlara "Bir kızım var, onu gördüm, cici bir şey," dediği zaman, yarışta önündekine yetişen birinin ruhuyla söylemişti bunu kesinlikle.</p>

  <p>"Olası yasal sonuçları düşünmüşsündür, umarım," dedi Edward.</p>

  <p>"Oh, lanet olsun, böyle yapmasana," dedi Thomas.</p>

  <p>Jessy Staveney oturmuş, kara kara düşünüyordu. Jessy'nin, Victoria'nın imgelemindeki sarı ya da altın saçları, artık kırlaşan büyük bir çalılık gibiydi, siyah bir kurdeleyle arkadan toplanmıştı, kurdelenin saçla başa çıkmak için gösterdiği zorlu gayret de saçı kırışık ve kırlaşmış gösteriyordu. Yüzü kemikli ve güzeldi, ileri fırlamış yeşil gözlerini zarifçe çevreleyen bembeyaz göz kapakları vardı. Gelecekle ilgili bir görüntüye bakakalmıştı; korkunç bir son olmasa da kaygı yüklü bir alınyazısının görüntüsüydü bu... Anlamlı elleri dua eder ya da derin derin düşünür gibi duruyordu, çenesini de ellerine yaslamıştı.</p>

  <p>Dalgın dalgın "Hep siyah bir torun istemişimdir," dedi.</p>

  <p>Thomas, "Ah, Tanrım, Anne," dedi, ama belki de incindiği bu düşünce değil de annesinin sekiz şiddetinde bir fırtınaya -en azından sert bir rüzgara- korkusuzca bakabilecek olmasıydı, bunu bir geminin baş tarafındaki figürler kadar korkusuzca yapabilecek olmasaydı.</p>

  <p>"Sorun ne?" dedi Jessy. "Seni kapı dışarı etmemi mi istiyorsun?"</p>

  <p>Edward, hoş bir gülümsemeyle ikisinin de gönlünü alarak "Peki, Jessy," dedi. "Şantaj da olabilir, bunu düşündün mü?"</p>

  <p>"Hayır," dedi Thomas. "Paradan söz edilmedi."</p>

  <p>"Bu da klasik bir şantaj durumudur."</p>

  <p>"Ona tabii ki biraz para vermeliyiz," dedi Jessy.</p>

  <p>"Hayır, doğru olduğundan emin olana kadar tabii ki de vermemeliyiz."</p>

  <p>"Ben doğru olduğundan eminim," dedi Thomas. "Onu tanımıyorsunuz. Bunu yapacak türden biri değil o."</p>

  <p>"Öğrenmenin kolay yolu var," dedi Edward. "DNA testi iste."</p>

  <p>"Ah, Tanrım, ne kadar alçakça," dedi Thomas.</p>

  <p>"Bu kesinlikle kavgaya davetiye çıkarmak olur," dedi Jessy.</p>

  <p>"Sen bilirsin," dedi Edward. "Ama bu aile yıllarca başka birinin gayrı meşru çocuğuna bakmak zorunda kalabilir."</p>

  <p>"Hayır," dedi Thomas. "Annem, doğru söylüyor." Sonra da, en sonunda övünebileceği bir şey bulmanın mutluluğuyla "Babam sevinecek," diye ekledi.</p>

  <p>"Sevinmezse, pek tutarlı sayılmaz zaten," dedi Edward.</p>

  <p>"Tutarlılık bekleyemezsin, hele Lionel'den hiç," dedi Jessy. Eski kocası hakkında hiç konuşmaz, yalnızca kayıtsız bir küçümsemeyle bahsederdi. Bu durum kısmen ayrılma biçimlerinden, kısmen de Jessy'nin güçlü bir şekilde desteklediği feminist hareketten kaynaklanıyordu.</p>

  <p>Çok yakışıklı, aslına bakılırsa karşı konulmaz biri olan Lionel onu o kadar çok aldatmıştı ki, Jessy en sonunda onu kapı dışarı etmek zorunda kalmıştı. "Seni sevmek, sadakatsizliklerini sevmek demek," diye bağırmıştı. "Sevmeyeceğim." Lionel sakin bir tavırla "Oldukça mantıklı," diye cevap vermişti.</p>

  <p>Sık sık buluşuyor ve her seferinde tartışıyorlardı, bunu dostça bir boşanma olarak tanımlıyorlardı.</p>

  <p>Lionel, okul faturalarını ödüyordu ve bir aktörün istikrarsız yaşamı göz önüne alındığında, giysiler, yiyecek, yolculuklar ve bunun gibi şeyler için yaptığı ödemeler duruma göre değişiyordu. Önceleri, çocukların yetiştirilmesi üzerine sık sık şiddetli kavgalar ediyorlardı, ama artık bunlar azalmıştı. Lionel eski kafalı, romantik bir sosyalistti ve çocukların, o zamanlar kendi türünde yaygın olduğu üzere sıradan okullara gitmesinde ısrar ediyordu. "Ya batarsın ya yüzersin." "Ya başarırsın ya ölürsün," diye nükteyle karşılık veriyordu karısı. Edward'ın, Beowulf İlkokulu'ndan tıpkı Victoria gibi, solgun, zayıf, sık sık kabadayılıkla karşılaşan, zor uyuyabilen, fena halde kekeleyen bir çocuk olarak çıkmasına karşın, bu babasını Thomas'a da aynı muameleyi gösterme konusunda ısrar etmekten alıkoymamıştı. Onlar için hazırladığı reçete, eşitsiz bir şekilde de olsa meyvelerini vermişti. Edward ezilenlere ya da toplumun diğer yarısına karşı merhamet duymayı öğrenmiş, bu merhamet eziyet içindeki bir vicdan gibi onu yakıp durmuştu. Annesi ona "Köle ticaretinden kişisel olarak sorumlu olduğunu düşüneceksin neredeyse," diye bağırabilirdi. "İnsanların bir somun ekmek için ya da bir tavşan çaldıkları için asılmalarından, sen kişisel olarak sorumlu değilsin." Thomas'a gelince, bu açıdan o da, siyah kızları ve siyahların müziğini sevmeyi öğrenmişti. Kimse Edward'a hayran olmaktan kendini alamazdı, peki ya Thomas? İşte şimdi o da üniversitenin son yılında, altı yaşında çocuğu olan bir babaydı.</p>

  <p>"Bence yapılacak en iyi şey, Lionel de dahil hepimizle tanışmak üzere, onu çocukla birlikte buraya çağırmaktır," dedi Jessy.</p>

  <p>Victoria ve Mary bir pazar öğleden sonra, Edward ve Jessy'nin de bulunduğu ve çok çetin bir sınav olarak görülen bu karşılaşmaya geldiler.</p>

  <p>Gerçekten de çetin bir sınavdı; bu daha çok Edward'ın uzaklığından, soğukluğundan kaynaklanmıştı. Sanki ona inanmıyormuş gibi, Victoria'yı sorguya çekti. Edward, mutfak dedikleri geniş odadaki masanın bir ucunda oturuyordu, Jessy de üzgün, aklaşmış saçlarıyla, masanın başında oturmuş, ara sıra Victoria ve çocuğa gülümsemesi gerektiğini hatırlıyordu. Onunla flört etmeye hazır olan Thomas, kendinden o kadar memnundu ki, Victoria'nın karşısına oturdu. Bu sefer beyaz bir elbise; küçük, beyaz çizmeler giymiş ve beyaz kurdeleler takmış olan çocuk da, üst üste konmuş minderlere oturuyor ve acı veren bir dikkatle hareket ediyordu. Ona diğer ailesiyle tanışacağı söylenmişti, ama bunun ne demek olduğunu hiç anlamamıştı.</p>

  <p>Thomas'a "Sen benim babam mısın?" diye sordu, bütün bu olan bitenler karşısında kocaman siyah gözleri sıkıntıyla yüklüydü.</p>

  <p>"Evet, evet ahbap, öyle." Böyle anlarda Amerikan tarzı konuşmak yararlı oluyordu.</p>

  <p>"Eğer sen benim babamsan," dedi Mary, sonra da Jessy'ye dönerek "sen de benim anneannemsin."</p>

  <p>Jessy onu yüreklendirerek "Kesinlikle öyle," dedi.</p>

  <p>"Peki sen nesin?" diye sordu Edward'a. Edward'ın "Ben senin amcanım," demeden önce yaşadığı tereddüt gözünden kaçmadı. Edward gülümsedi, ama tavrı annesininki gibi değildi.</p>

  <p>"Sizinle mi yaşayacağım?" diye sordu Mary.</p>

  <p>Edward, annesine sert bir bakış attı: Victoria'nın neyin peşinde olduğu konusunda bir ipucu değil miydi bu en sonunda?</p>

  <p>"Hayır, Mary," dedi Victoria. "Elbette, hayır. Sen benimle yaşıyorsun."</p>

  <p>"Dickson da bizimle olacak, değil mi?"</p>

  <p>Staveney'ler başka bir babadan olan başka bir çocuk olduğunu anlamayı daha yeni başarmışlardı.</p>

  <p>"Evet, sen, ben ve Dickson," dedi Victoria.</p>

  <p>Bütün bu güçlüklere rağmen, her şey iyi gitti ve sonunda Jessy, Victoria'yı öptü. Thomas ona kardeşçe bir öpücük verdi ve Edward, yine tereddüt ederek çocuğa sarıldı ve bu güzel bir kucaklama oldu.</p>

  <p>Biraz mahkeme usulünü andırsa bile nazik bir şekilde "Aileye hoş geldin," dedi.</p>

  <p>Bütün bunların, DNA testiyle bir şeyler açıklığa kavuşturulmadan olmasından şikâyetçiydi.</p>

  <p>Victoria, neyi başardığını bilmeden, Thomas'ı aradığı için kısmen pişman olarak eve gitti ve hayattayken ne kadar büyük bir güç olan Sam'i düşünerek ağladı. Azizler yalnızca Roma'da umulmadık malzemeden yapılmıyor. Victoria birkaç yıl önce şimdiyi, ölümünden sonra Sam hakkında nasıl düşündüğünü ve nasıl konuştuğunu görebilseydi, buna inanmazdı.</p>

  <p>Bütün bunlar, her bir ayrıntısı ve noktasıyla Bessie'yle tartışılıyordu, konuşmalar çoğunlukla Victoria'nın yatak odasındaki karanlığın içinde yapılıyordu. Bessie'nin kendi dairesi -Phyllis'inki- yaşaması olanaksız bir hale gelmişti. Artık on altı yaşında olan delikanlıları kontrol etmek olanaksızdı. Anneleri onları ancak zapt ediyordu, ama Bessie'yi hiç kaale almıyorlardı. Bessie'ye sürekli dairenin, kendisinin olduğu kadar onlara da ait olduğunu söylüyorlardı, ama faturaları Bessie ödüyordu. İhtiyaçlarını karşılayacak parayı bulmak için araba ve araba parçaları çalıyorlardı. Bessie evine geldiğinde orayı sarhoş ya da uçmuş gençlerle dolu, bir domuz ahırı gibi buluyordu. Evi düzenli olarak temizlemek zorundaydı. Erkek kardeşlerinin ve onların arkadaşlarının, parasını çalmalarını önlemek için odasını kilitli tutuyordu, ama bunlar kilitli bir kapı karşısında cayacak türden gençler değillerdi. Polis, bu delikanlıları tanıyor ve zaman zaman bir iki tanesini içeri alıyordu. Bessie, Victoria'ya "Sonunda kendilerini hapiste bulacaklar," diyordu, o da karşı çıkmıyordu. "Böylece, belki bir gün dairemi geri alırım," diye düşünüyor olabilirdi, ama bunu dile getirmiyordu. Phyllis'in ölümü, onlara sürekli bazı insanların, vücut parçalarının toplamından çok daha fazlası olduğunu söyleyen bir boşluk bırakmıştı. Onun bu binadaki ve ötelerindeki etkisi çok büyüktü. Bessie'ye annesinin onlar için ne kadar çok şey yaptığını söylemeye gelen insanlar oluyordu hep. Bessie, "Keşke burada olsaydı da benim için de bir şey yapsaydı," diye düşünüyor, ama bunu dile getirmiyordu. Jamaikalı bir laboratuvar teknisyeni vardı, mümkün olsaydı, Bessie onu, dairesini ve hayatını paylaşmaya davet ederdi. Phyllis'in onaylayacağı aklı başında, mantıklı biriydi. Ama kendine ait bir yeri yoktu, Bessie'nin de öyle. Zaten bu yüzden Victoria'yla yine aynı odayı paylaşıyorlardı.</p>

  <p>Bessie, Victoria'ya bir DNA testi ayarlaması gerektiğini söyledi. Victoria hiç böyle bir şey duymamıştı. İki genç kadın Staveney'lere yazılacak bir mektup için müsvedde üstüne müsvedde çıkardılar, Bessie bunları güvenilir ve doğru bulurken Victoria katı ve soğuk olduklarını düşünüyordu. Victoria, çevresinde yırtıp atılmış bütün kâğıtlarla, Thomas'ın en sonunda aldığı mektubu titreyerek ve ağlayarak yazmıştı. Toplu konutların karanlığındaki tehlikeleri göze alarak, karşılaşabileceği her hırsız ya da gaspçının Bessie'nin sağda solda dolaşan kardeşleri ya da onların arkadaşları olacağını düşünerek, sabahın dördünde mektubu postalamaya gitti.</p>

  <p>"Sevgili Thomas, seni ve aileni aldatmaya çalışıyor olabileceğimi düşündüğünü düşündükçe çok üzülüyorum. Endişeden uyuyamıyorum. Mary ve senin bir DNA testi -bir çocuğun babasının gerçek olup olmadığını kanıtlamak için yapılan test- yaptırmanızın en iyisi olacağını düşünüyorum. Lütfen, bana hemen yaz ya da telefon et ve bu konuda ne hissettiğini bildir. Seni zorlamak istemiyorum." Bu mektup da birkaç kez yırtılmıştı, çünkü ilki "Sevgiler," diye bitiyordu. Hayır, bu biraz yüzsüzlük oluyordu, değil mi? Sonra, peki birlikte geçirdiğimiz o yaz ne olacak, diye düşündü, "Bunu nasıl dile getirebilirim? İyi dileklerimle..." Bir kez "sevgiler," bir kez de "iyi dilekler," yazdı, sonra hepsini yırtıp attı ve "En iyi dileklerimle," yazarak mektubu postalamaya koştu, sonra da kendini yatağa attı.</p>

  <p>Thomas mektubu alır almaz, Edward'ı aradı ve ona okudu.</p>

  <p>"Peki şimdi ne diyeceksin?"</p>

  <p>"Tamam, sen kazandın, ama seni uyarmakta haklıydım."</p>

  <p>Jessy mektubu okuyup "İyi kız. Bunu sevdim," dedi.</p>

  <p>"Gerçekten gidip o kan testini yaptırmam gerekiyor mu?"</p>

  <p>"Evet, gerekiyor. Edward'ı mutlu etmeliyiz."</p>

  <p>Böylelikle, hatalı olan oğlundan yana oldu. "Küçük bir kız," dedi. "Sonunda. Hem de öyle aklı başında bir şeye benziyor ki."</p>

  <p>Test yapıldı, ama sonuç gelmeden önce Thomas banka hesap numarasını sormak için Victoria'ya telefon etti. Bir hesabı yoktu. Thomas da öyleyse hemen açtırmasını, bunun işleri kolaylaştıracağını söyledi. "işler"in, Mary için aylık bir harçlık olduğu ortaya çıktı, "sonrasını nasıl yapacağımıza bakarız." Parayı Jessy veriyordu, ama öğrendiğinde Lionel de katkıda bulunacağını söyledi.</p>

  <p>Bir öğleden sonra yine bir çay partisi oldu, bu sefer Lionel de vardı. Mary'ye dedesiyle tanışacağı söylendi, o da Jessy'nin tatlı gülümseyişlerini düşünerek hiç korkmadan gitti.</p>

  <p>Lionel Staveney iri, gösterişli bir adamdı; tarz olarak daha çok, her zaman iki kişilik yer kaplıyormuş gibi görünen Jessy'ye benziyordu. Yele gibi, gümüşi saçları vardı ve yine Jessy gibi çok renkli bir gömlek giymişti. Büyük masanın iki ucunda oturmuşlar, dalgın dalgın birbirlerine bakıyorlardı.</p>

  <p>Lionel, Mary'nin elini tutarak "Demek küçük Mary sensin," dedi. "Sonunda seninle tanışmak çok güzel." O küçük, kahverengi eli öpmek için ciddi bir yüzle eğildi, ama sonra Mary'ye göz kırptı, o da kıkır kıkır güldü. "Ne tatlı bir çocuk," dedi Victoria'ya. "Tebrikler. Bu hazineyi neden o kadar uzun süre bizden sakladın?" Kollarını uzattı ve Mary onun kucağına giderek yüzünü gökkuşağı renklerindeki gömleğin içine gömdü.</p>

  <p>O öğleden sonra böyle geçti ve kısa bir süre sonra bir karşılaşma daha oldu.</p>

  <p>Lionel, Mary'yi "Hanimiş benim küçük krem karamelim, küçük çikolata kremalı pastam," diyerek selamladı ve Victoria'nın yüzünü gördü; Sam'in yemeklerle ilgili sevgi sözcüklerini hatırladığı için gergin bir ifade vardı yüzünde. Lionel, Mary'ye "Seni yiyeceğimi söylersem, bunu içten sevgimin mantıklı bir ifadesinden başka bir şey olarak görmemelisin," dedi.</p>

  <p>Victoria ve Mary eve döndüklerinde, Edward babasına, "Ona çikolata falan gibi adlar takmaman gerektiğini anlayamıyorsan, zamanın biraz gerisinde kalmışsın demektir," dedi.</p>

  <p>"Ah, canım," dedi Lionel. "Azizim, azizim. Ben bu muyum? İyi, öyle olsun."</p>

  <p>"Lionel," dedi eski karısı. "Bence bazen onu biraz korkutuyorsun."</p>

  <p>"Ama uzun sürmüyor. Ne tatlı bir ufaklık. Cennette gibiyim. Şimdi, bizim küçük bir kızımız olsaydı, ona kıyabilir miydik?" diye sordu Jessy'ye.</p>

  <p>Jessy, kuşku halinde sanık lehine karar verme hakkını Tanrı'ya bırakarak "Bir tek Tanrı bilir," dedi.</p>

  <p>"Kesinlikle <span class="t3">hay</span><span class="t3">ı</span><span class="t3">r,"</span> dedi Edward. Ama bu geçmiş üzerine verilen bir hüküm olduğu kadar o an için de bir uyarıydı.</p>

  <p>"Evet, evet, evet!" dedi Thomas. "Mutlu aileler."</p>

  <p>"Ziyaret hakkı istiyorum, hepsi bu. Anneanne ve dedeler bugünlerde buna teşvik edilmiyor mu?"</p>

  <p>"Ziyaret edebilirsin," dedi eski karısı. "Ama şansımızı fazla zorlamayalım."</p>

  <p>Thomas, Victoria'ya telefon edip Mary'yi yüzme havuzuna götürüp götüremeyeceğini sordu. Victoria, çocuğun yüzme bilmediğini söyledi ve Thomas da ona öğreteceğini söyledi.</p>

  <p>Sonra hayvanat bahçesine gittiler; sonra planetaryum ve nehir teknesiyle Greenwich gezisine.</p>

  <p>Bu arada, Victoria "Ama benim iki çocuğum var. Dickson ne olacak?" diye düşünüyordu. Bu olanlar adil değildi. Evet, Dickson henüz küçüktü, yalnızca üç yaşındaydı, ama ablasına kendisine gösterilmeyen bir muamele gösterildiğini anlıyordu.</p>

  <p>Jessy, iki çocuk varken birinin diğerinden daha fazla şey almasının doğru olmadığını söylemişti.</p>

  <p>Edward hemen "Bunu aklından bile geçirme, Anne," dedi.</p>

  <p>"Belki zaman zaman Mary'yle birlikte onu da dışarı çıkarabiliriz."</p>

  <p>"Hayır. Bir tanesi yeter. Üzgünüm, ama sınır diye bir şey vardır."</p>

  <p>Mary artık okula başlamıştı ve mutsuzdu. Bu Victoria'ya kendisinin de o zamanlar ne kadar mutsuz olduğunu hatırlattı, yine de sessiz kalarak, beladan uzak durarak ve -dürüst olmak gerekirse- büyük çocukların ve kızların çanak yalayıcılığını yaparak üstesinden gelmişti. Mary'ye de aynısını yapmasını söylüyor ve çocuğun geceleri uyumadan önce ağladığını bilerek içi içini yiyordu.</p>

  <p>Staveney'lerin kıymetli çocuklarını böyle tatsız şeylere, böyle bir zalimliğe nasıl bile bile teslim ettiklerini düşünüyor, buna şaşıyordu; çünkü iyi okullarda, onlarınki gibi çocukların gittiği okulların hiçbirinde, böyle şeyler olmadığına inanıyordu. Bessie'yle bile paylaşmadığı en gizli hayallerinde, Staveney'lerin küçük Mary'yi, bir şeyler öğrenip bir şeyler olabileceği iyi bir okula göndermelerini umuyordu.</p>

  <p>Sonra Jessy, Mary'nin bir gündüz matinesine gitmek isteyip istemeyeceğini sormak için aradı. Victoria, <span class="t3">Les Misérables'</span><span class="t3">ı</span> düşündü ve Mary'nin buna bayılacağını söyledi. Victoria, Mary'yi Staveney'lerin evine götürdü, Jessy ve Mary oradan bir taksiyle belediye binasına gittiler, yine taksiyle geri dönmek üzere. Mary kelimeleri yutarak anlamsızca, tatlı tatlı konuşma çağındaydı. Victoria, küçük kızın ne gördüğünü hiçbir zaman tam olarak anlamadı. Ama öbür ülkeye, yani Staveney'lere bir dahaki gidişinde Mary, Thomas'a başka bir "matni"ye gidip gidemeyeceğini sordu. "Bir neye?" Mary'nin, tiyatronun adını "matni" sandığı anlaşıldı. Jessy'yle birlikte başka bir matniye daha gitti ve sonra Edward, Edward'ın karısı ve üç yaşındaki çocuklarıyla birlikte hayvanat bahçesine gittiler. Ve sonra, başka bir matineye daha gitmek için yalvardıktan sonra, Lionel'in de oynadığı bir gösteriye götürüldü. Geri döndüğünde dedesinin komik bir adam olduğunu, ama onu sevdiğini söyledi. Victoria'ya sır verir gibi "Beni seviyor, Anne," dedi.</p>

  <p>Bu dededen ne zaman bahsedilse Victoria'nın aklından hızla kederli bir şekilde dedeler gelip geçiyordu. Kendisinin de bir dedesi olması gerektiğini hatırlıyordu, ama gerçek şuydu ki öylece ortadan kayboluvermişti. Dedesi olarak Phyllis'in dedesini görüyordu, herkesin atası, pis kokulu idrar şişesiyle yaşlı bir adam. Ama -buna itiraz edemezdi- Lionel Staveney küçük kızının dedesiydi ve Mary, "Jessy bana onun torunu olduğumu ve bu yüzden ona babaanne demem gerektiğini söyledi," deyince, Victoria ayağının altındaki yerin kaydığını hissetti. Hissettiklerini itiraf ettiği zaman Bessie mantıklı bir şekilde "Ama onlara söylerken ne bekliyordun ki?" dedi.</p>

  <p>Evet, ne bekliyordu? Bunun gibi bir şey değil. Mary'nin böyle tam olarak kabul edilmesiydi... Ne? Bu kadar fazla gelen! Bessie nankörlük yaptığını söyledi, yediği üzümün bağını soruyordu. Victoria en sonunda şöyle dedi: "Siyah bir torunları olmasına bu kadar sevineceklerini düşünmemiştim."</p>

  <p>"O siyah değil, daha çok karamel rengi," dedi Bessie. "Rengi benimki gibi olsaydı, bahse girerim bu kadar sevinmezlerdi."</p>

  <p>Thomas'a ettiği ilk telefonun üzerinden aşağı yukarı bir yıl geçtikten sonra, Jessy bir mektup yazıp aile olarak yazın bir aylığına Dorset'te bir ev tutacaklarını, ara sıra konuklarının olacağını bildirdi. Victoria, Mary'nin de onlara katılmasına izin verir miydi? Edward'ın Samantha'sı da bütün ay orada olacaktı. Victoria davet edilmemişti ve bunun Dickson yüzünden olduğunu biliyordu. Mary tatlı, sevimli, uslu ve arkadaş canlısıydı, ama aşağı yukarı dört yaşında olan Dickson bambaşka bir meseleydi.</p>

  <p>Renk sorunu-hayır, bundan kurtulmak mümkün değildi. Ama Victoria'nın şöyle düşünmesi mazur görülebilirdi: Thomas dışında, Staveney'lerin ne yazık ki geçmişte olanların artık insan ilişkilerinde bir etken olmadığına inandıklarından ten renginin, çoğunlukla hiçbir kural gözetmeden ayrıma sebep olabileceğini hiç fark etmediklerini düşünüyordu.</p>

  <p>Dickson siyahtı, ayakkabı boyası ya da piyano tuşları kadar siyah. Uzun zaman önce bir yerlerde, aile ağacındaki genler tropikal Afrika'nın güneşleriyle başa çıkabilmek için böyle gelişmişti. Hemen terliyordu. Kimi zaman terler üzerinden, aşırı terleyen bir köpeğin dilinden akar gibi serbestçe boşalıyordu. Kükrüyor ve kavga ediyordu; bakıcının evinde bir meseleydi, sorun çıkarıyor, gözyaşlarına sebep oluyordu. Mary onu yatıştırabiliyor, büyüleyebiliyordu, ama başka kimse bunu başaramıyordu, hele Dickson'ın dalaşmalarından ve ısırmalarından yorgun düşüp ağlamaya başlayan Victoria hiç başaramıyordu. Bessie ona tapıyor, ona cehennemden gelen küçük, siyah şeytanım, cehennem meleğim diyordu ve Dickson zaman zaman, ama sık sık değil, Bessie'nin onu kucağına almasına izin veriyordu. Artık taşkın, çekilmez bir çocuk olduğunu ve herkesin başını ağrıttığını anlamıştı, ama bu onun davranışlarını daha da kötüleştiriyor, onu daha da kötü etkiliyordu, çünkü bu yüzden acıklı bir hale geliyor, "Ama neden çekilmezim? Ben neden baş belasıyım, neden, neden, neden? Değilim işte, değilim!" diyerek her tarafa tekmeler savuruyor, sonunda da kendini yere atıp, hıçkıra hıçkıra ağlamaya başlıyordu.</p>

  <p>Dickson, hiçbir ailede zahmetsiz ağırlanan bir konuk olamazdı, bunun siyah ya da beyaz olmasıyla ilgisi yoktu. Staveney'ler çocuğu çok az görmüşlerdi. Mary'nin, Dickson'ın da davet edilmesini isteyip istemediğini anlamaya çalışmışlardı, ama Mary ağırbaşlı bir biçimde ve kendine has naçizane bir sağduyuyla Dickson'ın herkesle kavga edeceğini, Samantha'yı tırmalayıp ısıracağını söylemişti. Mary, Victoria'ya "Ona -Jessy'ye- büyüyünce atlatacağını söyledim," dedi. Bessie'nin sözlerini kullanmıştı. "Endişelenme, Victoria, büyüyünce atlatır."</p>

  <p>Ancak, şimdi işin en zor kısmı başlıyordu. Oraya buraya yapılan ufak ziyaretler, bir matine, bir çay partisi derken, şimdi Mary'nin bir aylığına tek başına gitmesi gerekiyordu: Onu bir aylığına istiyorlardı, öyle değil mi? Evet, istiyorlardı. Annelerin taşıdığı iktisatçı ruhlarına ek olarak, içlerine işleyen siyaset uzmanı Victoria'ya, Staveneyler'in Mary'i davet etmelerinin nedeninin Samantha olduğunu söylüyordu. Mary'nin küçük çocuklarla arası iyiydi. Bakıcının yanında bu konuda hep övgü alıyordu. Victoria, Mary'nin, Samantha'nın dadısı olacağını düşünüyordu ve bu acı bir şeydi. Üzücü bir durumdu, hiç adil değildi ve Victoria bunu biliyordu. Mary, Samantha'yı seviyordu. Victoria, içinde barındırdığı kuşkuya dönüşmeye hazır, hiçbir yere bağlı olmayan, tehlikeli bir şekilde yüzeye çıkmaya hazırlanan nahoş duyguyu, derinlere bastırıyordu. Mary için istediği şey bu değil miydi? Küçük kız çok şanslıydı ve Victoria bunun nimetleri için şükrediyor olmalıydı. Dine ısınmaya başlayan Bessie bunu böyle adlandırmıştı, "Bu bir nimet, Victoria. O aile, onlar Mary'ye Tanrı'nın bir nimeti."</p>

  <p>Şimdi bir de kıyafet sorunu çıkmıştı. Samantha'nınkiler farklıydı ve Mary neye ihtiyacı olduğunun farkındaydı. Victoria, bir de baktı ki, küçük kızı kendisini bir mağazaya götürmüş, ne almaları gerektiği konusunda talimatlar veriyor. Demek Samantha bunları giyiyordu? Küçük, küstah giysiler, parlak renkler... Ve hepsi de çok pahalıydı. Ama bankada Mary'nin giysileri için para vardı, Thomas yatırmıştı, işte paranın harcanması gereken zaman buydu.</p>

  <p>Victoria, Mary'yi kaybediyorum, Staveney'lere gidiyor, diye düşünüyordu. Bunu sakin sakin izleyebiliyordu. Mary'nin bir gün annesini küçük göreceğine inanmıyordu: Çocuğun iyi yürekli olduğundan emindi. Annelerin hep yaptığı şekilde, bu kadar farklı olan bu iki çocuğun aynı rahimden nasıl çıkabildiğine hayret ediyordu. Küçük bir melek -bakıcının Mary'ye taktığı isim- ve küçük bir şeytan. "Boş ver," dedi Bessie. "İkisi de büyüyünce değişeceklerdir." Ve Victoria, bir zamanlar Phyllis'in onun hakkında düşündüklerini kendisinin de kızı hakkında düşündüğünü anladı. Pusuya yatmış, kızları bekleyen korkunç tehlikeler... Şeytanın, bir kızın en iyi özelliklerini yem olarak koyduğu tuzaklar, kapanlar... Bessie daha yeni kürtaj olmuştu. Bebeği istiyordu, ama bir babası olmasını da istiyordu ve bebeği bakabileceği bir evi olsa da, ona verebileceği bir aile yoktu.</p>

  <p>Mary, heyecandan çılgına dönmüş bir şekilde Staveneyler'le gitti. Çoğu gün annesine telefon ediyordu, çünkü Victoria bu konuda ısrar etmişti ve her şeyin güzel olduğunu söyleyip duruyordu; ah, çok güzel, Anne. Sonra, Victoria da bir hafta sonu için davet edildi. Dickson'ı bakıcıya bıraktı ve trene binerek İngiltere'nin yeşil ve hoş topraklarına doğru iki saat yol aldı. Ancak Victoria, daha önce Londra dışına pek çıkmamıştı. Yeşile boğuluyormuş gibi geldi ona, ıslak yeşile: Yağmur yağmıştı.</p>

  <p>Elinde en iyi giysileriyle dolu yeni valiziyle istasyonda durdu ve Lionel omuzlarında Mary ile birlikte gelene kadar bekledi. Mary, dedesinin üzerinden kayıp Victoria'ya gitti ve onu öptü. Sonra üçü birlikte el ele tutuşup eski bir arabaya gittiler. Lionel'in yeleyi andıran saçlarında bir yaprak vardı ve Mary'nin parlak mor renkli, yeni pantolonunda çamur izleri vardı. Kilo almıştı ve mutluluktan gözlerinin için gülüyordu.</p>

  <p>Victoria, Lionel'in yanındaki ön koltukta oturuyordu ve Mary kucağındaydı. Çocuk sabun ve çikolata kokuyordu. Lionel, Mary'yle şakalaşıyordu, tekerlemelerden oluşturulmuş bir şarkı tutturdu, şarkının içinde Victoria'nın anlamadığı şeyler geçiyordu. Annesinin kucağında oturan, ama koca adamın sihirli sözler dökülen ağzını izleyen Victoria, kıkır kıkır gülüyordu. "Aksine yanındaki koca ve korkunç örümceğin, pürüzsüz ve tüylüydü Mary..." Çocuk "Yanlış, yanlış!" diye bağırıyordu. "Hepsini birbirine karıştırıyorsun. "Ama çığlık atmadı Tüylü Mary, lorla kremayla karıştırıp yedi örümceği." Çocuk gülmekten katılarak "Ben tüylü değilim, değilim!" diye itiraz etti.</p>

  <p>"İpek kadar pürüzsüz Mary, içti bütün sütü, bırakmadı annesine, faresine ve kardeşine..."</p>

  <p>Mary, Victoria'nın kollarında çırpınıp dururken Lionel şarkıyı sürdürdü. Victoria'ya gelince, o bu tuhaf şeyin bir an önce bitmesini istiyordu. Dar yollardan hızla ilerliyorlardı, başlarının üzerindeki ıslak yeşillikler boğucuydu, arabanın çevresine sular saçıyorlardı. Victoria, soluk alamadığını hissediyordu. Yakında, kısa bir süre sonra, daha çok Staveneyler'in şehirdeki evine benzediğini hayal ettiği eve varacaklardı, ama yakınlarında büyüyen ağaçların içinde tek başına duran, küçük bir evin önünde durdular. Büyük bir ağacın, bir parça çimenliğin üzerine eğildiği, kocaman kalabalık bir bahçe vardı. Çimlerin üzerinde bahçe sandalyeleri ve bir masa vardı. Ev, Victoria'nın gözüne Staveneyler'e yakışmayan, pis, küçük bir yer gibi göründü. Burada ne arıyorlardı? Ama Mary, arabadan inmiş, elinden tuttuğu annesini dışarı çekiyordu. Sanki etrafta kimse yoktu.</p>

  <p>Victoria'nın tek istediği uzanmaktı. Lionel, ona kendisini evinde gibi rahat hissetmesini söyledi: Yarım saat içinde çay içilecekti. Mary annesini çekeleyerek küçük, kaygan merdivenlerden yukarı çıkardı ve içeri yalnızca zayıf bir ışığın girmesine izin veren, her yeri desenlere bölünmüş pencereleri olan karanlık, küçük bir odaya götürdü. Üzerinde beyaz bir örtü bulunan, büyük, yüksek bir yatak vardı ve Mary bunun üzerinde zıplamaya başlamıştı bile. "Ah, çok güzel, çok güzel bir yatak."</p>

  <p>Victoria'nın midesi bulanıyordu. Mary, ona küçük banyoyu gösterdi; penceresinden, üzerinde bir şeylerin uçuştuğu dam örtüsü görünüyordu. "Arılara bak, anne, bak, bak." Victoria, fark ettirmemeye çalışarak ve derli toplu bir şekilde kusup odasına çekildi.</p>

  <p>Büyük, beyaz yatağa çökerek "Senin yatağın nerede?" diye sordu.</p>

  <p>"Ben Samantha'yla kalıyorum. Bir odada kendi başımıza yatıyoruz."</p>

  <p>Annesi ona kendini kötü hissettiğini -başının ağrıdığı- söyledi. Mary, onu öpüp dışarı koştu.</p>

  <p>Victoria, sırt üstü uzandı ve tavanın ortasında bir çatlak olduğunu gördü. Odanın köşesinde bir örümcek ağı mı vardı? O bir örümcek ağı <span class="t3">m</span><span class="t3">ı</span><span class="t3">yd</span><span class="t3">ı</span><span class="t3">?</span> Victoria öylece uyuyakaldı, ama belki de bu daha çok bir bayılmaya benziyordu. Acıyla iliklerine kadar hissettiği derin bir şaşkınlık yaşamıştı. Staveneyler nasıl oluyordu da... Ve uyandığında Jessy'yi yatağının yanındaki masaya bir fincan çay koyarken buldu.</p>

  <p>"Kendini pek iyi hissetmediğine üzüldüm," dedi. "Daha iyi olduğunda aşağı gelirsin." Ve çıktı; iri, uzun boylu kadın, kapıdan geçerken başını eğmek zorunda kalmıştı.</p>

  <p>Victoria yattığı yerden odayı dolduran akşam karanlığını izledi. Demek ki vakit geç oluyordu. Aşağı inmeliydi, öyle değil mi? Sakınarak yataktan çıktı, bir şeye basmamak için sakınarak... Neye basmamak için? Isırabilecek yumuşak ve hışır hışır bir şeyi hayal etmişti. Hiçbir şeye dokunmamaya dikkat ederek pencerenin önünde durdu ve aşağı baktı. Dallarında cıvıl cıvıl öten kuşlar olan büyük ağacın altında hepsi Staveney olmayan, karışık bir grup insan oturmuş çay içiyorlardı.</p>

  <p>Victoria, aşağı inecek olsa, o merdivenlerden inmek, dışarı çıkan yolu bulmak ve kendisiyle tanıştırılacak olan bütün o insanların arasına katılmak zorunda kalacaktı. Dedesinin dizlerinde oturan Mary'yi görebiliyordu.</p>

  <p>Victoria tam cesaretini toplamışken aşağıdaki insanların birer birer kalktığını gördü. Kimisi yolun dışında park etmiş olan arabalara gitti. Sonra Staveneyler eve girdiler ve hemen aşağıdan gelen seslerini duydu. Ev yankı yapıyordu. Gürültülü bir evdi. Tam o sırada, pencerenin hemen yanında ona doğru gelmekte olan -bunu biliyordu- büyük bir örümcek gördü. Çığlık attı. Hemen Thomas geldi, sorunu anladı ve Victoria'nın bir sandalyenin üzerindeki havlusunu alıp hayvanı bununla tutarak pencereden silkeledi. Ama örümceğin geri geleceği kesindi!</p>

  <p>"Ee, Victoria, nasılsın, müthiş görünüyorsun..." Bunu nasıl anlamıştı? İçerisi karanlıktı. "Daha iyi misin?" Victoria'yı yanağından öptü ve geçmişlerine bir saygı nişanesi olarak güldü. "Aşağı gel de biraz yemek ye."</p>

  <p>Victoria, yatağa gireceğini, kafasını o harika beyaz yatak örtüsünün derinlerine gömüp Londra'ya dönme vakti gelinceye kadar oradan bir daha çıkmayacağını söylemek isterdi. Ama bunun yerine giyecek bir şeyler bulmak için valizini açmaya başladı.</p>

  <p>"Ah, zahmete girme," dedi Thomas. "Burada kimse böyle şeylerle uğraşmaz."</p>

  <p>Ve çıktı, Victoria onun zıplayarak merdivenlerden aşağı indiğini duydu.</p>

  <p>Arkasından gitti. Büyük bir masa, yine küçücük bir odayı neredeyse dolduruyordu. Jessy ve Lionel, masanın iki ayrı ucuna oturmuşlardı bile; Thomas, Victoria için ayrılan yerin karşısındaki bir sandalyeye geçmişti; Edward ve keskin denebilecek derecede dikkatli genç bir kadın vardı, Edward'ın karısı olsa gerekti. Dedesinin yanında, üzerine minderler dizilmiş bir sandalyede de Mary oturuyordu.</p>

  <p>Masanın üzerinde şarap şişeleri, soğuk et ve salata tabakları duruyordu. Cuma gecesi, dendi: Bu kır yiyecekleri alınmıştı, ama ertesi gün daha iyi şeyler görecekti.</p>

  <p>Jessy, neredeyse dolmak üzere olan ayın çoğunu burada geçirmişti ve Lionel de her hafta sonu gelmişti. "Kızından uzak kalamıyorum," dedi. "Kendisi benim sevgilim olur."</p>

  <p>Thomas birkaç kez gelmişti. Edward hiç gelmemişti -bu ilk gelişiydi-, çünkü çok yoğundu. Alice, Samantha'yı görmeye geliyordu, geceleri geç saate kadar ayakta kalamayacak kadar küçük olan Samantha, şimdi yataktaydı.</p>

  <p>Alice, Victoria'yı gözlüyordu, Victoria kendisinde kusur bulunduğunu hissediyordu. Aslına bakılırsa, kendini daha zayıf bir konumda gören Alice'ti. Taşralı bir avukat ailesinin içinde yetişmişti ve Staveneyler'in onu eleştirdiğinden emindi. Çok fazla yolculuk ediyorlardı ve çoğunlukla Alice'i şok edecek derecede dünyevi, liberal ve yüce gönüllü oluyorlardı. Küçük, siyah bir kızın Jessy ve Lionel'e babaanne ve dede demesine izin verdikleri için Staveneyler hakkında kendisi daha da kötü düşünüyordu. Bunu hissetmesinin yanlış olduğuna inanıyordu, ama hislerini değiştiremiyordu. Mary, Edward'a "amca" demeye kalktığı zaman, Edward ona "Hayır, bana Edward de," demişti ve Mary de öyle yapmıştı; babasına zaten Thomas diyordu. Eğer Edward, Mary'nin amcasıysa, Alice de yengesi oluyor demekti, ama küçük kız Alice'in bundan hoşlanmayacağını sezmişti.</p>

  <p>Victoria, Alice'i kıskanmıyordu. Onun Edward'ı, uzun zaman öncesinin nazik çocuğu, zihninde hiç değişmemiş, öyle kalmıştı, ama şimdiki Edward'tan pek hoşlanmıyordu. Aslına bakılırsa, artık Thomas'ın Edward'tan daha tatlı olduğunu düşünüyordu.</p>

  <p>Ağır, uyuşuk bir yemek oldu. Jessy, durmadan esneyip özür diliyordu ve bu da Victoria'nın, kendisinin de yorgun olduğunu söylemesini kolaylaştırdı.</p>

  <p>Thomas "Doğal olarak," dedi Victoria'ya. "Akşamları sağlıklı salon oyunlarıyla geçiriyoruz, ama bu sefer hepsini atlayacağız."</p>

  <p>Victoria, Mary'yle birlikte kızın odasına gitti, Samantha küçük bir yatakta güzel güzel uyuyordu. Mary'nin, Victoria'nınki gibi büyük bir yatağı vardı. Mary kollarını kaldırıp annesini öptü, gülümseyip uykuya daldı.</p>

  <p>Victoria kendi odasına gitti, örümceği aradı, ama göremedi, yatağa dalarak beyaz örtüyü üzerine çekti. Burada güvendeydi.</p>

  <p>Cuma gecesi. İki gece daha vardı. İki gece daha kalamazdı, kalmayacaktı, her şeyden nefret etmişti. Bir baykuşun öttüğünü duyuyordu. Bu ölüm demek olmuyor muydu? Büyük bir ağaçtaydı. Bahçe, korkunç şeylerle doluydu. Yemekte, Lionel Mary'ye, kara kurbağası için kırıntıları dışarı çıkarmayı unutmamasını söylemişti.</p>

  <p>"Dışarısı karanlık," diyen Mary bu mantıklı itirazla Victoria'yı rahatlatmıştı. "Kara kurbağaları karanlıkta görebilir," dedi Lionel. "Bu kurbağa sapkın," demişti Jessy. "Olağan besinlerinin içinde çok fazla kepekli ekmek kırıntısı olduğunu sanmıyorum, neden bizimkileri sevdiklerine aklım ermiyor."</p>

  <p>"Yarın onun için biraz solucan buluruz," demişti Lionel.</p>

  <p>Victoria en sonunda uyudu ve erkenden uyandığından Mary'nin geceleyin odasına gelip yanında, yatak örtüsünün üzerinde uyumuş olduğunu gördü. Başını dirseğine yaslayarak uzun bir süre uyuyan çocuğunu izledi; daha çok, ufukta uzaklaşan bir geminin gidişini izleyeceği gibi... Televizyon ya da filmler dışında deniz görmüş olsaydı... O sımsıkı mühürlü, kıpırtısız göz kapaklarının ardında, çoktan beri Victoria'nın paylaşmadığı bir dünya vardı.</p>

  <p>Victoria sabahleyin, valizinde, Lionel'in delik kollu eski kazağına ya da Jessy'nin bol pantolonuna ve gri tüvit eteğine uyacak bir şeyler bulmaya çalıştı. Uygun ayakkabısı da yoktu. Yürüyüş yapmaktan ve Mary ile Samantha'nın başka küçük kızlarla birlikte midilliler üzerinde gezmeye gitmesinden bahsediyorlardı.</p>

  <p>Victoria evin kapısında durdu ve balta girmemiş bir ormanla kuşatıldığını düşündü. Büyük ya da küçük, balta girmemiş ormanlarla ilgili tüm bildikleri televizyondan gördükleriyle sınırlıydı: Tehlikeliydi; yırtıcı hayvanlar, timsahlar, yılanlar ve böceklerle doluydu. Fakat bu ormanda böyle şeyler yoktu, ama yine de düşman yaratıklarla doluydu. Keşke buradan gidebilseydi, şimdi gidebilseydi, ama Mary'yi utandırmak istemiyordu.</p>

  <p>Uzun kahvaltı sona erdiğinde çay içip Jessy'nin hepsine, düzgün bir kahvaltının önemi üzerine verdiği dersleri dinlemek zorunda kaldı. Herkesin yakındaki, çok ıslak koruya yürüyüşe gitmesini izledi. Kendisi ağacın altında oturacağını söylemişti, ağacın içi üzerine düşebilecek yaratıklarla dolu olmalıydı, bu yüzden oturma odası dedikleri odada sığınacak bir yer aradı. Hiçbir şey üzerine tırmanmasın diye bacaklarını yukarı çekerek büyük koltuğa oturdu.</p>

  <p>Öğle yemeğinden sonra, hepsi arabalara doluştular ve birkaç mil ötedeki ünlü bir çayevinin orada arabaları park ettiler. Victoria ve annesiyle kalmakta ısrar eden Mary dışında herkes, tekrar yürüyüşe gitti.</p>

  <p>Mary, gözleri yaşlarla dolu olarak duyarlı bir ses tonuyla "Zavallı annem," dedi. "Ama seni hep seviyorum."</p>

  <p>Akşam yemeği aynıydı. Bu sefer, Jessy, Victoria'nın hoşuna giden bir yahni pişirmişti ve çayevinden, büyük meyveli bir tart alıp eve getirmişlerdi.</p>

  <p>Cumartesi gecesi. Bir gece daha geçecekti. Victoria artık kendini bir suçlu gibi hissetmeye başlamıştı. Victoria'nın eğlenmediğini biliyorlardı, ama bundan ne kadar nefret ettiği, nasıl da korktuğu konusunda hiçbir fikirleri yoktu. Örümcek tekrar duvarındaydı ve Victoria ayağını ona doğru savurunca kaçıp çatlağın içine girdi ve orada sabırla bekledi. Victoria gözlerini ondan ayırmamaya çalışıyordu, ama pencereyi sıkıca kapatmadan önce içeri pervaneler girmişti. Bir duvara büyük bir pervane sinmiş, gölge yapıyordu. Victoria en sonunda duvarda, o başlıklı şekli, Dracula'yla ilgili bir filmde gördüğü korkutucu gölgeyi gördü.</p>

  <p>Ertesi sabah erkenden valiziyle aşağı indi. İstasyona nasıl gideceğini bilmiyordu, ama bir şekilde gidecekti. Çoktan kalkmış, çay içmekte olan Alice'i buldu.</p>

  <p>"Nefret mi ediyorsun?" diye sordu Alice.</p>

  <p>"Evet, öyle."</p>

  <p>"Üzüldüm."</p>

  <p>"Sen etmiyor musun?"</p>

  <p>"Hayır, keşke hep burada yaşayabilsem, hiç ayrılmasam."</p>

  <p>Victoria zayıf bir sesle "Oh, canım," dedi.</p>

  <p>"Evet, bu doğru. Edward henüz Londra'dan ayrılamıyor, ama kırda bir ev alacağız ve sonra orada yaşayacağız."</p>

  <p>"<span class="t3">Bunun</span> gibi bir ev mi?" Victoria inanmamış gibiydi.</p>

  <p>"Hayır, daha büyük. Daha rahat." Victoria'ya arkadaşça bir bakışla baktı ve nazik bir şekilde "Onlara aldırma. Biraz boğucu olduklarını biliyorum," dedi.</p>

  <p>"Sorun onlar değil," dedi Victoria. "Bu yer."</p>

  <p>Katıksız bir akıl erdirememe durumu: Alice kaşlarını çattı, tedirgin görünüyordu. Victoria ağlayacak gibiydi.</p>

  <p>"Keşke eve gidebilsem," dedi, bir çocuk gibi. Sonra bir yetişkin gibi "Giderdim, yalnız Mary'nin benden utanmasını istemiyorum."</p>

  <p>"Utanmaz. O tatlı, küçük bir kız, eğer öyle bir çocuk varsa. Samantha ona bayılıyor. Bak, ne diyeceğim? Ben seni istasyona götüreyim ve onlara da kendini iyi hissetmediğini söyleyeyim."</p>

  <p>"Yalan da değil," dedi Victoria.</p>

  <p>Böylece, Victoria, Edward ile Alice'in arabasına bindi ve sabahın erken saatlerinde, kırların içinden istasyona götürüldü.</p>

  <p>Victoria hiç araba kullanmamıştı, hiç kullanması gerekmemişti ve Alice'in bu konudaki ustalığı ve hızı içini karartıyordu. Aslında kendi kendine "Ama benim de iyi olduğum işler var," diyordu.</p>

  <p>İstasyonda, Alice çantayı aldı ve bilet gişesinin önüne gidip bir bilet aldı, "Yarım saat içinde bir tren gelecek," dedi.</p>

  <p>İkisi ayakta durup birlikte beklediler. Victoria, gözünü o kadar korkutan bu genç kadının onun iyiliğini istediğini anlamıştı, ama bunun bir önemi var mıydı? Esas önemli olan Mary'yi seviyor olmasıydı.</p>

  <p>Alçakgönüllü bir şekilde "Kendimi tam bir aptal gibi hissediyorum," dedi. "Staveneyler'in ne düşüneceğini biliyorum. Yalnızca minnet duymam gerekiyor ve işte hepsi bu."</p>

  <p>"Zavallı Victoria. Üzgünüm. Ben onlara durumu açıklayacağım." Tren geldiğinde gerçekten içinden gelerek Victoria'yı öptü. Tanımlama çabasına karşılık küçük memnun bir gülücükle "Her şey olabilir," diye ekledi. "Senin kırı sevmediğini anlayabileceklerini sanmıyorum."</p>

  <p>Victoria şiddetle "Nefret ediyorum, nefret..." dedi ve onu uzağa -gidecek yolu olsa sonsuza dek- götürecek olan trene bindi.</p>

  <p>Mary, birkaç gün sonra eve geldi. Victoria, çocuğun küçük daireye umutsuzca baktığını, kendisinin öyle büyük bir ferahlamayla karşıladığı şeylerde kusur bulduğunu gördü: Yalın bir yeterlilik vardı ve evin içindeki her şey yerli yerindeydi. Sonra Mary pencerenin önünde durup aşağılara, beton manzaraya baktı; Victoria'nın ona neyi özlediğini sormasına gerek yoktu.</p>

  <p>Mary, koşup annesine sarılarak. "Sen benim annemsin ve seni hep seveceğim," demeyi sürdürdü. Bessie ve Victoria, birbirlerine iyice keyifsiz gülücükler attılar ve daha sonra Mary bunu unuttu.</p>

  <p>Thomas, Mary'yi iki kez Afrika müziği konserine götürdü, ama Mary bu konserlerin çok gürültülü olduğunu düşündü. Annesi gibi o da sessiz ve sakin şeyler istiyordu.</p>

  <p>Daha sonra Victoria, Staveneyler'e akşam yemeğine davet edildi -tercihen Mary olmadan- ve zaten her halükârda vakit onun için çok geç olacaktı, öyle değil mi? Dorset'te onu her saat ayakta tutan insanlardan geliyordu bu öneri. Bu "Dickson olmadan" şeklinde de okunabilirdi. Victoria en güzel giysilerini giydi ve kendini yemek masasında, tam kadro Staveneyler'le buldu. Jessy, Lionel, Edward, Alice ve Thomas'ın arasında süzülen gizli akıntıların bazıları, Victoria tarafından çok iyi anlaşılırken kimileri de hiç anlaşılmıyordu. Lionel, hemen konuyu açtı "Mary'nin farklı bir okula gitmesini önerirsek ne düşünürsün acaba?"</p>

  <p>Bu öneri, iki oğlunun da o kötü okulun, yani Beowulf'un çetin sınavından geçmesinde ısrar eden Lionel'den gelmişti.</p>

  <p>Victoria, Lionel'den korkmuyordu -Jessy'den korkuyordu- ve şunu sormakta zorlanmadı, "Demek, okullarla ilgili fikrini değiştirdin, öyle mi?"</p>

  <p>Bunun üzerine Jessy, burnundan karı kocaların arasında olabilecek türden hırıltılı, alaycı bir ses çıkardı; bunun bir toplantıda <span class="t3">Hay</span><span class="t3">ı</span><span class="t3">r</span> oyu vermek için elinizi kaldırmak gibi görülmesi gerekiyordu.</p>

  <p>"Babamızın fikrini değiştirdiğini söyleyebilirsin," dedi Thomas.</p>

  <p>"Evet, bunu söyleyebilirsin," dedi Edward.</p>

  <p>Lionel, tabağına biraz fırında patates alırken, gümüşi yelelerini savurarak "Siz ikiniz hakkında yanıldığımı söylemiyorum," dedi.</p>

  <p>Jessy ona karşı gelerek "Zaten bunu hiçbir zaman itiraf etmezsin," dedi. Yıllar süren tartışmanın yoğunlaşmış öfkesini soluyordu. "Herhangi bir şey hakkında yanıldığını ne zaman itiraf ettin ki?"</p>

  <p>Edward, "Bu tartışma için biraz geç değil mi?" diye sordu.</p>

  <p>"Daha iyi ya da daha kötü," dedi Thomas. "Ama yuvanızdaki kuşlar anlaşamıyordu."</p>

  <p>Jessy hemen "Ah, daha kötü, daha kötü," dedi. "Elbette daha kötü." Ama Thomas'a bakışından, en büyük isteğinin bir pop grubunun menajerliğini yapmak olduğu gerçeğini acıyla karşıladığını belirtmek istediği anlaşılıyordu. "Anlaşmaya gelince, hayır, bu konuda hiçbir zaman aynı fikirde olmadık, hiç ama <span class="t3">hiç."</span></p>

  <p>"Tamam," dedi Thomas. "Hükmünüzü kabul edeceğim. Ben hep daha kötüydüm, Edward daha iyi."</p>

  <p>"En azından aranızdaki uçurum kavga etmemenize yetecek kadar büyüktü bu da gerçekten bardağı taşıran son damla olurdu."</p>

  <p>Bu ağız dalaşı burada sona erdi, çünkü Edward, Victoria'ya şarap dolduruyordu, aslında Victoria şarabı pek sevmiyordu. Elini bardağın üzerine koydu ve sonra, birkaç damla sıçradığı için elinin tersini yaladı.</p>

  <p>"İşte," dedi Lionel. "Şarabı seviyorsun."</p>

  <p>"Biraz içmelisin, iyi gelir," dedi Jessy. "Viktoryenler şaraptan anlıyorlarmış. En ufak bir zayıflama belirtisi, beyin humması ya da korkunç hastalıklarından biri görülse, hemen kırmızı bordo şarabı çıkarıyorlarmış."</p>

  <p>"Porto şarabı," dedi Lionel.</p>

  <p>"En iyi Burgonya," dedi Edward. "Bunun gibi. En iyisi her zaman en iyisidir. Bana sorulsaydı -çünkü ne de olsa bana seçim hakkı tanınmamıştı, öyle değil mi, baba?- hayır, derdim. O okulla ilgili hoş anılarım yok. Sen de o okulda okudun, Victoria, biliyorum..."</p>

  <p>Kendi zihninde şimdiki kadar canlı olan o olayı Edward'ın hatırlamadığını anımsatan bu söz üzerine Victoria'nın gözleri yaşlarla doldu.</p>

  <p>Sesinin titremesine engel olmaya çalışarak "Evet, iyi bir yer değil," dedi. "Ve benden sonra daha da kötüleşti. <span class="t3">Bizden</span> sonra," diye Thomas'a hitap etti.</p>

  <p>Jessy bununla eski kocasını hedefleyerek "Geçen hafta bir bıçaklama vakası olmuş," dedi.</p>

  <p>Lionel, Victoria'ya dönerek "Bu da beni tekrar söylemek istediğim şeye getiriyor," dedi. "Farzet ki Mary'yi iyi bir okula gönderiyoruz. Seviyelerde bir uyuşmazlık olduğunu söylemek zorundayım..."</p>

  <p>"Ne zaman yok ki?" dedi Jessy.</p>

  <p>"Bazılarımız -bunlardan biri de benim- Mary'nin yatılı bir okula gidebileceğini düşünüyoruz."</p>

  <p>"Yatılı okul mu?" Victoria şimdi şok olmuştu. Staveneyler gibi insanların çocuklarını, küçük yaşta yatılı okula gönderdiğini biliyordu. Bunun kalpsizce bir davranış olduğunu düşünüyordu.</p>

  <p>"Sana söylemiştim," dedi Thomas. "Victoria, yatılı okula hayır diyecektir, elbette."</p>

  <p>Victoria cesur bir tavırla "Evet," dedi ve minnettar bir şekilde Thomas'a gülümsedi, Thomas da ona gülümsedi. "Yatılı okula gitmesine hayır derim." Kısacık bir an için aralarında tatlı ve derin bir bağ oluştu ve bütün bir yaz boyunca, birlikte dünyaya karşı durduklarını hissettiklerini hatırladılar.</p>

  <p>Alice araya girdi, "Ben yatılı okulda okudum ve orayı seviyordum."</p>

  <p>"Evet, ama sen on üç yaşındaydın," dedi Edward.</p>

  <p>Öyleyse, Staveneyler'in arasında, Mary'nin yatılı bir okulun soğuk sürgününe gönderilmesi gerektiğini düşünenler kimlerdi? Alice ve Lionel.</p>

  <p>"Çok güzel," dedi Edward. "Yatılı okul olmayacak. Yani, şimdilik. Bu arada pek uzak sayılmayacak iyi bir kız okulu var, metroyla birkaç durak ve kısa bir yürüyüş mesafesi."</p>

  <p>Victoria şöyle düşünüyordu; zor zamanlar geçirecek. Parası olan ve Staveneyler'in sahip olduğu şeylere sahip olan kızlarla birlikte olacak ve eve geldiğinde... Bu Mary'nin yufka yüreğine ağır gelecekti: İki ayrı dünya ve ikisine de uyum sağlamak zorunda kalacaktı.</p>

  <p>Victoria Lionel'e, yani aslında Mary için kurduğu hayalleri gerçekleştiren bu planın yaratıcısına "Hayır diyemem, nasıl diyebilirim ki?" dedi. "Mary için öyle büyük bir şey olacak ki." Şimdi, sonuçta onun da çocuğun babası olduğunu herkese hatırlatacak bir şekilde Thomas'a dönme cesaretini bulmuştu. "Sen ne diyorsun, Thomas? Fikrini söylemek senin de hakkın."</p>

  <p>"Evet," dedi Thomas. "Evet. Kesinlikle haklısın." Bu sırada, babasına ve ağabeyine kızgın kızgın bakarak onlara -her zamanki gibi- onu küçümsediklerini hissettiğini gösterdi. "Evet, fikrimi söylemek benim de hakkım. Ben de son kararın Victoria'ya ait olması gerektiğini söylüyorum. Mary'nin Beowulf'a gitmemesi şartıyla, esas olan bu."</p>

  <p>Victoria, "Hayır dersem, hiçbir zaman kendimi bağışlayamam. Ama bütün bunları Bessie'yle konuşmak istiyorum. Kız kardeşim değil, ama ben onu öyle görüyorum."</p>

  <p>Bessie, Victoria'nın anlattıklarını <span class="t3">Ben sana söylemi</span><span class="t3">ş</span><span class="t3">tim,</span> der gibilerden başını sallayarak ve gülümseyerek dinledi. Mary'yi senden uzaklaştıracaklar, ama bu şekilde değil," dedi.</p>

  <p>Henüz dile getirilmemiş olan, ama açıkça ortada duran, getireceği acılar ve kazançlarla temel bir gerçek vardı. "Mary, bir ayını Staveneyler'le geçirmişti ve bu deneyimden ötürü çevresinden kurtarılıp iyi bir okula gönderilmesi ivedi bir mesele haline gelmişti.</p>

  <p>"Eh..." dedi Bessie. "Okuldan eğitimli biri olarak çıkacak. Beowulf için bunu söyleyemeyiz."</p>

  <p>"Sen orada okudun ve yeterince başarılı oldun," dedi Victoria.</p>

  <p>"Ne demek istediğimi biliyorsun."</p>

  <p>Yine dile getirilemeyen konuya dönmüşlerdi. Bir kere, Mary'nin konuşması Staveneyler'inkinden çok farklıydı. Thomas, taklit Amerikan aksanı ya da kendisinin deyişiyle Londralı aksanıyla kötü konuşuyor olabilirdi, ama Victoria aslen Londralı olan birinin -Staveneyler evdeyken böyle oluyorlardı- hiç böyle konuştuğunu duymamıştı. Ve Staveneyler havalı bir aksanla konuşuyorlardı, çoğu zaman Thomas da öyle. Mary'nin sesi onlarınkine kıyasla çirkindi.</p>

  <p>"Bir süre zorluk çekecek," dedi Bessie. "Bunu görmezden gelmenin bir anlamı yok."</p>

  <p>"Biliyorum," dedi Victoria. Kendisinin de uzun bir zaman boyunca zorlandığını düşünüyordu, yine de buradaydı, üstesinden gelmişti. Bessie, annesi Phyllis olduğu için daha kolay atlatmıştı, ama şimdi yeterince zor bir dönemden geçiyordu ve bunu da atlatacaktı.</p>

  <p>Thomas'a <span class="t3">onun da söz</span> hakkı olduğunu belirten bir mektup yazdı. "Sevgili Thomas, nazik önerini kabul ediyorum. Lütfen, babana ve annene benim için teşekkür et. Mary için kolay olmayacak, ona her şeyi açıklamaya çalışacağım."</p>

  <p>Tam olarak neyi açıklayacaktı? Ve nasıl?</p>

  <p>Mary, annesinin duymasını istemeyeceği bir sürü şey düşünüyor olmalıydı. İyi yürekliydi, bu onun en iyi özelliğiydi: iyi huyluydu. Ve aptal değildi. Victoria, kolaylıkla Mary'nin yaşına inebiliyordu. Çocuklar her zaman yetişkinlerin sandığından daha çok şey bilirler, kimi zaman bunları ters yönden anlasalar bile.</p>

  <p>Ve Victoria gelecek hakkında Staveneyler'den daha çok şey biliyordu.</p>

  <p>Mary, kızların çoğunun beyaz olduğu o iyi okula gidecekti. Birçok savaş vermesi gerekecekti, Beowulf'un gürültülü ve kavgalı kargaşasından farklı türde savaşlar. Staveneyler, Mary'nin en iyi desteği olacaklardı. Kız on üç yaşındayken Staveneyler, muhtemelen Victoria'ya, Mary'yi yatılı bir okula göndermeyi düşünüp düşünmeyeceğini soracaklardı. Ne onlar ne de Mary, işlerin onun için kolaylaşacak olmasının sebeplerini dile getirmek zorunda kalacaklardı, çünkü Mary artık her gün iki farklı dünyaya uyum sağlamak zorunda kalmayacaktı. Victoria evet diyecekti ve olanlar olacaktı.</p>

  <p>Bessie'nin ona hatırlattığı başka bir etken daha vardı. Victoria, henüz otuzuna gelmemiş, çekici bir kadındı. Bessie gidiyor diye, o da artık her pazar kiliseye gidiyordu ve orada şarkı söylemek hoşuna gidiyordu. Dikkat çekiyordu. Bazı ilahilerde başı çekiyordu, artık yalnızca cemaatten biri değildi. Rahip Amos Johnson, ondan hoşlanıyordu. Her geçen gün belleğinde daha da mükemmel bir adam olan Sam, Victoria'dan yirmi yaş daha büyük olan Amos Johnson'la karşılaştırılamazdı. Sam'in kıyas kaldırmaz parlaklığı, Victoria'nın Amos'u düşünmesini olanaklı hale getirmişti. Victoria, onun Tanrı'dan korkan, ağırbaşlı insanlarla dolu evini ziyaret etmişti ve özellikle dindar olmadığı halde oradaki ortamdan hoşlanmıştı. Victoria, her zaman iyi bir kız olmuştu. Şimdi Mary'nin olduğu gibi.</p>

  <p>Amos'la evlenirse başka çocukları da olurdu. Etrafta cehennemden gelen çocuk diye anılan Küçük Dickson, erkek ve kız kardeşleri olursa, uslanabilirdi.</p>

  <p>Ya Mary? Staveneyler'in dünyasıyla Amos Johnson'ın dünyasını birbirine uydurmak... Bunu düşününce Bessie'yle birlikte kendisi bile güldü.</p>

  <p>Yine de Amos'la evlenirse, iki dünyayı birbirine bağlamış olacaktı, bu iki dünya hiçbir zaman birbirlerine fazla yaklaşmamaya dikkat etse bile. Ve Mary, zavallı Mary, ikisinin ortasında kalacaktı. Evet, diye düşündü Victoria, oradan çıkıp yatılı okula gitmekten mutlu olacaktır: Bir Staveney olmak isteyecektir. Evet, buna kendimi hazırlamalıyım. Çünkü, böyle olacak.</p>

  <p>&nbsp;</p>
</body>
</html>
