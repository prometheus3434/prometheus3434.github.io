<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.13" name="Generator" />
  <link href="../Styles/balci60.css" rel="stylesheet" type="text/css" />

  <title>BUNUN NEDENİ</title>
</head>

<body>
  <p>&nbsp;</p>

  <h1><span class="th11">B</span><a href="../Text/icindekiler.html">UNUN <span class="th11">N</span>EDENİ</a></h1>

  <p>&nbsp;</p>

  <p>&nbsp;</p>

  <p class="p6">Dün On Bir'i gömdük, artık On İkiler'den bir tek ben kaldım. Mezarlığımızda, On bir'le Bir arasında beni, yani On İki'yi bekleyen boş bir yer var. Hepsi, birer birer gittiler. On bir'in öldüğü gece, onunla birlikteydim. Bana dedi ki, "On İkiler ölürken, bütün gerçek ölmekten ibarettir. Sen de gelip bize katıldığında, hikâyemizi anlatacak kimse kalmayacak." Bütün gücünü toplayıp kolumu kavradı. "Hikâyemizi anlat. Şehirler'i topla ve anlat. Böylece hepsi öğrenecek ve hikâyemiz yitip gitmeyecek." Sonra yeniden karanlığa ve sessizliğe gömüldü.</p>

  <p>Belleğini yitirmişti, yoksa "Şehirler'i topla," demezdi. Bu, uzun zamandır mümkün olmuyor. Yine de mesajının özü, içimde alev alev yanıyor. Yeni bir mesaj olduğundan değil. Biz On İkiler, yıllardır, giderek daha az kişiyle hep bunu konuşmamış mıydık zaten? "Hadi Şehirler'i bir araya toplayalım," diyebildiğimiz zamanların üzerinden: ne kadar da uzun zaman geçti. Neredeyse ömrümün yarısı, en az ömrümün yarısı kadar zaman geçmiş olmalı.</p>

  <p>On Bir'i bırakıp eve geldiğimde yıldızlı ve sıcak gecenin, bahçelerden ve şıpır şıpır sulardan yayılan kokusunun ve sesinin yavaş yavaş üzerimi sarabileceği bir yerde oturdum. İçimdeki, en kötü düşmanım olduğunu daima bildiğim uyuşukluğa meydan okuyordum. Buna daha bir sürü gurur okşayıcı isim takabilirsiniz -ben takmıştım; deneyimlerle kazanılmış öngörü, dikkat, sağduyu, hatta benim ünlü (bir zamanlar ünlü olan) Bilgeliğim diyordum uyuşukluğuma: Bana Bilge On İki derler-derlerdi. Aslında, eyleme geçmek, enerjimi tek bir noktada odaklayarak yalnızca <span class="t3">i</span><span class="t3">ş</span><span class="t3">e koyulmak</span> benim için zor. Herhangi bir durumu farklı açılardan ele alabilirim. Her "Evet"in içinde bir de "Hayır" vardır, bu yüzden uzun yıllar boyunca, On İkiler teker teker göçüp giderken hep "İşe koyulmanın zamanı geldi mi?" diye düşünmüşümdür. <span class="t3">Hangi i</span><span class="t3">ş</span><span class="t3">e koyulman</span><span class="t3">ı</span><span class="t3">n?</span> Bizim, yani On İkiler'in bir şeyin farkında olmadığının farkında değildim. Sonuçta tek yaptığımız, Hükümdarımız DeRod'a yeni bir mesaj daha göndermek oluyordu. Yönetimin daha başlarında ona şakayla karışık bir lakap taktığımızı hatırlıyorum, "İyiliksever Kırbaç." Uzun uzun düşünüyor, meraklanıyor ve hep aynı sonuca varıyorduk: bir mesaj. Doğru olan, protokole uygun olan buydu; kimse bizi, beni eleştiremezdi. İlk başta, cevap olarak ciddiyetsiz, neredeyse hakaret derecesinde ciddiyetsiz mesajlar geliyordu. Sonrasıysa sessizlik. Sonuçta akrabası olduğum halde, bana ya da On İkiler'e verdiği son yanıtın üzerinden yıllar geçti.</p>

  <p>Hükümdar olabilir, ama bir meclisi var ve bu en azından teoride ortak bir sorumluluk. Ama işin özü ve gerçeği olması gereken o kadar çok şey teoride kaldı ki. DeRod'a yaptığımız ölçülü başvurular bana korkaklık gibi görünmüştür, ama dahası var: Doğru adımlar atmanızı sağlayan inançlara sahip olabilmeniz için, kendi yeterliliğinize ve yaptıklarınızın iyi sonuçlar vereceğine güven duymanız gerekir. DeRod'un inatla süren sessizliği ve her şeyin daha da kötüleşmesi, umudu, yani umutlarımızı köreltiyordu ve ben de içten içe bunu Şehirler'in bulanıklaşan zihinleriyle özdeşleştiriyordum. Toplantılarımızın birinde bunu, İrade'nin felce uğraması şeklinde tanımladığımızı hatırlıyorum. Ama hep birlikte olduğumuz ortak toplantıların yanı sıra özel arkadaşlıklar çerçevesinde teke tek ya da ikişerli görüşmelerimiz de oluyor, sürekli bir araya geliyorduk -ne de olsa doğduğumuzdan beri birbirimizi tanıyorduk- ve basit şekliyle kendi aramızda "durum" diye andığımız şeyi konuşmayıp da ne yapacaktık, bunu yavaş yavaş bir tür zehirlenme gibi görmeye başlamıştık. Konuşmalarımızın, düşüncelerimizin değişmeyen teması başka ne olabilirdi? Neler olduğunu anlamıyorduk. Neden? Sanırım, bu kelime yıllarca, on yıllarca zihnimizi meşgul eden şeyi özetliyor. Neden? Bunun nedeni neydi? Neden hiçbir zaman elle tutulur bir şey, bir gerçek, bir sebep bulamamıştık? Olanları tanımlamak kolaydı. Her şey kötüye gidiyordu ve biz bunu kasıtlı, hatta planlı bir amaç olarak algılıyorduk.</p>

  <p>Şu analiz sözcüğü... Lakaplarımızdan (On İkiler'in) biri de Analizciler'di. Alay edileceğinden korktuğumuz için, bir süredir bu ismi kullanmaya cesaret edemiyoruz. Bu zamanla bana da (çok yakın bir zamana kadar <span class="t3">biz de</span> diyebiliyordum) öyle bir bulaştı ki, artık bu sözcüğün benim için de gülünç bir tınısı olduğunu itiraf ediyorum.</p>

  <p>Yine de analiz etmeye çalışmanın dışında her zaman yaptığımız şey, anlamaya çalışmak değil miydi? Yukarıdakileri yazmaya başladığımdan beri yaptığım şey de bu aslında ve her zamanki gibi elimde koca bir boşluktan başka hiçbir şey yok. İçgüdüsel olarak DeRod'a bir mesaj daha göndermek istiyorum. Ama ne yararı var?</p>

  <p>Bir şeyler yapılmalı. Ve bunu ben yapmalıyım...</p>

  <p>Koon, yani On Bir, son kez konuştuğunda hikâyemizi anlatacak kimse kalmayacağını söylemişti. Ölürken böyle hissetmişti. Her hikâyenin bir sonu vardır. Ona göre hikâye bitmişti. Hikâyemiz: Geçmişimiz, daha biz kendimiz anlatırken anlatılan, tekrar tekrar anlatılan bir şeydi. Şimdi içimi dolduran, herhangi bir şey yapmak konusundaki isteksizliğin yalnızca zehirlenmenin bir belirtisi olup olmadığını merak ediyorum. Zehir mi? Bu da, kullandığımız sözcüklerden biriydi. Ama bütün geçmişimiz bir hiç uğruna mıydı? Mükemmeliyet mi? Yüksek standartlar mı? Bizim en iyiyi amaçladığımız varsayımı, bir zamanlar Şehirler'deki herkes tarafından paylaşılmıyor muydu?</p>

  <p>&nbsp;</p>

  <p class="p6">On Bir'in ölümünün üzerinden yedi gün geçti. Ben de her an ölebilirim. Şu kadarını yapabilirim, hikâyemizi en azından ana hatlarıyla kaydedebilirim.</p>

  <p>Bizler, altı ömür önce Doğu'dan gelen Rodlular'ın egemenliği altına girdik. <span class="t3">Biz.</span> Ancak <span class="t3">biz de</span> değiştik. Rodlular'dan önce <span class="t3">biz</span> kimdik? Bu kıyı boyunca, yoksul evlerden oluşan dağınık köyler vardı ama her biri kendini bir şehir olarak görüyordu. Ancak bunlarda, bizim (Rodlular'dan sonraki bizim) doğal karşıladığımız şeylerden hiçbiri, düzgün bir sağlık sistemi, asfalt yollar ya da kamusal hizmetler yoktu. Balıkçılık yapıyorlardı, balıkçılık iyiydi ve pek çok kişi bizim balıkçılık yaptığımız kıyılara göz dikmişti. Rodlular güçlü, dayanıklı, disiplinli, sırım gibi çöl insanlarıydı ve atları kadar bu atların binicileri de korku salmıştı. Toynaklarıyla düşmanlarını ezmeyi ve karşılarındaki nasıl bir düşman olursa olsun, ısırmayı öğrenmişlerdi. Kişnemeleri, kükremeleri ve haykırışları, askerlerin bağırışlarından ve borazanların sesinden daha güçlüydü. Rodlular ve atları, deniz kenarındaki köyleri çok kolay fethettiler ve kısa sürede balıkçılığı, kıyıları ve tekneleri ele geçirdiler.</p>

  <p>Liderlerine Rod diyorduk, ama onların terimsel adlandırma sistemi bize çok dolambaçlı ve zor geldiği için yapmıştık bunu. Kimse yalnızca Rod, Ren, Blok ya da Marr değildi, çekirdek isimlerine sayısız son ek ve ön ek takılıyordu. Rod'a, Rod'un, Rod tarafından, Rod'la, Rod'dan; başındaki ve sonundaki seslerle <span class="t3">Rod</span> kelimesi; "Bilmem kimin üçüncü oğlu olan, buraya yeni gelmiş, güçlü ve tek hâkim... olan Rod," gibi bir anlama geliyordu. Geçmişi, konumu ve saygı unvanlarıyla ilk Rod'un isimlerini saymak bir gün sürer diye eski bir şaka vardı. Ne olursa olsun, o Rod dahi bir stratejistti. Kıyıya yakın küçük kasabaların işini çabucak bitirmek için güç ve iradeden -ve atlardan- daha fazlası gerekmiyordu, ama Rod, sonra bütün bunları bir araya getirerek zaferler kazandı ve buralara Şehirler adını verdi. İltifatta bulunmayı bilmek çok işine yaradı. Vahşi çöl akıncılarını, bildiğimiz bütün topraklarda ve adını bile duymadığımız bir çoğunda korkulan bir orduya dönüştürdü ve böylelikle, bir zamanlar akıncıların ya da hırsız çetelerinin merhametine kalmış olarak yaşadığımız yerler, yani Şehirler artık güvendeydi. Rod, yalnızca bir fatih olmanın ötesindeydi. Kaba taslak ama işe yarar bir hukuk sistemi oluşturdu. Bu hukuk sisteminin özünde Göze Göz, Dişe Diş anlayışı vardı. Rodlular, yenilgiye uğrattıkları düşmanlardan balık tutup pişirmeyi ve yemeyi öğrendiler, ama bunun karşılığında eskiden yalnızca birkaç keçisi olan Şehirler artık koyun, sığır, at ve eşek bakmayı, yetiştirmeyi ve bunları nasıl kullanacaklarını öğrenmişlerdi.</p>

  <p>Bu, ilk Rod hanedanıydı ve daha sonra onun yerine oğlu EnRod geçti. EnRod, babasının vahşi güçlerinden yoksundu. O sağlamlaştırıcı ve koruyucuydu; bir yerde potansiyel görüp onu geliştirirdi. Babasının yönetiminde geçerli olan hiçbir şeyi ortadan kaldırmadı, ama çok önemli değişiklikler yaptı. Hukuk sistemi daha yumuşadı, kadınlara erkeklerinkiyle eşit mülkiyet hakları tanındı. Çok yakın bir zamana kadar basit ve ilkel köy toplulukları olan Şehirler genişliyor, birbirine katılıyordu ve bunlara Şehir demek artık daha doğruydu. Her birinin kendi özellikleriyle gurur duyduğu bir sırada, bu yerlerin kimliklerinin ortadan kaldırılmasının yanlış olduğu fark edildi, bunu fark eden EnRod'du. Eski isimler korundu ve aynı zamanda şehirlerin çeşitliliği ülküsü sürdürüldü. Gezginlerin öykülerinden duyduğumuz dağlardaki en yakın şehrin, bizim şehrimizden, bir bütün, tek bir parça gibi yönetilen Şehirler'den daha küçük olduğu öğrenildi. Yarım gün boyunca yürüyebilir, yine de bizim şehrin sokaklarından çıkmayı başaramazdınız, "Burada Ogon Köyü başlıyor," gibi yazılar yazan sokakları geçer dururdunuz. Ya da Astrante Köyü. Ya da Ketasos. Bir zamanlar hangi balıkçı köyüyse artık.</p>

  <p>EnRod'un yönetimi iyiydi. Herkes, "Babam, dedem, Rodlular'ın istilasıyla buraya gelmiş," demeye başlamıştı bile.</p>

  <p>EnRod'un oğluna, halk tarafından hemen Kırbaç adı takıldı. Bu ad onu gayet iyi tanımlıyordu. Acımasızdı, kolayca öfkeye kapılabiliyordu, keyfi hareket ediyordu ve babasıyla büyükbabasının yaptığı her şeyi yok edebilirdi. Şehirler'i, EnRod'un Doğu'dan, Rodlular'la akrabalığı olan bir kabileden gelen karısı kurtardı; karısı atların, çölün ve ünlü şarkıların dünyasından ayrılmak istemediği söylenen güzel bir kızdı, ama anlaşılan bir vahşiyle, yani Kırbaç'la evlenip onu uygarlaştırma görevi ona yüklenmişti. Aslında bu iş onu aşardı. Kırbaç deliydi. Sonra öldü. Ne şans! Aslında şans değildi, çünkü onu kız öldürmüştü. Çöl insanlarının zehirler ve ilaçlar konusundaki ustalığı ünlüydü. Halk çok sevindi. Elbette birtakım homurtular ve tehditler yükseliyordu, ama bu gülümseyen, tatlı güzelliğin katil olduğu söylentileri dolaştıkça insanlar alkışlıyordu. Herkes kurtarıldıklarının ne olduğunun farkındaydı. Yarımadadaki öbür şehirlerde de tiranlar vardı; haberlerini alıyorduk. EnRod'un getirdiği yasalar sayesinde kız, Kırbaç'ın ölümü üzerine tahta geçebilirdi ve öyle de yaptı. Çok geçmeden Kırbaç, yalnızca öykülerde ve şarkılarda hatırlanır oldu. Rod'un yönetimi, at nalları gibi gümbürdeyen dizelerle epik bir tarzda anılırken, sürekli cesaretinden ve yaptığı iyi işlerden bahsedilirken, gayet sağlıklı, herkes için, barış için ve ilerleme için yararlı olan oğlunun saltanatı daha az övülüyordu. Ne yazık ki sessiz bir ustalık, öyküler ya da şarkılar için fetihler ya da kahramanlıklar kadar çekici bir konu değildi. Kırbaç'la ilgili öyküler, birtakım huzursuzluklara neden oldu, çünkü daha bilgece geçen o günlerde öykülerin ve şarkıların akılları ve duyguları değiştirebileceği biliniyordu.</p>

  <p>Kırbaç'ın o kısa saltanatından yepyeni bir öykü ve şarkı türü doğmuştu; sırf zalimlik uğruna zalimliği, işkenceyi, yeryüzünün derinlerindeki çukurlardan gelen insan çığlıklarını, atların, hayvanların çığlıklarını, görevleri insanlara işkence etmek olan ifritlerin çığlıklarını, cadıları, büyücüleri anlatan bir türdü bu.</p>

  <p>Yeni hükümdar, gelin Destra'ydı ve halk arasında kültler yaratan bu acımasız ve sapkın öyküleri ve şarkıları yasaklamaya çalışan da ilk o oldu; insanlar bunları, yaptıkları kötülükleri haklı çıkarmak için kullanıyorlardı. Ben böyle duydum, bana böyle söylendi: Ben doğduğumda, Destra yaşlıydı. Hikâye anlatıcılığının gücünü şöyle ispatlayabilirim: Destra'nın gençlik günleri hakkındaki hikâyeler nedeniyle, yaşlı olmasına karşın, onu daima çölden gelen, genç, güzel ve nazik bir prenses olarak görmüştüm. Destra, kocasının kötüye çevirdiği şeyleri kısa zamanda düzeltmişti. EnRod'un yasalarını yeniden getirdi. Kırbaç'ın güçlendirdiği ordunun yönetimini değiştirmedi. Yalnızca askerlere uzun, çok uzun izinler verdi, bunu ailelerinin iyiliği için yaptığını söyledi. Ordu, her zaman onun endişe duyduğu bir unsur olarak kaldı. Mutlaka bir ordusu olmalıydı. Rakip şehirler, her şeye rağmen gelişmişlerdi ve savaşlar sürüyordu. Şehirlerimize herkes gıptayla bakıyordu. Ama Rod, EnRod, Kırbaç ve sonra da Destra'nın saltanatları boyunca, hiçbir zaman gerçek bir çarpışma olmamıştı. Askeri yürüyüşler, manevralar, bir araya toplanmalar, çeşit çeşit geçit törenleri ve güç gösterileri yapılıyordu, ama gerçek bir çarpışma hiç olmamıştı. İstilaya uğrarsak askerlerimiz nasıl davranacaklarını bilemeyip affallayacaklar diye espriler yapılıyordu.</p>

  <p>Destra bir Öykücüler, bir de Şarkıcılar Okulu oluşturdu.</p>

  <p>Öyküler ve şarkılar zaten vardı, ama özel bir şey istiyordu; İlk Rod, yani Ata Rod günlerinde birlik olduğumuz zamandan bu yana halkımızın tarihini anlatan bir öykü istiyordu. Çeşit çeşit öykü, söylence ve şarkı yaratmak için bol bol malzeme ve fırsat olduğunu tahmin edersiniz. Çoğu gerçekten de öğreticiydi. Destra, kendi deyişiyle eğitimli, bilgili bir halk istiyordu, bu yüzden şarkı ve öykülerin çoğu öğretici amaçlarla yazılmıştı. EnRod'un şarkılara ve öykülere fazla ilham vermeyen saltanatı, barış zamanı sanatları üzerine her tür öğretici malzemenin kaynağı haline gelmişti. Örneğin sürülerin bakımı, bina yapımı, her yıl farklı ekin ekilerek toprağın bereketli tutulması, ırmakların, pınarların ve genel olarak suyun düzenlenmesi. Eskiden öykücülerin ve şarkıcıların en az kullandığı hükümdar, şimdi en iyisi olmuştu. Bir zamanlar Kırbaç'ın kötülükle özdeşleştirilmesi gibi, EnRod da iyi yönetimle bir tutulmaya başlanmıştı.</p>

  <p>Destra'nın sanata verdiği destekle ilgili bu kısa yazıda, şarkı ve öykü hazinemizin zenginliği ve karmaşıklığı hakkında fikir edinmenizi sağlamam mümkün olmasa da, ölmeden önce bütün bunları ayrıntılı bir şekilde açıklamayı umuyorum.</p>

  <p>Destra, bizlere Halkın Koruyucuları adını verdiğinde artık iyice yaşlanmıştı. En başlarda adımız buydu, sonra Analizciler, Gözlemciler, Kayıtçılar ve bunun gibi isimler geldi. Ben de onların arasındaydım, çünkü annem Destra'nın arkadaşıydı; onun yöneticileri, valileri ve generalleri seçtiği ailelerden geliyordu. O zamanlar, yaklaşık on iki aile vardı. Kimbilir şimdi kaç aile vardır? O zamanlar, yönetimdeki insanların bu aileler olduğunu söylemek kolaydı, ama şimdi öyle mi? Bir zamanlar dürüstlükleri ve sağduyularıyla ünlü olan bu aileler, artık iyice ahlaksızlaştılar ve evlatlarının da ciğeri beş para etmez oldu. On İkiler ilk başta on üç kişiydi, çünkü içimizden biri Destra'dan sonra tahta geçecekti. Destra'nın oğlu DeRod da, elbette bu on üç kişinin arasındaydı. Huysuzluk yaptığında, burnunun dikine gittiğinde ya da surat astığında şaka olsun diye ona İyi Kırbaç diyorduk. Ama hepimizin lakapları vardı. Yoldaşlarım benimle eğlenmek istediklerinde, lakabım Bilge Kişi oluyordu.</p>

  <p>Ama öykümü sırasına göre anlatmıyorum. Sanki kendi öyküm değil de öylesine bir öyküymüş gibi anlatıyorum ve yaşadığım gerçek beni huzursuz ediyor, sanki bir şeyi yuvarlaya yuvarlaya top yapıyormuşum da, sonra fırlatıp kendimden uzaklaştıracakmışım gibi. Bitti. Gitti. Bir belge bırakmak istiyorum. Bırakmak zorundayım. Her şey ne kadar da çabuk değişiyor. Herkes, Destra'nın kurduğu yönetimin sürmesi gerektiğini düşünürdü; çok sağlam, çok etkiliydi, kolaylıkla kurulmuş ve yayılmıştı. Her şey ne kadar kolay ve iyi gidiyordu. Örneğin, yetenekli öykücülerimizden birine "İlk Rod'un korkunç atlarını anlatan bir şarkı yap," demek yeterliydi. Çok geçmeden şarkıyı hanlarda, askeri karakollarda ve şenliklerin yapıldığı halk bahçelerinde duymaya başlardınız. Ya da Destra derdi ki, "Birkaç gezgin bize satmak için bu tohumu getirmiş, bizim bunu yetiştirmediğimizi biliyorlarmış. Bahçıvanlarımıza verin de bir deneme tarlası yapsınlar. Burada bundan da yetiştirmeliyiz."</p>

  <p>Hepsi geçti. Geçen ne? Bir kere her şeyin basitliği. Bir zamanlar -o zamanlar- her şey kolay ve hoştu. Şimdi, hiçbir şey öyle değil. Nedenini bilmesem bile en azından böyle olduğunu söyleyebilirim.</p>

  <p>Daha önce anlattığım olaylar, eskiden Şehirler'deki herkes tarafından biliniyordu. Her çocuk, öykünün çekirdeğini bilir ve çevresindeki bütün öyküleri öğrenir, tekrarlar, kendi versiyonlarını yaratırdı; hadi Korkunç Atları anlatalım ya da Yasaları Öç Almaktan İyiliğe Dönüştüren Bilge Hükümdarı. Benim hayatta olduğum süre boyunca Destra ölmüş bir kişiydi; ben de onun kadar yaşadım. Bu zaman dilimi, yani iki uzun yaşam boyunca, Destra'nın bir öğretim, bir arınma aracı olarak başlattığı öykü anlatıcılığı ve şarkıcılık, yani bütün halkımızı bildiğimiz başka hiçbir yerde eşi benzeri görülmeyen bir kültür seviyesine yükselten bu şey, bu olağanüstü eğitim düzeni başladı, gelişti ve mükemmelliğe erişti; bir süre öyle kaldı. Ve sonra... ne oldu, bilmiyorum. On İkiler'den hiçbiri bilmiyordu. Bir tek, bunu Destra'nın evlatlığı DeRod'un mahvettiğini biliyorduk. Neden yapmıştı? Hepimiz -yani bütün On ikiler- bunu anlamak için ne kadar uğraşırsak uğraşalım başarısız oluyorduk. Bunu eski dostumuz ve çocukluk arkadaşımız olan DeRod'a sormak da mümkün değildi, çünkü bize aldırış etmiyordu.</p>

  <p>DeRod adı çöl kabilelerinin dilinde muhteşem anlamına geliyordu, ama biz ona iyiliksever Kırbaç'ın kısaltması olarak Kırbaç diyorduk. Sanırım, "Kırbaç" sözünün nasıl başladığını kısa bir süre sonra unuttuk. Destra'nın kendi eliyle yetiştirmek üzere daha bebekken seçtiklerinden biriydi. Destra, harika bir öğretmendi. Bize, iyi davranışları, nasıl karar almak, gerektiğini, nasıl düşünmek, Şehirler'in refahını her şeyin üstünde tutmak gerektiğini öğretmişti. Bütün bunları, öyküler ve şarkılar aracılığıyla yapmıştı. Bize sayıların, ağırlıkların ve ölçü birimlerinin sanatını öğretecek öğretmenler tutmuştu. Eğitim, Destra'nın evinde, halkın deyişiyle Büyük Ev'de yapılıyordu. Bu ev, büyük evlerin en büyüğüydü, ama o kadar da büyük değildi. Acımasız Kırbaç, evin boyutlarını iki katına çıkaracaktı, ama Destra bunu yapamadan onu susturmuştu. Herhalde Destra durdurmuştu onu.</p>

  <p>Bir tarafı açık, büyük bir oda vardı, bu açık bölümden yağmur ya da toz içeri girmesin diye, sazlardan bir perde yapılmıştı ve biz orada eğitiliyorduk. On ikiler Danışma Kurulu olacağını her zaman bilen on üç kişi. DeRod da bizimle eğitim alıyordu. Eşittik. Hiçbir zaman, Destra'nın çocuğuna ayrıcalık tanındığına dair bir izlenime kapılmamıştık. Destra'nın bir de evlatlık kızı vardı, sonradan benim karım olan Shusha, DeRod'un kız kardeşiydi. Eğer bir gün DeRod ölürse ya da öldürülürse, bu kız Destra'nın tek varisi olacaktı ve gerçekten de Destra'nın kızı gibi yetiştiriliyordu. Sanırım, hepimiz bu ikisinin evlat edinildiğini unutmuştuk. Annesinden sonra DeRod'un hükümdar olacağı hiç akla gelmiyordu. Tam tersine, Destra bize, ta küçüklüğümüzden beri içimizden birinin hükümdar olarak seçileceğini ve On İkiler'in de hükümdarın danışmanları olacağını söylüyordu.</p>

  <p>Böylece sürüp gitti, tam bir mutluluk dönemiydi; geçmişi belleğimde göklere çıkarmadığımdan eminim, bu, bütün On İkiler'in katıldığı ve sık sık söz ettiği bir konuydu, hepimiz her çocuğun böyle bir eğitim alması gerektiğini düşünüyorduk. Ama çocuklarımızdan hiçbiri iyi bir eğitim almadı. Belki de böyle bir eğitimin işlemesi için Destra gibi birine ihtiyaç vardır.</p>

  <p>Hepimiz on beş yaşındayken ya da o yaşlardayken, Destra hastalandı. Çoğunlukla güneş ışığı ve Büyük Ev'i çevreleyen koca ağaçların gölgeleriyle dolu olan eğitim odamıza getirildi, gün o gündü. Destra bize yakında öleceğini, ardından tahta geçecek kişiyi artık seçmek zorunda olduğumuzu söyledi. Oturuyordu, arkası yastıklarla desteklenmişti; beyaz saçları yüzünün yanlarından sarkan, ufak tefek yaşlı bir kadındı. Kara gözleri, bir aciliyet duygusuyla -tıpkı şu anda benim de hissettiğim aciliyet duygusu gibi- ve ateş basmasıyla alev alev yanıyordu. Bu bir sürpriz olmuştu, ama aslında değildi. Bu günün geleceğini hepimiz biliyorduk, hep bilmiştik. Destra'nın çok yaşlı ve hasta olduğunu biliyorduk. Yine de şaşırmıştık, huzursuz olmuş ve geleceğin getireceklerinden korkmuştuk.</p>

  <p>Kendi evimiz yerine koyduğumuz o odada, ayakta durduğumuzu hatırlıyorum. Öyle durmuş birbirimize bakıyorduk, bir seçim yapmak zorunda kalacağımız düşüncesinden hoşlanmamıştık.</p>

  <p>Her iki yanında birer kadın bulunan Destra oturmuş bizi izliyor, bize bakıyordu. Ve biz hâlâ konuşmuyorduk.</p>

  <p>Sonra o konuştu. "Benim oğlum olduğu için DeRod seçilecek diye bir şey yok. Benim kızım olduğu için Shusha'nın seçilmesi de gerekmiyor. En iyiyi seçmelisiniz, hepinizin en iyi olduğuna hemfikir olduğunuz kişiyi. Şimdiye kadar seçiminizi yapmış olmalıydınız. Önceden bunu tartışmış olmalıydınız." Eh, pek fazla tartışmamıştık. Sorun da buydu. Belki de sorun, bunu uzun zamandır bekliyor ve tartışıyor olmamızdı. Niteliklerimizi ve kusurlarımızı biliyorduk. Kimimiz için hükümdarlık söz konusu bile değildi. Shusha da bunlardan biriydi. Kız olduğundan değil. İçimizden beş kişi kadındı zaten. Bu işin ona uymayacağını kendisi söylemişti. Evcil hayvanlara bakmayı ve bitkilerle ilgilenmeyi seven güleç, alçakgönüllü, özenli bir kızdı. Daha sonra tarımdan, çocukların bakımından ve terbiyesinden sorumlu oldu. Diğerleri de kendilerinin bu işe uygun olmadığına uzun zaman önce karar vermişlerdi, bu yüzden onları göz önüne almadık. DeRod da dahil olmak üzere geri kalanlar üzerine tartışıldı. Ona, surat asma huyundan kurtulur ve küçük huysuzluk nöbetlerinden vazgeçerse, bu işi iyi yapabileceğini söylemiştik. Sanırım, hepimiz DeRod'a biraz âşıktık. Onda hoşlanmayacak hiçbir şey yoktu. Belki de insanları memnun etmeye, onlarla her zaman uyuşmaya ve anlaşmaya fazla hevesliydi. Çok güzel bir çocuktu, sonra da çok güzel bir genç olmuştu. Uzun boylu, ince yapılıydı. İnsanı içine çeken ışıltılı, karşı konulmaz koyu renk gözleri vardı, ona takılmak için bu gözleri çöldeki atalarından aldığını söylüyorduk: Destra'nın da gözleri öyleydi. Olası Hükümdar olarak DeRod hakkında konuştuğumuzda, gözümüzü ondan ayırmamanın bizim için sorun olmayacağını söylüyorduk. Şimdiyse, içimizden beş, belki de altı kişinin iyi bir Hükümdar olacağını söyleyebilirim. Benim de iyi olacağımı düşünenler olduğunu biliyorum. Genç ve kibirliyken onların bu düşüncelerine katıldığım zamanlar olmuştu, ama artık daha çok şey biliyorum. Eh, bazı niteliklerim vardı. Şehirler'e bir bütün olarak bakıp iyi yönetimin nasıl olacağı konusunda kesin fikirlerim vardı; iyi özelliklerini ön plana çıkarıp onları hiçbir zaman aşağılamayarak insanları nasıl idare edeceğimi biliyordum. Halkımızın Öyküsü'nü herkesten daha iyi biliyordum; zaten bu yüzden beni sonradan Baş Bellek Sorumlusu yaptılar. Ama beni seçmediler. Öbür iyileri de seçmediler ve inanın bana, DeRod'un yerinde başka birinin olduğunu sık sık hayal etmiş ve nasıl olacağını merak etmişimdir. DeRod'u seçtik. Bu belki de kaçınılmaz bir sonuçtu. Dönüp de geçmişe baktığımda böyle düşünüyorum. Ne de olsa, Destra'nın varisiydi; Rod, EnRod, Acımasız Kırbaç ve Destra'nın soyundan geliyordu. Doğal bir düzeni koruyorsanız, bu seçimde bir zevk, bir uyum, bir ahenk vardır. En iyiyi seçmemiz gerektiğini söylerken Destra'nın samimi olduğunu bildiğimiz halde, onu seçtik. Destra'nın en iyiye nasıl karar vereceğini kesinlikle biliyorduk. Bize yıllardır anlatıyordu. Bize bir hükümdarın ölümü üzerine ardından gelecek kişiyi oylamayla seçen, kimi zaman büyük oğulları atlayan, birkaç kez de erkek çocuklar varken kız çocuğu seçen kabileler ve halklar üzerine öyküler anlatmıştı. Hayır, DeRod'u seçtiğimiz için Destra'yı suçlayamazdık. Aslına bakılırsa, DeRod buna şaşırmıştı ve bu işe onu getirmemizi beklemediğini fark ettik. Çok sevinmişti. Biz de onun sevincinden ötürü sevindik. Neredeyse oy birliğiyle "DeRod" dediğimizde sevinçten gözleri parlamış, çok gururlanmış gibiydi, uçmak üzere olan bir kuş gibi kollarını uzattı. Sonra birkaç ufak dans adımı attı, ilk başta atmak zorunda olduğu için, sonra kendi kendine ve sevincinden, gülerek şaka olsun diye. Gözleri yaşlarla doluydu. Sonra bizi teker teker ve bir grup olarak kucakladı. Birkaç saniyeliğine kollarımızı birbirimize dolamış bir bütün olarak durduk, birbirimizi kucaklıyor, gülüyorduk ve DeRod da aramızda zafer çığlıkları atıyordu. Sonra aramızdan çıktı, o hızlı, harikulade zarif tavrıyla annesine koşup elini öptü. İşte o zaman Destra'yı ve bizim seçim yapmamızı beklediğini hatırladık. Elini öpmeye gitmemiz gerekirdi, ama artık çok geçti. Onu taşımak için kaldırmışlardı bile. Güçlükle soluk aldığını, boğuk ve korkunç bir ses çıkardığını hatırlıyorum. Bir hareket beklememize karşın, bize yönelik hiçbir işaret yapmadı.</p>

  <p>Hepimizin orada öylece durup beklediğimizi, çok kötü hayal kırıklığına uğradığımızı hatırlıyorum. Belki de Destra'nın bizi tanımayı reddetmesinin, hayal kırıklığına uğradığı, hatta kızdığı anlamına geldiğini hissediyorduk. Sonunda, DeRod ellerini çırptı ve sanki olduğundan daha küçükmüş gibi kendine özgü bir biçimde hoplayıp zıplayarak bir şölen düzenlenmesini buyurabileceğini söyledi. Söyleyiş biçiminin komik olduğunu düşündük, hiç de Destra'nın tarzı değildi. Büyük bir şölen düzenlendi ve DeRod, Destra'nın varisi olduğunu duyurdu. Artık Şehirler'de bizim tarafımızdan yetiştirilen üzümlerden yapılan şaraptan içtik. Hepimiz sarhoş olduk ve hatırladığım kadarıyla bir o kadar da mutluyduk. İçimde kötü bir şeyler olacakmış gibi bir his ya da bir huzursuzluk olduğunu söyleyebilmeyi isterdim. En başından söyleyebilseydim, o zaman bir şeylerin önüne geçebilirdim. DeRod, o şölen günü bizimle ne kadar çok eğlenmişti, ne kadar da sadeydi, minnettarlığını görebiliyorduk. Bu eğitimimize son veren gündü: On beş yıllık öğrenme, dinleme, kavrama ve kendimizi hazırlama dönemi bitmişti. Ve artık zamanı gelmişti, Destra öldüğü zaman öğrendiklerimizi kullanmaya başlayacaktık.</p>

  <p>Artık kendimi tatlı hatıralardan çekip çıkarmam ve ne yapacağıma karar vermem gerekiyor. Hiç olmazsa, On İkiler'in başlangıcını belgeleyerek işe başlamış oldum; aşırı basitleştirilmiş, çok kısa, ama yine de bir belge. Daha sonra zaman olursa, araları doldurabilirim. Belki de zaman olmayacak. Koon'un yani On Bir'in ölmesini beklemiyordum. Neden beklemiyordum? O da benim kadar yaşlıydı. Anlaşıldığı kadarıyla, artık yitip gitmiş olan öykülerin ve masalların zenginliğini yazabilecek kadar zamanım olmasını isterdim. Nasıl yitip gidebilirler? Neredeyse yüz yıldır yaşıyorum. Bu zamanın en azından yarısı boyunca, öyküler ve şarkılar herkesin dudaklarındaydı. Ve şimdi onları yalnızca yaşlı insanlar -benim oğlum da yaşlı sayılabilir- hatırlıyor.</p>

  <p>Ne yapacağım? Geçmişte, kuşkuya düştüğüm zamanlarda On İkiler'den birinin evine gider ya da onların beni ziyarete gelmelerini isterdim. Daha birkaç gün önce On Bir'i gömdüğümüz yeri ziyaret etmeye karar verdim. "Gömdüğümüz?" Cenazeye katılanlar onun hakkında ya da bizim hakkımızda hiçbir şey bilmiyorlardı, para karşılığı ağlayıp yas tutan kimselerdi.</p>

  <p>&nbsp;</p>

  <p class="p6">Büyük Çağlayan'ın kenarında uzun bir süre durdum, suların Çağlayan'ın tepesinden dibine hoplaya zıplaya, usul usul ya da güle oynaya inişini izleme zevki için buraya sık sık gelirdim; Çağlayan'ın garip oyunları bizim Zeki Dokuz -su mühendisi- tarafından ölçülüp düzenlenmişti. Buraya gelme nedenlerimden biri de, çağlayanın aşağı döküldüğü doğal kayalıkların oraya, sonra da tepenin üzerine tırmanıp binaların ve kamusal hayatın yaşandığı meydanların içinden mi geçsem, yoksa pazar bahçelerimizin sulanması için suyun nasıl da kanallara aktığını görmek üzere aşağı mı insem diye karar verme zevki içindi. Bu Çağlayan, Destra'nın yönetiminin ilk zamanlarında, bir dev merdiveni gibi taş basamakların üzerine yapılmıştı, öyle ki ben doğduğumda Çağlayan herkes tarafından bilinen ve sırf bu amaç için Şehirler'e gelen gezginler tarafından ziyaret edilen bir merak konusu olmuştu. On İkiler'in Çağlayan'ın ayağına büyük bir havuz yaptırmaları çok daha sonra olmuştu; su bu havuza akıyor, ama kısa bir sürede yayılarak çağlayan yüzünden her zaman hareket halinde olan büyük bir akıntıya dönüşüyordu, ama en küçük çocukların bile içinde gezinebileceği kadar sığdı. Shusha'nın fikri olan bu havuz, altı yaşın altındaki çocuklar içindi ve küçük çocuklar için bundan daha eğlenceli bir yer hiç olmamıştı. Çağlayan'dan dökülen büyüleyici dalgacıklar doğal olarak onlara koca koca dalgalar gibi görünüyordu ve havuzun çevresindeki alçak çalılıkları çiy gibi ıslatan serpinti de eğlencelerinin bir parçası oluyordu, yetişkinler için ellerinde ve yüzlerinde bir ferahlık duygusu uyandıran Çağlayan, en küçükler için tam bir neşe kaynağıydı, çünkü meltemler bir oraya bir buraya esip hiç beklemedikleri bir anda onları ıslatıyordu ve onlar da neşeyle bağırıyorlardı. Burası benim en sevdiğim yerlerden biriydi. Öyleydi.</p>

  <p>Bu sabah uzun bir süre orada kaldım, DeRod'u seçmemizden ve bunu bir şölenle kutlamamızdan sonra onunla ikinci kez burada karşılaşmamı hatırlamıştım. İlk karşılaşmamız ise, kız kardeşi Shusha'yla (Yedi) evlendiğim zamandı. Destra daha yeni öldüğü için, sade bir düğün olmuştu ve bu ikimize de uygun gelmişti. DeRod, bizi şaşırtmıştı. Onun yasta olduğunu düşünmüştüm, ama belki de... Tamamen ince, resmi bir biçimde görevini yerine getiriyordu, nazikti, hoştu ama mesafeliydi. Bu bizim arkadaşımız, ömrümüz boyunca tanıdığımız DeRod'tu. Shusha da, ben de onun için mazaretler uydurduk. Gerçek bir üzüntüyü haklı çıkaracak şekilde annesine karşı özel bir yakınlık duyduğunu hatırlayamadığımızı itiraf ettik. Sürekli "Annem ve ben...", Destra ve kendisini kastederek "Biz...", "Ben ve Destra," deyip durmasına karşın. Hayır. Benim o zamana kadar yalnızca hissettiğim bu gerçeği, Shusha sözcüklere dökmüştü; o sevgi dolu biri değildi. Sıcakkanlıydı, doğru, çocukken ona çok yakışan neşe dolu bir sevimliliği vardı. Shusha'nın o sıra "Beni hiç sevmedi," dediğini hatırlıyorum. "Ne? Ne demek istiyorsun?" "Bence çok soğuk bir insan," diyerek beni huzursuz etti ve ben bunu kardeşler arasındaki rekabete yorduğumu hatırlıyorum. Ne kadar da aptalmışım.</p>

  <p>Onu seçtiğimiz günden sonra, Destra bir yıl daha yaşadı. Bu süre boyunca DeRod'u hiç görmedik. Çağlayan'ın yanında durmuş, suları izlediği sırada ona rastladığımda göreve gelmesinin üzerinden dört yıl geçmişti. Bu süre boyunca On İkiler'in toplantılarına hiç gelmemişti, bizi sokakta gördüğünde seviniyordu, ama her zaman acelesi oluyordu ve her zamanki akşam yemeklerini ya da aile toplantısı davetlerini umursamıyordu. Oysa bizler, buluştuğumuzda aramızda daima, çocukluktan beri birbirimizi tanımanın getirdiği bir yakınlık olurdu. İşte bu yüzden biz On ikiler, şaşkına dönmüş vaziyette kendi kendimize ve birbirimize "Neden? Niye böyle?" diye sorup duruyorduk.</p>

  <p>Ne yapıyordu? Büyük Ev'den haberler alıyorduk, bunlar çoğunlukla hizmetkârlardan geliyordu. Saatlerce kanun çalıyordu. Bizden biri ya da önde gelen ailelerden bir kız değil de, şehirli bir kız ona arkadaşlık ediyordu. Sık sık orduyu ziyaret ediyordu ve tatbikatlara katılıyordu.</p>

  <p>Biz işimize devam ediyor, yani Şehirler için elimizden geleni yapıyorduk. Destra'nın ölümünden sonraki ilk yıllarda onun yarattıkları üzerinden giderek yaptıklarımız, tarihimizdeki bütün işler kadar başarılıydı. Bunların hiçbirini DeRod'a borçlu değildik. O bizimle birlikte olmuyordu.</p>

  <p>O gün Çağlayan'ın yanında DeRod'u gördüğümde ona duyduğum içimdeki o eski sevginin yine coştuğunu fark ettim. İşte oradaydı, her zamanki gibi yakışıklı, eski DeRod'du. Güzel bir görünüş ne kadar da güçlü bir büyü. DeRod'un üzerimizdeki etkisini düşünmek zorunda kalana kadar, bunun bir zayıflık olduğunu düşündüğümü hiç sanmıyorum. Onu orada, üzüntülü, derin düşüncelere dalmış, kara kara düşünürken görünce dört yıl boyunca onu her düşünüşümüzde bana -hepimize- acı verdiğini unutuverdim.</p>

  <p>Aramızdaki eski rahatlıkla yanına yürüyüp onu kucakladım. O da bir an için şaşırarak kaşlarını çattıktan sonra dönüp beni kucakladı. "DeRod," diye yakındım, "Neden seni hiç göremiyoruz?" Şimdi ona iyice bakabilecek kadar yakındım. Artık bir çocuk değildi, bir erkek olmuştu.</p>

  <p>Başını salladı ve kaşlarını çatarak "Ama bensiz de çok iyi işler yaptığınızı duyuyorum."</p>

  <p>Şimdi bu tuhaf, yanlış anlaşılabilecek bir sözdü, değil mi?</p>

  <p>"Aman DeRod," dedim. "Sanki sen bizden biri değilmişsin gibi konuşuyorsun."</p>

  <p>Sabırsız bir hareket yaptı ve kaşlarını çatarak "Yapacak işlerim var," dedi. Birini bekliyormuş gibi ara ara patikanın tepesine bakıyordu.</p>

  <p>Bu konuşmanın uygun kaçmadığını gittikçe daha çok hissediyordum. Anlamıyordu. "Ama DeRod, seni özlüyoruz. Senin hakkında konuşuyoruz. Merak ediyoruz, neden hiç..."</p>

  <p>Bunun üzerine omuzlarını silkerek beni, <span class="t3">bizi</span> başından savdı; kaba saba, ters bir hareketti. Ama kabalığını kendisi de fark etti, birkaç adım gittikten sonra durdu ve hafifçe dönerek "Görüşürüz. Evet... Yakında," dedi. Patikanın tepesinde bir kadın belirdi. Muhtemelen şehirli kız arkadaşıydı. Kızla ilgili söylenecek pek bir şey yok: Gayet hoş görünümlü bir kadındı. Ama orada durmuş DeRod'u bekliyor, bana hiç bakmıyordu. DeRod aceleyle ona doğru gidiyordu ve Çağlayan'ın gürültüsü yüzünden arkasından seslenmek yararsızdı.</p>

  <p>Ondan tek kelime bile haber alamadık. Yıllarca. Sonra sürekli bizi oyalayan mesajlar gelmeye başladı. Ve bu iletişimde -buna iletişim diyebilirseniz- hep beklenmedik, uyumsuz bir şeyler oluyordu. Buna bir anlam veremiyorduk. Ne yapıyordu? Kafasını ordusuyla bozmuştu. Ordu, genç erkekleri haylazlık yapmaktan alıkoyan ve Şehirler'in zenginliğinden başı dönen aç gözlü insanları, bazı fikirlerden caydıran, yararlı bir araç olarak gördüğümüz bir kurum olmaktan çıkmış, ekonomimizin temel parçası haline gelmişti. Pırıl pırıl parlıyor, üstünleştiriliyor, yürüyüşlere çıkarılıyor, çılgınca eğitim verilip talim yaptırılıyordu; askerler gerçekten de yakınıyorlardı. DeRod onlar için, ölçüsüz renkler, kızıl, mavi ve altın rengi kullanarak yeni giysiler yaptırdı. Küçük tepelerimizden birinde durup aşağıdaki ovada talim yapan ordumuzu izlemek, tam seyirlik bir manzaraydı. Peki ne için? Savaşa gitmiyordu, tehditler savurmuyor, hatta orduyu kendi saygınlığı için bile kullanmıyordu. Adı Başkomutan diye geçiyordu -önceden, bizimleyken kullanılmadığını bildiğimiz bir unvandı bu- ama gerçek talim ve tatbikatlara karışmıyordu. Bu böyle sürüp gitti. Ve eski durum da sürdü. Servetimizin orduya akıtılmasından endişelenmeye başlamıştık. Sonra imkânsız olduğunu düşündüğümüz bir değişiklik oldu.</p>

  <p>Ama şimdi mezarlığa yaptığım ziyareti anlatacaktım. Çağlayan'ın kenarında durmuştum, hatırlıyorum. Bir şeyler görebilmek için kendimi zorlayarak, Çağlayan'ın yanındaki patikadan aşağı yürüdüm. Bebekler ve küçük çocuklar için kullanılan havuz, artık gençler için bir oyun alanı olmuştu. Gece gündüz burada toplanmak gençler arasında moda olmuştu; havuzun kenarında oturuyor, sığ sulara ayaklarını sarkıtıp bir şeyler yiyip, sigara içiyor ve daha başka bir sürü şey yapıyorlardı. Küçük çocuklar, bu gençlerin yaşlarından daha da uzun bir süredir bu havuzu kullanmıyorlardı. Burası artık Genç Şahinler'in arazisiydi. Bu adı, kendi kendilerine takmışlardı.</p>

  <p>Biraz uzaktan yürüdüm, çünkü oynayan küçük çocukların neşeli bağırışları ve çığlıklarıyla karşılaştırdığımda, bu gürültü korkunç geliyordu. Şahinler, bana aldırış etmediler. Onların gördüğü On İkiler'in giydiği kahverengi elbiselerden giymiş, çok yaşlı bir adamdı. Onların ve anne babalarının unuttuğu On ikiler. Havuzun bana yakın olan kenarında birkaç kız ve oğlan oturuyordu. Sanırım, bizim Koruyucular olduğumuz yaştaydılar, sürekli bir şeyler yiyor, bunları sağa sola atıyorlardı. Bir kız bana doğru bağırdı "Hey, ihtiyar, üzerindeki de ne öyle?" Biraz yaklaşarak "Bu On İkiler'in giydiği bir giysidir," dedim. Tahmin ettiğim gibi "On ikiler mi? O da ne?" dedi. Sonra başka bir kız, "Hey, bir bakayım. Sence bu giysi bana yakışır mı?" diye sordu. Daha sonra gülerek "Yalnızca şaka yapıyorum, merak etme," dedi. Hiçbirinin dikiş dikmeyi bilmediğini tahmin ederek "Bunu kolaylıkla kendin de dikebilirsin," dedim. Kız, "Ben iğnenin bir ucunu öbüründen ayırt edemem bile," diye böbürlendi. Bütün arkadaşları gülüyor ve alkışlıyordu. Anlaşılan, bu kız bir tür liderdi.</p>

  <p>"Uzun bir kumaş alıyorsun," dedim. "Kafanı geçirmek için bir delik açıyorsun. Kolların geçmesi için yer bırakarak yanlarını dikiyorsun. Benim şimdi giydiğim gibi bunu sıcak havada da giyebilirsin ya da hava soğuksa başka şeylerin üzerine giyersin." Kız, dinlemek, anlamak için kendini zorluyordu. Hiçbir sanattan anlamıyorlardı, hiçbir becerileri yoktu. Barbarlara muhtaçtılar. Kız ilgi gösterdiği için anlatmaya devam ettim. "Destra, On İkiler'i seçtiği zaman var olan en basit elbiselerden giymemizin en iyisi olacağı düşünülmüştü. Pamuklu kumaştan." Bunun kısmen, o sıralar yeni gelişmeye başlamış olan pamuk kullanımını teşvik etmek için yapıldığını söylemedim.</p>

  <p>"Destra kim?" diye sordu kurnazca. Beni kızdırarak arkadaşlarını eğlendirmeye karar vermişti. "Peki On İkiler kim oluyor? Ben onların uzun zaman önce öldüğünü sanıyordum." Destra'yı değilse bile en azından bizi duymuştu.</p>

  <p>Bunu bir şarkıya dönüştürdü. "On iki yaşlı adam, düzeni sağlar, ayaklarına giyerler eski sandallar."</p>

  <p>"Adamlar ve kadınlar," dedim.</p>

  <p>Ama kız yalnızca sevimli bir şekilde yüzünü buruşturdu ve yanındaki çocuğa su sıçratmaya başladı.</p>

  <p>Onun yanındaki bir gence "Bu havuzun bir zamanlar yalnızca küçük çocuklar için olduğunu biliyor muydun?" dedim.</p>

  <p>Çocuk kaşlarını çattı. "Gerçekten mi? Ah, ne yazık," dedi. Maskaralık yapmaya başladı. "Genç Şahinler, küçük çocukların havuzuna el koymuş."</p>

  <p>Gülüşmeler, sonra biraz eşek şakası. Bunlar, kendi deyişleriyle "biraz eğlenmek" için bahane arayan canı sıkılmış gençlerdi. Şehirler'deki şiddet büyüyordu ve benim mağdur olmaya hiç niyetim yoktu.</p>

  <p>Kendilerini şahin sanıyorlardı; işte bunu duymak acıydı. Doğruya doğru, güzel bir gruptular, ama aynı zamanda fazla dayanıksız ve şişmandılar.</p>

  <p>"Hoşça kalın," dedim ve kızın uyaklı şiirler oluşturup bunları şarkı haline getirmekte epeyce hızlı olduğunu düşünerek yürüdüm. Destra'nın mirası tamamıyla uçup gitmemişti.</p>

  <p>Havuzdan çıkıp sebzelerimizin yetiştiği tarlaların kenarında uzanan sulama kanalları boyunca ilerledim. Kadınlı erkekli çalışan insanlar gördüm, hepsi de Barbar'dı. Gençlerimiz bu işi, eğilip bükülmeyi, ellerini toprağa bulaştırmayı küçük görüyorlar.</p>

  <p>Öyleyse, ne yapıyorlar? İyi bir soru. Pek bir şey yapmıyorlar. Birbirlerinin saçını yapmayı, birbirlerinin vücutlarına bakım yapmayı, yeni yiyecekler, yeni giysiler yaratmayı seviyorlar. Son zamanlarda başkalarından yağmaladıklarımızla geçinsek bile hâlâ çok zenginiz. Zenginiz, çünkü savaşmıyoruz. Baskınlar yapıp çalıyoruz ve kurbanlarımız bizden korktukları için bizimle savaşmıyorlar. Bizimle yarımadanın karşı ucundaki şehirler arasında bir duvar gibi uzanan dağların ötesinde, birbirleriyle savaşıyorlar ve yoksullar. Onların gençleri kendilerine Genç Kartallar diyorlar mıdır acaba? Belki de panter diyorlardır? Pumalar? Bu tatsız düşünceler tepeye çıkan yolun bir kısmında kafamı oyaladı, mezarlığa yaklaşıyordum. Zamanında fidanken ekildiğini gördüğüm, artık kocaman ağaçlar olan yere vardığım zaman sakınarak yürümeye başladım: Orada, mezarların arasında gençler vardı.</p>

  <p>Burası meşelerden oluşan, çember gibi üç sıra ağaçla çevrelenmiş güzel bir yerdi. Ortadaki boş bir alandan on bir mezar yükseliyordu. Her biri bizim koyu gri taşımızla örtülmüş, sarı topraktan, uzun tümseklerdi. On Bir'in daha birkaç günlük mezarının üzerine taş kapak hâlâ konulmamıştı. Ağaç çemberinin içinde, bu yamacın sarı, yumuşak toprağında bölgenin seyrek çimenleri büyüyebilmiş, toprağı uçmaktan koruyan bir örtü gibiydi. Ağaçlarda hep kuşlar oluyordu. Güneş hareket ettikçe ağaçların gölgesi de yer değiştiriyor, kümeleniyor, yoğunlaşıyor, inceliyordu. Genç bir çift sarılarak bir ağaca yaslanmıştı. Bir genç, On Bir'in mezarındaki tümseğin üstünü kazıyordu. Kendi mezarımın kazılacağı yerde dikilip "Bir dakika, delikanlı, biraz saygı göster," dedim.</p>

  <p>Üzerinde emanet gibi duran bir giysi olan, iriyarı, tatsız bir gençti.</p>

  <p>Durdu, başını kaldırıp baktı ve "Ne diyorsun?" dedi.</p>

  <p>"Orada eski bir arkadaşım gömülü."</p>

  <p>Kemerinde bir bıçak vardı, eli bıçağa gitti. Ama kaşlarını çatmıştı, anlaşılan düşünüyordu: Bu günlerde bazı şeyleri kavramak için biraz zamana ihtiyacı olduklarını hatırlattım kendime.</p>

  <p>"Bir arkadaşım birkaç gün önce oraya gömüldü," dedim.</p>

  <p>Harap edilmiş tümseğe baktı. Düşündüğünü gördüm; tam altında bir... Mezarın üzerinden atladı, ellerindeki toprağı silkeleyerek "Peki, o zaman," dedi.</p>

  <p>"Toprağı ne için istiyorsun?"</p>

  <p>"Evim su alıyor. Bundan iyi kil olur, buradaki toprağa, kıyının yakınlarındaki kireçtaşından biraz karıştırınca."</p>

  <p>"Neden kendine taştan bir ev yapmıyorsun?"</p>

  <p>"Benim evim yeterince iyi. Yalnızca biraz yama gerekiyor."</p>

  <p>Esnedi, gerindi, bir mezarın üzerine oturdu. Dokuz'un mezarına. Çağlayan'ı yaratan su mühendisinin. Giysinin içinden bir parça kurutulmuş et çıkardı ve yemeye başladı. Ağaçların arasındaki gençler, çiftleşiyordu. Bu günlerde canlarının istediği yerde çiftleşiyorlar. Mezarın üzerinde oturan genç onları gördü ve bağırdı: "Bak sen!" Güldü. Sonra aklını başına toplayarak "Ah, hadi ama, yalnızca biraz eğleniyorlar," dedi.</p>

  <p>Giysilerini hatırladım. İlk Rod'un saltanatı zamanında, çöl insanları, kum rengi bol pantolonların üzerine giydikleri tunikleri bellerinden bağlıyorlardı ve bunlar o esnek, çevik insanların üzerinde güzel duran bir moda olmuştu. Bu göbekli, iriyarı gencin üstünde kötü duruyordu.</p>

  <p>"Demek Rod'un savaşçılarındansın?" diye ona takıldım.</p>

  <p>"Ne?"</p>

  <p>Açıkladım. İlgilenmişti. "Yeşil," dedi. "Rod'u tanıyor muydun?"</p>

  <p>"Bunlar dört yüz yıl önceydi."</p>

  <p>Yine anlamadığını gösteren kaş çatışı. Kafasını iki yana sallayarak, bütün bunları kafasından attı, ayağa kalktı. Çiftleşen gençler işlerini bitirmiş, ağır ağır geziniyorlardı; saçları başları dağınıktı, ama yorgun görünmüyorlardı.</p>

  <p>Genç kadın "Toprağını aldın mı?" diye sordu.</p>

  <p>"Hadi, biraz al," dedim. "Taş kapağı yerleştirmeye geldiklerinde ne de olsa hepsini düzeltmek zorunda kalacaklar."</p>

  <p>"Hayır... hayır... Aslında biz yalnızca gülmeye gelmiştik, sonra ben burada duran toprağı gördüm."</p>

  <p>Üçü tepeden aşağı inmek üzere arkalarını döndüler.</p>

  <p>"Bir gün ben de buraya, tam şu durduğum yere gömüleceğim," dedim.</p>

  <p>Bu onları utandırdı. Kollarını kıza dolamış olan delikanlı "Burası özel bir yer mi?" diye sordu.</p>

  <p>"Öyle de sayılabilir." dedim.</p>

  <p>"Yeşil," dedi kız.</p>

  <p>Bu yeşilin, yeni moda bir söz olduğunu anladım.</p>

  <p>İki delikanlı bir tür askeri selam verdiler, ama bunu şaka olsun diye yapmışlardı, kız da şakayla karışık bir reverans yaptı. Sonra gittiler, tepeden indiler.</p>

  <p>Shusha'nın üzerini örten taşa oturdum ve arkadaşlarımı düşünerek teker teker mezarlarına baktım. Sonra, sarı toprağın üzerindeki gür, canlı çimenlere. Sonra bu çemberin çevresindeki dev ağaçlara. Hayatım buradaydı. Bütün arkadaşlarım, karım, hepsi toprağın altına girmişlerdi.</p>

  <p>Kendi yerime uzanabilmeyi ve her şeyin bitmesini ne kadar çok istiyordum. Ayakta durmak istemiyordum, bu günlerde bunun için sarsakça bir çaba göstermem gerekiyordu; omuzlarımda kuşku, korku ve keder yükünü taşıyarak tepeden aşağı inmek istemiyordum. Uğruna çaba gösterdiğim her şey uçup gitmişti. Şimdi bir rüya gibi gelen o harika zamanlar, o mükemmeliyet öyle uzaklarda, öyle geçmişte kalmıştı ki. Ve gelecek, düşünmek istediğim bir şey değildi.</p>

  <p>Sert otların üzerine, kendi yerime uzandım ve yakında olacağı gibi kollarımı kavuşturdum. Güneş, ağaç gölgelerinin arasından alçaktan vuruyordu ve siyah tellerin gölgesi çimenlerin, mezarların üzerine vuruyordu. Tam üstümdeki mavi gökyüzü gözlerimi kamaştırıyordu. Gözlerimi kapadım ve rüya gördüm.</p>

  <p>On iki genç, çevreyi kuşatan ağaçlarla mezarların bulunduğu dairenin neredeyse tamamına denk düşen bir halkanın içinde dans ediyorlardı. Çok genç olmanın getirdiği enerji ve umutla dopdolu, atlayıp zıplıyor, sekiyor, şarkı söylüyorlardı. Hepimiz, yani On ikiler, oradaydık, neredeyse çocuk sayılırdık, tam Destra öldüğü zamanki yaşlarımızdaydık. Ben de oradaydım. Güneş saçlarımızda, çıplak, kahverengi kollarımızda ve bacaklarımızda parlıyordu ve mutluluk nidalarımız ve şarkılarımız kuşlar gibi gökyüzüne yükseliyordu. Ben, aynı anda hem onların arasındaydım hem de ellerimle yaşlı ağırlığımı destekleyerek çimenlerin üzerinde oturuyordum. Gençlik halime seslenmek istedim, ama yapamadım. Sonra anlaşılan, ışık azaldı, güneş karardı ve kıvılcımlar ya da ateşböcekleri gibi koşarak birer birer ağaçların arasına giren genç dostlarım bana dönerek omuzlarının üzerinden gülümsediler. Her biri; dalga geçer, alay eder gibi, sevecen bir şekilde çabucak gülümsüyor, sonra gidiyorlardı, Shusha da gitti, ben de onların arasındaydım. On İki. Ama DeRod neredeydi? Sonra ortaya çıkıverdi, ağaçların yanında yavaş yavaş yürüyordu. Ne çocuktu ne de genç, uzun zaman önce Çağlayan'ın orada karşılaşmamızdaki gibi yetişkin bir adamdı. Çevresine bakmıyordu, kendi içine gömülmüştü. Ya da dalgındı. Evet: Nerede olduğunun bile farkında değilmiş gibiydi. Durdu, mezarlardan birinin yanına işedi. Bunu çok sıradan bir şeymiş gibi, hemen hemen dalgın bir şekilde yapmıştı. Başka bir şey düşünüyordu. Çıkan hafif rüzgârla idrar damlaları yüzüme gelirken tepeden aşağı yürüdü. Uyandım; çiy düşüyordu ve gece iniyordu. Ağaçların ortasındaki geniş, açık alana mavimsi bir alacakaranlık çökmüştü.</p>

  <p>Uzun süre hareketsiz yatmaktan kaskatı kesilmiş bacaklarımı açmaya çalışarak ayağa kalktım. Ağlamak istiyordum. İçime attığım gözyaşları nedeniyle boğazım düğümlenmişti. Ah, şu hepimizin içinde yaşayan hayalci, ne kadar da yeteneklidir, gün içindeki olayları ne kadar nüktedan, ne kadar hoş bir biçimde kendi amaçları için kullanır. İçinde bulunduğum durumu ne de güzel kavrıyor. Alacakaranlıkta öylece durduğum sırada, teker teker eski dostlarımın ve gençliğimin bir an için dönüp yarı alaycı bir veda gülümseyişi göndermeleri ve sonra da yok olmaları yeniden gözümün önüne geldi. Ve DeRod. Rüyamın onunla ilgili kısmında bana "Dikkat et," diyen bir şey vardı. Sana bir şey söylüyorum. Eski bir dostunun mezarının neredeyse üzerine işemesinin altında yatan küçümseme değildi, hayır, umursamazlıktı. Buna kayıtsızlık da denebilir. Onun için önemi yoktu, esas mesele buydu. Mesele <span class="t3">buydu.</span> Onda gördüğümüz, hakkında konuştuğumuz, merak ettiğimiz ve kuramlar yürüttüğümüz kişiyle arasında ne kadar büyük bir zıtlık vardı: DeRod, davranışlarıyla, kişiliğiyle bizim gözümüzde, masallardaki o eski, çok zalim Kırbaç'tan pek de uzak sayılmayacak bir şey haline gelmişti. Onun hakkında konuştuğumuzda, gitgide bir tirandan, iyi olan her şeyi kasten yok eden canavar bir hükümdardan bahseder hak gelmiştik. Ama rüyamdaki DeRod öyle değildi, sıradan biriydi; zahmet edip ikinci kez bakmayacağınız biri. Tatlı bir adam. Onu yıllar süren düşüncelerimizle karşılaştırınca - davranışları için bazen öyle karmaşık ve zorlama açıklamalar buluyorduk ki biz bile kendimize gülmüştük. Bu açıklamaların neredeyse hepsi kibire ve tek güç olmanın aklını başından almasına odaklanıyordu. Yine de, onunla ilgili düşüncelerimize uymayan bir şeyler hep vardı. Annesi gibi sade bir yaşam sürdüğünü, çocuklarının başkalarının çocuklarından ayrıcalıklı olmadığını ve hangi işlerle meşgul olduğunu biliyorduk... İşte artık bunları anlatmam gerekiyor.</p>

  <p>Rahat hareket edebilecek hale geldiğimde giysilerimin aşırı nemli olduğunu fark ettim ve gözyaşlarımla ıslanmış olmalılar, diye düşündüm. Ağlamamıştım, ama çok büyük bir sıkıntıyla DeRod hakkında düşünmüştüm. Onun şu kayıtsız ve umursamaz hali gözümün önünden gitmiyordu: Artık rüyamla ilgili hatırladıklarıma bir şey daha eklenmişti; gitmek üzere arkasını döndüğünde bana gülüşüydü aklıma gelen, sanki ısrarcı, çok fazla şey isteyen birine yöneltilmiş, neredeyse sıkılmış, rahatsız olmuş bir bakış. Bu rüya ve sonradan üzerine düşündüklerim ne kadar da acı verici ve aydınlatıcı oldu.</p>

  <p>Ağaçların arasından geçip tepeden aşağı, karanlık okyanusun kenarında biten şehrin dört bir yana saçılmış zayıf ışıklarına doğru yürüdüm. Halâ gençlerle dolu olan havuzu geçtim. Havuzun çevresinde, bizim, yani On İkiler'in her zaman yanık tutulmasını istediğimiz meşaleler parlıyordu. Bebekler, küçük çocuklar ve onlarla ilgilenen kadınlar yatmaya gittiklerinde, meşalelerin alevlerinin hiçbir zaman kıpırtısız olmayan suyun üzerinde ışıldayacağını ya da rüzgârlı bir gecede suya damlayacağını hayal etmiştik; böylece havuzdaki küçük dalgaların ateş mi yoksa su mu olduğunu anlamak zor olacaktı. Oysa şu anda, gürültülü ve içkili bir manzara vardı, yarı karanlıkta kimse fark etmeden oradan geçmek kolaydı. Giysimi soran kız, yarısı suyun içinde, yarısı dışında uzanmış yatıyordu; baharda birbirine dolanıp çiftleşen yılanlar gibi görünen grubun arasındaydı.</p>

  <p>Havuzun öbür yanındaki bir delikanlı, bir kızı yakalamaya çalışıyordu: Kız çok küçüktü, daha çocuk sayılırdı. Oğlan şarkı söyler gibi bir nidayla: "Havuzdaki yeni kız, korkuyor girmekten, korkuyor çıkmaktan, bana gel, sana aşk vereyim..." Eski bir şarkının kötü bir versiyonuydu bu, hatırlamıştım:</p>

  <p class="p4">&nbsp;</p>

  <p class="p4"><span class="t11">Tepedeki yeni kuzu</span></p>

  <p class="p4"><span class="t11">Korkuyor kardan, korkuyor f</span><span class="t11">ı</span><span class="t11">rt</span><span class="t11">ı</span><span class="t11">nadan</span></p>

  <p class="p4"><span class="t11">A</span><span class="t11">ş</span><span class="t11">a</span><span class="t11">ğı</span> <span class="t11">getirin onu, s</span><span class="t11">ı</span><span class="t11">cak tutun onu,</span></p>

  <p class="p4"><span class="t11">Çatlaklar</span><span class="t11">ı</span> <span class="t11">onar</span><span class="t11">ı</span><span class="t11">n; a</span><span class="t11">ğı</span><span class="t11">ldaki, barakadaki</span></p>

  <p class="p4"><span class="t11">Kuzu güçten dü</span><span class="t11">ş</span><span class="t11">ecektir annesi olmazsa</span></p>

  <p class="p4"><span class="t11">Annesi de dü</span><span class="t11">ş</span><span class="t11">ecektir kuzusu olmazsa,</span></p>

  <p class="p4"><span class="t11">S</span><span class="t11">ı</span><span class="t11">cak tutun onlar</span><span class="t11">ı</span><span class="t11">, doyurun kar</span><span class="t11">ı</span><span class="t11">nlar</span><span class="t11">ı</span><span class="t11">n</span><span class="t11">ı</span><span class="t11">...</span></p>

  <p class="p4">&nbsp;</p>

  <p>Rüzgârın tepelerde soğuk estiği şu günlerde, kimse kuzuları ve dişi koyunları güvenlik için aşağı indirmiyordu artık; ölü kuzuların oluşturduğu beyaz lekeler ise, çimenlerin üzerindeki son kar parçaları ya da yer yer açmış beyaz çiçekler gibi duruyordu.</p>

  <p>Karanlıkta evime geldim ve karanlıkta, tek başıma oturdum. <span class="t3">Benim</span> evim mi? Uzun zamandır bu koca evi kendi evim gibi göremiyorum. Ömrümün tam ortasında, neredeyse yarım asır önce oğlum Bora bana gelip bir karısı ve üç çocuğu olduğunu, daha geniş bir yere ihtiyacı olduğunu söylemişti; eski zamandan kalma şehirlerden birinde, gelişmemiş bir alandaki daha küçük bir evde oturuyordu. Ancak işin içinde basit bir gereksinimden daha başka şeyler de vardı. Aramız soğuk sayılmazdı, ama uzun süredir konuşacak pek bir şey bulamıyorduk. Benim evim -zavallı Shusha ölmüştü- Şehirler'in, seçkinlerin yaşadığı bir bölgesinde. Bunu kaçamak sözlere ya da her zamanki savunmalara başvurmadan öylesine söyleyiveriyorum, çünkü artık bütün bunlar için çok yaşlıyım. On İkiler eskiden yönetici sınıfındandılar, ama uzun bir süredir değiliz. Oğlum gibi insanlar, bir sürü kötüleme faaliyetine giriştiler, hem de o zamanlar Şehirler'in durumu gerçekten de çok iyiydi. "Bizi yöneten güçlü oligarşi" gibi sözlerdi bunlar. Ama bir sürü tantana yapan böyle gençler sonunda hakaret ettikleri yaşlıların yerine çoğunlukla kendileri geçerler. Oğlum için buraya, bu eve taşınmak bütün ilgililere yapılmış bir açıklamaydı ve bunu ikimiz de biliyorduk. Dört odalı bir yeni bölüm inşa edildi ve ben buraya taşındım, evdeki hizmetkârlar benim mütevazı ihtiyaçlarımla ailenin ihtiyaçları arasındaki dengeyi kolaylıkla kuruyorlardı. İlişkilerimiz gayet samimiydi. Kimi zaman birbirimizi haftalarca görmüyorduk. Ve sonra sırası geldiğinde, oğlum Bora'nın da -tıpkı benim gibi- o koskoca eve ihtiyacın yok diyen bir gelini oldu. Ve evin öbür tarafında, torunum, onun karısı ve çocukları için yeni bir bölüm yaptırdı. DeRod'un çevresindeki seçkin insanlardı bunlar ve ben, bu yeni seçkinler üzerine birileriyle şakalaşmak isterdim, ama bu günlerde şakalaşmaktan zevk alabileceğim pek kimse yok.</p>

  <p>Artık, başımıza gelen en kötü, en beklenmedik ve hâlâ en şaşırtıcı olan şeyi anlatmalıyım. DeRod'tan Öykü Anlatıcılar Okulu'nu ve Şarkı Yazıcılar Okulu'nu kapatacağını bildiren bir mesaj geldi. Bunun bir yanlış anlama olduğunu söyleyip kendimizi avutmamız mümkün değildi. DeRod'un temsilcileri iki binaya da resmen el koymuşlardı. Shusha'nın ölümünden ve oğlumun bize taşınmasından kısa bir süre önce olmuştu bu. Shusha, öfkeden deliye döndü. Gençlerin eğitiminden sorumluydu ve işi bu iki okula dayanıyordu. Bir süre birlikte oturduk, DeRod'un verdiği bir emir üzerine sık sık yaptığımız şeyi yaptık: Nasıl düşündüğünü, bu yaptığını neden yaptığını anlamaya çalışıyorduk.</p>

  <p>Destra'nın ölümünden ve DeRod'un göreve gelmesinden sonra, uzun bir süreliğine Şehirler, en parlak dönemlerini yaşamıştı. Altın çağ. Öykücülük şenliklerimiz, şarkı şenliklerimiz, eğlencelerimiz, havanın en soğuk olduğu gündeki doruk noktasından başlayarak -ama havanın yine ısınacağını biliyorduk- güneşin en parlak olduğu güne kadar -o zaman da havanın tekrar soğuyacağını biliyorduk- güneşin döngüsü boyunca birbirini izliyordu ve en parlak günde diğer büyük festival yapılıyordu. Işık ortası. Bütün yarımadadaki uzak şehirlerden insanlar geliyordu. İnsanlar hâlâ geliyor, ama bunlar farklı insanlar; sorun ve huzursuzluk getiriyorlar ve neşelerini, bizim zamanımızda hiç duyulmamış çiğ, alaycı kahkahalarla ifade ediyorlar.</p>

  <p>DeRod bu eğlencelerde yer almıyordu ya da pek fazla katılmıyordu. Her zaman canayakın ve lütufkâr biri olarak festivallerde görünebilirdi, ama sanki toplumsal hayatımızın bütün o hareketliliği ve heyecanı onu etkilemiyordu, onunla hiç ilgisi yoktu. O, ordularını tercih ediyordu. Orduları için bir şarkı bile yapmıştı; o zamana kadar Şehirler'de hiç aklımıza gelmeyen, kolay akılda kalan, vatansever coşkuyla dolu bir şarkıydı bu. Yalnızca askerler tarafından söylenmeyen, herkesin sevdiği bir şarkı. Bu ordu şarkısının bizim müziğimizin ruhundan ne kadar uzak olduğu, bir şarkı yarışmasında genç bir hevesli tarafından söylenince anlaşıldı. Dinleyiciler güldüler - şarkıcıya değil, şarkıya; o günlerde bir şarkıcıyla alay etmek kaba bir şey olarak görülüyordu.</p>

  <p>Festivaller tek bir yerde değil, birkaç yerde, çeşitli bölgelerdeki halka açık alanlarda yapılıyordu. Bölgeler arasındaki eski rekabetin körüklenmemesini güvence altına almaya çalışıyorduk hâlâ. Bu festival zamanlarında, birkaç gün boyunca, bir şarkının, dansın ya da Şehirler'in doğuşunda eski kasabaların birleştirilişinin ya da Zalim Kırbaç'ın kısa saltanatını canlandıran bir oyunun parçası olmadan sokaklarda yürüyemez ya da bahçelere giremezdiniz. Ama Kırbaç'ın getirdiği müzik türünü, bunun şiddet ve kabalığını teşvik etmiyorduk, yine de kalabalıkları çektiğini yadsıyamazdık. Küçük tohumlardan koca ağaçlar büyür. Bunu sık sık söyleriz, ama belki de anlamını iyice düşünmüyoruzdur. Zalim Kırbaç'ın Destra tarafından, sonra da bizim tarafımızdan önüne geçilmeye çalışılan taşkınlıkları ve atıkları büyüye büyüye pis, zehirli bir tufana dönüşmüştü.</p>

  <p>DeRod'un, refahımızı sona erdiren mesajı -gerçi o sıra sonun ne kadar yakın ve kesin olacağı konusunda hiçbir fikrimiz yoktu- mutlu festival kültürümüzün doruklarında olduğumuz sırada geldi.</p>

  <p>Shusha gidip onunla görüşeceğini söyledi ve hemen gitti. Ne de olsa, yıllardır çok az gördüğü erkek kardeşi, biraz uzakta yaşıyordu. Geri döndüğünde afallamış bir haldeydi. Shusha, hep hassas bir insan olmuştu, kendisinin de bildiği gibi ve benim de onu sık sık uyardığım gibi hassasiyeti kendisine iyi gelmiyordu. Ve hikâye, en sonunda anlatabildiğinde, ilk başta böyle bir acıyı haklı çıkaracak gibi görünmüyordu. DeRod, önce onu tanımamıştı, sonra en son ziyaretinin üzerinden uzun zaman geçtiğini söyleyerek özür dilemişti. Shusha, dargınlığını bastırmak zorunda kalmıştı: Bir keresinde onu görmek için her yolu denemişti. Ama DeRod, onun kızgın olduğunu fark etmemiş gibiydi. Bir aile toplantısıymış, oda insanlarla doluymuş. Çocukları, benim oğlum gibi kendi aileleriyle birlikteymiş. Shusha, yalnızca DeRod'un çocukları olması gereken adamların ve kadınların isimlerini çıkarabilmiş ve başka bir sürü çocuk varmış. Uzun bir masa yiyeceklerle doluymuş. Bol bol, demişti Shusha, ama şık değilmiş. Ve gördükleri karşısındaki izlenimi ya da düşüncesi bu olmuş: Bunlar karşısında şaşırmış ve kafası karışmış. Kaba saba ve sıradan bir topluluk olduklarını söyledi; alt sınıftan bir aşevi ya da handa bulabileceğiniz türden insanlardan başka bir şey olabilecekleri asla aklınıza gelmezmiş. Kederli ve DeRod'la ilgili tartışmalarımıza mutlaka eşlik eden o sonsuz şaşkınlık ifadesiyle "Düşünüp durdum, <span class="t3">bu</span> Destra'nın oğlu, Destra tarafından yetiştirildi," demişti. Oradakilerle, onunla tanıştıklarına sevindiklerini söyleyen bazılarına teyze, kimilerine de büyük teyze olarak tanıştırılmış. Ona yiyecek ikram etmişler, ama Shusha, DeRod'a bir dakika için bile olsa onunla konuşmak istediğini söylemiş. DeRod, Shusha'nın konuşmak için özel bir nedeni olabileceği hiç aklına gelmemiş gibi "Peki, konuş," demiş. "Festivaller hakkında," demiş Shusha. "Neden festivalleri kaldırıyorsun?" Herkesin ona bakma biçiminden kendisini bir aptal gibi hissetmiş. DeRod, sabırsızlanarak "Bir şeyleri kaldırdığımı düşünmene sebep olan da ne?" diye sormuş. "Okullarımızı daha yeni aldın, binalarımızı aldın." DeRod yüzsüzce, ama sanki bu haberi ilk kez duyuyormuş gibi "Ah, öyle mi?" demiş. "Aldırma, festivallerinizi düzeltebileceğinizden eminim."</p>

  <p>Shusha kısa bir süre sonra izin isteyip ağlayarak eve gelmiş.</p>

  <p>On ikiler ona her tür mesajı gönderdiler, iki ve üç kişilik heyetler halinde onu evinde ziyaret ettiler. Bizi her zamanki cana yakınlığıyla karşılıyor, tavırlarıyla yersiz endişelere kapıldığımızı belirtmeye çalışıyordu; kimi zaman bir kupa şarap ikram ediyordu, ama elimize geçen tek şey "Bir şey üzerinde çalışıyorum, eminim, seveceksiniz," sözü oluyordu.</p>

  <p>On Bir ve Dokuz'la birlikte onu ziyarete gittiğimde, ona şöyle dedim: "Özümüzü, Şehirler'in ruhunu yok ediyorsun. Oysa herkesin bize hayran olmasının sebebi bu. Bunu neden yapıyorsun?" Bakışını hatırlıyorum; bunu unutacağımı da sanmıyorum! Gözümden kaçan bir şey olup olmadığını iyice anlamak için o bakış üzerine defalarca düşündüm. Bana, bize bakışı kızgın değildi. Rahatsız olmuş değildi. Bakışında, kendini aşağı hisseden birinin hissedeceği huzursuzluktan eser yoktu. Küçük bir utanç vardı, ama kendi adına değil, bizim adımıza. "Müziği ortadan kaldıracağımı söylemedim," diye tekrarladı. "Farklı türde bir sürü şarkı ve müzik var."</p>

  <p>"Peki ya hikâyeler. Bizim öykümüz? Şehirler'in tarihi?"</p>

  <p>Omuz silkti mi? Eh, silkmiş kadar oldu.</p>

  <p>"Çocuklarımızı eğitiyoruz," dedim. "Becerilerini böyle öğreniyorlar. Bunlar sayesinde sorgulayıcı bir zihin alışkanlığını, düşünmeyi, karşılaştırmalar yapmayı öğreniyorlar. Çocuklarımızı nasıl eğiteceğiz?"</p>

  <p>Bunun üzerine, uzun süren, düşünceli bakışını ne kadar iyi hatırlıyorum. Kaşlarını çattı, kıpırdandı, gözlerini çevrede dolaştırdı, sonra bize döndürüp yüzüme, yüzlerimize bakmak için öne doğru eğildi ve sonra tekrar yerine oturdu. İçini çekti. Neyi yok ettiğini biliyor olmalıydı: Mutlaka. Yine de öyle görünmüyordu.</p>

  <p>Festivaller kaldırıldı ve Şehirler'de karışıklık başladı. Asık suratlı, kızgın bir ruh hali vardı ve bu halk arasında şiddet olayları patlak vermeye başlayınca oldu. Bize, yani On İkiler'e gelince, DeRod sanki bizi kalbimizden vurmuş gibi hissediyorduk kendimizi: Rakiplerini hareketsiz hale getirmek için savaşçıların yaptığı gibi. Bazılarımız hasta oldu. Çok kısa bir süre sonra Shusha öldü. Bunun yaşadığı sarsıntıdan, üzüntüden dolayı olduğunu biliyordum.</p>

  <p>Sonra yeni bir şey başladı. Bir Festival yapılacağı duyuruldu; ordular tarafından düzenlenecekti. Gerçekleştiği zaman, eski festivallere alışık olan insanlar huzursuz oldu. Daha çok oyuna benzeyen, oldukça soyut şeyler olmasına ve bu oyunlarla kan ve ölümü bağdaştırmanın zor olmasına rağmen her şey askeriydi, ordu egzersizleri, yürüyüşleri, ordu hayatı, hatta çarpışmalarla ilgiliydi. Her şeyden önce, ruh, o eski ruh gitmişti. Her şey havadan sudan ve önemsizdi. Hayatlarımızın, birbirimize karşı ve Şehirler'e karşı sorumluluklarımızın ne kadar ciddi olduğunda ısrar eden festival törenlerimizi hayal etmek zordu. DeRod'un ordu korosu harika söylüyordu: Ne de olsa çoğu bizim okullarımızda eğitilmişti. Ama ne söylüyorlardı! Bu şarkıları pek zeki olmayan birkaç çocuğun, daha iyi şeyler olduğunu bilmeyen çocukların yazdığını düşünebilirdiniz. Sözleri cafcaflı ve tumturaklıydı; gülünç ve komikti - çocukların sevdiği türden şakalar vardı. Dinleyiciler, hayal kırıklığına uğradıklarını gösterdiler. Bu uzun sürmedi. Yeni nesiller herhangi bir sahneye çok çabuk gelirler. Çocuklar çok geçmeden genç, sonra da yetişkin oldular ve Festivaller dendiğinde artık DeRod'unkiler kastediliyordu, bizim festivallerimiz, anne ve babalarının ısrarla andığı bir hatıradan başka bir şey değil artık.</p>

  <p>Zalim Kırbaç'ın kötülükleri geri gelmişti. Dinlemeye zor katlanabildiğim yeni şarkılardan bazıları çok bayağı, çok kaba, yeni başlamış şiddetle doluydu.</p>

  <p>DeRod, dağların ötesindeki en yakın şehri istilayla tehdit ettiği zaman biz On ikiler hiç şaşırmadık. Bizi, Şehirler'in gücü ve namı kurtardı: Tehlike altındaki şehir, DeRod'a hemen boyun eğdi ve haraç olarak köleler gönderdi.</p>

  <p>Böylece, yeni bir şehre daha hükmetmeye karar verdi. Kısa bir süre sonra yarımadanın yarısı bize haraç ödemeye başlamıştı ve tek bir gerçek savaş bile yapılmamıştı.</p>

  <p>Shusha'nın ölümünün üzerinden uzun bir zaman geçmemişti ve oğlumun benim evime taşındığı zamanlarda durum buydu. Oğlum, ordular tarafından yönetici görevine getirilmişti. Elbette, eski günlerde ben ve Shusha tarafından yetiştirildiği halde, sanki öğrendiği her şey elinden kayıp gitmişti. Böyle bir eğitim almış genç bir adamın, şimdi nasıl olup da bunda değerli bir şey görememesine şaşıyordum. Ona daha iyi zamanlar olduğunu hatırlatmaya çalıştığımda, bana bakışı DeRod'un bakışına benziyordu: Yersiz kaçan, uyum sağlayamayanlar bizlerdik. Ve On İkiler'in bütün çocuklarının durumu böyleydi. Şehirler'deki yeni ruh belleklerini silmişti.</p>

  <p>Öykülerden ve müzikten oluşan zengin şölenler öyle birdenbire susturulunca, her tür batıl inanç baş göstermiş, yeni tanrılar türemişti. Öykülerimiz ve şarkılarımız daha önce, Tanrı'yı, Yaratıcımız olan Güneş'in altında her şeyin birbiriyle bağlantısı olduğu gerçeğinden başka bir şeyi övmemişti. Şimdi, bir ay mezhebi vardı ve bununla birlikte bugün bile hakkında çok fazla bir şey bilmediğim kanlı törenler gelmişti. Oğlum Bora da bilmiyor, torunum ise bu mezhebin bir üyesi. Bora bana bir keresinde "Garip işlere bulaşıyor, bunu söyleyebilirim," dedi. "Ortalarda o grup dolaşırken geceleri dışarı çıkmasan iyi olur, yoksa kendini, boğazın kesilmiş bir halde ayı memnun etmek için bir taşın üzerine uzatılmış bulabilirsin." Güldü. Sanki bu tür şeylere hayrandı. Onun hayran olduğu şiddetti. Buna hayrandı.</p>

  <p>Hanlarda ve meyhanelerdeki şarkılar feryatlara, ulumalara ve savaş çığlıklarına benziyordu ve bizim şarkılarımızın tatlı seslerinin, inceliklerinin yerine şimdi her şeyden daha yüksek sesler, bir suçlunun kalp atışlarına benzeyen davul gümbürtüleri geliyordu.</p>

  <p>Böyle bir yerin yakınlarından geçerken acele ediyordum, çünkü bütün varlığımın öfke, tehdit ve hatta cinayet hisleriyle dolduğunu anlayabiliyordum. Yine de halkımız bütün akşamı, kulaklarında gümbürdeyen seslerle, içerek ve bazen de dans ederek böyle yerlerde geçirebiliyorlardı. İçlerinden bazılarının farklı, daha yumuşak bir zamanı hatırladıklarına inanmak güç.</p>

  <p>Bir zamanlar dolaşırken her yerde duyabileceğiniz şarkıları ve oyun seslerini duymayı özlüyordum ve şimdi daha çok özlüyorum. İp atlarken söylenilen şöyle bir şarkı vardı:</p>

  <p class="p4">&nbsp;</p>

  <p class="p4"><span class="t11">Bir delik aç,</span></p>

  <p class="p4"><span class="t11">Ya</span><span class="t11">ş</span><span class="t11">l</span><span class="t11">ı</span> <span class="t11">kara bir kargan</span><span class="t11">ı</span><span class="t11">n</span></p>

  <p class="p4"><span class="t11">Uzun kanat tüyü</span></p>

  <p class="p4"><span class="t11">Girebilsin içine.</span></p>

  <p class="p4"><span class="t11">Sula, tohum ek.</span></p>

  <p class="p4"><span class="t11">Üstünü güzelce ört.</span></p>

  <p class="p4"><span class="t11">Havay</span><span class="t11">ı</span> <span class="t11">gözle.</span></p>

  <p class="p4">&nbsp;</p>

  <p class="p4"><span class="t11">Ş</span><span class="t11">imdi yeni delikler aç,</span></p>

  <p class="p4"><span class="t11">İ</span><span class="t11">ki tüy mesafeyle</span></p>

  <p class="p4"><span class="t11">Dört nokta,</span></p>

  <p class="p4"><span class="t11">İ</span><span class="t11">lki ve sonra</span></p>

  <p class="p4"><span class="t11">Tarla kapl</span><span class="t11">ı</span><span class="t11">d</span><span class="t11">ı</span><span class="t11">r bir tohum a</span><span class="t11">ğı</span><span class="t11">yla.</span></p>

  <p class="p4">&nbsp;</p>

  <p class="p4"><span class="t11">Tohumlar filizlenecek</span></p>

  <p class="p4"><span class="t11">Kökleri çamurda.</span></p>

  <p class="p4"><span class="t11">Ama kurakl</span><span class="t11">ı</span><span class="t11">k olursa,</span></p>

  <p class="p4"><span class="t11">Ya</span><span class="t11">ğ</span><span class="t11">mur gönülsüzse</span></p>

  <p class="p4"><span class="t11">Filizler ölecek.</span></p>

  <p class="p4">&nbsp;</p>

  <p class="p4"><span class="t11">Tekrar ba</span><span class="t11">ş</span><span class="t11">la.</span></p>

  <p class="p4"><span class="t11">Bir delik aç...</span></p>

  <p class="p4">&nbsp;</p>

  <p>Bütün küçük çocuklar oyunlarında bu şarkıyı kullanıyorlardı ve sonra, biraz daha büyüyünce kendilerini tarlada buluyor, ekim yapmayı tam olarak öğreniyorlardı. Bu kadar çabuk ve kolayca çalışma dünyasının bir parçası olduklarını, işte kendilerinin de bir payı olduğunu fark ettiklerinde duydukları mutluluğu görmek harikaydı. Böyle yüzlerce şarkı vardı, bazıları bu çiftçilik şarkısı gibi basitti, sonra çocukların büyüdükçe gelişen kavrama yeteneğine uysun diye gittikçe derinleşip zorlaşıyorlardı.</p>

  <p>On ikiler olarak sürekli buluşup kendimize ve birbirimize, "neden?" diye soruyorduk. Neden? Birkaç tane dâhice neden bulduk. Kimi zaman iyi niyetli, kimi zaman kötü niyetli geniş kapsamlı politikalar olduğunu düşünüyorduk. DeRod'a şaşırtıcı derecede güçlü önsezileri varmış gözüyle bakıyorduk, ama bu onu Destra'nın oğlu olarak gördüğümüz zamanlardaydı. Ama aynı zamanda Zalim Kırbaç'ın da oğluydu ve belki de babasının özelliklerini almıştı? Neden, neden, neden? Neyi başarmak istiyordu? Amacı neydi? Amacı bütün yarımadaya hükmetmek, yarımadanın bütün şehirleri üzerinde despotluk kurmak değildi herhalde. Şehirler gibi kusursuz, uyumlu bir şeyi neden mahvediyordu? Nedeni neydi, ne olabilirdi?</p>

  <p>Hüzünlü yolun bir yerlerinde, Destra'nın, oğlunu seçmememizi dilemiş olabileceğini düşündük. Bu sonuçtan hoşlanmadık. Annesinin yarattığı her şeyi yok eden bir canavarı seçmiştik. Bizim hatamızdı... Ama böyle düşünmek çok acıydı. Acı olduğu için aşikâr olan bir şeyi görmeyi reddettik.</p>

  <p>DeRod'un Hükümdar olduğu andan itibaren her şeyin ters gittiği izlenimini uyandırmak istemem. Aksine bir süreliğine her şey daha da iyi oldu, hızla başarılar geldi. Şehirler o zamanlar çok güzeldi, refah içindeydi. Bir akşam, arkamda parlayan gün batımıyla kıyıdan yukarı yürüdüğümü hatırlıyorum; ağaçlara ve bahçelere doğru gittiğimi hayal edebileceğimi düşünüyordum. Ama şehrin en kalabalık kısmına doğru gidiyordum: Taş ocaklarımızdan çıkan, ağır ve sağlam evlerimizi yaptığımız -evlerimizi depremlere karşı dayanıklı yapmıştık- koyu gri taşlar yeşilin ve çiçeklerin renklerinin içine gömülmüştü. Önünüzde bir bahçe açılacağını düşünerek yürürdünüz, ama patikada kurnazca yerleştirilmiş bir köşeyi döndüğünüze bir ev ya da bir grup ev görürdünüz. Evler ve bahçeler eskisi kadar bakımlı olmasa bile bütün bunlar, bugün de geçerli. Düşünün ki -hayal edin- kuşlar gibi, Şehirler'in üzerinden alçaktan uçabiliyoruz, gördüğümüz şey kesinlikle gür ağaçlardan oluşan taçlar, sık çalılıklar, çiçekler ve sonra bunların arasında yarı gizlenmiş evlerimiz olurdu.</p>

  <p>Aslında her şey, bundan elli yıl önce kötüye gitmeye başlamıştı; o dönemde, biz On İkiler çocuklar için Çağlayan'ın dibindeki o büyük havuzu yaptırmıştık. Yeni yeni çiftlikler ve ormanlar oluşturuyorduk, tatlı su balıkları için göletler yapıyorduk. Tahılı saklamak için silolar inşa ettik, ya da daha doğrusu tahılları saklamak için, çünkü sürekli yeni türler ediniyorduk: DeRod, askerlerini baskın yapmaya gönderdiğinde birkaç askere usul usul yanaşıp, bizim yetiştirmediğimiz tohumlardan getirmelerini buyuruyorduk. Şehirler'in yakınında denize akan bir ırmakta göl oluşturduk. Destra'nın bizi izlediğini ve onayladığını hayal ediyorduk. DeRod, yaptıklarımızı umursamıyor gibiydi. Hiçbir yorum yapmıyordu, ne onaylıyor ne de karşı çıkıyordu.</p>

  <p>Oğlum, aile reisi olup yerime geçtiği sıralarda, biz On İkiler -artık on bir kişiydik ve yakında on kişi kalacaktık- o zamana kadarki en büyük işimize kalkışmayı kararlaştırdık. Şehirler'in en eski bölümünde dönüşüm yapacaktık, burası kıyı boyunca uzanan ilk köylerin bulunduğu bölgeydi. En yoksul yerdi burası. Hâlâ tahtadan ve sazdan yapılmış eski püskü binalar -aslında kulübeler- vardı. Diğer insanlardan daha duyarlı olduklarını düşünen bazıları, bunları çekici bulur. Ama bunlar çok bakımsızdı; hâlâ da öyle. Korkunç fırtınalar çıktığında deniz yükselir ve bütün bölgeyi sel basabilir. Denizi dışarıda tutmak amacıyla bu iş için çok uygun olan o muhteşem taşlarımızdan bir deniz duvarı yapmayı, sokakları düzleştirmeyi, kanalizasyonları düzeltmeyi ve yeni bir halk parkı yapmayı planladık. Yıllar alacaktı. Bu planlardan dolayı hepimiz mutlu, sevinçliydik, sonra başarılarımızın doruğunda, ustabaşıları işçi bulmaya gönderdiğimizde bütün işçilerin tutulduğunu öğrendik. Hiç işçi kalmamıştı. Kim suçlanacaktı? DeRod. Ona nedenini sormak için haberciler gönderdik; artık onunla karşılaşmak istemiyorduk, çünkü bize karşı tavırlarındaki yıkıcılık iyice artmıştı. İş gücü olmadığı için bir planı uygulayamadığımız bir durumla daha önce hiç karşılaşmamıştık. Yanıtında "işgücünü kendisinin kullanacağını" söylüyordu. Açıklama istemek için başka bir haberci daha gönderdik ve planları olduğunu söyledi. Endişelenmemizi, köle toplamak için dağların öbür tarafındaki şehirlere baskın yapmayı düşündüğünü söylüyordu. Bu, bizi şaşkına çevirdi. Buna inanamıyorduk. Şehirler daha önce özgür insanları köleleştirmemişti hiç. Bunu Zalim Kırbaç bile yapmamıştı.</p>

  <p>Deniz kıyısındaki alçak banliyölerin sel altında kalma riski sürdü, bakımsız olarak kaldılar. Sonra DeRod'un bir duvar yaptırdığını duyduk. Denizin bir kolundan öbürüne kadar uzanan, birkaç günlük yürüyüşle kat edilebilecek uzun, sağlam bir duvar yapmayı planlıyordu; Şehirler'in dışarıyla bağlantısını kesecek olan bu duvardan içeriye, yalnızca silahlı askerlerin bulunduğu kapılardan girilebilecekti. Baskınlarını yapmıştı ve tutsaklarını askerlerin koruduğu kamplarda tutuyordu. Tutsaklar tepelerde çalışmaya başlamışlardı, duvarın yapımında kullanılmak üzere parçalara ayrılacak iri taşları getiriyorlardı. Bu işçilere kötü davranılmıyordu. Mahkûmdular, ama karınları yeterince doyuyordu ve fazladan çalıştırılmıyorlardı. Duyduğumuza göre bazıları burada olmaktan; yarımadadaki en güçlü devletin bir parçası olmaktan, artık Şehirler'in zorbalıklarına tabi olmadıkları, ailelerinden koparılıp DeRod'un işgücünün bir parçası olma olasılıkları bulunmadığı için memnundular. Ailelerini de getirmeye DeRod'u ikna etmek için aralarında güçlü bir hareket bile başlamıştı. DeRod da onları dinliyordu. Ne de olsa, çocuk doğurmuyorlarsa, genç kadınlar da çalışabilirdi. Ve bizde, yani Şehirler'de henüz bulunmayan türlü türlü becerileri vardı. Bütün bu yeni insanları beslemenin getireceği sorunları düşünüp düşünmediğini merak ediyorduk. Yaptırdığı duvar yüzünden kısıtlı bir yer kalacağı için şehrin aşırı kalabalık olacağını düşünmüş müydü acaba?</p>

  <p>Kısa bir süre sonra kıtlık başladı. Tarlalarda çalışan işçilerimizin çoğu hayvanlarıyla birlikte, ya DeRod'un ordularına asker olarak alındıkları ya da zorla duvarın yapımında çalıştırıldıkları için yiyecek ikmallerimiz daralıyordu. Silolarımız ilk kez yarı yarıya boşalmıştı. Yine haberciler gönderdik ve DeRod'un yanıtı, tarlalarda çalışmaları ve hayvan yetiştirmeleri için bize kadınları, yani yeni tutsakların eşlerini göndermek oldu. Çoğu hamileydi ve aileleri vardı. DeRod onları çocuk yapmaya teşvik ediyordu. Bu yeni insanlar tarımdan hiç anlamıyorlardı ve onlara öğretmek de zordu, çünkü öykülerle, şarkılarla ve öykülü şiirlerle yapılan eski öğretim yöntemimiz unutulmuştu. Tarlalarımızda şimdi yapılan tarımla eskisinin standartlarını karşılaştırınca acı duyuyorduk. Bu insanlar, bizim insanlarımıza -eh, eski insanlarımıza- kıyasla barbar insanlardı; daha kaba, daha beceriksiz, daha cahildiler. Bunu, en azından birbirimize söylemek durumunda kalmıştık: Bize kıyasla, ama geçmişteki bize kıyasla böyleydi bu.</p>

  <p>DeRod'un duvarı yaptırmaya karar verdiği an, gözle görülebilen, açık ve geri dönüşü olmayan bir değişim anıydı. Ondan sonra, her bakımdan hızlı bir gerileme başladı.</p>

  <p>O sıralarda oğlum Bora'yla aramda bir çatışma vardı. Ben böyle hatırlıyorum, ama eminim ki o bunu özel olarak hatırlamıyor ya da önemli bir şey olarak görmüyordur. Ondan, su bendinden sızıp denize dökülen ırmağın üstüne yaptığımız keyif bahçesi hakkında yorum yapmasını istemiştim. Yaşlıların çocuklarından onay alma ihtiyacı ne kadar anlamsız. Bu ihtiyacın arkadaşlarımın arasında da bulunduğu dikkatimi çekiyordu; hayatta oldukları sırada dikkatimi çekmişti yani. Bora, o zamana kadar Çağlayan, havuz, silolar, bahçeler üzerine, kısacası yaptığımız hiçbir şeyle ilgili tek kelime etmemişti ve onun bir şeyler söylemesini hep ummuştum.</p>

  <p>Tartıştığımız gün, patikadan yukarı yürüdüğünü görmüş ve ona yetişmek için acele etmiştim. Doğruca "Yeni ırmak bahçelerini gördün mü?" diye sordum. Yalnızca evet der gibi başını sallamakla yetinince üstüne gittim, "Ne düşünüyorsun?"</p>

  <p>"Ah, her zaman her şeyi iyi yaparız." Bu beni o kadar şaşırttı ki olduğum yerde durdum, ama sonra aceleyle peşinden gittim. "Bora, evime gel. Konuşmak istiyorum." Kabul etti. Gayet yumuşak başlıydı. Bunun bir tür kayıtsızlık olduğunu hissettim. Evimde, bahçeleri ve denizi yukarıdan görmek için yaptırdığım verandaya yürüdüğümüz sırada, Bora'nın kullandığı "biz" kelimesiyle ne demek istemiş olabileceğini düşündüm.</p>

  <p>Oturduk, içecek getirmeleri için ellerimi çırptım ve oğlumda sabırsızlık işaretleri aradım, bulduğumu sandım. Bir süredir hiç konuşmamıştık. Yıllardır, sanırım. Çünkü konuştuğumuz zaman hep kendimi kilitli bir kapıyı çalıyormuşum gibi hissediyordum.</p>

  <p>"Bora," dedim. "Artık bahçe, bina projesi ya da herhangi başka bir şey yapılmayacak. Tarla işleri dışında, işçilerin bizden esirgendiğini biliyorsundur."</p>

  <p>Bunu söylediğimde, şaşırmış gibi görünen bakışlarını bana yöneltti. Üstelik, bizden, yani annesinden ve babasından edinmesi mümkün olamayacak sersemce bir hareket yaparak kafasını kaşıdı.</p>

  <p>"Ama duvarı inşa ediyoruz. Bittiğinde güzel bir manzara olacak."</p>

  <p>"Ama duvar, tarlaların, bahçelerin ve su bentlerinin yerini alamaz. Bakım için işçiye ihtiyaç var. Silolar dökülüyor. Yollar da öyle."</p>

  <p>"Bakarız," dedi.</p>

  <p>Yine o <span class="t3">biz.</span></p>

  <p>"Bora, DeRod şu âna kadar hiçbir şeyi onarmadı, düzeltmedi, bir ağaç bile dikmedi."</p>

  <p>Anlaşılan yine bir şeyler tasarlıyordu. "Ama Baba, herkes DeRod'a hayran. Onun için Övgü Şöleni'ni yaptığımızda bütün ordular yeni bahçe ve yeni silolar üzerine şarkılar söylüyorlardı."</p>

  <p>Anladım. Zihnime sığmayacak bir olasılıktı bu: Bora ve herkes, DeRod'un olağanüstü başarıların yaratıcısı olduğuna inanıyorlardı. "Neden törene gelmedin? Gelmediğiniz fark edildi. Zaten sen ve senin şu yaşlılar tayfası, hiç gelmiyorsunuz."</p>

  <p>"Bize davetiye gönderilmiş miydi?"</p>

  <p>Şimdi açıktan açığa sinirlenmişti. "Yaşlıların ne zamandan beri davetiyeye ihtiyacı var?"</p>

  <p>"On ikiler," dedim. "On ikiler Meclisi. Şehirler'e bakanlar."</p>

  <p>"Ama siz ailedensiniz," dedi. "Aile'nin bir parçasısınız."</p>

  <p>Bu terimi daha önce duymamıştım.</p>

  <p>"Şimdi, beni dinle," dedim. "Şunu anlaman önemli." Son birkaç dönemdeki başarılarımızı sıraladım. "Bunları biz yaptık. On ikiler. DeRod değil. Şimdiyse yapmamız gereken işe devam edemiyoruz."</p>

  <p>"Eh," dedi en sonunda. "Hepsi aynı gösterinin bir parçası."</p>

  <p>Buna nasıl karşılık vereceğimi, nasıl açıklayacağımı bilmiyordum. Bunun yerine, yakındığımız şeyin kalbi sayılacak tam merkezini, hatta kalp atışlarını gördüm. Şarkı ve öykü festivalleri. Bora bunların hepsini hatırlıyordu. Hatırlaması gerekiyordu. Onlarla büyümüştü. Oğlumun, derin bir anlayışı olmasa da, oldukça saygılı bir kadın olan karısıyla pek sık konuşmuyordum, çünkü yalnızca çocuklar ve pratik konular üzerine konuşurken bile beni anlamıyordu. Bora'da paylaşılan deneyimlerin getireceği kusursuz bir anlayış görmüyordum. Ama onda karısının cahilliği, boşluğu yoktu.</p>

  <p>Sesimin acı bir sertlikle dolu olduğunun farkında olarak "DeRod festivalleri yasakladığında," dedim, "Şehirler'in kalbini ve ruhunu da öldürmüş oldu."</p>

  <p>"Ama festivallerimiz var," dedi. "Büyük bir ordu toplantısı ve güzel şarkılar vardı." Yüzünde, sanki benim göremediğim bir suç ortağıyla gülüyormuş gibi bir sırıtma belirdi. "Muhteşem yeni şarkılarımız var."</p>

  <p>"Bora," dedim. "Bunu yapma. Hatırlıyor olmalısın. O zamanlar farklıydı, öyle değil miydi?"</p>

  <p>Yüzünü buruşturdu, sanki fırlayıp gidecekmiş gibi kollarını kalçalarına koyarak öne doğru eğildi. Bana gizlemeye çalışmadığı bakışlar attı. Neden bahsettiğimi biliyordu. Bir zamanlar, muhtemelen DeRod'un ordularından bir iş teklifi aldığında, belleğiyle olmasa bile vicdanıyla bir uzlaşmaya varmış olduğunu görebiliyordum.</p>

  <p>"Bununla ne demek istediğini anlamıyorum," dedi. "Ama bunlar o zamandı. Ve yaşlı tayfa işini iyi yapıyordu. Bunu inkâr etmiyorum."</p>

  <p>"Yaşlı tayfa - Büyükanne, Muhteşem Destra ve On ikiler Meclisi."</p>

  <p>"Ama DeRod bütün bunların bir parçasıydı, değil mi?"</p>

  <p>Bunun ne kadar acı bir soru olduğunu bilmiyordu. DeRod'un bunun nasıl bir parçası olduğunu hatırlamak için çok uğraşmıştım. Onun şarkı söylediğini hatırlayabiliyordum. Yine de öykü anlatmıyordu: Buna yeteneği yoktu. Hangi ölçüde parçası olmuştu?</p>

  <p>Bora konuşmamıza bir son vererek yerinden kalktı.</p>

  <p>"Ne için endişelendiğini anlamıyorum," dedi.</p>

  <p>Bundan kısa bir süre sonra, eve kendisinin çekilebileceği ayrı bir bölüm yaptı ve torunum, yani onun oğlu da evin reisi oldu. Bu genç adam, her şeye rağmen DeRod'un da ailesi olan ailemizin itibarını zedeledi, çünkü babasının, yani Bora'nın ona onaylamayacağını söylediği bir eş seçti. Kadın ganimet olarak dağın ötesindeki şehirlerden esir alınmış bir Barbar'dı. Alçakgönüllülükten yoksun, yabani tavırları olan güzel bir kadındı ve eskiden tavernalarda dansözlük yapmıştı. Torunum avare bir gençti, annesiyle ve babasıyla alay ediyor, hayatını yeni gelen göçmenlerin, yani Barbarlar'ın istenmeyen bebeklerini alıp satarak kazanıyordu. DeRod, onun evlendiğini ve babasının onu evlatlıktan reddettiğini duyana kadar bu işi yapmayı sürdürdü. Sonra DeRod ona ordularında tedarikçi olarak yeni bir iş verdi, bu işte de yaşamını yasaların sınırında kazanıyor. Bora, şu anda oğluyla da geliniyle de konuşmuyor.</p>

  <p>Raned adındaki bu yeni kadın, bir yurttaşla evlenerek her Barbar kızın isteyeceği şeyi elde etmeyi başarmış durumda; bu durumda aynı zamanda önemli ailelerden birine de girmiş oldu. Torunum bu kadar zavallı bir tip olmasaydı, daha yüksekleri hedefleyebilir, belki DeRod'un torunlarından biriyle evlenebilirdi. Yaptığı şey sorgulandığı zaman -benim tarafımdan- aşk üzerine anlamsız laflar geveleyip böbürleniyordu. Gerçi kız güzeldi ama, benim tecrübelerime göre aşk bu kadar ucuz olamazdı. Dahası da var. Kız bizim uyduğumuz görgü kurallarından -bir zamanlar uyduğumuz demeliyim- hiçbirine uymuyordu, herkese karşı takındığı tavırlar serbest ve rahattı. Bahçelerde dolaştığımda, bana çocukları -oğlumun torunları- için aldığı ya da diktiği bir giysiyi göstermek için ya da bana şarkı gibi gelen o güzel sesiyle şehrin aşağısındaki dedikoduları anlatmak için koşarak yanıma gelmekte hiçbir sakınca görmüyordu. Ben, kendimin de ona kolaylıkla âşık olabileceğimi biliyordum. Onun torunum için fazla iyi olduğunu düşünüyordum. Bir gün gülerek, bir kucak dolusu dalla evin benim yaşadığım bölümüne geldi ve o günün Duvar Festival'i olduğunu söyleyerek dalları vazolara yerleştirmeye başladı.</p>

  <p>Güzel şarkılar olduğunu, ama ona göre kendi -kendi şehrindeki- şarkılarının daha güzel olduğunu söyledi. Ve bana, kaynağını bizden, yani Şehirler'den alan bir öykü anlattı. Öyküyü tanıyabildim, ama çarpıtılmış, esprisini ve inceliğini kaybetmişti. İnsanlığını da... Zalim bir hükümdarla evlendirilmek üzere esir alınan, ama oğlunun tahta geçmesini garantilemek için hükümdarı öldüren güzel bir prensesin hikâyesiydi. Destra'nın hikâyesi böyle değiştirilmişti. Prensesin iyi bir yönetici olup olmadığını sordum, ama Raned yalnızca güldü ve prensesin güzel olduğunu söyleyip bu yetmez mi, diye sordu. Ona iltifat olsun diye, güzelliğin her zaman yeterli olduğunu söyledim. Bu hoşuna gitti, ama ben onun sandığından farklı bir şey demek istemiştim.</p>

  <p>Ondan başka öyküler anlatmasını istedim ve benzer şekilde, değiştirilip bayağılaştırılmış, yine de tanınabilir halde olan kendi öykülerimizi dinledim. Zalim Kırbaç sihirli, kötü güç öyküleri satarak ceplerini dolduran bir büyücü olmuştu. Elbette bu öyküler de kötü ve zalimdi: Raned bana birkaç tanesini anlattı.</p>

  <p>Ona bizim eski öykülerimizden birkaç tanesini dinlemek isteyip istemeyeceğini sordum ve dinlemesi için en büyük çocuğunu da getirdi. Raned de oğlu da öyküleri sevdiler. Ama sanırım, öykülerin daha yumuşak yönleri Raned'i hayal kırıklığına uğrattı. Büyücünün öykülerindeki acımasızlık hoşuna gidiyordu. Basit ve açıkça anlaşılan öyküler dışında bir şeyler dinlemeye alışık değildi.</p>

  <p>Bana bütün bu öyküleri nereden bildiğimi sordu ve ben de bunların hep aklımda olduğunu, ama yalnızca birkaçının yazılı olduğunu söyledim: Öldüğümde yitip giderler korkusuyla, öyküleri kaydetmeye başlamış bulunuyordum.</p>

  <p>Yazma düşüncesi onu heyecanlandırdı: Birinin harfler, sonra sözcükler, sonra da bütün bütün öyküler yaratabileceğini daha önce hiç duymamıştı. Ona göstermemi istedi. Düzleştirilmiş iç kabuklarıyla mürekkebi emmeye hazır olan kamış tomarlarını zevkle çıkardım. Yazmak için ucu sivriltilmiş kamışı ve mürekkep kabını da çıkardım. Saygıyla karışık bir dehşete kapılmıştı. Bir şeye bu kadar hayran olan genç bir kadını daha önce hiç görmemiştim. Bunu nasıl öğrendiğimi sordu. Eski günlerde bu yeteneği canlı tutmak için birkaçımıza yazmayı öğrettiklerini, ama şimdi hâlâ hayatta olan yalnızca üç kişi olduğunu söyledim, o sırada ben ve On İkiler'den iki kişi daha yaşıyordu.</p>

  <p>Öğrenmek ister miydi? Bunu sordum, çünkü önemsiz sayılmayacak endişelerimden biri de yakında bu sanatı gençlere öğretecek kimsenin kalmayacağıydı. DeRod bütün ticari yöneticilerimiz gibi, çubukların üzerine çentikler atarak ölçüm ve hesap yapıyordu.</p>

  <p>Bu düşüncenin Raned'i cezbettiğini görebiliyordum, ama yalnızca güldü ve kendisinin çok aptal, yalnızca cahil bir kadın olduğunu söyledi. Ona Şehirler'e yaraşır bir insan olmak istiyorsa, kadınlardan bahsederken daha aşağı insanlarmış gibi konuşmamasını söyledim. Yüzündeki ifadeden beni anlamadığını ya da yanlış bildiğimi düşündüğünü gördüm. Şehirler'in kadınları artık eskisi kadar özgür değiller. Değişim yavaş oldu, başta fark edilmedi bile. Ordulardan kaynaklanıyordu bu elbette: Askeri bir devlet, bütünüyle hiyerarşilerden, kıskançlıkla korunan rütbeler ve başarı derecelerinden oluşuyordu, kadınların bütün bu şeydeki yeri neresiydi? Yalnızca sıradan kadınlar değil, şarkıcılar ve öykü anlatıcılar da, EnRod ve sonra Destra'nın yönetimindeki kadınlar gibi bağımsız, zarif ve yetenekli değillerdi. İnsanlardan saygı ya da hayranlık beklemiyor, bunu talep etmiyorlardı.</p>

  <p>Raned'e çocuklarından birinin yazmayı öğrenmesini isteyip istemeyeceğini sordum. "Ya da hepsinin," dedim. Bu düşünce çok hoşuna gitti. Şimdilik çok küçük olduklarını, ama bu konuyu düşüneceğini ve bu yönde bir yetenekleri olup olmadığına bakacağını söyledi. Bu beni güldürdü: Küçük bir çocuğun yazma sanatına karşı doğuştan bir yeteneği olup olmadığını anlamak için hangi işaretlere bakardı ki insan? Beni nazikçe azarlayarak eğer çocuklarından biri -şimdiden üç çocuğu vardı- diğerlerinden daha uslu ve dikkatli gibi görünüyorsa, bu mükemmellik örneğini bana getireceğini söyledi. "Elbette, bunun için sabrı olan bir çocuğun iyi koşmasını ya da dövüşmesini bekleyemezsin," dedi. Bunu söylerken kalemlerimden birini, sanki ısırabilecek bir yılan ya da kertenkeleymiş gibi tutup kaldırmıştı.</p>

  <p>Bu o kadar da uzun bir zaman önce değildi. Şimdi yazma yeteneği olan bir tek ben kaldım ve yakında kimse kalmayacağı için, her zamankinden daha da endişeliyim. Her şeye rağmen, kuzeyde, kendi tarihlerini, işlemlerini ve öykülerini kamış tomarlara kaydeden koca bir yazıcılar sınıfı bulunan bir halkın yaşadığını bildiğimiz halde, onların dağlarından bir gezginin, bir daha bizim tarafa gelebileceğini düşünmek için hiçbir nedenimiz yok. Bu bizim hikâyelerimizden biridir, biriydi: Paçavralar içinde, açlıktan ölmek üzere olan bir adam gelip onu korumamız karşılığında bize yazma sanatını öğretmişti. Ona sormaktan kaçındığımız bir suç yüzünden cezalandırılmaktan kurtulmak için kaçıp gelmişti.</p>

  <p>Raned'den tekrar çocuklarından birinin benimle çalışmasına izin vermesini istedim ve o ikisinin bu iş için uygun olabileceğini söyledi. Yakında benimle çalışmaya başlayacaklar. Yazma fikrini kabullenmeleri için onları hazırlaması gerekiyordu. Ben gençken, Destra'nın yönetimi sırasında, yazmayı bilen erkek ve kadınlar takdir görürdü. Seçildiğim gün benim için büyük bir gün olmuştu. Kimileri bu yeni yazma becerisine ihtiyaç olmadığını, çünkü bütün bilgimizin, tarihimizin, öykülerimizin belleklerimizde olduğunu ve bütün çocukların bunları bildiğini söylerdi. Yazmak buna kıyasla, kullanışsız ve zahmetli bir şeydi. Şarkı ve öykü mirasımızın yitirilebileceğine, yok olabileceğine o sıralar kimse inanmazdı, eminim; hem de bu kadar kısa bir zamanda. Şimdi yalnızca yaşlılar hatırlıyor.</p>

  <p>Hâlâ bunu yapabilecek gücüm olsaydı, bütün Şehirler'i bir araya toplar ve hatırlayan yaşlıların öne çıkıp ilgili gençlere her şeyi anlatmalarını isterdim: Mutlaka birileri kalmış olmalı?</p>

  <p>Bütün bunlar, bu endişe, bu üzüntü ne kadar büyük bir yük. Kimi zaman yaşlıların hayatta kalmaya neden zahmet ettiklerini merak ediyordum, bu öyle bir çaba ki... Yaşlı olmak bezdirici bir iş. Raned'in ufaklıklarının etrafta atlayıp zıplamalarını, dans etmelerini ve bunu ne kadar kolay yaptıklarını izlemeye bayılıyorum: Her şeyin ötesinde, insanın kaybettiği de bu; en basit hareketleri yapmanın getirdiği zevk.</p>

  <p>Yine de içlerinden en az ikisini oturtmak, kendilerine Kelimeler'in dünyasını açacak olan işaretleri öğrenmelerine yetecek kadar hareketsizliği vermek istiyorum.</p>

  <p>Yazı yazmak için kullanılan kamışları hazırlamayı bilen insanları bulması için birini gönderdim. Çok yaşlı bir kadın tepeyi tırmanıp yanıma geldi ve ben de ölmeden önce bu işi başkalarına da öğretmesi için ona para verdim. Birisinin onun becerilerine ihtiyacı olduğunu duyunca o kadar sevinmişti ki ağladı. Eskiden her şeyin nasıl olduğunu hiç olmazsa o hatırlıyor.</p>

  <p>Dost olmayan birilerinin konuşmamıza kulak misafiri olmasından korktuğu için çevresine bakınarak "Artık, her şey çok çirkin," dedi ve bu da yeni bir şey. "Şimdi neden her şey bu kadar gürültülü ve çirkin? Bazen oturup kendi kendime eski şarkıları söylüyorum, ama bunu etrafta gençler olmadığı zaman yapıyorum, çünkü bana gülüyorlar. Eski şarkıların yavan olduğunu söylüyorlar."</p>

  <p>"Çok iyi anlıyorum," dedim ve yaşlıların âdeti olduğu üzere eskileri hatırlayarak hizmetçi içeri girene kadar konuşmaya devam ettik, sonra sustuk. Oğlumun hizmetçilerden benim ne yaptığımı, kiminle görüştüğümü öğrenmelerini istediğini biliyorum. Sağlığım çok iyi olduğu halde bana doktorlar gönderiyor. Hepsini iyi niyetle yaptığını umuyorum, ama bu yüzden kendimi hapsedilmiş gibi hissediyorum.</p>

  <p>Artık şimdiye geldim. "Hapsedilmiş" kelimesini dün gece yazdım.</p>

  <p>Bora dün, DeRod'un iyi olmadığını söyledi: insanlar yerine kimin geçeceği üzerine tahminler yürütüyorlarmış. Bu beni şaşırttı. Saçma, hatta olanaksız geleceğini biliyorum, ama onu hiç yaşlı bir adam olarak -aslında benim yaşımda- düşünmemiştim. Uzun bir süredir zihnimdeki imgesi, Zalim Kırbaç'tan pek de uzak bir şey değildi; bu imge büyüleyici, yakışıklı bir adamın -aklınıza geldiğinde sizi gülümseten o insanlardan biri- hatırasının yerini almıştı. Yaşlı bir adam. Eh, elbette öyle olmalı... Ona, kendisini görmek istediğimi belirten bir mesaj gönderdim, sanki epey süredir böyle bir şey olmamış gibi; neredeyse yarım yüzyıl oldu. Bu gerçekten mümkün mü? Evet, yaklaşık olarak yarım yüzyıl olmalı. Yanıt gelmedi. Bekliyor muydum? Evet. Çünkü On Bir'in ölümünden beri zihnim sürekli anılarımızla, çoğunlukla da gençlik anılarımızla meşguldü. Geçmişi, geçmişteki halimizi, DeRod'un eski halini o kadar çok özlüyordum ki...</p>

  <p>Bekledim. Sonra, bugün, değneğimi, her zaman durduğu köşeden alıp yola çıktım. Uzak değil. Yürüme mesafesi, benim için bile... Hamalların taşıdığı o yeni sandalyelerden hiç kullanmadım. Hem ihtiyaç duymadığımdan hem de bu sandalyeler gençler arasında bir tür eğlenceye dönüştüğünden: Hamallar hayvanmış gibi yol boyunca onları kırbaçlayıp sandalyelerle yarış yapıyorlar. Bunun utanç verici olduğunu düşünüyorum, ama Şehirler'e hakim olan bu yeni ruh karşısında, itirazlarımın yalnızca bir ihtiyarın kaprislerinden biri olarak görüleceğini biliyorum.</p>

  <p>Güzel bir öğleden sonraydı. Tepeye çıkan yolum Çağlayan'ın yanından, sonra meydanlardan, alanlardan ve sonra biz, On İkiler'in planlayıp diktiği ağaçlardan oluşan bir koruluktan geçiyordu. Şimdi ne de güzel ağaçlar olmuşlardı, yazın serinleyip güneşten korunabileceğiniz geniş, gölgelik yerler vardı.</p>

  <p>Artık hep yaptığım gibi yavaş ve tedbirli yürüyordum, ağaçların arasından dimdik inen güneş gökyüzünde biraz alçalana dek yürümeye devam ettim; o sırada duyduğum gürültülü kahkahalar ve alaycı gülüşler, yakınlarda bir yerlerde gençlerin olduğu anlamına geliyordu. Yedi genç erkekten oluşan bir çete göründü, ağaçların arasından bana doğru koşmaya başladılar; beni gördüler ve sonra gözlerine kaçan bir hayvan ilişmiş gibi heyecan çığlıkları atarak bana doğru geldiler. Durup onlara baktım. Onlar da birkaç adım ötede durdular. Her birinin yüzü şimdi zorunlu olan bir küçümsemeyle çarpılmıştı.</p>

  <p>"Burada ne varmış?" dedi liderleri.</p>

  <p>Onu tanıyordum, ilk gördüğüm andan beri bundan emindim.</p>

  <p>Başka bir çocuk "Bakın, yaşlı bir dilenci," dedi. Bir zamanlar bizde görülmesi olanaksız olan dilenciler şimdi çok yaygındı.</p>

  <p>"Entarisini sevdim," dedi ilki. Bu da gençler arasındaki yeni modaydı; peltek peltek konuşup kadınsı tavırlar takınıyorlardı.</p>

  <p>Barbarlardan aldıkları bir tarzda giyiniyorlardı. Deri pantolonlar, omuzlarının ve göğüslerini açıkta bırakan yelekler... Ben her zamanki eski, kahverengi kaftanımı giyiyordum.</p>

  <p>"Entarini bana ver," dedi liderleri.</p>

  <p>Gözümü dikmiş bakıyordum. Elimde değildi. O yüzler, bana bir şekilde tanıdık geliyordu, insana giderek daha tanıdık gelen Barbarlar'ın yüzlerinden oldukları için değil; bizim yüzlerimiz genelde geniş, içten, açık, dürüst, belki de fazla zeki olmayan ama güvenebileceğiniz bir insanın yüzüyken, Barbarlar'ınki daha sivri, daha keskin hatlı, derin bıçak izleri bulunan, çoğunlukla güzel ya da yakışıklı yüzlerdi. Karşımda duran bu sevimli yüzdeki alaycılık ve sırıtışlar, kendisine yakışmayan bir maske gibiydi; kaba, alay eder gibi konuşmaları da seslerine yakışmıyordu.</p>

  <p>Kimdi bu? Kim olabilirdi bu çocuk?</p>

  <p>Değneğimi çekip aldı, bu yüzden sendeledim, neredeyse düşüyordum, sonra değneği, kaftanımın eteğini, yaşlı cinsel organımı görebilecekleri kadar kaldırmak için kullandı. Ne görüyorlardı, her gün banyoda gördüğüm şey, bir topak kurutulmuş mantara benziyordu. Elleriyle gösterdiler ve dudak büküp kıs kıs güldüler.</p>

  <p>Sonra hatırladım: O yüzü çok iyi tanıyordum. En eski, en değerli hatıralarımın bir parçasıydı: "Sen Rollard'ın oğlu musun?" dedim. Sonra "Torunu... torununun oğlu?" diye düzelttim.</p>

  <p>Doğuştan tatlı ve sevimli olan o yüz, yalnızca bir an için tekrar bu duruma döndü, sonra kıpkırmızı kesildi ve değneği düşürdü.</p>

  <p>"Yeşil," diye mırıldandı. "Hem de epey yeşil. Adam görebiliyor."</p>

  <p>Çevreme toplandılar; ağızları açık, şaşkınlık içinde bakıyorlardı.</p>

  <p>"Büyük büyükbabanı iyi tanırdım," dedim. O sevgili yüzü hemen oracıkta, karşımda görünce sesim titremeye başlamış, gözlerim nemlenmişti. O, yani Rollard, On İkiler'den biriydi.</p>

  <p>Döndüler; kuşlar ya da balıklar gibi hepsi bir anda hızla kaçıştılar. Ormandaki o ağaçsız alanda tek başıma kaldım ve Rollard'ı düşünerek, hepimizi düşünerek ağladım. Değneğimi aldım ve yerlerdeki karmakarışık yaprakların arasından dikkatle DeRod'un kapısına doğru ilerledim. İki silahlı adam beni durdurmak için karşıma çıktılar. Onlara, "Kenara çekilin, ben On İkiler'den biriyim," dedim. Kapıldığım duygular yüzünden onlara karşı sabırsız davranmıştım ve kulaklarına yabancı gelen bu sözler belleklerindeki birkaç teli birbirine bağlamış gibiydi. Kenara çekildiler ve güçlükle patikadan yukarı, eve doğru yürümemi izlediler. Evin önüne çıkan uzun boylu, göz alıcı bir kadın beni izliyordu, belli ki Barbardı, önüne vardığımda "Kim olduğunuzu biliyorum," dedi.</p>

  <p>Mesajımı almadığını anlayarak "DeRod'a geldiğimi söyleyin," dedim. Kadın önce tereddüt etti, sonra içeri girdi. Ben de peşinden gittim. Beni durdurmak için döndü, ama odanın karşısında, gözlerini dikmiş bana bakan çok yaşlı bir adam vardı. Beni işaret etmek için değneğini kaldırarak "Ah, sonunda geldin," dedi. "Neden bu kadar uzun sürdü?"</p>

  <p>Bu beni güçsüz bıraktı.</p>

  <p>Kel bir kafası, kulaklarının üstünde kabarık beyaz saçları olan neşeli bir ihtiyar olmuştu ve gözleri, benimkiler gibi yaşlarla doluydu.</p>

  <p>Buyur edilmeden oturdum.</p>

  <p>"Sana bir mesaj gönderdim," dedim. Kadın yakında duruyor, ellerini önünde kavuşturmuş beni izliyordu.</p>

  <p>DeRod kadına 'bir bakış atarak "Almadım," dedi. "Gördüğün gibi bana çok iyi bakıyorlar."</p>

  <p>Değil hasta olmak, halsiz bile görünmüyordu.</p>

  <p>"Nedir şu hastalık durumu?"</p>

  <p>"Ufak bir nöbet geçirdim.</p>

  <p>"Fazla yorulmaması gerekiyor," dedi kadın.</p>

  <p>Ben de ona "Eminim, ne zaman yorulduğuna karar verebilecek durumdadır," dedim.</p>

  <p>Bir süredir bu kadınla kimsenin böyle konuştuğunu sanmıyorum. Saldırmak üzere olan bir yılan gibi bir hareketle kendini toplar gibi oldu, sonra tetikte duruşuna geri döndü.</p>

  <p>"DeRod'la yalnız konuşmak isterim," dedim.</p>

  <p>Bıçak sırtı... Sonra, "Evet, bizi yalnız bırak."</p>

  <p>Kadınla hiç bu tarzda konuşmadığını görebiliyordum. Kadın, bana katıksız bir düşmanlıkla bakıyordu. Ama dönüp gitti.</p>

  <p>Kimdi bu? Karısının, yani "şehir kızı"nın uzun bir süre önce öldüğünü biliyordum.</p>

  <p>"Bu benim yeni kadınım," dedi. "Bana iyi davranıyor." Kıkır kıkır güldü.</p>

  <p>Demek korkunç, korkulan DeRod buydu; kıkırdak, yaşlı bir adam, bir çocuk gibi haylaz bir moruk olmuştu.</p>

  <p>"Ciddi bir iş için geldim," dedim.</p>

  <p>"Elbette, sevgili çocuğum. Yalnızca zevk için gelmezsin zaten, sevgili Yaşlı Bilge."</p>

  <p>"DeRod, buraya gelirken, Çağlayan'ın suyu bitmek üzereydi. Bu yüzden su kanalları çamurla doluyor. Silolarda büyük çatlaklar var ve buralardan içeri fareler giriyor. Sulama kanallarının bakıma ihtiyacı var. Yollarda çukurlar oluşuyor."</p>

  <p>Kolayca kıkırdayabilir, çocuklaşabilir, o kadını çağırabilirdi, ama usanmış, hatta sinirli görünüyordu. "İşçilerin nasıl olduğunu biliyorsun," dedi. "Tembel, sorumsuz ve beceriksizler."</p>

  <p>"Ama DeRod ne bekliyorsun ki? Eğitim almıyorlar, hem de uzun bir zamandır."</p>

  <p>"Biz de bu yüzden Barbarları kullanıyoruz, çalışmaya alışkınlar."</p>

  <p>Yine yalnızca, sessiz kalmamı... gitmemi... onun canını sıkmayı bırakmamı istiyormuş gibiydi. Evet, öyleydi, sürekli bir şeyler isteyen, başının etini yiyen birisi onu sinirlendirmiş gibiydi.</p>

  <p>Devam ettim. "DeRod, eğitime, öğretime son verdiğinde, öykü anlatıcılığını ve şarkıları bitirdiğinde böyle olacağı belliydi."</p>

  <p>"Ne demek istiyorsun?"</p>

  <p>"Annen öldüğünde arkasında bir eğitim, bir terbiye sistemi bıraktı... Sen buna son verdin."</p>

  <p>Yine dikkatle bakıyordu, hiç kuşkusuz, şaşırmıştı.</p>

  <p>"Hatırlamıyor musun, DeRod?"</p>

  <p>İşte o an anladım. Ah, her tür aydınlanma sel gibi üzerime boşalmıştı, biraz geç olmuştu, ama oradaydı işte, tam karşımda. Unutmuş değildi. İyi olan bir şeyi kasten mahvetmiş değildi. İyi olduğunu hiçbir zaman anlamamıştı. Bunu hiçbir zaman bilememişti. Her şeyin bir parçası gibi görünmüştü, ama o, Destra'nın oğlu, yani hepimizin hayran olduğu zarif, büyüleyici ve hoş DeRod, aramızdaki kör bir insan olmuştu. Çocuklar gibi, bir tür rekabet ruhuyla ayak uydurmuş, ama hiç anlamamıştı.</p>

  <p>Ah, evet, gözlerimin önündeki perde gerçekten de kalkıyordu.</p>

  <p>Orada oturmuş, uzun ömrüme bakıyor, biz On İkiler'in nasıl olup da ilk ve en açık şeyi görmemiş olduğumuzu düşünüyordum. Her türlü hayalle, dargınlık ve kuşkuyla kendimizi kandırmıştık: Buradaki şu adamı, DeRod'u bir alçak, entrikalar kuran, hırslı, vicdansız bir hain olarak görmüştük. Gerçek ise onun aptal olduğuydu. Hepsi bu. Bunu hiçbir zaman görmemiştik. Ama annesi kesinlikle görmüştü... Ve bu, düşünüp taşınmak zorunda olduğum bir şeydi.</p>

  <p>O ürkütücü kadın, DeRod'un gardiyanı içeri girdiğinde ayağa kalkarak kadına "Teşekkür ederim," dedim. "Ona iyi bakıyor olmalısınız." Ve DeRod'a dönerek "On İkiler'in sonuncusu olduğumu biliyor muydun?" diye sordum.</p>

  <p>"Öyle mi? Hayır, bilmiyordum. Bana kimse söylemedi."</p>

  <p>Kadın kuşkulu bir tavırla "On İkiler kim?" diye sordu.</p>

  <p>"Fark etmez," dedim. Sonra DeRod'a "On Bir birkaç gün önce öldü!" dedim.</p>

  <p>"Üzüldüm," dedi ve sesi gerçekten de üzülmüş gibiydi. "Birlikte güzel günler geçirmiştik, değil mi?" dedi ve gözlerinden yaşlar akmaya başladı. "Öğretim odasındaki oyunlarımızı hatırlıyor musun?"</p>

  <p>"Evet, hatırlıyorum."</p>

  <p>"Çok eğlenceliydi."</p>

  <p>"Evet, öyleydi." Gitmek için dönerek "Bazı gençlere okuma yazmayı öğreteceğim. Torunlarıma..." dedim.</p>

  <p>"Ah, öyle mi?" Şaşırmış görünüyordu, yazmanın nasıl bir şey olduğunu unuttuğunu anladım. Sonra eski günlerde de söylediğini hatırladığım bir şey söyledi: "Geçmişin ve bütün bunların kaydını tutan belleklerimiz varken yazmaya ne gerek var?"</p>

  <p>"Ben şu anda pek fazla insanın tarihimizi bildiğini sanmıyorum. Ya da yalnızca çarpıtılmış bir şeklini biliyorlar." Sonra kendimi tutamayıp ekledim, "Annen, Destra'yı zeki bir fahişe olarak hatırlıyorlar."</p>

  <p>Bunun üzerine kadın araya girdi, "O bir bar kızıydı. Barlarda şarkı söylerdi. Bunun neresi yanlış?"</p>

  <p>Böylece, <span class="t3">onun</span> geçmişini de öğrenmiş oldum.</p>

  <p>"Yanlış bir şey yok. Ama kendisi bir bar kızı olduğunu duysaydı, çok şaşırırdı. Destra büyük bir kadındı," dedim, ama bu kadının büyüklük kavramı olmadığını biliyordum. Sonra DeRod'a dönerek "Büyük bir kadın ve iyi bir yöneticiydi, artık onun yarattıklarından hiçbir şey kalmadı."</p>

  <p>Yüzünde gerçekten anladığını gösteren herhangi bir ifade belirmesini arzu ettiğim halde, yüzünü görmek istemeyerek dönüp çıktım.</p>

  <p>Ve artık neredeyse karanlık ve tehlikeli olan korunun içinden geçerek yavaş yavaş eve döndüm, ama koruda kimseyi görmedim.</p>

  <p>Bu dün geceydi. Uyumadım. Yaşlılar, anıların yön değiştirip anlamlarının farklılaşmasına alışıktırlar. Çocukluğunuzdan bir sahne, sık sık hatırladığınız bir olay birdenbire size şöyle diyebilir, "Hayır, yanılıyorsun. <span class="t3">Böyle</span> olmuştu." Ama şimdi durum bir olay, bir gün değil de bütün bir ömrü kapsıyor ve bütün bunları anlamak için bir iki gecelik uykusuzluktan daha fazlası gerekecek.</p>

  <p>Her şeyden önce, dikkatimi meşgul eden Destra'ydı. Yıllar önce bize ilk geldiği zaman onun halkıyla ilgili olarak birkaç söylentiyi anlatabileceklerinden fazla bir şey bilmiyorduk. Şehirler'de olmayan her şey o kadar uzak görünüyordu ki. Ama o zamandan beri, DeRod'un akınlarından ötürü yarımadanın öbür şehirleri bize çok yakınlaştı ve artık halklar ve yerler hakkında çok fazla şey biliyoruz ve Destra'nın öyküsü de iyi biliniyor. Babası, küçük bir Rod kabilesinin reisiymiş, birkaç karısı varmış. Destra, geleneklere itaat eden diğer kızlar gibi daha on ya da on bir yaşındayken evlenip kocasının klanına gitmemiş. Destra bize geldiğinde on sekiz yaşında, yani kendi halkının görüşlerine göre yaşlıymış. Kendisiyle evlenmek isteyen birçok erkeği reddetmiş. Dik kafalı, inatçı ve çok güzelmiş. Neden en sonunda evlenmeyi kabul etmiş? Zalim Kırbaç'ın namını duymuş olmalı, ama EnRod'un reformlarının ünü her yana yayılmıştı: Destra kadınların da erkekler kadar özgür olduğu bir yerde yaşamak istiyor olabilirdi. Gerçi bu reformlara herkes hayran değilmiş! Yarımadanın bütün şehirlerinde ve ötesinde, Rod kabilelerinin yaşadığı yerde kadınların kendi başlarına bırakılmasının herkesi mahvedeceği söyleniyormuş. Ya da belki de Zalim Kırbaç'ı evlenmek için son bir şans olarak gördüğü için kabul etmişti. Her ne beklediyse, eline geçen şey onu döven ve daha da kötü şeyler yapan ayyaş, acımasız bir adamdı. Özgür değildi. Ve sonra Zalim Kırbaç -şans eseri- öldü. Kuşku durumunda sanık lehine karar verelim. Ben neye inanacağımı biliyorum; Şehirler o adamdan iyi ki kurtuldu.</p>

  <p>Küçük bir kabiledeki baş belası bir kızken, güçlü bir devletin hükümdarı oldu. Yalnızca bir sezgi olsa bile, sanırım hepimiz nelere muktedir olduğumuzu biliriz: Destra'nın çok sevindiğine eminim. Yeteneklerini biliyordu. Hemen, Zalim Kırbaç'ın yanlışlarını düzeltmeye koyuldu; refah, başarı ve kazanç elde etmek için planlar yapmaya başladı. Yalnızca kendi zamanı için değil, gelecek için de planlar yapıyordu. Ve burada karşısında bir güçlük olduğunu gördü, her şeyi mahvetmeye bir kişi yeterdi. Hiç çocuğu yoktu. Yarattıklarını kime emanet edebilirdi? Zalim Kırbaç'ın gayrimeşru çocuklarından ikisini evlat edindi. Bol bol seçeneği vardı: DeRod güzel bir bebekti; her zaman çekici olmuştu, bu onun özelliğiydi. Benim Shusham da herkese gülümseyen, her zaman tatlı, nazik ve sevgi dolu biri olmuştu. Sanırım, Shusha'ya, ikimiz de daha ufacık çocuklarken âşık olmuştum. Destra ikisini izledi, izledi ve bekledi. Unutmayalım ki Destra, çocuklarla ve bebeklerle çevrili olarak büyümüş, değerlendirmeyi erkenden öğrenmişti, bir çocuğun daha ilk andan itibaren huylarını belli ettiğini biliyordu. Shusha, hiçbir zaman hükümdar olamazdı, hamurunda yoktu. Ve DeRod -eh, Destra izlemek, beklemek ve ummak zorundaydı- en çekici küçük çocuk oydu: Onu hatırlıyorum. Onda kız kardeşinin tatlılığı, sıcaklığı yoktu, ama güzelliğin getirdiği bir parlaklık vardı. Bir yıl, iki yıl, üç, dört... Boş bir parlaklık. Onu yalnızca kız kardeşiyle karşılaştırması yeterdi. Destra o halde, sevimli ve sevecen olan mümkün değilse, zeki, çabuk ve akıllı olanın gelmesini ummalıydı.</p>

  <p>DeRod'un zekâsının kıt olduğunu epeyce erken görmüş olmalıydı. Düşüncesi bile acı verse de bu sonuca vardım. DeRod'un durumunu tanımlayan bir sürü kelimemiz var ve çoğu da kaba kelimeler. Bir geri zekâlıydı. Ama bu durumun farklı dereceleri olur. Onu kurallara uyan bir asker olarak orduya yerleştirirseniz, sorun olmazdı. Bana sokaklarda dolanan, sürekli gülümseyen, yakışıklı, bildik bir deliyi hatırlatıyor, öyle ki ilk bakışta bu delinin zekâsının kıt olduğunu anlamazsınız.</p>

  <p>Zavallı deli çoğunlukla, Çağlayan'ın bakımsız duvarındaki bir çatlaktan beslenen küçük bir havuzun yanında otururdu. Yapraklar ve çerçöple oynardı. Çevresine küçük bir ordu -onun için orda olan- toplayana kadar bir yaprağı bir çubuğun tepesine takar ya da çubuğu yaprağa geçirir durur ve onlara, yani seyircilerine konuşmalar yapardı. DeRod gibi konuşurdu, demek ki konuşmalarına "Size ne yaptığımızı açıklayacağım..." diye başlayan kimse Destra'dan pek uzak değildir. Destra gibi konuşan DeRod (Destra'yı hiç dinlememiş olan insanlar bunu bilmese de) "Size şunu anlatacağım...." diye söze başlardı. Bu söz üzerine bekleyeceğiniz şeyleri söylemek yerine şöyle ilgisiz şeylerle devam ederdi: "Yeni orduyu gördünüz mü? Duvarın yeni parçasını gördünüz mü?... Beş bin adet taş kullandıklarını söylüyorlar, bu güzel bir şey, beş bin taş, demek öyle. Ah, evet, size kendimizle gurur duyabileceğimizi söyleyebilirim, bütün yarımadada DeRod'tan korkmayan tek bir şehir yok..." Ve karşısında dinleyecek biri varsa, kimi zaman yarım gün boyunca abuk subuk konuşmaya devam ederdi. Onlar da dinlerlerdi, asıl şaşırtıcı olan bu. Yine de saman, yaprak ve sopa parçalarıyla oynayan zavallı bir deliden daha anlamlı bir şey söylemezdi. "Size açıklayacağım şu ki, evet, beni dinleyin, bu Fenga konuşması. Sizden bir ordu çıkaracağım ve dağların öte yanına gidip biraz esir alacağız..."</p>

  <p>Uzun zaman önce, DeRod'la Çağlayan'ın orada karşılaşmamızdan bir şey daha görüyorum. Yürüdüğümüz sırada nasıl da sürekli tepeye bakıp duruyordu, kadın orada belirince yüzü nasıl da rahatlamayla gevşemişti ve ona doğru koşmuştu; tam da onu korusun diye annesine koşan bir çocuk gibi...</p>

  <p>DeRod'a akıl veren, onu yönlendiren birileri vardı. Şehir kızı mı? O öldükten sonra, diğer kadınlar mı? Şimdiki kadın onun gardiyanı. Bütün bu yıllar boyunca gönderdiğimiz mesajları almamış olabilir.</p>

  <p>Çağlayan'ın duvarından sızan sularla oluşan gölcükte eğlenen o zavallı deliyi DeRod'un yerinde düşünün. Ordularıyla oynar, basit şarkılar üretir, "Ve şimdi size şunu anlatacağım..." ile başlayan konuşmalar yapardı.</p>

  <p>Bir ara, yarımadanın diğer şehirlerinden haber alıyorduk ve On İkiler öbür hükümdarlarla ilgili hikâyeleri çok büyük bir hevesle dinliyordu. Çoğunu tanımlayan kelimenin beceriksiz olduğunu söyleyebilirdim. Karşılaştırmayı Destra'ya göre yapıyoruz: Becerikliliğin ne demek olduğunu biliyoruz. Kimilerinin geri zekâlı olduğu kolaylıkla söylenebilir, kararları öyle aptalca. Gücü elinde tutan aptal bir adam -bir kadın hükümdar, yalnızca Şehirler'de olmuştu, bizim kadınlara saygı gösteren yasalarımız başka kimsede yoktu- ya da bir geri zekâlı, çekici bir kişiliği olması şartıyla, gözleri üzerine çevirtebilir, insanları güldürebilir, kolaylıkla olduğundan başka biri gibi görünebilir. DeRod hep bunu yapmıştı. Zaman zaman yalnızca DeRod'u izlemek zorunda kalıyordunuz, çocukluğunda, delikanlılığında, gençliğinde, o kadar hoş, yüzlerce büyüleyici numarasıyla bizi büyülüyor ve bunu yaptığını biliyordu. Ama annesini değil, hayır.</p>

  <p>Su birikintisinin yanındaki deli hoş görünümlüydü ve birçok insan onun saf olduğunu anlamıyor gibiydi. "Biraz eksantrik, biliyorsun."</p>

  <p>Destra umutsuzluktan çılgına dönmüş olmalı. Tekrar evlenemezdi, ilk kocasıyla yaşadığı tecrübeden sonra bunu yapmazdı. Elbette, hayır. Daha zeki başka bir çocuğu evlat edinmeyi düşünmüş olabilir. Ama bunun ne kadar riskli bir şey olabileceğini hepimiz gördük. İçten içe planını yaptı: On ikiler Meclisi. Bir zayıflık gösterdiği takdirde onu yargılamaları ya da tahttan almaları beklenebilecek olan yönetici ailelerin çocuklarından bazılarını seçecekti. Bu onları yatıştıracaktı. Şehirler'i bu çocukların yöneteceğini ve içlerinden birinin -kendi kızı ya da oğlunun olması şart değil- Hükümdar olacağını daha en baştan herkese duyurmuştu. Kayınpederi EnRod'un yaptıklarını temel alarak Demokrasi kelimesini ve düşüncesini ilk ortaya atan Destra olmuştu. Onun evinde, onun tarafından yetiştirilip eğitilen on üç çocuk olacaktı ve zamanı geldiğinde aralarından Hükümdarlığa en uygun olanı yine onlar seçecekti. Doğru kişiyi, birbirlerini bütün ömürleri boyunca tanımış olanlardan başka kim daha iyi seçebilirdi ki? Planının şaşmaz olduğunu düşünmüş olmalıydı, ama değildi. Şimdi geri dönüp Destra'nın evinde geçirdiğimiz o günlere, hepimize bakıyorum. Ne keyifli bir çocuk grubuyduk. Ve aramızdan, ikisi de çok sevimli olan iki çocuk, Destra'nın çocuklarıydı. DeRod'u biraz gösterişçi olarak hatırlıyorum, ama insanları sevindirme, kendisini sevdirme konusunda öyle büyüleyici bir hevesi vardı ki: Evet, o zaman bile onunla kardeşi arasındaki zıtlıkları görmek kolaydı. Eh, görüyorduk, elbette. Ama gerçek şuydu ki DeRod her zaman biraz gözlerimizi kamaştırıyordu. Güzellik korkunç bir şey. Güzel bir mizaç ve akılla bir arada olduğunda kesinlikle önünde eğilecek, yalvararak el açılacak bir şey. Ama kendinden o kadar memnun olan o güzel boş çocuk; onun çekiciliği bir zehirdi. Destra geceleri, onun için, bizim için korkmaktan uyuyamıyordu mutlaka. Ama bizim aramızda, tarafımızdan desteklendiği için kafasının boşluğu kendini göstermiyordu. Bir dersi iyi yapamadığı ya da anlayamadığı zaman onun adına incindiğimizi hatırlıyorum: Hepimiz ona yardıma koşar, açıklar, onu bizden biri yapardık. O şaşkın, biraz utanmış gülümseyişini, anlamaya, bizim kadar iyi olmaya çalıştığı için sürekli tetikte olan gözlerini çok iyi hatırlıyorum. Çok sevdiğimiz Destra tarafından yönlendirilen o büyülü çocukluğumuz böyle geçmişti. Destra'yı, bizi sonsuz ışığı ve sıcaklığıyla yıkayan Güneş'imiz olarak görmüştük hep. Bu parlaklığı doğal görüyor, hiçbir zaman sorgulamıyor ya da kendimiz için yargılarda bulunmuyorduk. Hani hayran olduğumuz şeye dönüşürüz ya, biz de bu yüzden bir anlamda Destra'ydık.</p>

  <p>Yarımada üzerindeki bazı şehirlerde, insanlar bir Tanrıça'ya bağlılık gösteriyorlardı, böyle olduğunu duyuyorduk; bu Tanrıça değişik isimlere sahipti. Bizler ise Şehirler'de, böyle geri kalmışlıkları, tapınmaları hep küçümsemişizdir, oysa bizler de atamız olan Güneş'e tapıyorduk. Doğru olanın kendi bakış açımız olduğunu düşünüyoruz. Ama Destra'ya karşı duyduğumuz sorgusuz sualsiz sevgiyle, biz onlardan çok farklı mıydık?</p>

  <p>Güzellik korkunç bir şey; güzelliğin bir insanın, takdire değer özelliklerinin toplamı olarak görülmesi, o kişi için de tehlikeli. Dışarıda, gölgede kalanın da anlaşılması gerekir. Ama burada ilgisiz sayılmayacak bir soru geliyor akla: Eğer Destra, bize eziyet eden Zalim Kırbaç'tan kurtulamayacak kadar iyi ve soylu olsaydı, sonuçta Şehirler, Kırbaç'ın yönetimi altında mahvolup giderken onun yaşadığı sefil hayat ve bizim acılarımız da sürer giderdi. Eh, Şehirler yine de Kırbaç'ın aptal oğlunun yönetiminde mahvolmuştu. Ama Şehirler, yüz elli yıldan fazla bir süre boyunca refah, yüksek ahlak ve kültür içinde yaşamıştı. Elbette, birçok insan şimdi yaşadığımız kaba saba, inceliksiz, şiddet dolu dönemden memnun, çünkü iyi yiyoruz -çoğumuz- ve Barbarlar'ın şehirlerinden getirdiğimiz ganimetin sefasını sürüyoruz. Ve bütün pis işlerimizi bizim için tutsak alınan Barbarlar yapıyor. İyi günler: Sık sık insanların "İyi günler geçiriyoruz," dediğini duyuyorsunuz.</p>

  <p>Peki, Destra hangimizi seçmek isterdi? Şimdi geçmişe dönüp de baktığımda bunu söylemek kolay. Tatlı tatlı, incelikle hep içimizden birine dikkati çekiyor, onun iyi niteliklerinden söz ediyordu, ama ona kıyasla bizi kötü gösteren bir şekilde değil. Şimdi bunu görmek kolay: Çocukluğumuzu kayıtsız şartsız bir sevgi içinde geçirdiğimizi düşünüyorum: Gözlerimiz kamaşmış, kör olmuştu. Bizim su mühendisimiz olanı isterdi. Dokuz. Ve haklıydı: Ondan iyi bir yönetici olurdu. Neden, "Benim seçimim budur," diye hiç söylememişti? Bunu elinden geldiğince açık bir şekilde yapmıştı. Ama, "Benim yerime onun geçmesini istiyorum," demiş olsaydı, öbür aileler şikâyet eder, ona karşı ittifak kurarlardı. Sonra kendi çocuklarının tahta geçmesini garantilemek için kendi aralarında kavgaya tutuşurlardı. Bir iç savaş: Olacağı buydu. Ama hepimizin seçmek için seçilmiş olmasını sağlamak, bizden ailelerimizin sorumlu olacağı anlamına geliyordu. Ailemde neler konuşulduğunu şimdi hatırlayamıyorum: Gerçek şu ki, aile hayatımla ilgili hatıralarım, Destra'nın evi ve derslerine kıyasla çok bulanık ve sönük. Ailemin mükemmel insanlar olduğundan eminim, ama benim için önemli değillerdi. Benim annem Destra'ydı. O hepimizin annesiydi.</p>

  <p>Oğluna karşı duyduğumuz şefkatten ötürü, onu sürekli desteklediğimiz, ona yardım ettiğimiz için endişeleniyor muydu acaba? Böyle, nazik davranmamız doğaldı; bize nezaketi o öğretmişti.</p>

  <p>Son günlerinde hastalandığında ve seçim yapmak zorunda olduğumuz gün, içeri taşındığında ne kadar acı çekiyor olmalıydı. Yüzünü hatırlıyorum, gerçi şimdi onu yıllardır gördüğümden farklı görüyorum. Hastaydı; o zaman tek gördüğüm buydu. Ama kaygıdan da hastaydı. Yastıklarla desteklenmiş bir şekilde orada yatıyor ve bizim düşüncesizce, neşeyle onun aptal oğlunu seçmemizi izliyordu; onun büyüleyici, güzel, aptal oğlunu. Ve şimdi yüzünü görüyorum, kaskatı kesilen, o yaşlı, neşesiz yüzünü. Olacakları biliyordu.</p>

  <p>Şimdi biz, On İkiler'in neden bazı şeylere gerçek adlarını vermeyi istemediğimizi anlamak kolay. DeRod'dan yakınıyor, ondan korkuyor, <span class="t3">Neden</span> diye tahminler yürütüyorduk, ama hiçbir zaman "Bütün olanlardan biz, On İkiler sorumluyuz, çünkü onu biz seçtik ve seçmek zorunda değildik," demiyorduk. İçimizden herhangi biri DeRod'dan daha iyisini yapardık. Hiçbirimiz kötü değildik, hepimiz Destra'ya saygı duyuyorduk ve onun isteyeceğini düşündüğümüz şeyleri yapardık. Ağır ve kararsız olan ben bile, daha iyi yapardım.</p>

  <p>Onu hayal kırıklığına uğrattık. Bizim hatamızdı. Biz sorumluyuz. Şehirler'in çöküşünün sorumlusu, ünlü On İkiler, şehirler için çalışmakla çok meşgul olan, başarılarımızla gurur duyan bizdik, başkası değil. Ve aynı şekilde, ölmeden önce Destra'nın kalbinin kırılmasından sorumlu olan da...</p>

  <p>&nbsp;</p>

  <p class="p6">Bunu mühürleyip kapatmadan önce bir şeyi daha, tuhaf bir şeyi kaydetmeliyim. Dağların öte taraflarından bütün şehirleri yerle bir eden güçlü yer sarsıntılarıyla ilgili söylentiler geliyor. Söylentilerin hep abartı olduğunu biliyoruz ve doğrulanmalarını bekliyoruz. Aynı zamanda, DeRod'un duvarına yeni bir bölüm yapan işçilerin gömülü bir şehrin kalıntılarını buldukları şeklinde haberler geldi. Bunların ne kadar kapsamlı olduğunu henüz bilmiyoruz. Kalıntılar iki kazma sapı derinlikteymiş. Binaların inşası bizimkilerden farklı, daha incelikliymiş ve kaldırımlarla zemin ve tavanlar için farklı renklerde çok küçük taşlar kullanmışlar. Bu hiç bilmediğimiz bir sanat. DeRod'un heyecandan deliye döndüğünü ve bu şehrin kazılıp çıkarılması için bütün öbür işlerin durdurulmasını emrettiğini duyduk. "Hepsini," diye buyurmuş. "İnsanların görmeye geleceği bir mucize olacak." Bu arada, halkımız, bir felaket bekliyormuş gibi tepkiler veriyor. Şehirler'in eski kısmındaki hikâyelerin arasında, toprağın kustuğundan, dağları yutan ve yataklarını değiştiren ırmaklardan, kıyıları suya boğan denizlerden bahseden bazı hikâyeler olduğunu hatırlıyorlar. Sansasyon seven, yalnızca yeni ve heyecan verici şeyler isteyen bu insanlar tarafından küçümsenen eski hikâyelerin tekrar göze girdiğini görmek tuhaf, ama bu yalnızca yeni endişelere uydukları için. "Bir zamanlar burada, şimdi bulunduğumuz yerin altında güzel bir şehir varmış," diyorlar. "Peki bütün bunların tekrar olmasını ne engelleyebilir? Dağın öteki tarafında olanlara bakın."</p>

  <p class="p6">&nbsp;</p>

  <p class="p4"><span class="t12">Yay</span><span class="t12">ı</span><span class="t12">nlanan El Yazmas</span><span class="t12">ı</span><span class="t12">na Arkeolog Taraf</span><span class="t12">ı</span><span class="t12">ndan Eklenen Not:</span></p>

  <p class="p4"><span class="t12">&nbsp;</span></p>

  <p class="p7"><span class="t12">Kazd</span><span class="t12">ığı</span><span class="t12">m</span><span class="t12">ı</span><span class="t12">z yer kesinlikle en az yedi bin ya</span><span class="t12">ş</span><span class="t12">ı</span><span class="t12">nda. Üzerinde sünger ta</span><span class="t12">ş</span><span class="t12">ı</span> <span class="t12">ve külden olu</span><span class="t12">ş</span><span class="t12">an bir tabaka var.</span> <span class="t12">Ş</span><span class="t12">u ana kadar dünya yüzünde hiç buna benzer bir</span> <span class="t12">ş</span><span class="t12">ey ç</span><span class="t12">ı</span><span class="t12">karmad</span><span class="t12">ı</span><span class="t12">k. Bu bizim için yeni bir uygarl</span><span class="t12">ı</span><span class="t12">k tipi. O zaman</span><span class="t12">ı</span><span class="t12">n günlük hayat</span><span class="t12">ı</span><span class="t12">n</span><span class="t12">ı</span> <span class="t12">su yüzüne ç</span><span class="t12">ı</span><span class="t12">kacak konusunda bu el yazmas</span><span class="t12">ı</span><span class="t12">n</span><span class="t12">ı</span><span class="t12">n paha biçilmez bir de</span><span class="t12">ğ</span><span class="t12">eri var. Hala yaln</span><span class="t12">ı</span><span class="t12">zca bir k</span><span class="t12">ı</span><span class="t12">sm</span><span class="t12">ı</span> <span class="t12">ç</span><span class="t12">ı</span><span class="t12">kar</span><span class="t12">ı</span><span class="t12">lm</span><span class="t12">ı</span><span class="t12">ş</span> <span class="t12">olan bu</span> <span class="t12">ş</span><span class="t12">ehrin alt</span><span class="t12">ı</span><span class="t12">nda bir</span> <span class="t12">ş</span><span class="t12">ehir daha oldu</span><span class="t12">ğ</span><span class="t12">unu bu el yazmas</span><span class="t12">ı</span><span class="t12">ndan ö</span><span class="t12">ğ</span><span class="t12">rendik. Zaman içinde ona da ula</span><span class="t12">ş</span><span class="t12">aca</span><span class="t12">ğı</span><span class="t12">z.</span></p>

  <p class="p8"><span class="t12">Bu el yazmas</span><span class="t12">ı</span><span class="t12">, k</span><span class="t12">ı</span><span class="t12">smen y</span><span class="t12">ı</span><span class="t12">k</span><span class="t12">ı</span><span class="t12">lm</span><span class="t12">ı</span><span class="t12">ş</span> <span class="t12">kal</span><span class="t12">ı</span><span class="t12">n bir duvar</span><span class="t12">ı</span><span class="t12">n iç bölmesinde bulundu. Bir grup uzman, baz</span><span class="t12">ı</span> <span class="t12">yerlerde çivi yaz</span><span class="t12">ı</span><span class="t12">s</span><span class="t12">ı</span><span class="t12">yla benzerlikler -gerisini çözmeye yetecek kadar- bulana kadar bu yaz</span><span class="t12">ı</span> <span class="t12">anla</span><span class="t12">ş</span><span class="t12">ı</span><span class="t12">lm</span><span class="t12">ı</span><span class="t12">yordu. Çeviri bizim kolay okumam</span><span class="t12">ı</span><span class="t12">z için yap</span><span class="t12">ı</span><span class="t12">ld</span><span class="t12">ı</span><span class="t12">. Zaman gibi kelimeler tam olarak çevrildi</span><span class="t12">ğ</span><span class="t12">inde "akan ve güne</span><span class="t12">ş</span> <span class="t12">ı</span><span class="t12">ş</span><span class="t12">ı</span><span class="t12">nlar</span><span class="t12">ı</span> <span class="t12">üzerinde bizi do</span><span class="t12">ğ</span><span class="t12">umdan ölüme ta</span><span class="t12">ş</span><span class="t12">ı</span><span class="t12">yan" olarak çevriliyor. Bir y</span><span class="t12">ı</span><span class="t12">l: "Güne</span><span class="t12">ş</span><span class="t12">in s</span><span class="t12">ı</span><span class="t12">caktan so</span><span class="t12">ğ</span><span class="t12">u</span><span class="t12">ğ</span><span class="t12">a hareketleriyle uyumlu olarak bitki örtüsünün renklerindeki de</span><span class="t12">ğ</span><span class="t12">i</span><span class="t12">ş</span><span class="t12">imler döngüsü." Aptall</span><span class="t12">ı</span><span class="t12">k: "Zihnin daha yüce k</span><span class="t12">ı</span><span class="t12">s</span><span class="t12">ı</span><span class="t12">mlar</span><span class="t12">ı</span><span class="t12">ndan kaçan</span> <span class="t12">ş</span><span class="t12">ey."</span></p>

  <p class="p8"><span class="t12">Bizim kulland</span><span class="t12">ığı</span><span class="t12">m</span><span class="t12">ı</span><span class="t12">z kelimeler daha az pitoresk, ama en az</span><span class="t12">ı</span><span class="t12">ndan daha h</span><span class="t12">ı</span><span class="t12">zl</span><span class="t12">ı</span><span class="t12">.</span></p>

  <p class="p8"><span class="t12">Bu kaz</span><span class="t12">ı</span> <span class="t12">üzerinde çal</span><span class="t12">ı</span><span class="t12">ş</span><span class="t12">maya ba</span><span class="t12">ş</span><span class="t12">layal</span><span class="t12">ı</span> <span class="t12">dört y</span><span class="t12">ı</span><span class="t12">l oldu. Gördüklerimiz, üzerine çal</span><span class="t12">ı</span><span class="t12">ş</span><span class="t12">t</span><span class="t12">ı</span><span class="t12">klar</span><span class="t12">ı</span><span class="t12">m</span><span class="t12">ı</span><span class="t12">z hep kaya, kayalar... Sert, gri bir ta</span><span class="t12">ş</span><span class="t12">, bir tür granit. Kaya ve ta</span><span class="t12">ş</span><span class="t12">lar. Ama el yazmas</span><span class="t12">ı</span><span class="t12">nda, yazar taraf</span><span class="t12">ı</span><span class="t12">ndan anlat</span><span class="t12">ı</span><span class="t12">lanlar bahçeler, a</span><span class="t12">ğ</span><span class="t12">açlar, su ve her</span> <span class="t12">ş</span><span class="t12">eyden önemlisi üzerindeki Ça</span><span class="t12">ğ</span><span class="t12">layan; halbuki biz ilk ba</span><span class="t12">ş</span><span class="t12">ta, yani el yazmas</span><span class="t12">ı</span><span class="t12">n</span><span class="t12">ı</span> <span class="t12">bulmadan önce büyük tören basamaklar</span><span class="t12">ı</span> <span class="t12">olarak tan</span><span class="t12">ı</span><span class="t12">mlad</span><span class="t12">ığı</span><span class="t12">m</span><span class="t12">ı</span><span class="t12">z basamaklarda tap</span><span class="t12">ı</span><span class="t12">nak gibi bir</span> <span class="t12">ş</span><span class="t12">ey bulaca</span><span class="t12">ğı</span><span class="t12">m</span><span class="t12">ı</span><span class="t12">z</span><span class="t12">ı</span> <span class="t12">sanm</span><span class="t12">ı</span><span class="t12">ş</span><span class="t12">t</span><span class="t12">ı</span><span class="t12">k.</span></p>

  <p>&nbsp;</p>
</body>
</html>
