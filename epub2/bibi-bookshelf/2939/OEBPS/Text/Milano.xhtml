<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <p><br /></p>

  <p><br /></p>

  <p style="text-align: center;"><img alt="6" src="../Images/6.jpg" /><br /></p>

  <h1><i>Milano, 1820</i></h1>

  <p><br /></p>

  <p>Parma, İtalya’nın kuzeyi, dünyanın en güzel göllerinin olduğu memleket. Hava şimdiden güney ve güneş kokuyor. Kestane ağaçları bütün köyü kaplamış, ama evlerin bahçelerini portakal ağaçları istila etmiş. Burada bahçeler hareket eder; kış gelmeden dev kırmızı toprak kapları içeri sokmak gerek.</p>

  <p>Parma.</p>

  <p>Ekim pusuyla birlikte, çekingen bir gün doğuyordu. Santa Cecilia Maggiore Kilisesi’nin köşesinde, uzun, ince, beli bükük, eciç bücüş bir gölge, ıssız meydanı kestirmeden geçip Campo Farnese’ye doğru ilerledi.</p>

  <p>Yarı uzun, ıslak saçlı, üzerinde yakası kalkık bir manto olan, elinde uzun ve koyu renkli bir kutu taşıyan şapkasız bir adam, duvarlar boyunca ilerleyip sisin içinde kayboldu.</p>

  <p>Köyde önce bir, sonra iki çan çaldı. Saat altı mıydı?</p>

  <p>Az sonra, iki adım ötedeki Guilia Sokağındaki bir evden de, bir başka hayalet çıkıp dikkatle kapıyı çekti. Kapının menteşeleri biraz gıcırdadı. Adam arkasına dönüp sağa sola bir göz attıktan sonra, iki elinde birer siyah kutuyla aylak, mutlu âşık yürüyüşüyle, ıslak kaldırımlarda salınarak yoğun havanın içinde silinip gitti.</p>

  <p>Solgun bir düello sabahı mıydı?</p>

  <p>Yazdan beri sürünen pis bir dava mı?</p>

  <p style="text-align: center;"><img alt="yldz" src="../Images/yldz.jpg" /><br /></p>

  <p>— Beklenen kimdi?<br /></p>

  <p>— Paganini, ünlü Niccolo Paganini.</p>

  <p>Arabacı kasılıp duruyordu. Aslında kızabilirdi. Parma-Milano posta arabası şu anda yarım saat gecikmiş durumdaydı. Ama arabacının gözlerinin içi parlıyordu. Bu öyküyü aylarca anlatabilirdi. Ben arabamda Paganini’yi taşıdım.</p>

  <p>— Yavaş, yavaş, brrss!..</p>

  <p>Elinden geldiğince atlarını sakinleştirmeye çalışıyordu.</p>

  <p>Posta arabasındaki Luigi Legnani küplere binmiş, homurdanıyordu:</p>

  <p>— Paganini... Emindim! Bir kemancı. Hem de en berbat cinsinden. Büyük Orospu.</p>

  <p>Kızıyor, köpürüyor, bir kez daha kendisine sinirleniyordu. Kendisine ahmak diyordu. Eğer bir şansı daha olsaydı, o da şu lanet olası gitar yerine kemanı seçmez miydi! Nasıl olsa yine günde altı saat gam ve arpej çalışacaktı... Zaman, hıçkırıkları, cilveleriyle keman zamanıydı. Ve kadınlar sadece kemancılara ilgi gösteriyorlardı. Geçen akşam Chiara ona söylemişti zaten: "Zavallı arkadaşım, neden hiç sesi çıkmayan bir çalgı çalıyorsun ki sen?" Şimdiki kadınlar kalbin gürültüsünü, patırtılı duyguları seviyorlar. İşte bu yüzden bir keman görünce kendilerinden geçiyorlar. Artık kulak kesilip dinlemeyecek kadar tembel oldular.</p>

  <p>Kesin olan bir şey vardı: Eğer kemanı seçmiş olsaydı, şu anda burada ekşi peynir kokan bir köylüyle, notere benzeyen, kırkındaki göbekli memurun arasında sıkışıp beklerken içi içini kemiren zavallı bir gitarist olmak yerine, herhangi güzel bir nedenden dolayı geç kalan o olacaktı.</p>

  <p>Arabacı kaygılanmaya başlamıştı. Gün doğuyordu. Yolcular isyan etmeye başlamışlardı. Posta arabasının kalkması gerekiyordu!</p>

  <p>Paganini’yi boş verecekti. Akşamki konser iptal edilirdi. Ertesi gün Milanolular dalgın, dayanılmaz, alımlı, geç kalan muhteşem virtüözü dinleyebilmek için daha da fazla birbirlerine girerlerdi.</p>

  <p>İşte o anda iki kara kutu ağa doğru uçtu. Ve bir kütle, kravatı bir yanda, saçları diken diken, böyle bir sabah için fazla gürültülü bir biçimde gülerek, arabanın içine yuvarlandı.</p>

  <p>— Basamağı kaçırdım! Ayağım kaydı. Herkesten özür dilerim.</p>

  <p>— Önemli değil, Ustam!</p>

  <p>— Bir şeyiniz yok ya?</p>

  <p>Bağışlanıyor, saygı görüyordu. Terbiyesiz adam bütün bu saygı gösterilerini gayet doğal buluyor, tozlarını çırpıp soluklanıyordu.</p>

  <p>— Ama, bu bizim Luigi değil mi! Bayanlar baylar size bir gitar dehasını takdim ediyorum. Ne kadar uzun zaman oldu! Her şey yolunda mı? Tanrım, ne mutluluk! Haydi arabacı, kırbaçla atları! Gecikme skandalım daha fazla büyümesin!</p>

  <p style="text-align: center;"><img alt="yldz" src="../Images/yldz.jpg" /><br /></p>

  <p>— <i>Il Canone! Il Canone!</i> <sup>1</sup></p>

  <p>Baharın gelmesiyle Parma’da o kadar keyif duyulan o ufak tefek haşarılıklar bir kenara bırakılıvermişti: Eczacının tombul elini sıkmak, yargıcın kızına hafifçe değebilmek, başpiskoposun yüzüğünü öpebilmek.</p>

  <p>— <i>Il Canone! Il Canone!</i></p>

  <p><span style="font-size: 13px;">1 Metinde İtalyanca.(Çev.)</span><i><br /></i></p>

  <p>Çığlıklar ilk duyulduğunda, eli ayağı tutan bütün adamlar görev yerlerine koşuştular. Hangi görev yeri? Parma’da askeri ruh hiçbir zaman var olamamıştı.</p>

  <p>— <i>Il Canone! Il Canone!</i></p>

  <p>Uğultu gişelerden geliyordu. Tiyatronun kapılarından. İnsanlar açılıştan dört saat önce tempo tutmaya başlamışlardı bile.</p>

  <p>Erkekler dövüşüyor, kadınlar çığlık çığlığa bağrışıyorlardı. Sonra birden solgun ve kaskatı bir biçimde ölü gibi düşüyor lardı. Sahneye yakın olabilmek uğruna kapıları kırıyorlar, koltukların altlarında sürünüyorlardı. Parma utanmalıydı!</p>

  <p>Her taraftan, her tepeden, uzun kuyruklar halinde üstü açık arabalar, yolcu arabaları ve zarif mi zarif faytonlar geliyordu. Her türden fanatik, Paris’li acımasız eleştirmenler, boyalı tiyatro oyuncuları gösteriyi seyretmek için akın ediyorlardı. Dünyanın öbür ucundan, hatta Boston’dan bile gelen vardı.</p>

  <p><i>Il Canone</i>: Evrensel bir şöhret.</p>

  <p>Soğuk su dolu kazanlar, erkeksi gülüşlü, kolları kıvrık adamların ellerinde, elden ele geçerek sürekli kalabalığın üzerine boca ediliyordu. Ama pek bir faydasının olduğu söylenemezdi.</p>

  <p>— <i>Il Canone!</i></p>

  <p>‘Savaş Topu,’ bu onun kemanına verilen addı. Paganini’nin kemanı. Kısa saplı bir Guiseppe Guarneri del Gesu’ydu (Cremona,1742). Sesinin gücü ve kasası yüzünden bir Stradivarius’a tercih edilmişti.</p>

  <p>Niccolo’nun arabası üç yıldır izleniyor, en gizli kapılarda bekleniyordu. Paganini’ye dokunabilmek, saçının bir telini ya da kravatının bir parçasını koparabilmek...</p>

  <p>Gazeteciler, "kemanın hocası" diyorlardı durmadan. O da bıyık altından gülümseyerek; "Ama benim hocam gitardır," diyordu.</p>

  <p>Onlarsa bunu her zaman şirin görünmek için söylenmiş bir söz olarak kabul ederlerdi.</p>

  <p>Zavallı gitar! Sesi duyulmayan çalgı.</p>

  <p style="text-align: center;"><img alt="yldz" src="../Images/yldz.jpg" /><br /></p>

  <p>En azından iki saatten beridir, çukurlu yollarda sarsılarak, bitmek bilmeyen bir göl kıyısında yol alıyorlardı. Bir şişe elden ele geçmekteydi -ne idüğü belirsiz bir Mader şarabı-. Âdet böyleydi; her gölde bir şarap, yolculuğun sıkıntısını biraz dindirmek için uydurulmuş bir Piémontais buluşu.</p>

  <p>Ve Luigi, çocukluk arkadaşı Paganini’ye bakıyordu.</p>

  <p>Paganini durmadan ona gülümsüyordu. Paganini sevimli görünmeye çalışıyordu. Tabii ki kemancılara özgü, kaba, gürültülü, pohpohlanmış yıldız havasıyla yapıyordu bunu. Ama çaba gösterdiği ortadaydı. Ve dokunaklıydı. Paganini yeniden başlamak istiyordu, bu kesindi. Ama neye yeniden başlamak? Arkadaşlık yün ipliği gibi değildir. Üzerine atılan düğümler tutmaz.</p>

  <p>Bir dostluğu ayakta tutan şey nedir? İlk başta ölüme kadar süreceği sanılır. Ama yaşam, küçük kıskançlıklar, gizlenmiş yaralar yavaş yavaş bizi birbirimizden ayırır. Denizdeki iki gemi gibi insanlar birbirinden uzaklaşırlar. Önce azar azar, istemeye istemeye. Sonra her ikisi de yolunu alır ve ufkun birer ucunda gözden kaybolurlar.</p>

  <p>Luigi kemancının kocaman ellerine, aile doktorunu zamanında oldukça kaygılandırmış olan, fazla uzun parmak kemiklerine bakıyordu: "Fazla uzun, fazla cılız bir çocuk, kolları, bacakları anormal uzun; bunlar bir bozukluğun ön belirtileri, büyük olasılıkla saranın..."</p>

  <p>Ve şimdi, her saniye arabayı parçalamakla tehdit eden korkunç sarsıntılara karşın, bu parmaklar bir müzik defterinin üzerinde koşturup duruyorlardı. Paganini büzülmüş, kıvrılmış, sarsıla sarsıla beste yapıyordu. Luigi’ye gülümsemeyi kesmeden öfkeyle besteliyordu. Kemancılardan, onların kendini beğenmiş palyaço tavırlarından nefret edilebilirdi, ama Paganini’de tuhaf bir canlılık vardı!</p>

  <p>Yolcular Mader şarabına ve yolun uzunluğuna karşın susuyorlardı. Hayran hayran ustanın yaptıklarına bakıyor; birbirlerini dirsekleriyle dürtüyorlardı. Yıllar sonra bu büyülü ânı hatırlayacaklardı: Evet, biz O’nunla yolculuk yaptık. Evet, O’nu yaratırken gördük. Bu başyapıtın doğuşuna tanık olduk.</p>

  <p>Milano'ya girerken, Paganini bir of çekti.</p>

  <p>— Beni bayağı zorladı. Ama işte. La majörden dumanı tüten bir sonat. Keman ve gitar...</p>

  <p>Ve buruşuk defterini Luigi'ye uzattı.</p>

  <p>— İnsanı müzikle yeniden barıştıracak bir şey bu. Gitarla keman aynı ağırlıkta...</p>

  <p>Nasıl haber aldıkları bilinmeyen küçük bir grup hanın önünde bekleşiyordu. Hemen arabayı çevrelediler.</p>

  <p>— <i>Il Canone! Il Canone!</i></p>

  <p>— İşte yeniden başlıyor, dedi usta. Parmaklarını ısıt da yanıma gel. Akşam yemeğinden önce işin kabasını atarız. Sonra şan şöhret bizim! Unutma: Keman ve gitar. İkili bir zafer.</p>

  <p style="text-align: center;"><img alt="yldz" src="../Images/yldz.jpg" /><br /></p>

  <p>Luigi koridorun sonunda, en dipteki odayı seçmişti. Sakin, kutu gibi kapalı bir oda. Gitar için bir oda. Tek lüksü, şöminede keyifle yanmakta olan 3 odun. Mumları söndürmüştü. Alevlerin ışığı "usta"nın sonatını, lıkır lıkır içilen kötü Mader eşliğinde, yolcu arabasında bestelenen büyük "başyapıtı" okumasına yetiyordu.</p>

  <p>— Çalınamaz.</p>

  <p>Mırıldanıyordu.</p>

  <p>— Çalınamaz. Burada, bu ölçü olanaksız. Oysa çalgıyı tanıyor. Bu çılgın aralıkların içinden nasıl çıkılır? Nasıl bir oyun oynuyor bu?</p>

  <p>Gitarı alıp parmaklarını üzerine koydu.</p>

  <p>— Yazdıklarının tümü gibi, çalınamaz. Cambazlık... Onu ilgilendiren sadece cambazlık, müzik değil.</p>

  <p>Ellerine baktı; kısa, sağlam, yiğit eller. Açıkyüreklilik için yaratılmış eller, sirk için değil. Arabadaki bir ânı hatırladı, Milano’ya varmadan hemen önce. Paganini kızışmıştı, birden İtalyan usulü konuşmaya başlamıştı; parmak kemikleri adeta dans ediyor, bale yapıyordu. Niccolo’nun elleri, bir ipin ucuna bağlanmış, kanat çırpan, iki soluk kuş gibiydi.</p>

  <p style="text-align: center;"><img alt="yldz" src="../Images/yldz.jpg" /><br /></p>

  <p>— İşte geldiler!</p>

  <p>Emin olmak için cama yaklaşmaya hiç gerek yoktu. Hayranlar gelmişlerdi. Üstlerini değiştirmiş, makyajlarını tazelemiş, saçlarını düzeltmiş, göğüslerini açmış, koştura koştura kuşatma için yerlerini almışlardı. Resmî konser ertesi gündü. Ama kadınlar sadece kendileri için küçük bir parça dinlemeden yerlerinden kıpırdamayacaklardı. Doymak bilmez istekleriyle, gürültü patırtı içinde dolanıp çığrışıyorlardı. Geceler boyu bekleşebilirlerdi.</p>

  <p>Ne de olsa geceler uyumak için değildir. Uyumak için siesta zamanı vardır; ikiden altıya kadar uyunur, yenilenler sindirilir, zamandan tasarruf edilir ve zevk için güç toplanır. Bizi İtalyan kadınlarından kim kurtaracak acaba?</p>

  <p>Tüm bu tiyatro gürültü patırtısının içinde, bir hışırtı yaklaştı. Kuşkusuz oldukça ağır bir kumaş, koridorun parkesine sürünüyordu. Gürültü kesildi. Luigi gülümsedi. Bu ziyaret, türünün tek örneği değildi. Bütün kadınlar martılar gibi değildirler. Kimileri koridorların sonlarındaki dip odaları, gitarlar için yapılmış odaları tercih ederler.</p>

  <p>— Benim için rahatsız olmayın, devam edin.</p>

  <p>Kapı açıldı. Bir peri sakin sakin müzisyenin yanında oturuyordu. Üzerinde altından taç kakması olan yüzüğünün de gösterdiği gibi bu bir aristokrattı: "Keyfimin istediği yerde oturma hakkına sahibim ve bu akşam canım sizin yanınızda oturmak istiyor. Kendinizi mutlu sayın ve çalmaya devam edin." Bütün bu söylenmemiş sözler bir gülücükle özetlenmişti...</p>

  <p>Bir müzisyen, Tanrı'ya, müziğe, İtalyan konteslerine ve çalgı çalabildiğine şükran duymaktan başka ne yapabilir? Bir sır verir gibi usulca çalmak. Yavaş yavaş dünyanın gürültüsü uzaklaşır. İnsan kendini yalnız, seçilmiş, güvende hisseder. Gitar ıssız adalar yaratmasını bilir...</p>

  <p style="text-align: center;"> <img alt="yldz" src="../Images/yldz.jpg" /></p>

  <p>— <i>Il Canone! Il Canone!</i></p>

  <p>Her zamanki gibi usta yine gecikiyor ve hayranları da girişte sabırsızlanıyorlardı.<br /></p>

  <p>— Zavallı hindiler, deyiverdi kontes. Nasıl desem.., orta malı kemanı, kişiye özel gitara tercih etmek!</p>

  <p>Ateşin önünde diz çöküp, başını eğmiş, canlansınlar diye korları üflüyordu. Sırtı çıplaktı, gerçek bir gece dekoltesi. Upuzun, beyaz boynu boyunca bir su damlasına benzeyen küpesi, ölçü vurur gibi salınıyordu. Siyah saçları sağ omzuna dökülmüştü. Luigi elini uzattı.</p>

  <p>— Lütfen, dedi kadın, acele yok. Zamanımız bol.</p>

  <p>Hem neden gösteriyi kaçıralım ki? Geliyor musunuz?</p>

  <p>Kalkıp kapıyı açmıştı bile. Luigi kısa bir an da olsa yüzünün buruşmasını önleyemedi.</p>

  <p>— Birazdan gelirim. Bakmam gereken bir-iki akor var...</p>

  <p style="text-align: center;"> <img alt="yldz" src="../Images/yldz.jpg" /></p>

  <p>İşte gelmişti. Niccolo Paganini belirdi. Kapıda bembeyaz duruyordu -geniş, göğsü açık gömlek, bol ve ayak bileklerinden sıkılmış, dalgalanan "Mağrip şalvarı tarzı" bir pantolon-, her zaman yaptığı gibi keman çalarak, bildiği dokuz dilde insanları selamlıyordu. Basamakları birer birer indi. Hem çalıyor hem de kendisini anlatıyordu. Kişisel anılar, nükteli sözler, tatlı patavatsızlıklar. Baştan çıkarmak, hep baştan çıkarmak, yola gelmez Niccolo! Luigi’nin çaba göstermesine gerek yoktu; ince parkeden her şeyi duyuyordu - gerisini de tahmin edebiliyordu.</p>

  <p>Zavallı keman! Niccolo narin bitişme yerlerine, zarif yapısına saygı göstermeden alete işkence ediyordu. Guarneri’si ciğerlerini patlatırcasına bağırıyordu, bir gün iflas edecekti.</p>

  <p>Ateş şöminede sıçradı, alevler büyüdü, hindiler mırıldanıyorlardı: "Tanrım, ne büyük güç!"</p>

  <p>Ve Paganini üstlerine gidiyordu. Gölgesinin duvarlara vurduğunu gördü. Teşekkürler şamdanlar! Artık gösteri için çalıyordu, başını çevirip profilini gösteriyor, yay darbelerini vurguluyordu. Virtüöz, artık görünmeyen düşmanlarla savaşan bir şövalyeye dönüşmüştü.</p>

  <p>Hindiler kendilerinden geçiyorlardı. Peki ama müzik neredeydi?</p>

  <p style="text-align: center;"> <img alt="yldz" src="../Images/yldz.jpg" /></p>

  <p>Şimdi, Niccolo sıkılıyordu. Tüm numaralarını yapmış, pozlarını takınmış, herkesi baştan çıkarmış ve artık sıkılmıştı. Baştan çıkarıcının sıkılması kadar kötü bir şey olamaz. Bütün bu âşık suratların karşısında kendisini dünyada yapayalnız hissediyordu. Kalabalık içindeki çıplak bir palyaço. Ve çağırmaya başladı, bir çalgıcının tarzını değiştirerek çağırması gibi... Çalımlarını bıraktı, görkemini terk etti, artık fethetmek istemediğine ant içti, yumuşadı, mütevazılaştı, hatta çekingenleşti, başına geleceklere hazırdı. Neredeyse yalvaracaktı.</p>

  <p>Üst katta, ince tavanın öbür tarafında, Luigi mesajı aldı.</p>

  <p>Gitarını aldı. Neyseki baslar yeniydi. Parma’dan hareket etmeden önce telleri değiştirmişti.</p>

  <p>Parmaklarını gerdi, gülümsedi ve dansa katıldı. Notaları hemen kendini gösterdi, güçlü ve sıcaktılar. Çam lambriler onları güçlendiriyor, yeniden fırlatıyordu, notalar kilisedeki gibi çınlıyorlardı.</p>

  <p>Keman bir an duraksadı, şaşırmış gibiydi: Vay vay, bu küçük gitarın kasası da mı varmış? içinin kıpırtısı seziliyordu: Her zamanki gibi üstünlüğü kapmak, ezmek. Ama Niccolo bu kışkırtmayı dizginlemesini bildi.</p>

  <p>Ve müzik tekrar yüzünü gösterdi, ‘Savaş Topu’nun cambazlıklarından bıkkın düşüp ondan kaçan müzik... Adım adım yaklaşıyordu, şöminedeki ateşi selamladı, duvarları okşadı, hindilerin tenlerinin üzerinden kaydı. Beş altı ölçüde onların aptallıklarının büyük bölümünü aldı götürdü, biraz sabırları olsa bu müzik, hindilere tekrardan birer ruh bağışlayabilirdi.</p>

  <p>Gitar, keman, gitar, hepsi kendi bölümünü çalıyor, birbirlerine saygı gösteriyor, birbirlerini dinliyorlardı. Nazik bir dengeydi bu, en ufak bir hiç bile onu bozabilirdi. Her düo bir düellodur. Ama Paganini çok korkmuştu, yalnızlıktan korkmuştu. Başkalarına ihtiyacı vardı. Şeytanlarını dizginliyordu, en azından şimdilik...</p>

  <p>Clapton gözlerini açtığında, ışıklı saati dördü gösteriyordu. Afrika geceleri hep böyle yolculuklarla mı geçerdi? Bu kadar çok ülke, ev, yüzyıl değiştirmekten, Barselona’dan sonra, altın kaplı ve pis kokulu Versailles üzerinden, hiç soluklanmadan Parma’ya koşturmaktan bitkin düşmüştü. Gitarı her zamanki gibi yanında uyuyordu. Ona korku dolu bir bakış fırlattı. Bu sarışın tahta kasanın, aslında bir büyü kutusu olduğunun farkına varmıştı.</p>

  <p>Kamp dinleniyordu. Her şey sessiz ve sakindi. Hafif bir rüzgâr, çadırın tepesini belli belirsiz dalgalandırıyordu. Gecenin en derin vaktiydi, en hastaların, en sıkıntılıların bile uykuya yenik düştükleri saat. Ama bu birbirini izleyen gürültülü darbeler de neydi? Karanlığın ortasındaki bu vuruşlar ne demek oluyordu? Daha tan yeri ağarmaya bile başlamamışken bu tamtamları kim çalıyordu?</p>
</body>
</html>
