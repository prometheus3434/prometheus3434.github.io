<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <p><br /></p>

  <p><br /></p>

  <p style="text-align: center;"><img alt="1" src="../Images/1.jpg" /><br /></p>

  <p><br /></p>

  <p>Yaşlı arkeolog diş fırçasını bırakıp başını kaldırdı. Her şeyi denemişti, fırçalar, bezler, tırnaklar... Ama, atalarımızın iskeletlerini temizlemek için, yumuşak, ince domuz kılından yapılmış, kısa saplı iyi bir Butler’ın üzerine yoktu.</p>

  <p>İleride, güneşin altında sarsıla sarsıla ilerleyen araba, her türden reklamcının ve geçkin sahte sarışınların pek sevdiği şu gülünç 4X4’lerdendi. Bu aletlerin Afrika’nın kalbinde yer alan bu kumluk ve çatlak arazilerde işe yaradıklarını itiraf etmek gerek. Sürücü keçileri ezmemek için yavaş yavaş ilerliyordu. Belki de manzaranın büyüleyici güzelliğinin, açık pencereden girip içine işlemesini istiyordu; kıpkırmızı yaylalar, telli turnalarla dolu mavi göl, birden karanlık ve tehditkâr bir görünüme bürünüveren, dünyanın derinliklerine, hatta cehenneme kadar uzanıyormuş gibi duran yerdeki şu çatlak.</p>

  <p>Araba, yelkenleri indirilmiş bir gemi gibi, kendi ivmesiyle ağır ağır ilerlemeyi sürdürüyordu. Sonunda kampın sınırında durdu. Bitmek bilmez iki-üç dakika boyunca, adam direksiyonun başında hareketsiz kaldı. Saçları tozdan ya da yaşından ötürü kül rengiydi. Ray Ban’Iarının gerisinde yüzünü buruşturduğu, belki gülümsediği için ağzı iyice gerilmişti.</p>

  <p>Sonunda kapı açıldı. Ve yaşlı arkeolog, en yakın kentten kilometrelerce uzaktaki bu çölde, tek başına, kollarını açmış, ona doğru yürümekte olan bu ziyaretçinin her şeyden önce bir ‘yara izi’ olduğunu hemen anladı. Yüzü sayısız yağmurlarla yol yol oyulmuştu sanki. Yanaklarını kemiren kır sakalını, sanki etini biraz tutsun diye uzatmıştı. Yoksa akıntılar her şeyi alıp götürecekti. Yaşam bu müşterinin yüzüne gülmemişti.</p>

  <p>— Clapton, dedi yara izi; gözlüklerini çıkararak. Yanılmıyorum ya? Burası Omo Vadisi değil mi?</p>

  <p>— Evet burası.</p>

  <p>Yaşlı arkeolog mucizevi diş fırçasını kutusuna yerleştirdi, <i>Lucy in the Sky (with Diamonds)</i>’ı çalan bir CD okuyucusunun sesini kıstı, adama oturacak bir yer ve çay sundu. Bütün bu işler bitince sordu:</p>

  <p>— Hangi rüzgâr attı sizi buraya?</p>

  <p>— Müzik.</p>

  <p>Adamın çok tok ve sanki gelişmesini tamamlamamış bir sesi vardı. Belki de arabasının yolcu koltuğunda duran gitarı yanında yokken konuşmaya pek alışık değildi. Yaşlı arkeolog gülümsedi:</p>

  <p>— Nasıl yardımcı olabilirim?</p>

  <p>Küçük bir çene hareketiyle, beyaz ve zenci işçilerle dolu, açık mezarlara benzeyen bir dizi çukur halindeki kazı yerlerini işaret etti. Ziyaret nedeniyle doğrulmuş, onlara bakan işçiler hemen işlerine döndüler. Hareketleri, sıradan mezar kazıcıları için fazla titizceydi. Zaten mezar kazıcıları da diş fırçası kullanmazlardı.</p>

  <p>Ziyaretçi susup onlara bakıyordu, sonunda:</p>

  <p>— Şimdi burada, ilk insanların diyarında mıyız?</p>

  <p>Yaşlı arkeolog sağ eliyle havayı süpürdü:</p>

  <p>— Uzmanlar nasıldır bilirsiniz; hepsi kendi savına sonuna dek inanır.</p>

  <p>— Sizinkinin gerçeğe yakın olduğunu söylüyorlar.</p>

  <p>— Kimbilir?</p>

  <p>Bilgin daha fazla nazlanmadan öyküsünü anlatmaya başladı:</p>

  <p>— Eskiden Afrika, Atlantik’ten Hint Okyanusu'na kadar uzanan kocaman bir ormanla kaplıydı. Bu ormanda ağaçlar, gölgeler ve iç içe geçmiş bitkilerle korunan maymunlar yaşıyordu. Sakin sakin dört ayak üzerinde yürüyorlardı; önlem almaya gerek yoktu, nasıl olsa düşmanları onları göremiyordu. Sonra bir gün dünya yırtıldı. Kuzeyden güneye, Etiyopya’dan Mozambik’e kadar uzanan koca bir çukur açıldı. Az kalsın Afrika ikiye bölünüyordu. Çukurun dibi göllerle doldu; şu anda bu göllerden birisinin kıyısındayız. Bundan başka daha birçok göl var: Viktorya, Tanganika, Malawi, Kivu...<br /></p>

  <p>"Ağaçları sulayan batı rüzgârı, bu yırtılma yüzünden oluşan yeni dağlara çarpmaya başladı. Su artık dağların öbür tarafına geçemiyordu. Doğu gitgide kuraklaşıyor, orman seyrekleşiyordu. Maymunlar korkuyorlardı; çünkü şimdi hepsi gün gibi ortadaydılar. Aslan, panter gibi pençeli hayvanların keyfine diyecek yoktu. Maymunlar bundan sonra dikkatli olmaları ve düşmanlarını uzaktan gözlemeleri gerektiğini anladılar. Doğruldular, arka ayakları üzerinde dikildiler, savaşmayı, taşı işlemeyi öğrendiler ve yavaş yavaş insana dönüştüler."</p>

  <p>Clapton şaşkınlıktan bir ıslık çaldı.</p>

  <p>— Yani bizi kuraklık mı yarattı?</p>

  <p>— Tastamam öyle. Sık ormanda yaşasaydık, maymun olarak kalacaktık.</p>

  <p style="text-align: center;"><img alt="yldz" src="../Images/yldz.jpg" /><br /></p>

  <p>Gece, manzarayı bir lokmada yutmuştu. Araştırmacılar sanki korkuya kapılmışlar gibi mezarlardan koşarak çıkmışlardı. Şimdi çadırların içlerinde lambalar titreşiyordu. <i>Lucy in the Sky</i> kısık bir sesle çalmaya devam ediyordu. Şarkı biter bitmez yeniden başlıyordu.</p>

  <p>— Yalnızca Beatles'ı mı seversiniz, diye sordu Clapton.<br /></p>

  <p>Yaşlı arkeolog, yönetmen koltuğuyla birlikte ortadan kaybolmuştu. Sadece bir puronun kırmızı ucu soruyu hangi yöne doğru sormak gerektiğini ortaya koyuyordu.</p>

  <p>— Özellikle bu parçayı. Elli iki kemiği de harika durumda olan ilk büyükannemizi bulduğumuzda bunu dinliyorduk; üç milyon yıl önce yaşamış olan, dünya tarihinin ilk gerçek kadını. Adını neden Lucy koyduğumuzu anladınız mı?</p>

  <p>— Peki şimdi ne arıyorsunuz? Daha yaşlı bir iskelet mi? Büyükannenin annesi?</p>

  <p>Yaşlı arkeolog uzunca bir süre sessiz kaldı. Sanki çok karışık bir tavan arasında kendi düşleri içinde aranıyor gibiydi.</p>

  <p>— Şimdi mi? Tam tersini yeğlerdim, bize doğru inişi...</p>

  <p>Sanki bu dileğini daha önce hiç kimseye açmamış ve sözlerinin değerinin anlaşılmasını istermiş gibi tane tane konuşuyordu:</p>

  <p>— Şimdi, ta bize kadar Lucy’nin soyundan gelenleri burada toplayabilmeyi düşlüyordum. Nasıl bir topluluk olurdu acaba...</p>

  <p>Clapton’un sandalyesinde kıvrandığı duyuldu. Kot ceketi iskemlenin arkalığının kumaşına sürtünmüş olmalıydı.</p>

  <p>— Neyiniz var, dedi yaşlı arkeolog. Olmadık bir şey mi söyledim?</p>

  <p>— Bir süredir, neredeyse her gece aynı düşü görüyorum. Atalarım elimden tutup beni götürüyorlar: Perulu bir köylü, Katalan bir doktor, Fransız kralı XIV. Lui’nin öğretmeni... Rastlantı bu ya, hepsi de gitaristmiş. Beni bir çeşit dansın içine sürüklüyorlar...</p>

  <p>— Tüm bu insanların, sizin yaşamınızın değişik anlarındaki halleriniz olduğu duygusuna kapılmadınız mı hiç?<br /></p>

  <p>— Anlamıyorum.</p>

  <p>— içimden bir ses, sizin daha önce birçok hayatlar yaşamış olduğunuzu söylüyor.</p>

  <p>— Belki de doğrudur... Parmaklarımı tellerin üzerine koyup çalmaya başladığımda kendimi öyle hafif hissediyorum ki, bir gezgin gibi... Ve uzak zamanlardan değişik kişilikler, bilmediğim sözcükler beni kuşatıyorlar.</p>

  <p>— Görüyorsunuz ya! Gitarı pek iyi tanımam ama onun yüzyıllar arası yolculuklar yapmaya yarayan bir at olması beni hiç şaşırtmazdı.</p>

  <p>Yaşlı arkeolog o anda ziyaretçisinin yüzünü görebilmek için neler vermezdi, bütün yara izlerine karşın şaşkın bir çocuk yüzü...</p>

  <p>— Tüm bunlar pek bilimsel değil.</p>

  <p>— Gerçek her zaman bilimsel midir sanıyorsunuz?</p>

  <p>Bir süredir havada kızarmış keçi kokusu dolanıyordu, ateşe düşen yağ damlalarının çıtırtısı duyuluyordu.Arkeoloğu böyle neşeli kılan açlık mı, yoksa onu şantiyenin tekdüzeliğinden kurtaran bu beklenmedik ziyaret miydi? Arkeolog sordu:</p>

  <p>— İlk gitar ne zaman ortaya çıkmış? Kusura bakmayın, gördüğünüz gibi ilklere karşı özel bir ilgim var.</p>

  <p>— Mısır hiyerogliflerinden birinde bir gitara rastlandı.</p>

  <p>— İşe bakın! Amma yaşlıymışsınız!</p>

  <p>Bir şekil belirdi.</p>

  <p>Gaz lambasıyla aydınlanan gözleri görünüyordu sadece; karanlıkta asılı duran iki bilye gibiydiler. Öyle yüksekte duruyorlardı ki, bunların bir insana mı, yoksa gökyüzünden inen bir kuşa mı ait oldukları pek anlaşılmıyordu.</p>

  <p>— Beyefendi bizimle yiyecek mi?</p>

  <p>Yaşlı arkeolog başıyla onayladı.</p>

  <p>- Beyefendi birkaç gün bizimle kalacak. Eğer yemekler güzelse belki bize <i>Lucy</i>'nin devamını bile çalabilir.</p>
</body>
</html>
