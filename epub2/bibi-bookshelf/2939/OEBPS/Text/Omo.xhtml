<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <p><br /></p>

  <p style="text-align: center;"><img alt="10" src="../Images/10.jpg" /><br /></p>

  <h1><i>Omo Vadisi (Afrika), 31 Aralık 1999</i></h1>

  <p><br /></p>

  <p>— Yavaş ol, yavaş...</p>

  <p>Clapton boğuşuyordu. Uyku tulumunun üzerine çökmüş, kollarını sallayıp duruyordu. Şakakları terden parlıyordu. Gözkapakları ve alnı kırışmış, ağzı açık, sanki uzun, havasız bir tünelden geçer gibiydi. Küçücük çadırda, üzerine eğilmiş olan yaşlı arkeolog iki eliyle omuzlarından tutmuş, onu sakinleştirmeye çalışıyordu. Onunla sanki hırçın bir atla konuşurmuş gibi konuşuyordu:</p>

  <p>— Sakin olun, yavaş, yaşıyorsunuz, bakın gün doğuyor, hava güzel olacak.</p>

  <p>Clapton yavaşça gözlerini açtı. Titriyordu. Her hece sonsuz bir merdivenin bir basamağıymış gibi, sözcükler ağzından tane tane, soluk soluğa dökülüyordu.</p>

  <p>— Bu kez geri dönemeyeceğimi sandım.</p>

  <p>— Geri dönmek mi?</p>

  <p>— Geceden geriye gelmek.</p>

  <p>— Birçok kez, "Teşekkürler, teşekkürler Jimi!" diye bağırdınız.</p>

  <p>— Onunlaydım...</p>

  <p>— Bu Jimi uzakta mı oturur?</p>

  <p>— Benim gibi yolculuk etmeyi seven biri için bile çok uzakta.</p>

  <p>Clapton yavaş yavaş kendine geliyordu. Yaşlı arkeolog çadırdan çıktı. Hava serindi ve sıcak kahve kokuyordu.</p>

  <p>— Ah, sanırım ziyaretçilerimiz var.<br /></p>

  <p>Clapton da çıkıp uzun uzun gerindi. Hiç bu kadar uzun boylu görünmemişti. Ellerini nemli saçlarından birçok kez geçirdi, gözlüklerini gömleğine sildi.</p>

  <p>Kuzeyden, eski başkent Addis’ten buraya ırmak boyunca uzanan yoldan, bir adam ve bir at gelmekteydi. Addis’te tek başına ve silahsız olarak dolaşmak pek tekin değildi, orada savaş hâlâ, bilinmeyen nedenlerden dolayı, belki sadece sıkıntı dağılsın diye, belki de kumun üzerinde kanın sıcaklığı bir kez daha hissedilsin diye sürmekteydi. At yavaş ilerliyordu. Adam yorgunluktan bitkin düşmüştü, arada bir hayvanın boynuna doğru yığılıyor, sonra büyük bir çaba harcayarak doğruluyordu. Siyah paltosunun altında, dizlerden başlayan beyaz çoraplar ve ayaklarında cilalı ayakkabılar vardı.</p>

  <p>— Afrika'ya gelmek için ne biçim bir giysi bu!</p>

  <p>— Onu tanıdım, dedi Clapton, gidip selamlayayım.</p>

  <p>Çobanlar kıpırdamıyorlardı, geniş abalarına sarınmış, ateşin başında oturuyorlardı. Yolcu neden birden paniğe kapılmıştı? Her yanı titreyerek, bağırıyordu:</p>

  <p>— Ben, Joan Carlos Amat! Barselona'yı iyileştirdim, ben sıkıntı doktoruyum... Adım Doktor Amat...</p>

  <p>Bu tüyler ürperten manzaradan (adam bembeyazdı ve korkudan taş kesilmişti) bir süre sonra, ona acıyan bir kadın, gruptan sıyrılıp doktorun dizini okşamaya başladı. Ülkesindeki öbür kadınlar gibi ağzı, gözleri, bedeni ve elleri uzundu. Barselonalı yavaş yavaş sakinleşti. Atından indi ve gelip oturdu. Ona bir tas süt uzattılar. Çobanlardan biri ufku işaret ederek, insan yürüyüşünü taklit etti:</p>

  <p>— Nereden geliyorsun?</p>

  <p>Amat biraz kum alıp parmaklarının arasından akıttı.</p>

  <p>Çoban anlamıştı: bu yolcu zamanın derinliklerinden geliyordu.<br /></p>

  <p style="text-align: center;"><img alt="yldz" src="../Images/yldz.jpg" /><br /></p>

  <p>Az sonra, tepenin ardından iki beyaz araç belirdi. Sarsıla zıplaya, büyük çukurlarda bir kaybolup bir belirerek ilerliyorlardı. Dikkatlice bakınca birinin öbürünü çektiği fark ediliyordu. Çobanların içinden biraz medeniyete bulaşmış olanları, bunun çok eski model bir Alman arabası, Mercedes olduğunu ve arkasında yaşı ve modeli belirsiz, altı tekerlekli bir karavanı çektiğini söylediler.</p>

  <p>Bu yolcular bir önceki gibi çekingen değillerdi. Konvoy durur durmaz, içinden bir düzine kısa boylu, esmer, kıvırcık saçlı adam çıkıp kılıçlarını çeker gibi gitarlarına sarıldılar.</p>

  <p>— Uyan Cango, diye bağırdılar, geldik işte!</p>

  <p>Gece, bu gürültüden korkup daha fazla beklemeden kaçtı.</p>

  <p>Binlerce turna kuşu tek ayaklarının üzerine tünemiş, korkudan bağrışıyordu. Küçük kuşlar da çevrelerinde telaşlı yardımcılar gibi dönüp duruyorlardı. Bazı yerlerde ince sis perdeleri, kıyıdaki sazlıklara takılıp kalmıştı. Ama bu pamuğumsu izlerin uzun süreli olmadıkları anlaşılıyordu. Afrika’nın parlak aydınlığı, her şeyi hoşgörülü egemenliği altına alacaktı.</p>

  <p style="text-align: center;"><img alt="yldz" src="../Images/yldz.jpg" /><br /></p>

  <p>O gün, okulun ilk günü gibi geçti. Tüm dünyadan ve tüm zamanlardan gitaristler bir araya geliyordu. Eskilere ardı arkası kesilmeyen yenileri katılıyordu. (Saray kostümünün üstü kurdelelerle dolu olan Corbetta, hangi kameranın onu çektiğini henüz keşfedememiş star pişkinliği içindeki Paganini, çobanlarca krallar gibi karşılanan ve Afrikalı dev gibi kadınların okşamalarına maruz kalım iki Luisiana’lı <i>songster</i> sonunda siyahlar!; kırmızı elbiseli, kel kocalı, Afrika'da flamenko dansı yapacak kadar sert bir zemin bulamamaktan dolayı öfkeli bir Sevilla sakini; Baden Powell'ın torunları olan ve akşama kadar durmadan badem sütü gibi tatlı bossas-novas'Iar fısıldayan üç Brezilyalı...)</p>

  <p>Tanışmalar, tokalaşmalar, anılar; müzik başlangıçların yardımcısıdır, aynı kapalı ışığın çekingen bir çiftin ilk sevişmesine yardımcı olduğu gibi... Ne sözcüklere, ne hareketlere, ne de hatta gülümsemelere gerek kalır. Bir nota, bir akor yeterlidir; bir başkası ona yanıt verir, her şey ddüğümlenir, sarmaş dolaş olur: iş bitmiştir.</p>

  <p>İlk şaşkınlık sürecinden sonra (bu rengârenk  kocaman fasulyelere benzeyen, düğmeli, kollu şeyler, gitar olabilir miydi?) çalgılarını değiştirip, ötekilerin sırlarını öğrenmeye başladılar.</p>

  <p>Doktor Amat, Gibson Firebird'ünden ayrılmıyordu. Küçük bir çocuk gibi, elektriğin yapabildiklerini, hoparlörün gücünü, miksaj masasının çıkarabildiği sesleri keşfediyordu. Cılız bir Perulu, kendi charengo'sunu bırakmış, bir <i>strato-caster</i> ile uğraşıyordu. Çaldığı her notada, sanki bir ejderhanın kuyruğuna basmış gibi sıçrıyordu.</p>

  <p>Bir köşede, üzerinde İnsanlık Müzesi, Trocadero Meydanı 75016 Paris, KIRILACAK EŞYA yazan bir kasanın üzerinde oturan Clapton, Stradivarius'a blues öğretiyordu. Ona Mississippi'den bahsediyordu. Gitar parmaklarının arasında sıcacıktı. Cango'nun yeğenlerinden genç bir Çingene eline geçirdiği bir XVII. yüzyıl harikasını, alaycı bakışlardan uzak bir köşede inceliyor, makine yağından kararmış, uzun tırnaklarıyla sedef parıltılarını, ince kakmalı pelesenki okşuyordu.</p>

  <p>Bilim adamları, insanlık tarihinin başlangıcının uzmanları diş fırçalarını bırakmışlardı. Mezar dedikleri taşların üzerlerine oturmuş ve göl kuşlarını bile kıskandıracak çeşitlilikteki müziklerin keyfini çıkarıyorlardı. Şantiye şefi olan yaşlı arkeolog bu gösteriyi dudaklarında hafif bir gülümsemeyle izliyordu. Dün geceden beri neşesi pek yerindeydi.</p>

  <p>Elini Clapton’un omzuna koydu.</p>

  <p>— Geçmiş yaşamlarınız için koca bir bravo! Hepsi de çok sevimliler. Daha çok kişi bekliyor musunuz?</p>

  <p style="text-align: center;"> <img alt="yldz" src="../Images/yldz.jpg" /></p>

  <p>Önce ufkun bir yerlerinden gelen küçük bir gürültü duyuldu. Sonra güçlü bir homurdanma. Sonunda gürültü, bir gök gürültüsüne benziyordu ve o sırada bütün tozlar gökyüzüne doğru havalandılar; tekrar yere inerek her şeyi büyük bir bulutun altında boğdular.</p>

  <p>Pembe helikopter gölün üzerinde uçuyordu, turnaları önemsemeyerek, boşu boşuna birkaç timsah aranıyordu ve sonunda yere indi.</p>

  <p>— Geç kaldığımız için özür dileriz, dedi ilk inen, George Harrison, kanatların altında iki büklüm duruyordu. Ama biraz dolaşmak zorunda kaldık. Çok sevdiğimiz birisi bizi terk etmişti ve çok uzakta oturuyordu.</p>

  <p>Arkasında Paul ve Ringo duruyordu, hemen arkalarında da John Lennon, her zamankinden daha fazla Asyalı görünüyordu, boyundan düz inen bir tünik, yuvarlak, muzip, küçücük gözlükler. Uzakta oturan ve öbürlerinin bulmak için çok zaman harcadıkları kişi oydu.</p>

  <p>Dördü bir arada olmaktan çok mutluydular. Saçları beyazlamıştı. Yaşlarını tek belli eden buydu. Başka her şeyleri tam da yirmi yaşlarındaki gibiydi. Pembe helikopter sayesinde geri döndükleri gençliklerini, birbirlerinin sırtlarına delikanlılar gibi yumruklar indirerek gösteriyorlardı.<br /></p>

  <p>Ve delikanlılığın verdiği umarsızlıkla öbürleriyle hiç ilgilenmeden çalmaya başladılar. Neşe izin istemezdi, gitarını alır ve çalardı.</p>

  <p>İşte böylece, gece olurken, Afrika semaları tekrar <i>Lucy in the Sky</i>'la inlemeye başladı. <i>Lucy in the Sky with Diamonds.</i></p>

  <p>Önceleri şaşkınlığa kapılan, suratları asılan öbür zamanların gitaristleri ("buraya kadar bir İngiliz nakaratını dinlemek için gelmedik"), yavaş yavaş ak saçlı dörtlünün yaşama sevinciyle birlikte dansa katılmaya başladılar.</p>

  <p>Onlara ilk katılan Doktor Amat oldu. Bilindiği gibi mutluluk onun tutkusuydu. Kalktı ve bu Liverpool melodisine katıldı.</p>

  <p>Hoş geldiniz, dediler John ve Paul, ellerini kollarını sallayarak, Lucy’e hoş geldiniz, siz örnek oldunuz, sizi izleyecek kimse yok mu? Elektriği çok az kullanıyorlardı, en yumuşak biçimde çalıyorlardı, serserilere karşı saygı göstererek, herkese şans vererek; bu akşam desibel kavgası yapmak yoktu!</p>

  <p>Doktor kendi bölümünü bitirip oturdu. Cango onun yerini aldı. Eliyle selam verdi, selam eski dostlar!</p>

  <p>Lucy yol katediyordu, Lucy Afrika’yı geride bırakıp Orta Avrupa’ya doğru ilerliyordu, Lucy Çingene öyküleri anlatıyordu...</p>

  <p>Bilim adamları yaklaşmışlardı. Müzik onları, atalarımız bakımından çok zengin deliklerinden çıkarmıştı. Ve Corbetta’yla Cango çalarlarken, onlar da dans etmeye başlamışlardı. </p>

  <p>— Lucy, 1978‘de ünlü elli iki kemiği keşfettiğimiz günü hatırlıyor musun?.. Ben orada değildim, ama anlattılar... Dünya tarihinin ilk gerçek kadını...</p>

  <p>Yaşlı arkeolog Clapton’a yaklaştı:</p>

  <p>— Gerçekten de şenlikler konusunda özel bir yeteneğiniz var. Bir tek Hendrix eksik. O randevuları pek ciddiye alanlardan değildir, öyle değil mi?</p>

  <p>— Hendrix gelmeyecek. O fazla uzağa gitti, Hiç kimse onu geri getiremez.</p>

  <p>Sesi titriyordu.</p>

  <p>— Özür dilerim, dedi yaşlı arkeolog.</p>

  <p>— Tesellisi olmayan olaylar da yaşamın hir parçasıdır.</p>

  <p style="text-align: center;"><img alt="yldz" src="../Images/yldz.jpg" /><br /></p>

  <p>— Eric, hadi, bizimle gel.</p>

  <p>Dörtlü onu çağırıyordu.</p>

  <p>— Hadi çabuk ol, ne zamandır seninle çalmak istiyorduk.</p>

  <p>Clapton önce, yapmayı çok iyi bildiği gibi dört-beş notayla Lucy'i selamladı -<i>in the Sky with Diamonds</i>-. Sonra, bir ressamın bulutları anlatabilmesi gibi, her şeyi, en ufak duygu parçasını, en kırılganını, en geçicisini bile dile getirmeyi bilen parmakları, çocukluğa doğru yaklaşmaya ve o bilinen nakaratı çalmaya başladılar; ışıklar söner, bir pasta yaklaşır, <i>happy birthday</i>, önce hafif hafif çalıyordu, sadece kendisi için, sonra Harrison ve Lennon da ona katıldılar: <i>Happy birthday Lucy!</i></p>

  <p>Afrika’nın gecesi başlamıştı. Göz kırpan, yıldızlarla dolu, Lucy'nin pastasının üzerinde üç milyon mumun pırıldadığı Afrika gecesi.</p>

  <p>Saymak olanaksızdı. Zaten kampı çevreleyen tepelerde gittikçe daha çok ışık yanıyordu. Gitar dostları sonunda konser yerine ulaşabilmişlerdi. Uzun, çok uzun yollardan gelmelerine karşın, hâlâ yanan çakmaklarını ritime göre sallayabilecek güçleri vardı.<br /></p>

  <p>Bilim adamları da öbürleri gibi şarkı söylüyorlardı. Ama tutkuları olan dünyanın başlangıcını da düşünmeden edemiyorlardı.</p>

  <p>Orman kuraklıkla birlikte seyrelmeye başlayınca, Lucy düşmanlarını gözleyebilmek için ayağa kalmıştı. Seyrek ormanda öylece ayakta durunca, kendisini yalnız ve çıplak hissetmişti. İşte o zaman, kollarında tutacağı bir şeye ihtiyaç duydu, ona eşlik edecek ve onun adına bu seyrelmiş dünyayla konuşacak bir şeye. Lucy’nin bu yalnızlığı ve müzik ihtiyacıyla, hayvan bağırsağından yapılma ilk gitarın arasından belki yüz bin yıl geçmişti... Belki yüz on bin yıl...</p>

  <p>Lucy mutluydu. Bu şenliği uzun zaman beklemişti, ama dünyanın ilk kadını için zaman ne demektir ki? Üç milyon mumu ancak şafakla birlikte üfledi. Gitaristler kaybolmuştu. Ama o şaşırmadı. Türümüzün üzerindeki lanetten haberi vardı: Ne kadar insan doğarsa, yalnızlık o kadar artar.</p>
</body>
</html>
