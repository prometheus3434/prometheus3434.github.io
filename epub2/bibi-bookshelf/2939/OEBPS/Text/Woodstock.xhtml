<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <p><br /></p>

  <p><br /></p>

  <p style="text-align: center;"><img alt="9" src="../Images/9.jpg" /><br /></p>

  <h1><i>Woodstock, 1969</i></h1>

  <p><br /></p>

  <p>Yağmur.</p>

  <p>Eskiden beri yağmurun, onun üzerinde büyülü bir etkisi vardı, ilk damlalar düşmeye başladığında, nem ve toprak kokusu yerden yükselmeye başlar başlamaz, beyninde bir kapı açılırdı. Ve anıları onu kuşatırdı.</p>

  <p>Gerçekten de yağmur, iyi ve kötü yanlarıyla belleğin yoldaşıydı.</p>

  <p>Ve Tanrı bilir ya, şu ağustos ayında Amerika’da nasıl yağmur yağardı!</p>

  <p>Kalabalık, iyi kötü büzülmüş, çayırda yağmurdan korunmaya çalışıyordu. Battaniyeler, gecenin içinde göz alabildiğine uzanıyor, muşambalar yıldırımların altında parlıyor, şapkalar uçuşuyordu. Kalabalık bekliyordu.</p>

  <p>Konserin yeniden başlamasını bekliyordu. Bekliyor ve çamura batıyordu. İlk tiksinme duygusu aşıldığı zaman, kalçaları sarıp sarmalayan, bacakları usulca okşayan, bacak aralarına dostça ve sıcacık süzülen ılık, yumuşacık bir çamur.</p>

  <p>Sağanağa karşın camları sonuna kadar açık arabasında, Mitch ve Bill'in arasına sıkışmış olan Jimi sigara içiyordu.</p>

  <p>Bir organizatör mikrofonu aldı:</p>

  <p>— Eğer hepimiz yürekten istersek, yağmuru durdurabiliriz. İstiyor muyuz?</p>

  <p>— İstiyoruz, diye bağırdı kalabalık.</p>

  <p>Ama yağmur devam etti. Yağmur yaşam gibiydi, inatçı ve acımasız, yumuşak ve umarsız. Yağmur sonunda kalabalığı dağıtacaktı. Tüm bu bıkmış usanmış ve berbat haldeki kararlı insanlar evlerine döneceklerdi. Büyük konser bitmişti, boğulmuştu. Randevuyu kaçırmıştı. Ve Jimi yalnız kalacaktı. Tıpkı yaşamının başında, annesinin öldüğü zamanki gibi...</p>

  <p style="text-align: center;"><img alt="yldz" src="../Images/yldz.jpg" /><br /></p>

  <p>— Baba, benim derim ne renk?</p>

  <p>On bir yaşındayım. Büyük otoyol kavşakları altında ezilmiş bir kenar mahallede yaşıyorum. Otoyolun gürültüsünden sağıra dönmüş, annesi ölmüş bir çocuğun teni ne renktir?</p>

  <p>Babamın adı James. Bahçıvanlık yapar. Az konuşur. Ama ona soru sorulduğunda yanıtlamasını bilir.</p>

  <p>— Üzgünüm oğlum. Sen kızıl ve siyahsın. Siyahlığın benim zenciliğimden, kızıllığın da annenin Cherokee Kızılderililiğinden. Bu ülkede kolay taşınan bir renkten değilsin. Üzgünüm, bununla yaşamasını öğrenmen gerek.</p>

  <p>Hareketli parmaklarım var. Bir türlü rahat durmuyorlar. Rastladıkları her düz yüzeye vuruyorlar. Duvarlarda, masalarda, okulda sıramın üstünde tempo tutuyorlar. Hayatlarını yaşıyorlar, ben buna bir şey yapamam. Onlara durmalarını söylüyorum ama beni duymuyorlar. En çok da saplı şeyleri seviyorlar: babamın alet takımları, kazmalar, kürekler, süpürgeler...</p>

  <p>Babam sadece yanıtlamayı değil, bakmayı da bilir.</p>

  <p>— Parmaklarını gördüm, evlat. Böyle giderse incinecekler.</p>

  <p>Yaşam serttir, parmaklarının uçlarından çok daha sert. Seninkiler bir şey bekliyorlar, bu kesin. Bu oynaklıkları o bekledikleri şeyi çağırmak için. Ben de sana bir şey getirdim. Belki de bunu bekliyorlardır?</p>

  <p>On  bir yaşındayım. Babam arkasından bir gitar çıkartıyor, tellerle süslü, kahverengi, koca bir kutu. Ve parmaklarım sevinçten havalara uçuyorlar. Bahçelerini, evlerini, gezintilerini, dünyanın kapısını, konuşma olanağını buldular. Biliyorlar ki bu kez o Cherokee Kızılderilisi kadın, ölmüş olmasına karşın, otoyolun gürültüsüne karşın beni duyacak.</p>

  <p>Bahçıvan başını sallıyor. Gitarın üzerinde hoplayıp zıplayan parmakları izliyor ve başını sallıyor. Davranışları tutuk, siyah maskesinin altında saklanan mutluluğu okuyabilmek için onu iyi tanımak gerek.</p>

  <p>— Güzel, evlat. Eğer teninin rengi kötüyse, dans eden parmaklara ihtiyacın vardır. Dans eden parmaklar müzik üretirler. Ve müzikte, derinin renginin önemi yoktur.</p>

  <p>Baba masanın çekmecesinden iki kaşık aldı. Kaşıklar onun baterisiydi, birini öbürüne vurarak tempo tutabiliyordu. Otoyol sustu, Washington Eyaleti’nde, Pasifik Kıyısı’nda ki Seattle’da önemli bir olayın yaşanmakta olduğunu anlamışlardı.</p>

  <p>Otoyol kavşakları da başka herhangi bir şeyden daha aptal ya da daha kötü değillerdir. Bu kadar gürültü yapıyorlarsa, böylesine homurdanıyorlarsa bunun da bir nedeni var; kenar mahallelerin havası boştur, kenar mahallelerin diyecekleri bir şey yoktur. Ama bu kez, kavşaklar kulak kabartıyorlardı. Baba bir melodi mırıldanıyor; oğlunun parmakları da onu nota nota, tellerin arasından bulup çıkarıyordu. Babanın mutluluğu büyüyordu. Oğlu, kulakların en akıllısına sahipti, parmaklara gerekli emirleri verebilen bir kulağa. Gitarın gezgin ruhu kendine yeni bir ev seçmişti: Kızıl ve siyah bir çocuk. Ailesi şaşkın şaşkın baksın ona; kaşıklarına acı çektiren, canlı, bahçıvan bir baba ve yavaşça alkış tutan ölü bir Cherokee Kızılderilisi anne.</p>

  <p>Kavşaklar susuyordu.</p>

  <p style="text-align: center;"><img alt="yldz" src="../Images/yldz.jpg" /><br /></p>

  <p>Yağmur hâlâ sürüyordu, şimdi gecenin karanlığında, şiddetli sağanaklar halinde değil, ince ince, daha usulca yağıyordu; kalabalık dağılıyordu. Kalabalık artık suya, çamura, üç gün süren çılgınca müzik şöleninden sonra bu sessizliğe dayanamıyordu. Boş sahnede, hoparlörlerden kurulu kuleler, terk edilmiş bir kalenin yıkıntılarını andırıyordu.</p>

  <p>Kalabalık korkuyordu ve çamura bata çıka, çocuklar sırtlarda, nişanlılar kollarda uzaklaşıyordu; tarlayı terk ediyordu, uzun, koyu kuyruklar su gibi akıyordu.</p>

  <p>Arabasında büzüşmüş olan Jimi, yine yalnız kalacağım, diyordu kendine. Eskisi gibi yalnız.</p>

  <p>Ve yağmur sürüyordu, anıların koruyucusu lanet yağmur... Jimi ilk zamanlarını hatırlıyordu, korkunç altmışlı yıllar, kızgın inek sürüleri, uğursuz günler, iğrenç geceler, beş dolarlık oteller, otostopla yapılan yolculuklar, içler acısı sahneler, ıslıklayan ya da bu geceki gibi giden seyirciler, ödeme anında bayılan patronlar, her gün değişen partnerler, parçalarınızı çalan partnerler, tam sahneye çıkmadan önce size bir bardak su sunan, ama suyun içine pudra, asit ya da zehir doldurup tam çalmaya başladığınızda sizi deli eden kıskanç partnerler...</p>

  <p>Kahrolası müzik! Kendiliğinden gelmemişti. Onu nota nota, akor akor fethetmek gerekmişti. Müziğin sefaletten doğduğuna inanası geliyordu insanın. Sefalet, insanın teninden, gözlerinden içine giriyordu. Beynini kuşatıyordu. Ve orada, saçların, kemiklerin altında, gizem, dönüşüm vardı. Parmaklar gitarın sapı üzerinde dolaşıyordu. Sefalet müziğe dönüşüyordu. Sefalet, ten, baş, parmaklar, gitar, müzik: Jimi, böylesine kötü başlayıp, sonunda bu derece mutluluk veren bu lanetli ve büyülü yolu yüzlerce kez katetti. Müzik sefaletin kızıydı. Müzik sefaletin şarkısıydı. Kendisine, <i>Stone Free</i>’nin melodisini veren o iğrenç geceyi hatırladı; sonra <i>Highway Chile</i>, Otoyol Çocuğu’nu esinleyen o korkunç yolculuğu:</p>

  <p><br /></p>

  <p><i>Yeah! His guitar is strung across his back,</i></p>

  <p><i>His dusty boots in his Cadillac.</i></p>

  <p><i>I'm flamin'here, just blowin' in the wind,</i></p>

  <p><i>Ain't seen a bed I'm so long a misdecent.</i></p>

  <p><i>He left home when he was seventeen,</i></p>

  <p><i>The rest of the world he is gonna see.</i></p>

  <p><i>And ev'rybody they know his boss,</i></p>

  <p><i>A rolling stone,</i></p>

  <p><i>To gather its own moss.</i></p>

  <p><i>Have you probably</i></p>

  <p><i>Called him a tramp?</i></p>

  <p><i>But it goes a little deeper than that,</i></p>

  <p><i>He is a... highway chile.</i></p>

  <p><i>Yeah!</i></p>

  <p><i><br /></i></p>

  <p>(Yeah! Sırtında gitarı,</p>

  <p>Tozlu botlarıyla Cadillac'ında.</p>

  <p>Rüzgârla gelen ben, burada yanıyorum.</p>

  <p>Sefalete düştüğümden beri, yatak yüzü görmedim.</p>

  <p>O evini on yedisinde terk etti.</p>

  <p>Dünyanın geri kalanını keşfedecek.</p>

  <p>Herkes onun tek patronunun</p>

  <p>Hayatını kazanmak için,</p>

  <p>Yuvarlanan taş olduğunu biliyor.</p>

  <p>Mutlaka siz de ona serseri dediniz.<br /></p>

  <p>Ama o bambaşka bir şey.</p>

  <p>O bir otoyol çocuğu.</p>

  <p>Yeah!)</p>

  <p><br /></p>

  <p>Düşlerinin içinde kaybolmuş, anılarına kapılmış olan Jimi, gecenin aydınlandığını, kara gökyüzüne yavaş yavaş beyaz bir ışığın yerleştiğini fark etmemişti: Festivalin son bir kez daha uyandığını duymadı, sıcak kahvenin kokusunu almadı, iki hoparlör kulesinden çıkan seslere dikkat etmedi. Ama bu pazartesi sabahı çıkan grubun da gerçekten kötü bir grup olduğunu söylemeden edemeyeceğim. Sha Na Na: Bir uçuklar grubu, yaldızlı tulumlarıyla yarı kozmonot, çizgili kazaklarıyla yarı pezevenk denizci havaları vardı, öğleden sonraları için sezon dışı gazino gösterisi...</p>

  <p>Onun omzuna vurdular.</p>

  <p>— Saat geldi,</p>

  <p>Tıpkı bir mahkûm gibi.</p>

  <p>— Sıra sende.</p>

  <p>— Bende mi?</p>

  <p>— Evet, bitirmek için sen çıkıyorsun.</p>

  <p>— Bitirmek mi?</p>

  <p>— Bitirmek. Üç güne son vermek. Dünyanın en büyük konserini sonsuza dek bitirmek. Bu senin işin Jimi!</p>

  <p>Ve Jimi doğruldu. İşte sahnedeydi.</p>

  <p>Önünde, yazın yemyeşil tarlası, şimdi bitmez tükenmez bir çamur deryası halinde göz alabildiğine uzanıyordu. Ve hemen yanında, ayaklarının dibinde, onu çevreleyen, saran otuz bin deli, rüzgâra ve yağmura karşın, yiyip bitiren uykusuzluğa karşın, onun müzikle olan savaşını duyabilmek için kalan otuz bin deli vardı...</p>

  <p>Arkadaşları Mitch (Mitchell) ve Bill (Cose) geri çekildiler. Perküsyonist Juma Edwards, utangaç, çekingen bir çocuk gibiydi. Sert çocuklar olan Ghettos Fighters’Iar bile ilerlemeye cesaret edemiyorlardı. Onlar da bekliyorlardı. Herkes gibi... Düelloyu bekliyorlardı.</p>

  <p>Jimi yalnızdı. Yirmi yedi yaşındaydı ve yaşayacak daha on üç ayı vardı. Kendi efsanesine sarmalanmış bir biçimde ilerledi, o görkemli, yaldızlı pırtılarını giymişti. Saçlarında çilek rengi bir bandana. Kulaklarında sedef parçaları. Altın kolye ve opal madalyon. Uzun püsküllü, tenini açıkta bırakan beyaz deri ceket. Zümrütlerle süslü bir kemerle tutturduğu kot pantolonu. Silahı fildişi rengindeydi, Leo Fender’in başyapıtı, açık renk ağaçtan yapılma, uzun saplı bir <i>strato-caster</i>. Karışık renkli -kırmızı, sarı, siyah- geniş bir askıyla Jimi’nin boynuna asılıyordu.</p>

  <p>Star Spangled Banner<sup>1</sup>: Kalabalık kulaklarına inanamayarak ulusal marşın ilk notalarını dinliyordu. İnsanlar bakışmaya başladılar. Jimi yine hangi şeytanlığın peşindeydi? O her şeye kadirdir. Ama Amerika’nın simgesine saldırmak? Bir gitar, dünyanın bir numaralı gücüne karşı ne yapabilirdi ki?</p>

  <p>Strato-caster korkusuzca saldırıya geçiyordu. Marşı marşlıktan çıkarıyor, eğip büküyor, buruyor, sıkıyordu.</p>

  <p><sup>1 Metinde İngilizce: Amerikan Milli Marşı.(Çev.)</sup><br /></p>

  <p>Marş, hemencik yalvarır bir hal aldı. Ama Jimi acımasız davranıyordu. Woodstock’a, solgun gülüşüyle yıldızlı bayrağı zorlamak, yıkmak, yırtıp parçalamak için gelmişti o. Dekorun arkasını, kulisleri, asil ve ferah dış görünüşün arkasındaki iğrençlikleri göstermek istiyordu. Artık marşı bırakmıyor, sıkıyor, zorluyor, tehdit ediyordu, sonunda çözülen marş itiraf etmeye başlamıştı. Vietnam’daki bombaları, köylere atılan napalmları itiraf ediyordu. Jimi’nin yüzüklü parmakları yalvarıyorlardı: "Biraz yavaş, n’olur, yavaş! Bu kadarını kaldıramayız!" Ama artık bütün vanalar açılmıştı, itiratlar durmuyordu. Sonuna kadar zorlanan Amerika, maskelerini indiriyordu. Miyavlıyor, haykırıyordu.</p>

  <p>Jimi <i>strato</i>'sunu dövüyordu. Bir gün böyle çekiştirirken vibratonun kolu elinde kalacak; hatta bir gün onu ısıracaktı. Evet, parmaklarını çok yavaş bulunca, gitarı dişleriyle çalacaktı.</p>

  <p>Ne ondan önce, ne de ondan sonra, gitar, dünyanın çılgınlığını böylesine anlatamayacaktı. Müziğin yumuşaklığından bahseden de kimdi? Belirmeye başlar başlamaz rayların üzerine atılan müzik, kaçırılmış, işkence görmüş, ayaklar altına alınmıştı.</p>

  <p>Mitch ve Bill, onu ölüm düellosunda yalnız bırakmışlardı. Juma Edwards, davullarına yaslanmış, büyülenmiş ve korkudan taş kesilmiş bir halde onu izliyordu.</p>

  <p>Jimi durdu.</p>

  <p>Halk, dumanları tüten bir yıkıntıya dönüşmüştü. Yerlerde sürünen Amerikan bayrağı en derin yerinden yaralanmış, hıçkırıyor, sarsılıyordu. Bir an için Woodstock soluğunu tutup sustu. Kuş cıvıltıları ve çocuk ağlamaları duyuldu. Bu, savaştan sonra ölülerin toplandığı ânın sessizliğiydi. Jimi henüz yaşıyordu. Ama fazla zamanı kalmamıştı. Kendinden daha güçlüye karşı verilen bu tür savaşlar, iyileşmeyen yaralar bırakırdı. Görülmeyen iç kanamalar, uzayıp giden ve sonunda sizi boğan kırmızı göller. Ne ateşli tutkular, ne de yükselen bravolar kurtarabilirdi sizi.</p>

  <p>Gitarın rengârenk giysili, hüzünlü, kızıl ve kara yüzlü Don Kişot’u, on üç ay sonra Londra’da öldü.</p>
</body>
</html>
