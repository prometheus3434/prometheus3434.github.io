<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <p><br /></p>

  <p><br /></p>

  <p style="text-align: center;"><img alt="5" src="../Images/5.jpg" /><br /></p>

  <h1><i>Versailles (Fransa), 1680</i><br /></h1>

  <p><br /></p>

  <p>— Ustam, hoş geldiniz...</p>

  <p>Araba şatonun avlusunda durmuştu. Günler süren yolculuktan sonra (sarsıntı, toz, toprak, sıkıntı), yaşam birdenbire bir peri masalına ve görkemli törenlere dönüşmüştü. Askerler silahlarını çatıyor ve üç kişilik bir tören grubu, ellerinde şapkaları, başlarında beyaz peruklarla bekliyorlardı.</p>

  <p>—  Sayın Corbetta, İtalya’nın en ünlü müzisyenini ağırlamak bizim için bir şereftir...</p>

  <p>—  Ustam, çok yorgun olduğunuzu biliyoruz ama, Majesteleri Kral sizi bekliyorlar...</p>

  <p>Usta, mademki ustaydı, önce bir gerindi, boğazını temizledi, birkaç kez soluklandı, gitarını alıp Fransız toprağına ayak bastı ve ağzından bal damlayan, kırmızı suratlı, dev gibi bir adam olan üçlü grubun şefini izledi. Corbetta Usta şu taraftan, Ustam bu taraftan... Sizin armoni bilginiz... Eşlik dehanız... Sizin elinizde çalgı... Avrupa müzik çevrelerinin dilinde yalnız siz varsınız... Majesteleri sizi ağırlamak İçin sabırsızlanıyor...</p>

  <p>Küçük grup önlerindeki odacıyı izleyerek dolambaçlı yerlerde ilerliyordu: sonu gelmez koridorlar, katedraller kadar geniş salonlar, tekrar koridorlar ve her yerde bir kalabalık... Bayramlık giysiler içinde bir karmaşa, ayakta durmuş laflayan, oturmuş kâğıt, tavla oynayan, zar atan markiler, düşesler.</p>

  <p>Hiç bir sokak, pazar kurulduğu zaman bile böylesi bir karmaşaya sahne olmamıştı.</p>

  <p>— Yer açın lütfen, diye fısıldıyordu kırmızı suratlı dev adam.</p>

  <p>İnsanlar, gitarını farkedene kadar yabancıyı küçümser bakışlarla süzüyorlar; ama çalgıyı görür görmez onu selamlayıp yol açıyorlardı.</p>

  <p>— Acaba bu...</p>

  <p>— Corbetta Usta mı? Virtüöz, kralın davetlisi?</p>

  <p>Soylu kadınlar göz süzmeye başlamışlardı bile, adamlar alımlı gülücükler dağıtıyordu. Kralın yeni gözdesine kendilerini nasıl sevdireceklerdi?</p>

  <p>— Tanrım boğuluyorum, demekten kendini alamadı İtalyan.</p>

  <p>Dev adam ona dönüp:</p>

  <p>— Kaygılanmayın yol yorgunluğudur, dedi. Zaten yaklaştık. Hem hiçbir ilaç kralın varlığı gibi iyileştiremez. Göreceksiniz, o kadar güzeldir ki...</p>

  <p style="text-align: center;"><img alt="yldz" src="../Images/yldz.jpg" /><br /></p>

  <p>— Burası.</p>

  <p>Dev adam çenesiyle kırmızı, geniş bi kapıyı işaret ediyordu. Birdenbire, okula ilk kez giden bir çocuğun okulun eşiğinde duyduğu korkuya benzer bir korkuya kapılmıştı. İki yardımcısı peruklarını parlatıyor, dudaklarını ısırıyor ve acil bir ihtiyaç içindeki insanlar gibi bir o, bir bu ayaklarının üzerinde dans ediyorlardı. Dev adam üçüncü kez tekrarladı; kapıya ilk iki vuruşu duyulmamıştı bile.</p>

  <p>— Yine ne var, diye haykırdı içeriden birisi. Burada bile rahat edemeyecek miyiz?</p>

  <p>— En derin saygılarımı sunarım efendim, Corbetta Usta geldiler.</p>

  <p>- Sonunda; Tanrı’ya şükürler olsun! Girsin hemen!</p>

  <p>Neden gelmiyor?</p>

  <p>Dev adam İtalyan’ın kolundan tutup fısıldadı: "İyi şanslar!", sonra da: "Şaşırmanız olanaksız, girer girmez onu tanırsınız, Majesteleri güneş gibi parıldar." Kırmızı kapıyı araladı ve yolcuyu bir çırpıda Kutsalların Kutsalı’nın yanına gönderiverdi.</p>

  <p style="text-align: center;"><img alt="yldz" src="../Images/yldz.jpg" /><br /></p>

  <p>Tuhaf bir topluluktu.</p>

  <p>On kişi çember olmuş, geniş, düz, yüksek arkalıklı koltuklarda oturmaktaydı. Üzerlerindeki giysiler çok özenliydi: Danteller, kurdeleler, el işlemeleri. Sadece külotlu çoraplar bu asalete gölge düşürüyordu; iskarpinlerin üzerinde kıvrılmış duran çoraplar beyaz ve kıllı baldırları açıkta bırakıyordu.</p>

  <p>- Hoş geldiniz, dedi oturanlardan biri. Bizi beklettiniz.</p>

  <p>Açık konuşalım, Fransa Kralı XIV. Lui, büyük kemerli burnu ve öbürlerine göre ufak tefek oluşuyla şanını, hakkını veriyorsa da, İtalyan usta, kendisine bu şekilde hitap eden kişide hiçbir majestelik belirtisi göremedi. Daha sonra bitmek bilmez yolculuklar ve yolların kötü durumu hakkında, şükran dilekleriyle, onurla, özürle dolu, uzunca ve duyulmayan bir konuşma yaptı.</p>

  <p>— Kısa keselim olmaz mı, dedi Lui, işimize bakalım.</p>

  <p>Oturağın yanında kralın zevkinin gelmesini bekleyen, uysal bir köpek gibi duran gitarı aldı. Usta yorgunluğuna karşın derse başladı.</p>

  <p>— Önce duruş. Omurilik dik, omuzlar gevşek. Sağ bacağınızı açın. Çalgıyı sol dizinize oturtun ve sapını saat iki yönüne doğru çevirin.<br /></p>

  <p>Hükümdar denileni yaptı, "çok güzel," dedi Usta, dalkavuklar alkışladılar.</p>

  <p>— Şimdi efendim, <i>zorlu</i> oyun. Parmağınız teli, bir okçunun oku fırlatmak için yayı çektiği gibi çekecek.</p>

  <p>XIV. Lui söylenileni yüzünün akıyla yerine getirdi. Usta hoşnutluğunu belli etti, dalkavuklar aşka gelerek yeniden sessiz alkışlarına başladılar.</p>

  <p>— Güzel, şimdi <i>inatçı</i> saldırıya geçelim...</p>

  <p>İki saat kadar bu oyunları sürdüren İtalyan, sonunda ilk seansa bir son vermeye karar verdi. Uykudan gözleri kapanıyordu. Beyninde yatak, çarşaf, yastık, yorgan görüntüleri dönüp duruyordu. Ama soylu (ve dolma) parmaklarının tellere işkence etmesinden şeytani bir zevk alan hükümdarın keyfi nasıl yarıda kesilebilirdi?</p>

  <p>Mantoue Dükü’nün yanında geçirdiği günler Usta’ya bazı saray usullerini öğretmişti. Gitarını yere koyup alkışlamaya başladı, az sonra tüm çevresindekiler onu taklit etmekteydiler.</p>

  <p>— Nedir bu gürültü, diye sordu XIV. Lui, yapmacık bir alçakgönüllülükle.</p>

  <p>— Efendim, yirmi yıllık eğitmenlik yaşamımda böylesi bir yetenekle karşılaşmadım.</p>

  <p>— Hayranlık verici, dedi bir dalkavuk ve başını öyle bir salladı ki, peruğundaki pudra döküldü.</p>

  <p>— Göz kamaştırıcı, diye ekledi yanındaki.</p>

  <p>— Şaşırtıcı, hayret verici, umut kırıcı...</p>

  <p>Hepsi, övgü dolu sözleri sıralıyorlardı.</p>

  <p>— Gerçekten mi, diye kırıtıyordu kral. Gerçekten size inanmalı mıyım?</p>

  <p>İtalyan durumdan faydalandı:</p>

  <p>— Efendim, böyle bir istek ve yetenekle altı ayda boynuz kulağı geçer.<br /></p>

  <p>— Belki de daha kısa bir sürede, diye mırıldandı bir dalkavuk.</p>

  <p>— Beş ay.</p>

  <p>— Dört buçuk!..</p>

  <p>İtalyan Usta bu açık artırmaya bir son vermek için elini kaldırdı ve gruba bir dizi atasözü aşketti:</p>

  <p>— Her güne kendi acısı yeter; mükemmel iyinin düşmanıdır; çok öpen kötü sarılır...</p>

  <p>— Anladım, dedi XIV. Lui</p>

  <p>Ve susma lütfunda bulundu.</p>

  <p>İtalyan rahat bir soluk aldı; kral bile olsalar, amatörlerin tellerden çıkardıkları gıcırtılar, hırıltılar, en alışkın kulakları bile tırmalar niteliktedir. Ve o anda ortalığa çöken kısa süreli sessizlik ona melodilerin en dinlendiricisi gibi geldi.</p>

  <p>Peki ama, arkasında onu anında taklit eden on dalkavukla birlikte, kral neden kalkmıştı?</p>

  <p>O ana kadar içerisinin mis gibi koktuğu söylenemezdi, hatta bazen dalga dalga gelen iç kaldırıcı kokular insanın burnuna doluyor, neyseki bu bölgedeki kıllar sayesinde biraz süzülüyordu. Ama Francesco Corbetta, gerek işine saygısı gerekse öğrencisinin ulu kişiliği karşısında bu kötü kokuları dikkate almamıştı. Fransız sarayları böyleymiş demek ki, diye düşünmüştü, görünüşü harika ama kokusu berbat. Alışmam gerek. İnsan bütün istediklerini elde edemez ya...</p>

  <p>Bu stoacı erdem ve aldırmazlık, burnunun son kez uğradığı saldırıya dayanamadı. İğrenç bir koku bütün odayı sardı. Meraklı bir kişiliğe sahip olan Francesco, bu korkunç kokunun nedenini arıyordu. Araştırması fazla uzun sürmedi.</p>

  <p>Dikkat; hiç kimse İtalya’da, kullanımı çok rahat olan delikli sandalyelerin bilinmediğini iddia edemez. Üstelik yarımada, pek iştah kabartıcı olmayan pis kokuları da yakından tanır. (Sıcak bir ağustos gününde Napoli’yi bir ziyaret edin!) Her ne kadar operalarımızda mide ve aşkla ilgili her türden etkinlik gösteriliyorsa da, bildiğim kadarıyla şu ana kadar müzik ve dışkının birbirine karıştırıldığı olmadı.</p>

  <p>Francesco Corbetta bu ilk Versailles gününde her şeyi yaşadığını düşünüyordu.</p>

  <p>Ama yanılıyordu!</p>

  <p>Düşünün ki, tüm bu soylular oturdukları yerden kalkar kalkmaz ceplerinden kenarları dantelli, patiskadan geniş mendiller çıkardılar.</p>

  <p>Tanrım, dedi İtalyan, sümkürecekler! Müziğim onları nezle etti. Ya da uzun süre bu delikli sandalyelerde oturduklarından içlerini üşüttüler.</p>

  <p>Ama yine yanılıyordu.</p>

  <p>Hep birlikte, öne doğru eğildiler ve -söylemeye utanıyorum, çünkü Fransız saray erkânı bütün Avrupa’da zarafetiyle övünür- yüzlerinden, krala olan sevgilerini ve gülümsemeyi eksik etmeden kıçlarını sildiler. Kralın kendisi de izlenimlerini ve emirlerini açıklarken bir yandan da öbürlerinin yaptığı işin aynını yapmakla uğraşıyordu.</p>

  <p>— Corbetta Usta, hizmetinizden çok memnun kaldık. Sanırım bir yıllık bir eğitim, sizin seviyenize ulaşmamız için yeterli olur. Yarın yine aynı saat ve aynı yer diyelim.</p>

  <p>Ve XIV. Lui, kirli mendillerini burnu mandallı bir hizmetçinin tuttuğu mavi porselen bir kaba atan, arkasında tek sıra olmuş dalkavuklarıyla birlikte odayı terk etti.</p>
</body>
</html>
