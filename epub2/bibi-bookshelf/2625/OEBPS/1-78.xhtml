<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-78</title>
    <meta http-equiv="Content-Type" content="text/html; charset=utf-8" />
  

</head>
  <body id="x1" xml:lang="tr-TR">
		<div>
			<p xml:lang="en-GB">  </p>
			<p><st c="0">Vakfiyye</st><span><a id="footnote-225-35-backlink" href="#footnote-225-35"><st c="9">35</st></a></span>  </p>
			<p>  </p>
			<p><st c="12">Kıdvet-ül-uşşâk, kubbet-ül-merâk, umdet-ül-erbâb-ı illet-i ihtinâk, âşık-ı şûrîde-dil ü bed-âvâz, gurâb-ı şûm u bî-pervâz.  </st></p>
			<p>  </p>
			<p><st c="136">Beyt  </st></p>
			<p><st c="141">Mest-i mey-dür şâir-i pür-velvele  </st></p>
			<p><st c="175">Âşiyânıdur Makarr-ı Hergele  </st></p>
			<p>  </p>
			<p><st c="203">Nâzım-ı terkîb-i bend-i latîf, fakîr-i bî-resen ü lîf, haliyen diyar-ı Almanya’da Postdam kariyesinde mukîm Sabahaddîn Alî, reviş-i sakîm, ahîren nazmeylediği dokuz adet bend-i pür-ma’nâ, bir aded rubâî-i pür-ahenk ve bir aded beyt-i bergüzîde ve kıt’a-i duâ’iyyeden ki cem’an yüz otuz altı mısra’ ve altmış sekiz beytden mürekkeb işbu terkîb-i bend risâlesini mahzar-ı şuhûdda vakf-ı sarîh-i müebbed ve habs-i sarîh-i muhalled ile vakfeyleyüp şurûtunu şöylece beyân eyledi ki:  </st></p>
			<p><st c="681">Mezkûr risâlenin tevliyyeti haliyyen İslâmbol’da Bozdoğan Kemeri civârında Zeynep Hatun Medresesi nâm manastırhânede mukîm edebiyyat-ı atîka-i islâmiyye ve efrenciyye tullâbından Pertev Nâilî dâme izzehu hazretlerine mahsûs olup müşarün-ileyh “erca’i” emriyle lebbeykzen-i icâbet oldukda tevliyyet-i mezkûre mumaileyhin evlâdına ve evlâdı evlâdına ve evlâdı evlâdı evlâdına batnen ba’debatnın meşrûta olup anlar dahi bil-külliye münkarız oldukda vakf-ı mezkûrun sahâbet ve tevliyetti Bâyezid Medresesi hâfız-ı kütübü Münîr Efendi hazretlerinin ahfâd-ı berbâdına intikaal eyleye.  </st></p>
			<p><st c="1260">Mezkûr terkîb-i bend-i latîfin harabîden vikaayesi maksadı ile şurûtunu şöylece beyân ederim ki: ol risâle zinhâr bir kimse yedinde heft rûzdan ziyâde bulundurulmayup şart-ı mezkûre riâyet etmeyenler ases başı Nihâl Efendi yediyle tecziye oluna ve ammâ sebeb-i nazm olduğu evvelki rübâ’îde zikredilen Hatun ile hemşire-i ma’neviyyem Mehpâre Hatun bu şartdan ve işbu zecirden muâf tutula.  </st></p>
			<p><st c="1648">Zinhâr ve zinhâr işbu terkîb-i bend ukalâ-i zemâne ile nâpuhteler yedine tevdî edilmeye ve bilhâssa İbrahîm Müteferrika îcâdı tab’ itlaak olunur bid’ate sapılmayarak ilâ yevm il-Kıyâme şekl-i evveli ile muhâfaza olunup istinsahında dahi hurûf-ı latîni zinhâr ve zinhâr isti’mâl edilmeye.  </st></p>
			<p><st c="1936">Ve beher sene muharrem-ül harâmın onıncı güni ezânî sâ’at on ikide bâlâda zikri geçen hâfız-ı kütüb mütebahhirîn-i dehrden Münîr Efendit arafından işbu terkîb, âvâz-ı bülend ve savt-ı bed ile usûl ve makamaata ri’âyet olunarak tegannî oluna. </st><st c="2178">Şöyle ki:  </st></p>
			<p><st c="2188">Serlevha-i rübai makaam-ı dilkeş-i hâverândan, zirdeki beyt, makaam-ı neveserden; mukaddimemiz peşrev şekilnde yegâh makaamından, ablamız Mehpâre Hatun’un bendi râhat-ül ervâh makaamından, Nâhid Hatun’un bendi çember usulünde suzinâk makaamından, Sa’diyye-i Zerdî Hatun’un bendi zincir usulünde ırak makaamından, Belkîs Hatun’un bendi mâhur makaamından, Münevver ve Ulviyye Hatunlar sirto şeklinde ferahfezâ makaamından, Pertev Nâilî Molla kısmı gazel şeklinde makaam-ı râsttan, Hüseyin Nihâl Bey curcuna usulünde hüseynîden, Orhan Şaik Efendi şevkefzâdan, Ekrem Reşîd Efendi nevâ üzerinde uşşâk makaamından, Münir Efendi ağır semâ’î usûlünde tâhir bûselik makaamından, fahriyye-i şâirânemiz ise aksak semâ’î usûlünde sabâdan tegannî olunup, kıt’a-i du’âiyye dahi savt-ı muhrik ile makaam-ı hüzzâmdan okuna.  </st></p>
			<p><st c="2996">Ve ba’del-kırâ’e hâzırûna bükâlarını teshîl maksadiyle birer adet usâre-i basal ile teskıye olunmuş dest-mâl tevzî’ olunup işbu dest-mâl ile sâir levâzım mesârifi mürüvvet-medân-ı birâderân tarafından der-uhde edile.  </st></p>
			<p><st c="3213">Ve rüfekaadan hüsn-i hatta mâlik birer zât tarafından her bend istinsâh olunup hâlen mahmiye-i Konstantaniye’de bulunmayan rüfekaaya ve bilhassa Frençe diyârında tahsîl-i ulûm-ı şettâ eyleyen Sa’diye-i Zerdî Hatun’a tatar-ı mahsûs ile irsâl oluna.  </st></p>
			<p><st c="3461">Ve eğer tahsîldâr-ı ervâh cânibinden rûh-ı pür-ıztırâbım kabzolunduğu takdîrde ser-i kabrime semâme-i bend olan rübâ’i hakkoluna.  </st></p>
			<p><st c="3591">İşbu vakfiyye-i şer’iyye ma’mûlünbiha mûcibiyle amel olunup hilâfından begaayet hazer oluna. </st><st c="3684">Ve bu şurût’-ı hasene ve kuyûd-ı müstahsene minba’d tebdîl ve tagyîr olunmaya.  </st></p>
			<p>  </p>
			<p><st c="3763">Tahriren fî senet-ül efrenciyye:  </st></p>
			<p><st c="3796">Tis’a aşreyn tis’a mietün ve elf.  </st></p>
			<p><st c="3830">Şâhidân-ı hâzırân elkaazi kariye-i Potsdam  </st></p>
			<p><st c="3873">Hayrullah  </st></p>
			<div>
				<div>
					<p xml:lang="en-GB"><a id="footnote-225-35" href="#footnote-225-35-backlink"><st c="3883">35</st></a>	<span xml:lang="tr-TR"><st c="3885">Togar nüshasında yok.</st></span></p>
				</div>
			</div>
		</div>
	<div id="charCountTotal" value="3907"></div></body>
</html>
