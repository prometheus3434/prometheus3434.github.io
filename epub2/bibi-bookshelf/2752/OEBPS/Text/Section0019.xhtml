<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Bölüm 17</h1>

  <p>Oraya gittiğimde vakit daha erkendi, ben de lobide saatin yarandaki deri kanepelerden birine oturup kızları seyrettim. Bir sürü okul çoktan tatile girmiş, millet evine gelmişti, yaklaşık bir milyon tane kız oturarak veya ayakta, buluşacakları oğlanların gelmesini bekliyordu. Bacak bacak üstüne atmış kızlar, bacak bacak üstüne atmamış kızlar, felaket bacaklı kızlar, rezalet bacaklı kızlar, harika görünen kızlar, bir tanısanız ne orospu olduğunu bileceğiniz kızlar. Gerçekten güzel bir manzaraydı, beni anlıyorsanız eğer. Bir bakıma, biraz da moral bozucuydu, çünkü durmadan hepsinin başına ne rezillikler gelecek diye meraka düşüyordunuz. Yani, liseden veya üniversiteden sonra. Herhalde çoğu sersem heriflerle evlenecek diyordunuz. Hep o lanet arabalarının mil başına kaç litre benzin yaktığından bahseden herifler. Golfte ya da ping pong gibi salak bir oyunda size yenildikleri için çocuk gibi kızan herifler. Çok ters herifler. Çok sıkıcı herifler. Hiç kitap okumayan herifler. –Ama, bu konuda çok dikkatli olmalıyım. Yani, bazı heriflere sıkıcı demek konusunda. Bu sıkıcı herifleri hiç anlamıyorum. Gerçekten hiç anlamıyorum. Elkton Hills'teyken, iki ay kadar, Harris Macklin denen o çocukla aynı odada kalmıştım. Çok akıllı filan bir çocuktu, ama hayatta tanıdığım en sıkıcı heriflerden biriydi. Felaket kafa ütüleyici bir ses tonu vardı, onu susturmak, resmen olanaksızdı. Durmadan konuşurdu, işin korkunç tarafı, her şeyden önce, ondan duymak istediğiniz bir söz çıkmazdı ağzından, İyi yaptığı, tek bir şey vardı. Bu orospu çocuğu, hayatta duyduğum en iyi ıslıkçıydı. Yatağını düzeltirken, dolaba bir şey asarken –her şeyini dolaba asardı hep, bu da beni hasta derdi– durmadan ıslık çalardı, o kafa ütüleyici ses tonuyla konuşmuyorsa eğer. Klasik zımbırtıları bile ıslıkla çalabilirdi, ama çoğu zaman caz parçaları çalardı. "Tin Roof Blues" gibi çok cazlı şeyleri çok güzel ve rahat bir biçimde –tam da dolaba bir şey asarken– çalar, siz de, çalışma biterdiniz. Tabii, ona hiçbir zaman, felaket iyi bir ıslıkçı olduğunu düşündüğümü filan hiç söylemedim. Yani, birine gidip, "Ne müthiş ıslık çalıyorsun," diyemezsiniz, değil mi? Sırf, duyduğum en iyi, en müthiş ıslıkçı olduğu için ona iki ay katlandım, beni delirtecek kadar canımı sıktığı halde. Yani, bu sıkıcı herifleri anlayamıyorum. Bu yüzden, kıyak bir kız onlarla evlenmişse, belki de pek üzülmemeniz gerek. Bunların çoğu, pek kimseyi incitmiyor, belki de bunların hepsi felaket iyi ıslıkçı filandırlar. Kim bilir? Ne bileyim?</p>

  <p>Sonunda, bizim Sally merdivenleri çıkarken göründü, ben de onu karşılamak için merdivenlerden inmeye başladım. Felaket güzeldi. Gerçekten çok güzeldi. Siyah bir manto ve siyah bir bere giymişti. Başına çok ender şapka filan giyer, ama o bere çok yakışmıştı. İşin gülünç yanı, onu gördüğüm an, canım onunla evlenmek istedi. Ben deliyim herhalde. Ondan pek fazla hoşlanmadığım halde, kalkmış, birdenbire kendimi ona âşık sanıyor ve onunla evlenmek istiyordum. Yemin ederim, ben deliyim. Deli olduğumu kabul ediyorum.</p>

  <p>"Holden!" dedi. "Seni görmek ne güzel!" Görüşmeyeli yıl oldu." Onunla bir yerde buluştuğunuzda böyle avaz avaz bağırıp sizi utandırırdı. Felaket güzel olduğu için katlanırdım, ama beni böyle öldürür dururdu.</p>

  <p>"Asıl seni görmek ne güzel!" dedim. Onu görmek gerçekten hoşuma gitmişti. "N'aber, nasılsın?"</p>

  <p>"Çok iyiyim. Geç mi kaldım?"</p>

  <p>Hayır dedim ona, ama on dakika kadar gecikmişti. Aslında hiç önemli değildi. Hani, sokak köşelerinde sevgilileri gelmediğinden ağaç olup mosmor kesilen herifleri konu alan karikatürler çıkar, Saturday Evening Post'ta filan, hepsi de tümüyle palavra. Bir kız sizinle buluşmaya geldiğinde felaket güzelse, kimin umurunda; ha geç gelmiş, ha erken gelmiş. Yani? "Acele edelim," dedim. "Oyun saat iki kırkta başlıyor." Aşağıya inip taksilerin olduğu yere gittik.</p>

  <p>"Ne göreceğiz?"</p>

  <p>"Bilmem. Lunt'lar işte. Yalnızca onların biletini bulabildim."</p>

  <p>"Lunt'lar mı? Ah, çok iyi."</p>

  <p>Size demiştim, Lunt'lara gideceğimizi duyunca nasıl deliye döneceğini.</p>

  <p>Tiyatroya giderken taksinin içinde biraz oynaştık. Önce istemedi, ruj filan sürmüştü çünkü, ama ben felaket baştan çıkarıcı olmaya başlayınca başka bir seçeneği kalmadı. İki kez, lanet taksi trafikte durduğunda neredeyse koltuktan düşüyordum. Bu lanet şoförler nerede gittiklerinin farkında bile değiller, yemin ederim değiller. Daha sonra, ne kadar deli olduğumu siz anlayın artık, onunla iyice sarmaş dolaş olduğumuz anda, ona âşık olduğumu filan söyledim. Yalandı tabii, ama ne var ki, söylerken kendimi öyle hissediyordum. Ben deliyim. Yemin ederim ben deliyim.</p>

  <p>"Ah sevgilim, ben de seni seviyorum," dedi. Ardından, soluk bile almadan, "Bana söz ver, saçını uzatacaksın. Alabros saçların modası geçiyor artık. Saçların çok tatlı." Çok tatlıymış, kıçımın kenarı.</p>

  <p>Oyun, daha önce seyrettiklerim kadar kötü değildi. Zırva bir konusu vardı ama. İhtiyar bir karı kocanın beş yüz bin yıllık geçmişleri anlatılıyordu. Oyun gençliklerinde filan başlıyor, kızın ailesi oğlanla evlenmesini istemiyor, ama kız yine de evleniyor. Sonra, yaşlanıyorlar da yaşlanıyorlar. Kadının kocası savaşa gidiyor, sonra bir de sarhoş ağabeyi var. Oyun pek ilgimi çekmedi. Yani, aileden birileri öldüğünde filan, pek etkilenmedim. Bir sürü aktör gelip gitti. Karı koca güzel bir çifttiler –çok şakacı filandılar– ama pek ilgimi çekmediler. Yalnız, oyun boyunca, durmadan çay veya benzeri lanet bir şeyler içip duruyorlardı. Onları her gördüğünüzde, bir uşak gelip önlerine birer fincan sürüyordu ya da kadın birilerinin fincanına çay dolduruyordu. Millet hiç durmadan sahneye giriyor, çıkıyordu; onların oturup kalkmasını seyredeyim derken sizin de başınız dönüyordu. Alfred Lunt ve Lynn Fontanne yaşlı çifti oynuyorlardı,çok iyiydiler, ama onlardan pek hoşlanmadım. Farklı oyunculardı, ama bunu söyleyebilirim. Normal insanlar gibi oynadılar, normal aktörler gibi de oynamadılar. Anlatması çok zor. Aşağı yukarı, çok ünlü filan olduklarını bilerek, o havada oynadılar. Yani, iyiydiler, ama fazla iyiydiler. İkisinden biri sözünü bitirdiğinde, öbürü soluk bile almadan, hemen söze girişiyordu. İnsanlar gerçekte nasıl konuşuyorsa, o biçimde birbirlerinin sözünü keserek filan konuşuyorlardı. Sorun da buydu işte, insanların gerçekteki konuşmaları, birbirlerinin sözlerini filan kesmeleri oyunda çok fazlaydı. Bizim Ernie'nin Village'da piyano çalışına benziyordu bu, bir bakıma. Bir şeyi çok iyi yapıyorsanız, bir süre sonra, dikkatli olmazsanız gösteriş yapmaya başlıyorsunuz. Ve sonunda da iyi olmaktan çıkıyor yaptığınız. Ama yine de, oyunda yalnızca onlar vardı –Lunt'lar yani– bir parça beyni olan. Kabul etmek gerek.</p>

  <p>İlk perdenin sonunda, tüm öteki zıpırlarla birlikte sigara içmek için dışarı çıktık. Ama ne de havalıydı millet. Ömrünüzde bu kadar çok sahtekârı bir arada göremezdiniz, herkes çılgınlar gibi sigara içiyor, çevredekiler ne akıllı olduğunu anlasın diye bağıra bağıra oyun hakkında konuşuyordu. Yakınımızda sersem bir sinema aktörü vardı, sigara içiyordu. Adını bilmiyorum, ama hep savaş filmlerinde siperden çıkma sırası gelince ödleklik yapan herif rolünde çıkar hani. Bizim aktör ve yanındaki şahane sarışın, bıkkın havalarda, sanki milletin onlara baktığından haberleri yokmuş gibi davranıyorlardı. Felaket alçakgönüllü havalarda. Acayip keyiflendim bu havalarını görünce. Bizim Sally, Lunt'ları göklere çıkarmak dışında pek konuşmadı, çünkü sağı solu kesmekle ve çekici görünmeye çalışmakla meşguldü. Sonra birdenbire lobinin öbür ucunda, tanıdığı bir zıpırı gördü. Sırtında çok koyu gri flanel bir takım vardı, bir de şu damalı yeleklerden giymişti. Kesinlikle Doğu Kıyısı üniversitelerinden birine gidiyordu. Çok önemli konu yani. Duvarın dibinde duruyordu, öldüresiye sigara içiyor ve felaket sıkılmış havası basıyordu. Bizim Sally durmadan, "Ben bu çocuğu bir yerden tanıyorum," diyordu. Onu nereye götürseniz, mutlaka tanıdığı veya tanıdığını sandığı birileri çıkar. Canımı iyice sıkana kadar söylendi durdu. Sonunda, "Niye yanına gidip ona sıkı bir öpücük vermiyorsun, onu tanıyorsan eğer. Bu, onun da çok hoşuna gider." Ben böyle konuşunca, Sally fena bozuldu. Sonunda, bizim zıpır Sally'i tanıdı ve yanımıza gelip merhaba dedi. Merhabalaşmalarını bir görecektiniz. Birbirlerini yirmi yıldır görmemişler sanırdınız. Küçükken aynı banyo küvetinde yıkanmışlardı sanki. Eski dostlar. İç bulandırıcıydı. İşin gülünç yanı, bundan önce bir kez karşılaşmışlardı herhalde, bir sahtekârlar partisinde filan. Sonunda, yılışmaları bitti ve bizim Sally bizi tanıştırdı. Adı George bir şeydi –hatırlamıyorum bile ve Andover'a gidiyordu. Çok önemli yani. Bizim Sally'nin ona oyunu beğenip beğenmediğini soruşunu görecektiniz. Biri soru sorunca yeri dar gelen türden bir sahtekârdı. Geriye bir adım attı, hemen arkasında duran bir kadının ayağına bastı. Herhalde kadının bütün ayak parmaklarını ezmiştir. Oyunun kendisi bir başyapıt sayılmazmış, ama Lunt'lar, hiç kuşkusuz, kesinlikle birer melekmişler. Melekmişler. Tanrı aşkına. Melekmişler. Bittim buna. Sonra zıpır ve bizim Sally, tanıdıkları bir yığın kişi hakkında konuşmaya başladılar. Hayatta duyabileceğiniz en sahtekârca konuşmaydı. Ellerinden geldiği kadar çabuk bir yer adı düşünüyorlar, sonra o yerde oturan ve tanıdıkları birinin adını söylüyorlardı. Yerlerimize dönme zamanı geldiğinde kusmak üzereydim. Gerçekten kusuyordum yani. Ardından, bir sonraki perde bitince, yine o lanet konuşmaya devam ettiler. Yeni yeni yer adları ve oralarda yaşayan insan adları söyleyip durdular. İşin en kötü yanı, zıpırın ses tonu, o çok sahtekâr, Doğu Kıyısı üniversite öğrencilerinin ses tonuydu, çok yorgun, kasıntı havalarda. Sesi kız sesi gibiydi. Herif hiç çekinmeden benim kıza iş koyuyordu. Oyun bittikten sonra lanet taksiye bizimle binecek mi diye bir dakika düşündüm bile, çünkü herif yanımızda iki sokak boyunca yürüdü, ama kokteyl için bir sürü sahtekârla buluşacakmış, öyle dedi. Düşünün; bir bar tezgâhının çevresine dizilip oturmuşlar, sırtlarında o lanet damalı yelekleri, tiyatro oyunlarını, kitapları ve kadınları, o yorgun, kasıntı sesleriyle eleştiriyorlar. Bitiyorum bu heriflere.</p>

  <p>Bu Andover'lı herifi on saate yakın dinlememe neden olduğu için taksiye binerken Sally'den nefret etmek üzereydim. Tam onu evine bırakmaya hazırlanıyordum ki –gerçekten– Sally bana, "Şahane bir fikrim var!" demez mi?" Hep böyle şahane fikirleri olurdu zaten. "Baksana," dedi. "Akşam yemek için kaçta evde olman gerekiyor? Yani, çok acelen filan var mı bir şey için? Belirli bir saatte evde olman gerekiyor mu?"</p>

  <p>"Ben mi? Hayır. Belirli bir saat yok," dedim. Yalan da sayılmazdı, yani. "Niye sordun?"</p>

  <p>"Radio City'e buz pateni kaymaya gidelim!"</p>

  <p>Hep de böyle fikirler yumurtlardı.</p>

  <p>"Radio City'de buz pateni mi? Yani hemen, şimdi mi?"</p>

  <p>"Bir iki saat yalnızca. İstemez misin? Eğer istemiyorsan-"</p>

  <p>"İstemiyorum demedim ki," dedim. "Tabii. Sen istiyorsan."</p>

  <p>"Gerçekten mi? Gerçekten istemiyorsan, öylesine söyleme yani. Gitsek de, gitmesek de, benim için fark etmez."</p>

  <p>Fark etmezmiş.</p>

  <p>"O küçük, tatlı patenci eteklerinden kiralayabiliyorsun," dedi bizim Sally. "Jeanette Cultz geçen hafta kiralamış."</p>

  <p>Neden oraya gitmek için can attığı anlaşılmıştı. Ancak poposunu örtebilen o küçücük eteklerden giyip nasıl oluyor diye bakmak istiyordu.</p>

  <p>Biz de gittik, patenlerimizi aldık, sonra Sally'ye o küçücük mavi popo titreticiyi verdiler. Ama kıza gerçekten de felaket yakışmıştı. Kabul etmek gerek. Ve, Sally'nin, bunun farkında olmadığını da hiç sanmıyorum. Önümde yürüyüp duruyordu, böylece o küçük poposunun ne kadar şirin olduğunu görecektim. Pek de şirin görünüyordu poposu. Kabul etmek gerek.</p>

  <p>Ama, işin gülünç yanı, o lanet buz pistindeki en berbat patenciler de, biz ikimizdik. Gerçekten de, en berbat bizdik. Çok usta olanlar da vardı. Bizim Sally'nin ayak bilekleri resmen buza değecek kadar içe kıvrılıp duruyordu. Kız yalnızca korkunç salak görünmekle kalmıyor, ayak bilekleri de felaket acıyordu. Benimkiler de acıyordu. Ayak bileklerimin acısından ölmek üzereydim. Felaket rezil görünüyorduk herhalde. Daha da kötüsü, işi gücü olmayan birkaç yüz meraklı turşucu pistin çevresine dizilmiş, düşüp kalkanları seyrediyordu.</p>

  <p>"İçerde oturup bir şeyler içmek ister misin?" dedim ona sonunda.</p>

  <p>"Bugün senden gelen en şahane fikir bu," dedi. Kendisini perişan etmişti. Çok kötüydü durumu. Ona gerçekten acıdım.</p>

  <p>Lanet patenlerimizi çıkardık, çoraplarınızla girip oturabildiğiniz ve patencileri seyredebildiğiniz o bara geçtik. Yerimize oturur oturmaz, bizim Sally hemen eldivenlerini çıkardı, ben de ona sigara tuttum. Pek mutlu görünmüyordu. Garson geldi, Sally için bir kola ısmarladım –ki, içmedi– kendime viski soda söyledim, ama orospu çocuğu tersleşince, ben de kola aldım. Derken, başladım kibritle oynamaya. Bazen, belirli bir ruh haline girince, kibrit yakar dururum. Bırakırım, sonuna kadar yanarlar, artık tutulmayacak gibi oluncaya dek, sonra tablaya atarım. Asabi bir alışkanlık işte.</p>

  <p>Sonra, durup dururken birdenbire bizim Sally, "Baksana. Bilmek istiyorum. Yılbaşı gecesi için ağacı süslememe yardım etmek için gelecek misin, gelmeyecek misin? Bilmem gerek," dedi. Kayarken bilekleri acıdığı için çatacak bir şey arıyordu.</p>

  <p>"Gelirim diye yazdım ya sana. Bu belki yirminci kez oldu, hâlâ soruyorsun. Tabii geleceğim."</p>

  <p>"İyi de, bilmem gerekiyor," dedi ve başladı lanet salonda çevreye bakınmaya.</p>

  <p>Birdenbire kibrit çakmayı kestim, ona doğru uzandım. Aklımdan söyleyecek bazı şeyler geçirdim. "Hey, Sally," dedim.</p>

  <p>"Ne?" dedi. Salonun öbür ucundaki bir kıza bakıyordu.</p>

  <p>"Hiç canına yettiği oldu mu?" dedim.</p>

  <p>"Yani, bir şeyler yapmazsan, her şeyin batağa gideceğinden korktuğun oldu mu hiç? Yani, okulu filan seviyor musun?"</p>

  <p>"Okul mu? Felaket sıkıcı."</p>

  <p>"Yani, okuldan nefret ediyor musun? Biliyorum, felaket sıkıcı, ama ben sana, nefret ediyor musun, diye soruyorum."</p>

  <p>"Şey, tam da nefret etmiyorum. Ama hep-"</p>

  <p>"Ben nefret ediyorum. Hem de nasıl nefret ediyorum," dedim. "Ama yalnızca okuldan değil. Her şeyden. Bu New York'ta yaşamaktan, her şeyden. Taksilerden, Madison Caddesi otobüslerinden, seni arka kapıdan dışarı atmak için haykıran şoförlerden, Lunt'lara melek diyen sahtekârlarla tanıştırılmaktan, kendimi hemen sokağa atmak istediğim halde durmadan asansörlere binip inmekten, Brooks'ta sana pantolon uydurmaya çalışan heriflerden, insanların hep-"</p>

  <p>"Bağırma lütfen," dedi bizim Sally. Ki çok gülünçtü, bağırdığım filan yoktu.</p>

  <p>"Arabalar, örneğin," dedim. Ama çok sakin bir sesle söyledim bunu. "Örneğin insanların çoğu arabaları için deli oluyorlar. Arabaları hafifçe bile çizilse üzülüyorlar, durmadan mil başına ne yaktıklarını konuşuyorlar. Arabalarını aldıkları gün, başlıyorlar daha yeni bir arabayla nasıl değiştiririz diye düşünmeye. Ben, eski arabaları bile sevmiyorum. Beni hiç ilgilendirmiyor arabalar. Lanet bir atım olsa, daha iyi. Atlar en azından insana yakın, Tanrı aşkına. Atlarla en azından-"</p>

  <p>"Neden söz ettiğini bile anlamıyorum," dedi bizim Sally. "Konuda konuya-"</p>

  <p>"Biliyor musun?" dedim. "Şu anda New York'ta olmamın tek nedeni sensin. Sen olmasaydın, herhalde uzaklarda bir cehennemin dibinde olurdum şimdi. Ormanlarda mı olur artık, başka bir lanet yerde mi işte. Burda olmamın tek nedeni sensin."</p>

  <p>"Ah, ne tatlısın," dedi. Ama anlıyordunuz, bu lanet konuyu değiştirmemi istiyordu.</p>

  <p>"Erkek okullarına gitseydin görürdün. Bir dene de gör," dedim. "Sahtekâr heriflerden geçilmiyor ortalık. Tek yapacağın, derslerine çalışmak, böylece, bir gün kendine lanet bir Cadillac alacak parayı kazanmasını öğreneceksin, okulun futbol takımı kaybederse çok üzüleceğine herkesi inandıracaksın, sabahtan akşama kadar kızlardan, içkiden ve seksten başka bir şey konuşmayacaksın. O küçük kliklerde herkes birbirini nasıl da tutuyor. Basketbol takımındakiler birbirlerini tutuyor, Katolikler birbirlerini tutuyor, lanet entelektüeller birbirlerini tutuyor. Ayın Kitabı Kulübüne üye olan herifler bile birbirlerini tutuyor. Şöyle biraz akıllıca bir şey yapmaya kalk-"</p>

  <p>"Bak, dinle beni," dedi bizim Sally. "Çocukların çoğu okuldan senin bu dediklerinden daha fazlasıyla yararlanıyor ama."</p>

  <p>"Kabul ediyorum! Yararlananlar var, ama bazıları! Benim yararlanabileceğim ancak bu kadar. Anlıyor musun? Derdim bu benim. Lanet olasıca derdim de işte bu benim," dedim. "Ben hiçbir şeyde, hiçbir yarar göremiyorum. Çok kötü durumdayım. Berbat durumdayım."</p>

  <p>"Evet, öylesin."</p>

  <p>Sonra aklıma birdenbire o fikir geldi.</p>

  <p>"Bak," dedim. "Ne düşünüyorum? Burdan defolup gitmek ister misin? Greenwich Village'ta oturan bir herif tanıyorum, arabasını birkaç hafta için ödünç alabiliriz. Bir zamanlar aynı okula gidiyorduk, bana hâlâ on kâğıt borcu var. Ne yaparız, yarın sabah biner arabaya, Massachusetts'e, Vermont'a, işte o taraflara çeker gideriz, anlıyor musun? Oralar felaket güzeldir." Düşündükçe, daha da felaket heyecanlanıyordum, uzandım, bizim Sally'nin lanet elini tuttum. Ne lanet bir salağın tekiydim. "Dalga geçmiyorum," dedim. "Bankada yüz seksen kâğıdım var. Sabah banka açılınca çekerim, sonra gider o herifin arabasını alırız. Dalga geçmiyorum. Para suyunu çekene kadar o orman evlerinden birinde filan kalırız. Para bitince de, gider bir iş bulurum, dere kıyısında filan bir yerde otururuz, daha sonra da evleniriz. Kışın evimizin odununu filan ben keser getiririm. Yemin ederim, felaket güzel bir hayatımız olur. Ne dersin? Hadi! Ne dersin? Benimle gelir misin? Lütfen!"</p>

  <p>"Böyle bir şey yapamazsın," dedi bizim Sally. Felaket kızmıştı.</p>

  <p>"Neden yapamam? Neden yapamazmışım?"</p>

  <p>"Yapamazsın işte, o kadar. Her şeyden önce, biz daha çocuk sayılırız. Sonra, hiç düşündün mü, paran bittiğinde iş bulamazsan, ne yaparız? Açlıktan ölürüz. Bunların hepsi şahane şeyler, ama-"</p>

  <p>"Şahane filan değil, iş bulurum. Sen bunun için tasalanma. Bunun için tasa çekmen gerekmez. Sorun ne? Benimle gelmek istemiyor musun? İstemiyorsan eğer, söyle yani."</p>

  <p>"Konu o değil. Konu hiç de o değil," dedi bizim Sally. Ondan nefret etmeye başlamıştım, bir bakıma. "Böyle işlere girişmeye daha bir sürü zaman var; bütün bu işlere. Yani, sen üniversiteye gittikten sonra, evlenirsek filan. Gidilecek pek çok yer olacak o zaman. Sen şimdi yalnızca-"</p>

  <p>"Hayır, olmayacak. Gidilecek pek çok yer olmayacak. O zaman her şey tümüyle farklı olacacak," dedim. Moralim felaket bozulmaya başlamıştı yine.</p>

  <p>"Ne?" dedi. "Seni duyamıyorum. Önce bağırıyorsun, sonra da sesin-"</p>

  <p>"Hayır dedim, ben üniversiteye gittikten sonra filan gidilecek pek çok şahane yerler olmayacak. Kulağını aç da, dinle. O zaman aşağıya elimizde bavullarla filan, asansörle ineceğiz. Herkese telefon edip hoşça kalın diyeceğiz ve otellerden kart filan atacağız. Ben bir büroda çalışacağım, bir sürü para kazanacağım, işe taksilerle veya Madison Caddesi otobüsleri ile gideceğim, gazete okuyacağım, durmadan briç oynayacağım, sinemalara gidip bir sürü kısa film ve haber şeridi seyredeceğim. O haber şeritleri, of Tanrım! Hep de salak bir at yarışı olur ya da kadının teki geminin bordasında şişe kırar ya da pantolonlu bir şempanze lanet bir bisiklete biner. O zaman geldiğinde, hiçbir şey aynı kalmayacak. Ne demek istediğimi hiç anlamıyorsun."</p>

  <p>"Evet, belki anlamıyorum! Belki sen de anlamıyorsun," dedi bizim Sally. Zaman geçtikçe, ikimiz de birbirimizden müthiş nefret ediyorduk. Onunla akıllıca bir konuşma yapmaya çalışmanın hiçbir anlamı olmadığını anlıyordunuz. Bu konuyu açtığım için de felaket pişmandım.</p>

  <p>"Hadi, kalk gidelim burdan," dedim. "Doğrusunu bilmek istiyorsan, beni hasta ediyorsun."</p>

  <p>Vay canına, ben böyle söyleyince kız nasıl küplere bindi! Biliyorum, böyle söylememeliydim, böyle bayağılaşmamalıydım, ama felaket moralimi bozmuştu. Genellikle kızlara böyle kaba şeyler söylemem. Vay canına, kız nasıl küplere bindi! Ondan deliler gibi özür diledim, ama özrümü kabul etmedi. Üstelik ağlıyordu. Ki, bundan biraz korktum, evde babasına, ona, "beni hasta ediyorsun" dediğimi filan söyleyebilirdi. Babası sessiz sedasız türden bir herifti, benden fazla hoşlanmıyordu. Sally'ye bir gün, benim lanet bir şamatacı olduğumu söylemiş.</p>

  <p>"Ciddi söylüyorum. Çok üzgünüm," deyip durdum ona.</p>

  <p>"Üzgünmüş. Üzgünmüş. Bak bu çok gülünç," dedi. Hâlâ ağlıyor gibiydi ve birdenbire, öyle konuştuğum için çok üzüldüm.</p>

  <p>"Hadi, seni eve bırakayım. Ciddi söylüyorum."</p>

  <p>"Ben kendim gidebilirim, teşekkür ederim. Beni eve bırakmana izin vereceğimi sanıyorsan, deli olmalısın. Ömrümde hiçbir çocuk bana böyle bir şey söylemedi."</p>

  <p>Olup biten her şey, bir bakıma çok gülünçtü, bir düşünürseniz. Birdenbire yapmamam gereken bir şey yaptım. Güldüm. Ben bazen böyle sesli sesli, salak gibi gülerim işte. Yani, ben sinemada kendimin arkasında otursaydım, bir zahmet patırtıyı kesmemi söylerdim herhalde kendime. Kahkahayla gülmem bizim Sally'yi daha da delirtti.</p>

  <p>Orada bir süre daha ondan beni affetmesini istedim, ama kabul etmedi. Durmadan bana gitmemi, onu rahat bırakmamı söyledi. Ben de sonunda çektim gittim. İçerden ayakkabılarımı filan alıp, kendi başıma çıktım oradan. Böyle yapmamalıydım, ama canıma yetmişti artık.</p>

  <p>Doğrusunu isterseniz, bu konuları ona neden açtığımı bile bilmiyorum. Yani, şu uzaklarda bir yerlere, Massachusetts'e Vermont'a filan gitme işini. O benimle gelmek isteseydi bile, ben onu yanımda götürmek istemezdim herhalde. Götürmek isteyeceğim biri olamazdı o. İşin korkunç yanı, ona sorduğumda ciddiydim. İşin en korkunç yanı. Yemin ederim, ben deliyim.</p>
</body>
</html>
