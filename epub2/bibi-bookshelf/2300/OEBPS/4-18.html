<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-18.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-18.html" xml:lang="tr-TR">
			<div class="Basic-Text-Frame">
				<p class="split"/>
				<p class="basliklar" id="toc_marker-2-1"><span class="bold">18 EV GİBİSİ YOK</span></p>
				<p class="paragraf"/>
				<p class="paragraf para-style-override-8"><span class="char-style-override-6">Gideon, öndeki binicinin bacağını ısırmak isteyen bir yılan gibi başını uzattı.</span></p>
				<p class="paragraf para-style-override-8"><span class="char-style-override-6">“Şişş!” Jamie ısırmasına fırsat bırakmadan iri atın kafasını çekti. “Şeytan kılıklı orospu çocuğu,” diye söylendi. Gideon’un dişlerinden kıl payı kaçtığından habersiz olan Geordie Chrisholm, uyarıyı fark edip şaşkın gözlerle başını arkaya çevirdi. Jamie gülümseyip şapkasına özür dilercesine dokundu, Chisholm’un uzun bacaklı katırının yanından geçen atı dürttü.</span></p>
				<p class="paragraf para-style-override-8"><span class="char-style-override-6">Jamie, Gideon’u, yavaşça yolculuk eden diğer insanları ısırmasın, tekmelemesin, çocukları ezmesin ya da başka türlü bir bela açmasın diye kaburgalarına tekme atarak hızlandırdı. Bir haftalık yolculuktan sonra atın huylarını çok iyi öğrenmişti. Tırıs giderek Brianna ve Marsali’yi geçti; en önde giden Claire ve Roger’ı geçerken o kadar hızlı gidiyordu ki onları selamlamak için şapkasını çıkarmakla yetindi.</span></p>
				<p class="paragraf para-style-override-8"><span class="char-style-override-6">“</span><span class="italik char-style-override-6">A mhic an dhiobhail</span><span class="char-style-override-6">,” dedi, şapkasını kafasına geri koyarken. Atın sırtına doğru eğildi. “Bana olduğun kadar kendine de zarar veriyorsun. Rüzgâr içinde kaldın, baksana.”</span></p>
				<p class="paragraf para-style-override-8"><span class="char-style-override-6">Keskin bir şekilde atı sola döndürdü. Kuru otları çiğneyip yapraksız kızılcık ağaçlarını yollarından süpürerek yokuştan aşağı inmeye başladılar. Orospu çocuğunun istediği şey, Jamie’nin onu dört nala sürebileceği düz bir araziydi. Önlerindeki otuz kilometre boyunca herhangi bir düzlük olmadığına göre, en iyi ikinci seçeneği yapacaktı.</span></p>
				<p class="paragraf para-style-override-8"><span class="char-style-override-6">Dizginleri topladı, dilini şaklattı, topuklarını atın kaburgalarına vurdu ve çalılarla dolu bayırı sanki top ateşiyle fırlamış gibi hızla çıktılar. </span></p>
				<p class="paragraf para-style-override-8"><span class="char-style-override-6">Gideon uzun kemikliydi, iyi beslenmişti ve fırtına gibiydi. Jamie’nin onu satın almasının nedeni de buydu. Aynı zamanda inatçı ve huysuz bir attı. Pahalı olmamasının nedeni ise buydu. Yine de Jamie’nin rahatça ödeyebileceğinden daha pahalıydı.</span></p>
				<p class="paragraf para-style-override-8"><span class="char-style-override-6">Küçük bir derenin üzerinden zıpladılar, bir kütük parçasının üzerinden atladılar, meşe ve hurma ağaçlarıyla dolu dikey bir yamaçtan yukarı çıktılar. Jamie kendini, bu atı almakla bir alışveriş mi yaptığını yoksa intihar mı ettiğini düşünürken buldu. Gideon yönünü değiştirip Jamie’nin bacağını bir ağaca çarpana kadar Jamie’nin aklından geçen son tutarlı düşünce buydu. Gideon arka ayaklarını topladı, tepenin öteki tarafındaki çalılıklara doğru ilerledi.</span></p>
				<p class="paragraf para-style-override-8"><span class="char-style-override-6">Yarım saat boyunca alçak dalların altından geçtiler, akıntılarda sallandılar ve Jamie’nin gösterebildiği kadar çok bayırı dört nala çıktılar. Gideon pek uysal sayılmasa da en azından yönetilebilecek kadar yorulmuştu. Jamie sırılsıklam olmuş, yaralanmıştı. Beş-altı tane sıyrığı vardı ve hepsi kanıyordu. Tıpkı at gibi soluk soluğa kalmıştı. Tüm bunlara rağmen hâlâ atın üzerinde, hâlâ görevinin başındaydı.</span></p>
				<p class="paragraf para-style-override-8"><span class="char-style-override-6">Atının başını batan güneşe doğru çevirip yeniden dilini şaklattı.</span></p>
				<p class="paragraf para-style-override-8"><span class="char-style-override-6">“Haydi,” dedi. “Eve gidelim.”</span></p>
				<p class="paragraf para-style-override-8"><span class="char-style-override-6">Bütün güçleri tükenmişti. Gideon’un başını havaya kaldırdı, on beş dakika içinde daha önceden bildiği küçük bir bayıra vardılar.</span></p>
				<p class="paragraf para-style-override-8"><span class="char-style-override-6">Meşe, kavak ve çam ağaçlarının arasından aşağı doğru inen güvenli bir yol arayarak bayır boyunca ilerlediler. Grubun çok uzakta olmadığını biliyordu ama onlara ulaşmaları biraz zamanlarını alacaktı. Tepe’ye ulaşmadan önce aralarına katılabileceklerdi. Claire ya da Mackenzie onlara yol gösterememiş değillerdi ama Jamie, Fraser Tepesi’ne grubun başı olarak, eve dönen insanlarına önderlik etmeyi çok istiyordu. </span></p>
				<p class="paragraf para-style-override-8"><span class="char-style-override-6">“Tanrı aşkına, dostum, kendini Musa mı sandın,” diye söylendi, kendiyle dalga geçerek.</span></p>
				<p class="paragraf para-style-override-8"><span class="char-style-override-6">At ter içinde kalmıştı ve ağaçların arasında bir açıklık alan vardı. Jamie biraz dinlenmek için durdu -dizginleri bıraktı ama yine de tuhaf hayvanın her an bir şey yapacak olması ihtimaline karşı elinden bırakmadı. Huş ağaçlarının arasında, küçük bir kayanın üzerinde durdular; Jamie atın onu aşağıdaki defne ağaçlarına doğru yuvarlamasını istemiyorsa, temkinli olması gerektiğini düşündü.</span></p>
				<p class="paragraf para-style-override-8"><span class="char-style-override-6">Esinti batıdan geliyordu. Jamie başını kaldırıp ısınan tenine değen soğukluğun tadını çıkardı. Toprak, gittikçe uzaklaşan, orası burası rengârenk yamalı, sisin içindeki boşlukları, tıpkı kamp ateşinden yükselen ışık gibi aydınlatan dalgaları andırıyordu. Baktıkça içi açılmıştı. Derin bir nefes aldı, vücudu gevşemişti.</span></p>
				<p class="paragraf para-style-override-8"><span class="char-style-override-6">Gideon da rahatlamıştı. Bütün saldırganlığı, delikli bir kovanın içinden sızan su gibi akıp gitmişti. Jamie yavaşça ellerini atın sırtına bıraktı. At kulaklarını ileri doğru kaldırıp hareketsiz kaldı. Ah, dedi kendi kendine, işte aradığı yeri bulmuştu.</span></p>
				<p class="paragraf para-style-override-8"><span class="char-style-override-6">Böyle yerleri daha önceden hep zihninde canlandırmış, ancak geldiğinde tanımıştı. Bu hissin kilise ya da bir azizle ilgili olmadığını bilmese, buranın kutsal bir yer olduğuna inanabilirdi. Burası yalnızca ait olduğu yerdi ve her ne kadar burada yalnız olmayı tercih etse de, bu bile yeterliydi. Elinden bıraktığı dizginler atın sırtından kayıp gitti. Gideon gibi hasta ruhlu bir yaratık bile canını sıkamazdı.</span></p>
				<p class="paragraf para-style-override-8"><span class="char-style-override-6">Gerçekten de at hareketsiz duruyor, soğuk havada gür siyah tüylerin süslediği iki omzunun arasından buharlar çıkıyordu. Uzun kalamazlardı ama Jamie verdiği bu moladan çok mutluydu.</span></p>
				<p class="paragraf para-style-override-8"><span class="char-style-override-6">Kalabalığın içinde ayrı yaşamanın püf noktasını çok önce öğrenmişti. Vücudu olmasa da aklı yalnız kalabiliyordu. Ama o doğuştan dağ insanıydı ve yalnızlığın büyüsü ile sessiz yerlerin iyileştirici yönünü çok erken yaşta öğrenmişti.</span></p>
				<p class="paragraf para-style-override-8"><span class="char-style-override-6">Aniden gözünün önüne annesi geldi. Tanrı bilir neye cevap olarak -belki bir sese, bir kokuya, hiç beklenmedik anlarda aklına gelen küçük portrelerden biri. Tavşan avı için bir yamacın üzerindeydi, terlemişti. Parmaklarına kara çalılar batmıştı ve gömleği çamurdan ve nemden üzerine yapışmıştı. Küçük bir koruluk görüp, gölgelerinde durmaya gitmişti. Annesi de oradaydı. Küçük bir pınarın yanına, yeşilimsi bir gölgeye oturmuştu. Çok hareketsizdi -ki bu pek alışıldık değildi- uzun ellerini kucağında toplamıştı.</span></p>
				<p class="paragraf para-style-override-8"><span class="char-style-override-6">Konuşmamıştı ama gülümsemişti. Jamie annesine doğru ilerlemeye başlamıştı. O da annesi gibi konuşmuyordu ama kendini oldukça huzurlu ve mutlu hissediyordu. Başını omuzlarına koymuş, annesinin kolunun onu sarmaladığını hissetmişti. Dünyanın merkezinde olduğunu biliyordu. Beş ya da altı yaşındaydı.</span></p>
				<p class="paragraf para-style-override-8"><span class="char-style-override-6">Görüntü, belirdiği kadar ani bir şekilde kayboldu. Tıpkı parlak bir alabalığın karanlık sulara gömülmesi gibi. Sanki biri ona sarılmış, yumuşak bir el saçlarına dokunmuş gibi, aynı huzuru hissetmişti.</span></p>
				<p class="paragraf para-style-override-8"><span class="char-style-override-6">Atın üzerinden indi. Çam ağaçlarının iğnelerini çizmelerinin altında hissetmek, bu yerle fiziksel bir bağlantı kurmak istemişti. Her ne kadar Gideon oldukça sakin görünse de temkinli davranarak dizginleri bir çam ağacına bağladı. Hayvan başını eğip kuru yaprakları yiyordu. Jamie bir an hareketsiz kaldı, sonra dikkatle sağına dönüp kuzeye baktı.</span></p>
				<p class="paragraf para-style-override-8"><span class="char-style-override-6">Bunu ona öğretenin kim olduğunu hatırlamıyordu. Belki annesi, belki babası, belki de Ian’ın babası John’dı. Doğudan batıya doğru, güneşin olduğu yere döndü. Sonra sırasıyla diğer yönlere dönerken, her birinde o duayı okudu. Boş elleri ışıkla dolmuştu.</span></p>
				<p class="siir-ustbosluk" xml:lang="en-GB"/>
				<p class="paragraf para-style-override-8"><span class="char-style-override-6">“Tanrı her adımımı güvenli kılsın.</span></p>
				<p class="paragraf para-style-override-8"><span class="char-style-override-6">Tanrı her geçişimi açık tutsun.</span></p>
				<p class="paragraf para-style-override-8"><span class="char-style-override-6">Tanrı her yolumu aydınlatsın.</span></p>
				<p class="paragraf para-style-override-8"><span class="char-style-override-6">Ve beni ellerinin içine alsın.”</span></p>
				<p class="siir-ustbosluk" xml:lang="en-GB"/>
				<p class="paragraf para-style-override-8"><span class="char-style-override-6">Duadan da eski bir içgüdüyle kemerindeki matarayı alıp yere birkaç damla damlattı.</span></p>
				<p class="paragraf para-style-override-8"><span class="char-style-override-6">Rüzgâr bölük pörçük sesleri ona kadar taşımıştı; kahkahalar, çağrılar, çalılıkların arasından yol alan hayvan sesleri. Kafile uzakta değildi, küçük bir vadinin hemen karşısındaydı ve yavaşça karşı taraftaki yamacın kıvrımına doğru ilerliyordu. Onlara katılmak için şimdi yola çıkabilirdi.</span></p>
				<p class="paragraf para-style-override-8"><span class="char-style-override-6">Bu duayı bozmak istemiyordu, bir an tereddüt etti. Gözüne ufak bir hareket takıldı. Eğilip gözlerini kısarak çoban püsküllerinin arasındaki derin gölgelere baktı.</span></p>
				<p class="paragraf para-style-override-8"><span class="char-style-override-6">Hareketsizdi ve arkasındaki karanlıkla mükemmel bir uyum içindeydi. Eğer avcı hisleri hareket ettiğini fark etmeseydi, bunu asla göremeyecekti. Küçük bir kedi yavrusuydu bu. Gri tüyleri olgun bir ipekotu gibi kabarmıştı. İri gözlerini kocaman açmış, hiç kırpmadan bakıyordu. Çalının altındaki kasvetin içinde sanki renksiz gibiydi.</span></p>
				<p class="paragraf para-style-override-8"><span class="char-style-override-6">“Bir kedi,” diye fısıldadı, parmağını yavaşça uzatarak. “Burada ne işin var?”</span></p>
				<p class="paragraf para-style-override-8"><span class="char-style-override-6">Hiç şüphesiz vahşi bir kediydi; vahşi bir anneden doğmuş, göçmenlerin kulübesinden kaçmış ve evcimenlik tuzağından uzaktı. Göğsündeki kürkünü yaladı ve minicik dişleriyle birden Jamie’nin başparmağını yakaladı.</span></p>
				<p class="paragraf para-style-override-8"><span class="char-style-override-6">“Ah!” Geri çekilip küçük yarasından akan kanı inceledi. Bir an kediye ters ters baktı ama kedi hiç oralı olmadı. Kaçmak için kıpırdamamıştı da. Jamie durup aklını toparlamaya çalıştı. Parmağındaki kanı salladı, damlalar yaprakların üzerine düştü. Akıttığı damlalara katılan bir sunu, bu yerde yaşayan ruhlara bir hediye gibiydi -ki bu ruhlar belli ki Jamie’ye bir hediye vermeye karar vermişlerdi.</span></p>
				<p class="paragraf para-style-override-8"><span class="char-style-override-6">“Pekâlâ, o zaman,” dedi usulca. Diz çöküp elini, avucu yukarı gelecek şekilde uzattı. Çok yavaş bir şekilde bir parmağını hareket ettirdi, sonra diğerini, sonra diğerini, sonra diğerini ve en sonunda sonuncu parmağını. Sudaki bir yosun gibi titrekti. Büyük parlak gözler Jamie’nin hareketine odaklanmış, hipnotize olmuş gibi onu seyrediyorlardı. Minnacık kuyruğunun ucunu hafifçe salladığını gördü. Bu manzara onu gülümsetmişti.</span></p>
				<p class="paragraf para-style-override-8"><span class="char-style-override-6">Eğer bir balık yakalayabildiyse -ki yakalamıştı- neden kediyi de yakalayamasın?</span></p>
				<p class="paragraf para-style-override-8"><span class="char-style-override-6">Dişlerinin arasından, uzaktaki kuşların ötüşü gibi bir ses çıkardı. Kibarca hükmeden parmaklar görünmez bir şekilde aniden yaklaşınca, yavru kedi büyülenmiş gibi bakakaldı. Sonunda Jamie tüylerine dokunduğunda kaçmak için hiçbir girişimde bulunmadı. Bir parmağı tüylerinin arasında ilerlerken, diğeri soğuk patisinin altına doğru kayıyordu. Sonunda kibarca hayvanı eline alıp yerden kaldırdı. </span></p>
				<p class="paragraf para-style-override-8"><span class="char-style-override-6">Bir süre göğsünde tutup tek parmağıyla okşadı. İpeksi çenesini, hassas kulaklarını sevdi. Küçük kedi mest olup gözlerini kapadı, mırıldamaya başladı. Avucunun içinde uzaktaki bir şimşek gibi gurulduyordu.</span></p>
				<p class="paragraf para-style-override-8"><span class="char-style-override-6">“Ah, benimle geliyorsun yani, değil mi?” Kediden itiraz gelmeyince gömleğinin yakasını açıp minik hayvanı içine soktu. Kedi, tenine yaslanıp kıvrılıp yatmadan, kaburgalarına basarak iyice yerleşti. Mırıldama sessiz ama hoş bir titremeye dönmüştü.</span></p>
				<p class="paragraf para-style-override-8"><span class="char-style-override-6">Gideon dinlenmekten çok memnun görünüyordu; Jamie atın üzerine çıktı ve on beş dakika içinde diğerlerine yetiştiler. Son bir gayretle yukarı tırmanan atın bir anlık uysallığı buhar olup uçmuştu.</span></p>
				<p class="paragraf para-style-override-8"><span class="char-style-override-6">At dik yokuşu çıkamıyor değildi; onun yapamadığı, başka bir atı takip etmekti. Jamie’nin ev yolunda onlara liderlik yapmak isteyip istememesi önemli değildi -eğer Gideon buna izin verirse, yalnızca lider değil, aynı zamanda yüzlerce metre de önde olacaklardı.</span></p>
				<p class="paragraf para-style-override-8"><span class="char-style-override-6">Yolcu kafilesi altı yüz metre kadar bir uzunluktaydı ve her aile grubu kendi hızında gidiyordu: Fraserlar, MacKenzieler, Chisholmlar, MacLeodlar ve Aberfeldeyler. Yokuştaki her açıklık alanda Gideon kaba bir şekilde öne geçiyor, katırları, koyunları, yayan gidenleri ve kısrakları adeta solluyordu; Büyükanne Chisholm’un arkasından yavaşça yürüyen üç domuzu bile tarumar etmişti. Domuzlar telaşlı homurtular korosu içinde çalılıklara dalmışlardı.</span></p>
				<p class="paragraf para-style-override-8"><span class="char-style-override-6">Jamie atı bir anda çok sevmeye başlamıştı; evde olmak için sabırsızlanıyor, bunun için de elinden geleni yapıyordu. Onu yolundan alıkoyacak her şey öfkelenmesine neden oluyordu. O sırada ilerlemesindeki en büyük engel, kısrağını önünde durdurup yokuş kenarından ot toplamak için atından inen Claire’di -lanet kadın. Sanki ev zaten kapı girişinden çatıya kadar bitkilerle dolu değilmiş gibi, eyer çantalarını da tıka basa doldurmuştu!</span></p>
				<p class="paragraf para-style-override-8"><span class="char-style-override-6">Binicisinin ruh haline büyük bir hızla uyum sağlayan Gideon ensesini esnetip, kısrağın budunu ısırdı. Kısrak sıçradı, bağırdı ve hızla yolun yukarısına doğru koştu. Gevşeyen dizginler öylece sallanıyordu. Gideon neşeyle kişneyip kısrağın peşi sıra gitti.</span></p>
				<p class="paragraf para-style-override-8"><span class="char-style-override-6">Sesleri duyan Claire arkasına dönüp gözlerini kocaman açarak baktı. Bir Jamie’ye, bir uzaklaşan atına baktı, sonra bakışlarını yeniden Jamie’ye çevirdi. Özür dilercesine omuzlarını silkti, elleri yapraklarla ve köklerle doluydu.</span></p>
				<p class="paragraf para-style-override-8"><span class="char-style-override-6">“Üzgünüm,” dedi, ama Jamie ağzının büzüldüğünü ve yanaklarının kızardığını gördü. Claire’in gözlerindeki ışıltı, suyun içindeki alabalıkları anımsatıyordu. İsteğinin dışında, omuzlarındaki gerginliğin azaldığını hissetti. Aklında Claire’i azarlamak vardı fakat sözcükler dilinin ucuna bir türlü gelmiyordu.</span></p>
				<p class="paragraf para-style-override-8"><span class="char-style-override-6">“Kalk o zaman kadın,” dedi kaba bir sesle. Arkasına geçmesini işaret etti. “Akşam yemeğimi istiyorum.”</span></p>
				<p class="paragraf para-style-override-8"><span class="char-style-override-6">Claire güldü, eteklerini toplayıp atın üzerine çıktı. Bu ilave yük karşısında sinirlenen Gideon hızla koşmaya başladı. Jamie buna hazırdı; dizginin ucunu keskin bir şekilde atın burnuna çarpınca, hayvan kafasını şaşkınlıkla arkaya çevirdi.</span></p>
				<p class="paragraf para-style-override-8"><span class="char-style-override-6">“Bu sana nasıl davranman gerektiğini öğretir, seni piç kurusu.” Şapkasını alnının üzerine kadar çekip maceracı karısını güvenle yerleştirdi. Claire, uçuşan eteklerini bacaklarının arasına sıkıştırdı, kollarını kocasının beline doladı. Ayaklarında ayakkabı ya da çorap yoktu. Siyah atın postuna değen uzun baldırları beyaz ve çıplaktı. Jamie dizginleri toplayıp atı gerekenden biraz daha sert bir şekilde tekmeledi.</span></p>
				<p class="paragraf para-style-override-8"><span class="char-style-override-6">Gideon hızla şaha kalktı, geri geri gitti, dönüp ikisini de kavak ağacının dallarıyla kazımaya çalıştı. Yavru kedi birden uykusundan uyanıp bütün tırnaklarını Jamie’nin karnına geçirip miyavlamaya başladı. Sesi Jamie’nin gürültülü çığlığının içinde kaybolup gitti. Lanetler okuyarak atın kafasını çekti, sol bacağıyla kıçını dürttü.</span></p>
				<p class="paragraf para-style-override-8"><span class="char-style-override-6">Kolay bir çekişme değildi, Gideon olanca gücüyle binicilerini sıçratmıştı. Jamie, “Ay!” diye bir ses duyduktan sonra arkasında bir boşluk hissetti; Claire bir un torbası gibi çalılıkların içine fırlamıştı. At, ağzındaki yulara boyun eğip yolun aşağına yanlış yönden inmeye başladı. Böğürtlen çalılarının arasına dalıp kayarak durdu. Neredeyse Jamie’yi üzerinden atıp çamur ve yaprakların arasına gönderecekti. Sonra yılan gibi doğruldu, kafasını salladı, tırıs giderek Roger’ın kendisi gibi şaşırmış olan atını burnuyla dürttü.</span></p>
				<p class="paragraf para-style-override-8"><span class="char-style-override-6">“Her şey yolunda mı?” diye sordu Roger, tek kaşını kaldırarak.</span></p>
				<p class="paragraf para-style-override-8"><span class="char-style-override-6">“Kesinlikle,” diye cevapladı Jamie. Ağırbaşlılığını korumaya çalışarak soluklandı. “Sen?”</span></p>
				<p class="paragraf para-style-override-8"><span class="char-style-override-6">“İyiyim.”</span></p>
				<p class="paragraf para-style-override-8"><span class="char-style-override-6">“Güzel.” Konuşurken bir yandan da eyerden aşağı iniyordu. Dizginleri MacKenzie’ye doğru attı, yakalayıp yakalamadığını görmek için beklemeden yola doğru koşup bağırdı; “Claire! Neredesin?”</span></p>
				<p class="paragraf para-style-override-8"><span class="char-style-override-6">“Buradayım!” diye seslendi Claire neşeyle. Saçı başı yapraklara bulanmış bir şekilde tökezleyerek kavakların gölgesinden çıktı. Yine de sağlam görünüyordu. “Sen iyi misin?” diye sordu, kaşını kaldırarak bakıp.</span></p>
				<p class="paragraf para-style-override-8"><span class="char-style-override-6">“Evet, iyiyim. O atı vuracağım.” Tek parça olduğuna kendini inandırmak için hemen Claire’in toparlanmasına yardım etti. Claire ağır ağır nefes alıyordu ama kendini güçlü hissediyordu, Jamie’yi burnundan öptü.</span></p>
				<p class="paragraf para-style-override-8"><span class="char-style-override-6">“Eve varana kadar vurma. Son kilometreleri çıplak ayak yürümek istemiyorum.”</span></p>
				<p class="paragraf para-style-override-8"><span class="char-style-override-6">“Hey! Onu rahat bırak pislik!”</span></p>
				<p class="paragraf para-style-override-8"><span class="char-style-override-6">Claire’i bırakıp arkasına döndüğünde, Roger’ın bir avuç dolusu bitkiyi Gideon’un kemerli burnundan uzaklaştırmaya çalıştığını gördü. Yine bir sürü bitki -bu bitki toplama deliliği de neyin nesiydi böyle? Claire kaza yüzünden hâlâ nefes nefeseydi ama merakını cezbetmiş olacak ki eğilip bitkilere baktı.</span></p>
				<p class="paragraf para-style-override-8"><span class="char-style-override-6">“O elindeki ne Roger?”</span></p>
				<p class="paragraf para-style-override-8"><span class="char-style-override-6">“Bree için,” dedi, Claire’in incelemesi için uzatırken. “Doğru bitkileri mi toplamışım?” Jamie’nin gözleri kinden kıpkırmızı olmuştu. Claire yeşilliği elleyip başını salladı.</span></p>
				<p class="paragraf para-style-override-8"><span class="char-style-override-6">“Ah, evet,” dedi. “Çok romantik!”</span></p>
				<p class="paragraf para-style-override-8"><span class="char-style-override-6">Jamie, Bree’nin ve Chisholmlar’ın kağnı gibi yavaş ilerleyen arabaları onlara yetişmek üzere olduğuna göre, artık yola çıkmaları gerektiğini nazikçe belirtti.</span></p>
				<p class="paragraf para-style-override-8"><span class="char-style-override-6">“Pekâlâ,” dedi Claire, Jamie’nin omzunu okşayıp onu sakinleştirmeye çalışarak. “Homurdanma, gidiyoruz.”</span></p>
				<p class="paragraf para-style-override-8"><span class="char-style-override-6">“Hmm,” dedi. Eğildi, elini Claire’in ayağının altına koyup eyerin üzerine oturttu. Gideon’a dönüp, ‘aklından bile geçirme seni piç’ bakışı attıktan sonra üstüne çıktı.</span></p>
				<p class="paragraf para-style-override-8"><span class="char-style-override-6">“Diğerlerini bekleyip onları yukarı mı getireceksin?” Roger’ın onayını beklemeden dizginleri eline alan Jamie, Gideon’u yeniden yola doğru sürdü.</span></p>
				<p class="paragraf para-style-override-8"><span class="char-style-override-6">En başta olmasının verdiği rahatlıkla yumuşayan Gideon, işe koyulup gürgen, kavak, ceviz ve ladin ağaçlarının arasından tırmandı. Yılın son aylarında bile dökülmemiş olan yapraklar vardı. Küçük kahverengi ve sarılar dallara nazik bir yağmur gibi yapışmış, atın yelesine sürünüyorlar, Claire’in dağınık ve gür saçlarına dökülüyorlardı. Atın üzerinden hızla düştüğünde dağılan saçlarını yeniden toplamakla uğraşmamıştı.</span></p>
				<p class="paragraf para-style-override-8"><span class="char-style-override-6">Yol aldıkça sakinleşen Jamie, kaybettiği şapkasını yol kenarındaki beyaz bir meşe ağacına sanki nazik bir el tarafından asılmış gibi tesadüfen bulunca, kendine gelmişti. Yine de hâlâ huzursuzdu ve etrafını çevreleyen dağın huzuruna rağmen bir türlü sakinleşemiyordu. Hava masmaviydi, ıslak odun ve yaprak dökmeyen ağaçların kokularıyla doluydu.</span></p>
				<p class="paragraf para-style-override-8"><span class="char-style-override-6">Birden midesinde hissettiği darbeyle, yavru kedinin orada olmadığını fark etti. Kaçmak için debelendiğinde tırnaklarıyla Jamie’nin göğsünü ve karnını çizmişti ve o yerleri şimdi çok kaşınıyordu. Sonrasında gömleğinin yaka kısmından omuzlarına doğru kayıp yokuşa atlamış olmalıydı. Jamie sağına soluna bakındı, çalıların ve ağaçların gölgelerinde arandı ama hiç umut yoktu. Gölgeler uzuyordu ve artık ana yolda ormana doğru yol alıyorlardı.</span></p>
				<p class="paragraf para-style-override-8"><span class="char-style-override-6">“Tanrı yardımcın olsun,” diye mırıldandı. Hızlı bir şekilde istavroz çıkardı.</span></p>
				<p class="paragraf para-style-override-8"><span class="char-style-override-6">“O da nesi?” diye sordu Claire, eyerinden hafifçe eğilerek.</span></p>
				<p class="paragraf para-style-override-8"><span class="char-style-override-6">“Yok bir şey,” dedi Jamie. Sonuçta küçük de olsa vahşi bir kediydi. Hiç şüphesiz başının çaresine bakabilirdi.</span></p>
				<p class="paragraf para-style-override-8"><span class="char-style-override-6">Gideon az az yiyerek ve başını sallayarak yoluna devam ediyordu. Jamie ellerindeki gerilimin yeniden yükseldiğini hissetti. Bilinçli bir şekilde dizginleri gevşetti. Claire’i de sıkmayı bırakınca, Claire aniden derin bir nefes aldı.</span></p>
				<p class="paragraf para-style-override-8"><span class="char-style-override-6">Jamie’nin kalbi çok hızlı atıyordu.</span></p>
				<p class="paragraf para-style-override-8"><span class="char-style-override-6">Uzun süre ayrı kaldıktan sonra eve dönerken endişelenmemesi işten bile değildi. İsyan’dan sonraki yıllar boyunca bir mağarada yaşamış, evine, orada ne bulacağını bilmeden, karanlık çöktükten sonra temkinli bir şekilde nadiren yaklaşabilmişti. Birçok İskoç evlerine döndüklerinde yanıp kül olduğunu, ailelerininse gitmiş ya da daha da kötüsü, hâlâ orada olduklarını görmüştü.</span></p>
				<p class="paragraf para-style-override-8"><span class="char-style-override-6">Kendi kendisine aklından felaket senaryoları yazmamasını söylemesi zor değildi; zor olan hayal etmesine gerek olmamasıydı. Hatırladıkları yeterliydi.</span></p>
				<p class="paragraf para-style-override-8"><span class="char-style-override-6">At zar zor durdu. Jamie’nin kendisine buranın yeni bir yer olduğunu söylemesine gerek yoktu; yeniydi ve kendi tehlikelerini barındırıyordu. Bu dağlarda İngiliz askerleri olmasa bile, yine de haydutlar vardı. Bunlar kendi başlarının çaresine bakmaktan aciz, taşralarda boş boş gezinip hırsızlık ve yağmacılık yapan insanlardı. Akıncı Kızılderililer. Vahşi hayvanlar. Ve ateş. Ateş her zaman vardı.</span></p>
				<p class="paragraf para-style-override-8"><span class="char-style-override-6">Claire’i, aynı anda gelen insanlarla konuşmak ve onları ağırlamak zahmetinden kurtarmaları için Buglar’ı, yanlarına yolu göstermesi için Fergus’ı da vererek, önden yollamıştı. Chisholmlar, MacLeodlar, karısı ve kızıyla gelen Billy Aberfeldy bir süreliğine onlarla birlikte büyük evde kalacaklardı; Bayan Bug’a hemen yemek yapmaya başlamasını söyledi. Eğer çocuklarının ve hayvanlarının engellemesi olmasaydı, Buglar Tepe’ye iki gün önce varmış olacaklardı. Kimse geri gelip eksik bir şeyin olduğunu söylememişti, demek belki de her şey yolundaydı. Ama yine de... </span></p>
				<p class="paragraf para-style-override-8"><span class="char-style-override-6">Claire birden rahatlayıp elini Jamie’nin bacağına koyana kadar, onun da gergin olduğunu fark etmemişti.</span></p>
				<p class="paragraf para-style-override-8"><span class="char-style-override-6">“Harika,” dedi Claire. “Şömine dumanı kokusu alıyorum.”</span></p>
				<p class="paragraf para-style-override-8"><span class="char-style-override-6">Jamie kokuyu duymak için kafasını kaldırdı. Haklıydı; yanan ceviz ağacı kokusu rüzgârla yayılmıştı. Hafızasındaki o büyük yangının pis kokusu gibi değildi, evin sıcaklık ve yemek vaat eden güzel kokulu esintisiydi bu.</span></p>
				<p class="paragraf para-style-override-8"><span class="char-style-override-6">Yolun son dönemecinden döndükten sonra, ağaç tepeleri kadar yüksek olan doğal taştan yapılmış şömineyi ve şömineden tütüp çatı kirişlerini saran dumanı gördüler. </span></p>
				<p class="paragraf para-style-override-8"><span class="char-style-override-6">Ev duruyordu.</span></p>
				<p class="paragraf para-style-override-8"><span class="char-style-override-6">Evden yayılan diğer kokuları duyunca rahatlayıp derin bir nefes aldı; ahırdan çıkan gübre kokusu, barakada asılı duran tütsülenmiş et kokusu ve yandaki ormanın nefesi -ıslak odun ve küflü yaprak, kaya ve hızla akan su, suyun yanağındaki soğuk ve sevecen dokunuşu.</span></p>
				<p class="paragraf para-style-override-8"><span class="char-style-override-6">Ceviz ağacı ormanından çıkıp, evin bulunduğu geniş açıklığa geldiler. Ev sağlam ve düzgündü, pencereleri güneşin son ışınlarıyla altın gibi parlıyordu.</span></p>
				<p class="paragraf para-style-override-8"><span class="char-style-override-6">Mütevazı ahşap bir evdi, badanalı ve tek çatılıydı, çizgileri temiz ve sağlam inşa edilmişti. Ama yalnızca birçok göçmenin ilkel barakasıyla kıyaslandığında etkileyici duruyordu. İlk barakası karanlık ve sağlamdı, yolun biraz aşağısındaydı. O şömineden de duman çıkıyordu.</span></p>
				<p class="paragraf para-style-override-8"><span class="char-style-override-6">“Biri Bree ve Roger için ateş yakmış,” dedi Claire ateşi işaret ederek.</span></p>
				<p class="paragraf para-style-override-8"><span class="char-style-override-6">“Bu iyi,” dedi Jamie. Kolunu Claire’in beline doladı. Claire kalçasını kucağına koyarken mutlu bir ses çıkardı.</span></p>
				<p class="paragraf para-style-override-8"><span class="char-style-override-6">Gideon da mutluydu; boynunu uzatıp, çitle çevrili bir alanda bir ileri bir geri dolanan iki ata kişnedi. Claire’in kısrağı çitin yanında duruyor, dizginleri boşta sallanıyordu; dudağını küçümser gibi büktü. Arkalarındaki yolun bir yerinden derin ve sevinçli bir anırma duyuldu; eğlenceyi duyan katır Clarence, eve gelmenin keyfini çıkartıyordu.</span></p>
				<p class="paragraf para-style-override-8"><span class="char-style-override-6">Kapı açıldı ve Bayan Bug telaşla dışarı çıktı. Onu gören Jamie gülümseyip, önce Claire’in inmesine yardım etti.</span></p>
				<p class="paragraf para-style-override-8"><span class="char-style-override-6">“Her şey yolunda, her şey yolunda, siz nasılsınız efendim?” Bayan Bug, çizmelerinin yere inmesini beklemeden Jamie’yi rahatlatmaya çalışmıştı. Bir elinde kalaylı bir bardak, diğerinde ise parlatma bezi vardı. Jamie, kurumuş tombul yanaklarından öperken bile bardağı parlatmayı kesmemişti.</span></p>
				<p class="paragraf para-style-override-8"><span class="char-style-override-6">Cevap beklemeyip hızla dönerek Claire’i öptü.</span></p>
				<p class="paragraf para-style-override-8"><span class="char-style-override-6">“Ah, evde olmanız harika hanımefendi. Akşam yemeğini yaptım, o yüzden endişelenmenize gerek yok. İçeri girin, içeri girin. Şu tozlu giysilerinizi çıkarın da...” Bir eliyle Claire’i tutup eve doğru eşlik etti. Sürekli konuşuyor, konuşuyor, diğer eliyle de parlatmaya devam ediyordu. Güdük parmakları, ustalıkla bardağın içine bezi sokup çıkarıyordu. Claire başını omzunun üzerinden hafifçe arkaya doğru çevirip, Jamie’ye çaresiz bir bakış attı. Evin içinde kaybolurken Jamie gülerek ona baktı.</span></p>
				<p class="paragraf para-style-override-8"><span class="char-style-override-6">Gideon burnunu sabırsızca kolunun altına sokup dirseğini ittirdi.</span></p>
				<p class="paragraf para-style-override-8"><span class="char-style-override-6">“Ah, doğru ya,” dedi Jamie, yapması gerekenleri hatırlayıp. “Benimle gel, seni huysuz piç.”</span></p>
				<p class="paragraf para-style-override-8"><span class="char-style-override-6">Koca atın ve Claire’in kısrağının dizginlerini çıkarıp, atları silip, yemlerinin olduğu yere götürdüğü sırada Claire, Bayan Bug’dan kaçmış ve otlağa doğru geliyordu. Jamie, evin diğer kapısının açıldığını ve içeriden çıkan Claire’in takip edildiğinden korkmasına rağmen suçlu gözlerle arkasına baktığını gördü.</span></p>
				<p class="paragraf para-style-override-8"><span class="char-style-override-6">Jamie’yi göremedi; dönüp hızla evin en uzak köşesine gidip bir anda gözden kayboldu. Jamie merakla arkasından gitti.</span></p>
				<p class="paragraf para-style-override-8"><span class="char-style-override-6">Ah. Muayene odasını görmüştü ve şimdi de hava tamamen kararmadan bahçesine bakacaktı; Jamie evin arkasında yukarı doğru çıkan patikada Claire’i gördü. Günün son ışıkları saçlarında örümcek ağı gibi parıldıyordu. Artık çok az şey ekebilecekti, birkaç dayanıklı bitki ve havuç, soğan, turp gibi kışı geçirmelerine yardım edecek şeyler. Ama önemi yoktu; yokluğu kısa bile sürmüş olsa, her zaman işlerin yolunda gidip gitmediğini kontrol etmek isterdi.</span></p>
				<p class="paragraf para-style-override-8"><span class="char-style-override-6">Jamie bu isteği anlamıştı; tüm hayvanları ve yapıları kontrol edip her şeyin yerli yerinde olduğuna emin olana kadar kendini tam olarak evde hissetmeyecekti. </span></p>
				<p class="paragraf para-style-override-8"><span class="char-style-override-6">Gece rüzgârı uzaktaki tuvaletin kekremsi izini taşımıştı. Sonra birden yeni kiracıların geleceğini düşünüp rahatladı; yeni bir tuvalet kazma işi Chisholm’un en büyük iki oğlunun olacaktı.</span></p>
				<p class="paragraf para-style-override-8"><span class="char-style-override-6">Bu tuvaleti Jamie ve Ian, Tepe’ye ilk geldiklerinde kazmışlardı. Tanrım, onu gerçekten özlemişti.</span></p>
				<p class="paragraf para-style-override-8"><span class="char-style-override-6">“</span><span class="italik char-style-override-6">A Mhicheal bheanaichte</span><span class="char-style-override-6">,” diye fısıldadı. Kutsal Michael, onu koru. MacKenzie’yi sevmişti ama eğer seçim yapacak olan kendisi olsaydı, kesinlikle Ian’ı ona değişmezdi. Ama seçimi Ian yapmıştı ve artık bu konuda söyleyecek bir şey kalmamıştı.</span></p>
				<p class="paragraf para-style-override-8"><span class="char-style-override-6">Ian’ı kaybetmenin acısını bir kenara bırakıp bir ağacın arkasına girdi, pantolonunu indirip çişini yaptı. Eğer Claire onu görseydi, hiç şüphesiz köpeklerin ve kurtların işeyerek kendi bölgelerini işaretleme şakasını yapardı. Hiç de öyle değil, diye cevapladı Claire’i kendi aklında; neden tuvalet çukurunda yapmaktansa tepeden yukarı çıksındı ki? Üstelik burası onun eviydi ve eğer buraya işemek istiyorsa... rahatlamış hissederek pantolonunu giydi.</span></p>
				<p class="paragraf para-style-override-8"><span class="char-style-override-6">Kafasını kaldırdığında Claire’in patikadan bahçeye indiğini gördü. Önlüğü havuca ve turba bulanmıştı. Ani rüzgâr, ceviz ağaçlarındaki son yaprakları koparıp Claire’in etrafına indirmişti.</span></p>
				<p class="paragraf para-style-override-8"><span class="char-style-override-6">Ani bir dürtüyle ağaçların daha da içine girip etrafına bakınmaya başladı.</span></p>
				<p class="paragraf para-style-override-8"><span class="char-style-override-6">Normalde bitkilerin yalnızca insan ya da at tarafından kolayca yenilebilir olduğuna, kalas ve kiriş olarak kullanılabilmeleri için yeterince damarlı olup olmadığına ya da geçişi engelleyip engellemediğine bakardı. Ama estetik bir gözle bakmaya başladığından beri, ne çok çeşit bitki olduğunu görmüştü.</span></p>
				<p class="paragraf para-style-override-8"><span class="char-style-override-6">Kadınların saç örgüsü gibi sıra sıra dizilmiş, tam olmamış arpa taneleri. İnce bir mendilin kenarına işlenen dantel gibi görünen kuru ve hassas otlar. Ağaçtan koparırken başında kokusunu bırakan, diğerlerinin arasında esrarengiz bir şekilde soğuk ve yeşil görünen ladin dalı. Sarı, kahverengi ve gri gölgelerin arasında, Claire’in saçlarını hatırlatan parlak kurumuş meşe yaprakları. Biraz da renk olsun diye kırmızı sarmaşık.</span></p>
				<p class="paragraf para-style-override-8"><span class="char-style-override-6">O sırada Claire evin köşesini dönüyordu. Dalgın bir şekilde Jamie’nin yanından geçti ama hiç görmedi bile.</span></p>
				<p class="paragraf para-style-override-8"><span class="char-style-override-6">“Sorcha</span><span class="Character-Style-1 char-style-override-7"><a class="footnote-link" href="#footnote-225-33" id="footnote-225-33-backlink">33</a></span><span class="char-style-override-6">,” diye seslendi Jamie. Claire arkasına döndü, batan güneşin ışınlarından korunmak için gözlerini kıstı. Sonra Jamie’yi gördüğüne şaşırarak kocaman açtı.</span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">“Eve hoş geldin,” dedi Jamie. Dallardan ve yapraklardan oluşan küçük buketi uzattı.</span></p>
				<p class="paragraf para-style-override-8"><span class="char-style-override-6">“Ah,” dedi Claire. Yeniden yaprak ve dallara baktı, sonra bakışlarını Jamie’ye çevirdi. Dudakları sanki gülse mi, ağlasa mı, karar verememiş gibi titriyordu. Elini uzatıp bitkileri aldı. Eli eline değdiğinde küçük parmakları soğuktu.</span></p>
				<p class="paragraf para-style-override-8"><span class="char-style-override-6">“Ah, Jamie, bunlar harikalar.” Ayak ucuna kalkıp Jamie’yi sıcak ve tuzlu bir şekilde öptü. Jamie bu öpücüklerden daha fazla istiyordu ama Claire’in aceleyle eve gitmesi gerekiyordu. Aptal bitkileri altınmışlar gibi göğsüne bastırdı.</span></p>
				<p class="paragraf para-style-override-8"><span class="char-style-override-6">Jamie kendini aptal gibi hissediyordu ve bu aptallık çok hoşuna gitmişti. Claire’in tadı hâlâ dudaklarındaydı.</span></p>
				<p class="paragraf para-style-override-8"><span class="char-style-override-6">“Sorcha,” diye fısıldadı ve birden önceden ona bir kez bu şekilde seslendiğini hatırladı. Şimdi tuhaf gelmişti; Claire’in de şaşırdığı kesindi. İsminin Galcesiydi bu ama ona hiç böyle hitap etmemişti. Jamie, Claire’in yabancılığını, İngilizliğini sevmişti. O Claire’di, onun Sassenach’ıydı.</span></p>
				<p class="paragraf para-style-override-8"><span class="char-style-override-6">Şimdiyse bir anda Sorcha olmuştu. Sadece ‘Claire’ değil, ışık anlamı da taşıyordu.</span></p>
				<p class="paragraf para-style-override-8"><span class="char-style-override-6">Jamie mutlu bir şekilde derin bir nefes aldı.</span></p>
				<p class="paragraf para-style-override-8"><span class="char-style-override-6">Birden kurt gibi acıkmıştı. Hem yemeğe, hem Claire’e. Ama içeri girmek için acele etmedi. Bazı açlıklar kendi içlerinde tatlıydı; tatmin olmayı beklemek, doymak kadar keskin bir zevkti.</span></p>
				<p class="paragraf para-style-override-8"><span class="char-style-override-6">At çiftesi ve sesler; diğerleri de nihayet gelmişlerdi. Bir anda huzurlu yalnızlığına bir süre daha devam etmek istedi ama çok geçti -saniyeler içinde etrafı karmaşayla sarılmıştı; heyecanlı çocukların tiz çığlıkları, endişeli annelerin bağırışları, yeni gelenlerin karşılanması, yüklerini boşaltmanın telaşı ve koşuşturması, atları ve katırları toparlama, su ve yem alma... güneş batıyordu ve bu kargaşanın ortasında sanki hâlâ tek başınaymış gibi huzurlu ve sakindi. Eve dönmüştü.</span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">Her şey sıralanmadan önce karanlık tamamen çökmüştü. Vahşi Chisholmlar’ın çocuklarının en küçüğü yakalanmış ve yemeğini yemesi için eve yollanmış, büyün hayvanlar gece için rahat ettirilmişti. Eve giden Geoff Chisholm’u takip etti. Neden sonra durup, karanlık avluya baktı.</span></p>
				<p class="paragraf para-style-override-8"><span class="char-style-override-6">Durdu, soğuktan korunmak için ellerini birbirlerine sürterek evi seyretti. Küçük bir ambar ve sağlam barakalar, bakımlı bir otlak, Claire’in intizamsız bahçesinin etrafında geyiklerin içeri girmemeleri için temiz çitler. Karanlığın bu ilk dakikalarında ev, bayırı koruyan iyiliksever bir ruh gibi aydınlık görünüyordu. Her kapıdan ve pencereden ışık çıkıyor, içeriden kahkaha sesleri yükseliyordu.</span></p>
				<p class="paragraf para-style-override-8"><span class="char-style-override-6">Karanlığın içinde bir hareket sezinleyip döndüğünde, derenin üzerinde, yiyeceklerin soğuk bir şekilde korunması için derenin üzerine kurulan küçük kulübeden kendisine doğru, elinde bir kova taze sütle gelen kızını gördü. Bree, babasının yanında durup eve baktı.</span></p>
				<p class="paragraf para-style-override-8"><span class="char-style-override-6">“Evde olmak çok güzel, değil mi?” dedi usulca.</span></p>
				<p class="paragraf para-style-override-8"><span class="char-style-override-6">“Evet,” dedi Jamie. “Öyle.” Gülümseyerek birbirlerine baktılar. Sonra Bree eğilip babasına daha yakından baktı. Babasını ışığa doğru çevirip yüzünü buruşturdu.</span></p>
				<p class="paragraf para-style-override-8"><span class="char-style-override-6">“Bu ne?” diye sordu ceketini göstererek. Parlak kırmızı bir yaprak kayıp yere düştü. Bree şaşırarak kaşlarını kaldırdı. “Gidip yıkansan iyi olur baba,” dedi. “Zehirli sarmaşığın içine girmişsin.”</span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">“Bana söylemeliydin Sassenach.” Jamie, yatak odasının penceresinin yanındaki masaya baktı. Masanın üzerindeki vazoda, Claire’e verdiği çiçekler vardı. Zehirli sarmaşığın parlak ve lekeli kırmızısı, şömine ateşinin loşluğunda bile ışıldıyordu. “Ve onu atmalıydın da. Benimle dalga mı geçiyorsun?”</span></p>
				<p class="paragraf para-style-override-8"><span class="char-style-override-6">“Hayır, geçmiyorum,” dedim. Önlüğümü mandalla asıp elbisemin bağcıklarına uzandım. “Bana buketi verdiğinde söyleseydim, buketi atmak zorunda kalacaktın. Bu bana verdiğin tek buket ve başka bir tane vereceğini de hiç sanmıyorum; o yüzden saklamak istedim.”</span></p>
				<p class="paragraf para-style-override-8"><span class="char-style-override-6">Homurdanarak yatağın üstüne oturup çoraplarını çıkarmaya başladı. Ceketini, atkısını ve gömleğini çoktan çıkarmıştı ve şöminenin ışığı omuzlarının eğiminde parlıyordu. Bileğinin alt kısmını kaşıdı. Gerçi bunun sinirsel olduğunu söylemiştim; kurdeşen olduğuna dair herhangi bir işaret yoktu.</span></p>
				<p class="paragraf para-style-override-8"><span class="char-style-override-6">“Sen eve geldiğinde zehirli sarmaşığa bağlı olarak oluşan herhangi bir kızarıklığın yoktu,” dedim. “Ormanda ve tarlada çok fazla zaman geçirdiğin için, ara sıra böyle şeyler başına gelmiş olmalı. Buna bağışıklık kazandığını düşünüyorum. Bazı insanlarda böyle olur.”</span></p>
				<p class="paragraf para-style-override-8"><span class="char-style-override-6">“Ah, öyle mi?” Kaşınmaya devam etse de söyledikleri ilgisini çekmişti. “Senin ve Brianna’nın hastalık kapmaması gibi mi?”</span></p>
				<p class="paragraf para-style-override-8"><span class="char-style-override-6">“Öyle gibi, ama nedenler farklı.” Parlak yeşil elbisemi çıkardım, bir haftalık yolculuktan sonra biraz fazla kirlenmişti. Rahatlayıp içimi çekerek korsemi çözdüm.</span></p>
				<p class="paragraf para-style-override-8"><span class="char-style-override-6">Korlaşan ateşin üzerine kaynaması için bıraktığım su kabını kontrol etmem gerekti. Yeni gelenlerden bazıları geceyi Fergus ve Marsali ya da Roger ve Bree’yle geçirmek için gönderilmişlerdi. Fakat aşağı kattaki mutfak, muayenehane ve Jamie’nin çalışma odası yerlerde uyuyan misafirlerle doluydu. Yolculuğun izlerini yıkamadan yatağa gitmeyecektim ve bunu yaparken halka açık bir gösteri sergilemek de istemiyordum.</span></p>
				<p class="paragraf para-style-override-8"><span class="char-style-override-6">Su ısındıkça küçük balonlar kabın kenarlarına tırmanıyordu. Kontrol etmek için parmağımı soktum; hoş ve sıcaktı. Birazını küvete döküp, geri kalanını sıcak kalması için ateşe geri koydum.</span></p>
				<p class="paragraf para-style-override-8"><span class="char-style-override-6">“Tamamen bağışıklık kazanmadık, biliyorsun,” diye uyardım Jamie’yi. “Bazı şeyleri -çiçek hastalığı gibi- Roger, Bree ve ben zaten kapamayız, çünkü aşı olduk ve bu aşı kalıcı. Kolera ve karahumma gibi diğer hastalıkları da kapmamız pek olası değil ama enjeksiyonlar kalıcı bir bağışıklık yaratmıyor; zamanla etkisi geçiyor.”</span></p>
				<p class="paragraf para-style-override-8"><span class="char-style-override-6">Yukarı getirdiği eyer çantalarını karıştırmak için eğilip kapının yanına boşalttım. Toplantıdan biri, iltihaplanmış dişini çekmemin karşılığında bana bir sünger vermişti -Asya’dan ithal edilmiş gerçek bir süngerdi. Hızlı bir banyo için tam aradığım şey.</span></p>
				<p class="paragraf para-style-override-8"><span class="char-style-override-6">“Sıtma gibi şeyler ki Lizzie’de var- ”</span></p>
				<p class="paragraf para-style-override-8"><span class="char-style-override-6">“Onu iyileştirdin sanıyordum,” diyerek sözünü kesti Jamie. Kaşlarını çatmıştı.</span></p>
				<p class="paragraf para-style-override-8"><span class="char-style-override-6">Pişmanlık içinde başımı salladım.</span></p>
				<p class="paragraf para-style-override-8"><span class="char-style-override-6">“Hayır, her zaman sıtması olacak, zavallı çocuk. Tek yapabileceğim, nöbetlerin sıklığını seyreltmek ve sık sık olmasını engellemek. Sıtma kanında mevcut.”</span></p>
				<p class="paragraf para-style-override-8"><span class="char-style-override-6">Jamie saçlarını bağladığı kayışı çıkarıp başını sallayarak örgülerini bozdu. Kıvır kıvır olan saçları yeleyi andırıyordu.</span></p>
				<p class="paragraf para-style-override-8"><span class="char-style-override-6">“Bu çok saçma,” diyerek karşı çıktı. Pantolonunu açmak için ayağa kalktı.</span></p>
				<p class="paragraf para-style-override-8"><span class="char-style-override-6">“Biri kızamık olduğunda eğer yaşarsa, bir daha bu hastalığa yakalanmayacağını, çünkü kanında kaldığını söylemiştin. O halde ben artık çiçek hastalığı ya da kızamık olamam, çünkü ikisini de çocukken kapmıştım -kanımda varlar.”</span></p>
				<p class="paragraf para-style-override-8"><span class="char-style-override-6">“Pek aynı şey değil,” dedim, silik bir ses tonuyla. Aktif bağışıklık, pasif bağışıklık, edinilmiş bağışıklık, antikorlar ve parazit enfeksiyonları arasındaki farkı anlatmaya çalışmanın zorlukları, bir gün boyunca ata bindikten sonra altından kalkabileceğimden daha çetin bir mücadele olurdu.</span></p>
				<p class="paragraf para-style-override-8"><span class="char-style-override-6">Süngeri küvete batırıp suyu içine çekmesini bekledim. Sonra ipeksi, lif yapısının tadını çıkararak sıktım. Gözeneklerinden güzel bir kum kokusu yükseldi. Sünger ne kadar çok su emerse, o kadar yumuşuyordu. Yine de bir kenarı hâlâ sertti.</span></p>
				<p class="paragraf para-style-override-8"><span class="char-style-override-6">“At binmeye gelince- ”</span></p>
				<p class="paragraf para-style-override-8"><span class="char-style-override-6">Jamie biraz şaşırmış gibiydi.</span></p>
				<p class="paragraf para-style-override-8"><span class="char-style-override-6">“At binmekten mi bahsediyorduk?”</span></p>
				<p class="paragraf para-style-override-8"><span class="char-style-override-6">“Hayır ama ben bunu düşünüyordum.” Elimi sallayarak söylediklerini geçiştirdim. “Her neyse, Gideon konusunu ne yapacaksın?”</span></p>
				<p class="paragraf para-style-override-8"><span class="char-style-override-6">“Ah.” Jamie’nin çıkarıp yerden almadığı pantolonu küçük bir dağı andırıyordu. “Sanırım onu vurmanın altından kalkamam. Gösterişli de bir at. Onu keseceğim. Bu onu biraz rahatlatabilir.”</span></p>
				<p class="paragraf para-style-override-8"><span class="char-style-override-6">“Kesmek mi? Ha, kısırlaştırmak yani. Evet, biraz zorlayıcı da olsa, sanırım bu onun dikkatini çeker.” Bir an tereddüt ettim. “Bunu benim yapmamı mı istiyorsun?”</span></p>
				<p class="paragraf para-style-override-8"><span class="char-style-override-6">Şaşkın gözlerle bana baktı, sonra kahkahalara boğuldu.</span></p>
				<p class="paragraf para-style-override-8"><span class="char-style-override-6">“Hayır, Sassenach, cerrah olsun ya da olmasın, bir atı kesme işini bir kadına vereceğimi hiç sanmıyorum. Bu iş nazik bir dokunuş gerektirmiyor, değil mi?”</span></p>
				<p class="paragraf para-style-override-8"><span class="char-style-override-6">Bunu duymak beni memnun etmişti. Başparmağımla süngere dokunurken, büyük bir gözeneğin içinden küçük bir deniz kabuğu çıkıverdi. Suya düşüp dibe çöktü. Küçücük ve yuvarlaktı, üzeri pembe ve mor renklerdeydi.</span></p>
				<p class="paragraf para-style-override-8"><span class="char-style-override-6">“Ah, şuna bak,” dedim keyifle.</span></p>
				<p class="paragraf para-style-override-8"><span class="char-style-override-6">“Ne harika bir şey bu.” Jamie omzuma yaslandı, işaret parmağıyla küvetin dibine çöken deniz kabuğuna nazikçe dokundu. “Bu senin süngerine nasıl girmiş acaba?”</span></p>
				<p class="paragraf para-style-override-8"><span class="char-style-override-6">“Sanırım sünger yanlışlıkla onu yemiş.”</span></p>
				<p class="paragraf para-style-override-8"><span class="char-style-override-6">“Yemiş mi?” Kızıl kaşını şaşkınlıkla kaldırdı.</span></p>
				<p class="paragraf para-style-override-8"><span class="char-style-override-6">“Sünger bir hayvandır,” diye açıkladım. “Daha da açık söylemek gerekirse, mideleri vardır. Suyu ve önlerinden geçen yenilebilir her şeyi emerler.”</span></p>
				<p class="paragraf para-style-override-8"><span class="char-style-override-6">“Ah, demek o yüzden Bree çocuğa sünger dedi. Her şeyi emiyorlar.” Jemmy’yi düşününce yüzünde bir gülümseme oluştu.</span></p>
				<p class="paragraf para-style-override-8"><span class="char-style-override-6">“Öyle.” Oturup elbisemin yakasını çıkardım. Çıkardığım içliğim omuzlarımdan kayıp belime kadar indi. Ateş, odanın soğuğunu kırmıştı ama yine de göğüslerimin ve kollarımın diken diken etmeye yetecek kadar soğuktu.</span></p>
				<p class="paragraf para-style-override-8"><span class="char-style-override-6">Jamie kemerini çıkarıp üzerine asılı olan eşyaları dikkatle çıkardı; tabanca, fişeklik, kama ve matarayı küçük bir masanın üzerine koydu. Matarayı alıp merakla gözlerini açarak bana baktı.</span></p>
				<p class="paragraf para-style-override-8"><span class="char-style-override-6">Coşkuyla başımı salladım. Jamie arkasını dönüp elbiselerin arasında bir bardak bulmaya gitti. Birçok insanın eşyası, bütün eyer çantalarımız ve Toplantı’da edindiğimiz bohçalar evin içine tıkılmış ve odamıza yığılmıştı; bavulun duvara yansıyan kambur gölgeleri odaya, içinde aşınmış büyük kayaların bulunduğu tuhaf bir mağara havası veriyordu.</span></p>
				<p class="paragraf para-style-override-8"><span class="char-style-override-6">Çırılçıplak ve bunu umursamaz bir şekilde odayı karıştıran Jamie de tıpkı torunu gibi bir sünger, diye düşündüm. Her şeyi sineye çekip, yoluna çıkan her sorunun -daha önce aynısını yaşamış olsun ya da olmasın- üstesinden gelebiliyordu. Manyak atlar, kaçırılmış pederler, evlenme çağındaki hizmetçiler, dediğim dedik kızlar ve dinsiz bir damat... yenemediği, atlatamadığı ya da değiştiremediği şeyleri, tıpkı sünger ve onun gizli deniz kabuğu gibi kabul ediyordu.</span></p>
				<p class="paragraf para-style-override-8"><span class="char-style-override-6">Bu örneğe göre sanırım deniz kabuğu olan bendim. Beklenmedik güçlü bir akıntıyla küçük yuvamdan çıkmış, içine alınmış, Jamie ve ailesi tarafından çevrelenmiştim. Sonsuza dek, beni bu yabancı çevrenin içine iten tuhaf akıntıların arasında kalmıştım.</span></p>
				<p class="paragraf para-style-override-8"><span class="char-style-override-6">Bunu düşününce içim bir tuhaf oldu. Deniz kabuğu hâlâ küvetin dibindeydi; narin, güzel... ama boş. Yavaşça süngeri enseme götürüp sıktım, sıcak suyu sırtımdan süzülerek beni gıdıkladı.</span></p>
				<p class="paragraf para-style-override-8"><span class="char-style-override-6">Çoğunlukla pişmanlık hissetmemiştim. Burada olmayı ben seçmiştim; burada olmayı ben istemiştim. Şimdiyse ara sıra, bağışıklık hakkında konuştuklarımız gibi küçük şeyler, bana sahip olduklarımdan ve kimliğimden çok şey kaybettiğimi hatırlatıyordu. Bazı özelliklerimin tamamen yok olduğunu inkâr edemezdim. Bunu düşündükçe kendimi bomboş hissediyordum.</span></p>
				<p class="paragraf para-style-override-8"><span class="char-style-override-6">Jamie eyer çantalarından birinin içine bakmak için eğildi, bana döndü. Çıplak kalçalarının görüntüsü, huzursuzluğumu dağıtmaya yetmişti. Çok biçimliydiler, kaslı ve yuvarlaktılar -ateşin ve mumun ışığıyla kırmızı-sarı bir parıltıları vardı. Uzun bacaklarının arasında neredeyse kaybolan testisleri vardı.</span></p>
				<p class="paragraf para-style-override-8"><span class="char-style-override-6">Sonunda bir bardak bulmuştu, ağzına kadar doldurdu. Arkasına dönüp bardağı bana uzattı. Gözlerini koyu renk sıvıdan kaldırdığında, kendisini seyrettiğimi görüp şaşırdı.</span></p>
				<p class="paragraf para-style-override-8"><span class="char-style-override-6">“Ne oldu?” dedi. “Bir sorun mu var Sassenach?”</span></p>
				<p class="paragraf para-style-override-8"><span class="char-style-override-6">“Hayır,” dedim, ama pek inandırıcı olamadım demek ki kaşlarını çatarak bana baktı.</span></p>
				<p class="paragraf para-style-override-8"><span class="char-style-override-6">“Hayır,” dedim daha kesin bir dille. Elindeki bardağı alıp gülümsedim. “Sadece düşünüyordum.”</span></p>
				<p class="paragraf para-style-override-8"><span class="char-style-override-6">Dudaklarına dokunan gülümseme bir cevap niteliğindeydi.</span></p>
				<p class="paragraf para-style-override-8"><span class="char-style-override-6">“Öyle mi? Gecenin bir yarısında bu kadar çok düşünmesen iyi edersin Sassenach. Sonra kâbus görürsün.”</span></p>
				<p class="paragraf para-style-override-8"><span class="char-style-override-6">“Sanırım haklısın.” Bardaktan bir yudum aldım; şaraptı ve çok iyiydi. “Bunu nereden buldun?”</span></p>
				<p class="paragraf para-style-override-8"><span class="char-style-override-6">“Peder Kenneth’ten. Kutsal şarap ama henüz kutsanmamış.”</span></p>
				<p class="paragraf para-style-override-8"><span class="char-style-override-6">Pederin adını anar anmaz yüzüne kederli bir ifade yerleşti.</span></p>
				<p class="paragraf para-style-override-8"><span class="char-style-override-6">“Sence düzelecek mi?” diye sordum. Şerifin adamları çarpık düzenin medeni infazcıları oldukları için değil, önyargıları bir anlığına Jamie’nin varlığıyla engellendiği için saldırmamışlardı.</span></p>
				<p class="paragraf para-style-override-8"><span class="char-style-override-6">“Umarım öyledir.” Jamie huzursuz bir şekilde yana döndü. “Şerife, pederin kötü muamele görmesi durumunda kendisinin ve adamlarının bunun hesabını vermek zorunda kalacaklarını söyledim.”</span></p>
				<p class="paragraf para-style-override-8"><span class="char-style-override-6">Şarabımı yudumlayarak sessizce başımı salladım. Eğer Jamie Papaz Donahue’ya bir zarar verildiğini duyarsa, gerçekten şerife bunu ödetirdi. Bunu düşünmek beni biraz huzursuz etmişti; düşman edinmenin sırası değildi ve Orange County şerifi kolay bir düşman değildi.</span></p>
				<p class="paragraf para-style-override-8"><span class="char-style-override-6">Başımı kaldırdığımda Jamie’nin beni izlediğini gördüm. Ama şimdi bakışlarında derin bir hayranlık vardı.</span></p>
				<p class="paragraf para-style-override-8"><span class="char-style-override-6">“Bu aralar kilo aldın gibi Sassenach,” dedi, başını bir yana eğerek.</span></p>
				<p class="paragraf para-style-override-8"><span class="char-style-override-6">“Yağcı,” dedim. Süngeri alırken Jamie’ye soğuk bir bakış fırlattım.</span></p>
				<p class="paragraf para-style-override-8"><span class="char-style-override-6">“İlkbahardan beri en azından bir kilo almışsındır,” dedi kendini onaylayarak. “Yağlı bir yaz oldu, değil mi?”</span></p>
				<p class="paragraf para-style-override-8"><span class="char-style-override-6">Dönüp elimdeki ıslak süngeri kafasına fırlattım.</span></p>
				<p class="paragraf para-style-override-8"><span class="char-style-override-6">Sırıtarak süngeri yakaladı.</span></p>
				<p class="paragraf para-style-override-8"><span class="char-style-override-6">“Son haftalarda hep kat kat giyindiğin için ne kadar şişmanladığını fark etmemişim Sassenach. En azından bir aydır seni çıplak görmedim.” Beni, sanki Şişman Domuzlar Gösterisi’nde Gümüş Madalya Turu’nda yarışmacıymışım gibi inceliyordu. </span></p>
				<p class="paragraf para-style-override-8"><span class="char-style-override-6">“Tadını çıkar,” diye tavsiyede bulundum, yanaklarım sıkıntıdan kızarmıştı. “Uzun bir süre daha göremeyeceksin!” İç gömleğimi giyip inkâr edilemez bir şekilde dolgunlaşmış göğüslerimi kapadım.</span></p>
				<p class="paragraf para-style-override-8"><span class="char-style-override-6">Sesimin tonuna şaşırıp kaşlarını kaldırmıştı.</span></p>
				<p class="paragraf para-style-override-8"><span class="char-style-override-6">“Bana kızmadın değil mi Sassenach?”</span></p>
				<p class="paragraf para-style-override-8"><span class="char-style-override-6">“Tabii ki kızmadım,” dedim. “Neden öyle düşündün ki?”</span></p>
				<p class="paragraf para-style-override-8"><span class="char-style-override-6">Gözleriyle beni süzerken göğsüne bastırdığı süngeri okşayarak gülümsedi. Göğüs uçları soğuktan büzüşmüştü, kızıl ve kıvırcık tüylerinin arasında siyah ve sert duruyorlardı. Tenindeki damlalar parlıyordu.</span></p>
				<p class="paragraf para-style-override-8"><span class="char-style-override-6">“Seni şişman seviyorum Sassenach,” dedi yavaşça. “Tıpkı etli bir tavuk gibi şişman ve sulu. Bunu seviyorum.”</span></p>
				<p class="paragraf para-style-override-8"><span class="char-style-override-6">Çıplak erkekler cinsel yalan detektörleriyle donatılmış olmasalardı, kırdığı potu düzeltmeye çalıştığını düşünebilirdim. Ama gerçekten bu halimi seviyordu.</span></p>
				<p class="paragraf para-style-override-8"><span class="char-style-override-6">“Ah,” dedim. Yavaş bir şekilde gömleğimi indirdim. “Pekâlâ, o zaman.”</span></p>
				<p class="paragraf para-style-override-8"><span class="char-style-override-6">Kafasını kaldırdı. Bir an tereddüt ettikten sonra kalktım, gömleğimin yere, Jamie’nin pantolonunun yanına düşmesine aldırış etmedim. Uzanıp elindeki süngeri aldım.</span></p>
				<p class="paragraf para-style-override-8"><span class="char-style-override-6">“Ben... eee... banyomu bitireceğim, olur mu?” diye fısıldadım. Sırtımı döndüm, yıkamak için ayağımı taburenin üzerine koyduğumda arkamdan gelen cesaret verici hayranlık nidalarını duydum. Kendi kendime gülümseyip tadını çıkardım. Oda gittikçe ısınıyordu; yıkanmam bittiğinde tenim pembe ve yumuşaktı. Yalnızca el ve ayak parmaklarım biraz üşüyordu.</span></p>
				<p class="paragraf para-style-override-8"><span class="char-style-override-6">Sonunda arkama döndüğümde Jamie’nin hâlâ beni seyrettiğini gördüm. Hafifçe kaşlarını çatmış, bileğini okşuyordu.</span></p>
				<p class="paragraf para-style-override-8"><span class="char-style-override-6">“Sen yıkandın mı?” diye sordum. “Eğer zehirli sarmaşığın yağı tenine geçtiyse, dokunduğun şeylere bulaştırabilirsin ve benim buna bağışıklığım yok.”</span></p>
				<p class="paragraf para-style-override-8"><span class="char-style-override-6">“Ellerimi küllü suyla yıkadım,” dedi, göstermek için omuzlarıma koyarak. Hakikaten de iç yağından ve odun külünden yaptığımız yumuşak sabunlar gibi kokuyordu -kokulu bir sabun değildi bu ama her şeyi temizliyordu. Döşeme tahtası ve demir kazanlar gibi. Kaşındığına hiç şüphe yok; ciltte pek rahat kullanılan bir şey değildi, elleri sertti ve çatlamıştı.</span></p>
				<p class="paragraf para-style-override-8"><span class="char-style-override-6">Başımı eğip ellerini öptüm, sonra kişisel eşyalarımı koyduğum küçük kutudan yeşil cilt balsamını aldım. Ceviz yağı, balmumu ve kaynatılmış koyun yününden elde edilen arındırılmış lanolinden yaptığım bu balsam, huzur verici papatya özü, karakafes otu, civanperçemi ve mürver çiçeği özlüydü.</span></p>
				<p class="paragraf para-style-override-8"><span class="char-style-override-6">Tırnağımla bir parça alıp ellerime sürdüm; ilk başta neredeyse katı haldeydi ama ısındıkça sıvılaştı.</span></p>
				<p class="paragraf para-style-override-8"><span class="char-style-override-6">“İşte,” dedim, bir elini avuçlarımın arasına aldım, merhemi ellerinin üstüne sürüp, nasırlaşmış avuçlarını ovdum. Yavaşça rahatladı. Parmaklarını esneterek eklemlerine doğru indim. Küçük kesiklerine ve çiziklerine de sürdüm. Sıkı sıkı dizginleri tuttuğu ellerinde hâlâ izler vardı.</span></p>
				<p class="paragraf para-style-override-8"><span class="char-style-override-6">“Buket çok güzel, Jamie,” dedim, bardağın içinde duran küçük çiçek buketini göstererek. “Böyle bir şey yapmak nereden aklına geldi?” Jamie çok romantik olsa da bir o kadar da gerçekçiydi; bana böyle ciddiyetsiz bir hediye vereceği aklımdan bile geçmezdi. Üstelik yenmeyen, ilaç olarak kullanılamayan ya da birayla harmanlanamayan bitkilere değer bile vermezdi.</span></p>
				<p class="paragraf para-style-override-8"><span class="char-style-override-6">Huzursuz bir şekilde doğruldu.</span></p>
				<p class="paragraf para-style-override-8"><span class="char-style-override-6">“Pekâlâ,” dedi uzaklara bakarak. “Ben sadece, yani, aslında sana vermek istediğim minnacık bir şey vardı ama kaybettim. Sonra Roger’ın Brianna için birkaç şey toplamasına sevindiğini görünce, ben de…” Birdenbire durdu, “</span><span class="italik char-style-override-6">İfrinn</span><span class="char-style-override-6">!</span><span class="Character-Style-1 char-style-override-7"><a class="footnote-link" href="#footnote-225-34" id="footnote-225-34-backlink">34</a></span><span class="char-style-override-6">” gibi bir şeyler söyledi.</span></p>
				<p class="dip-not"/>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">Nereyse gülecektim ama elini kaldırıp hafifçe öptüm. Canı sıkkın ama hoşuna gitmiş görünüyordu. Sıcak çaydanlığı tuttuğumda avucumda oluşan kabarcığa başparmağıyla dokundu. “Al bakalım, Sassenach, biraz buna ihtiyacın var. Dur,” dedi, yeşil merhemden bir parça aldı. Elimi, yağ ve balmumu karışımı yüzünden hâlâ kaygan olan sıcak avcuna aldı.</span></p>
				<p class="paragraf para-style-override-8"><span class="char-style-override-6">Önce karşı çıksam da sonra kendimi ona bıraktım. Elimde öyle nazik bir şekilde derin daireler çiziyordu ki gözlerimi kapatıp eriyip gitmek istedim. Keyifle iç çektim. Sonrasında gözlerimi kapamış olmalıyım ki beni öpmek için yaklaştığını görmedim; yalnızca ağzının yumuşak dokunuşunu hissettim.</span></p>
				<p class="paragraf para-style-override-8"><span class="char-style-override-6">Miskin bir şekilde kaldırdığım diğer elimi de avuçlarına aldı. Parmaklarımızın birbirine geçtiğini, el ayalarımızın sürtündüğünü hissettim. O kadar yakın duruyordu ki sıcaklığını hissedebiliyordum. Merheme uzanmak için uzandığında kalçama değince, kolundaki güneşten sararmış tüylerini hissettim.</span></p>
				<p class="paragraf para-style-override-8"><span class="char-style-override-6">Geçerken durup öptü. Ateşteki alevler gelip gidiyordu. Badanalı duvarlara yansıyan ışık, yukarılardaki suyun yüzeyinde dans ediyormuş gibi görünüyordu. Denizin dibinde baş başaydık sanki.</span></p>
				<p class="paragraf para-style-override-8"><span class="char-style-override-6">“Roger romantik olmaya çalışmıyordu,” dedim. “Ya da çalışıyordu, bu konuya nasıl baktığına bağlı.”</span></p>
				<p class="paragraf para-style-override-8"><span class="char-style-override-6">Jamie’nin kafası karışmıştı, elimi yeniden tuttu. Parmaklarımız kilitlenmiş birbirlerine dolanmışlardı. Yavaşça hareket ederlerken keyifle iç çekiyordum.</span></p>
				<p class="paragraf para-style-override-8"><span class="char-style-override-6">“Öyle mi?”</span></p>
				<p class="paragraf para-style-override-8"><span class="char-style-override-6">“Bree bana doğum kontrol yöntemi sormuştu, ben de şimdiki yöntemlerden bahsettim -ki pek iyi sayılmazlar ama hiç yoktan iyidir. İhtiyar büyükanne Bacon bana Kızılderililerin gebeliği önlemede kullandıklarını söylediği bazı tohumlar verdi, çok etkililermiş.”</span></p>
				<p class="paragraf para-style-override-8"><span class="char-style-override-6">Jamie’nin yüzündeki ifade uyuşuk keyiften, gözlerini kocaman açmış bir şaşkınlığa komik bir şekilde dönüştü.</span></p>
				<p class="paragraf para-style-override-8"><span class="char-style-override-6">“Doğum kon-ne? O-yani Roger-o otlar- ”</span></p>
				<p class="paragraf para-style-override-8"><span class="char-style-override-6">“Evet. Yani en azından gebeliği engellemeye yardımcı olabilirler.”</span></p>
				<p class="paragraf para-style-override-8"><span class="char-style-override-6">“Hmm.” Parmaklarının hareketi yavaşladı, alnını buruşturdu -itiraz edercesine değil, merakla. Sonra ellerime masaj yapma işine geri döndü. Ellerimi koca avuçlarının içine öyle bir aldı ki, kendimi ona teslim etmek zorunda kaldım.</span></p>
				<p class="paragraf para-style-override-8"><span class="char-style-override-6">Bir süre sessiz durup, karısının fedakâr ellerini şefkatle okşar gibi değil de atın koşum takımlarını sabunlayan bir adam gibi parmaklarıma merhem sürdü. Hafifçe kıpırdandığımda ne yaptığının farkına varıp durdu, kaşlarını çattı, sonra ellerimi hafifçe sıktı. Yüzündeki ifade gevşemişti. Elimi kaldırıp dudaklarına götürdü, öptü, sonra masaja kaldığı yerden daha yavaş bir şekilde devam etti. </span></p>
				<p class="paragraf para-style-override-8"><span class="char-style-override-6">“Sence- ” diye başladı, sonra duraksadı.</span></p>
				<p class="paragraf para-style-override-8"><span class="char-style-override-6">“Ne?”</span></p>
				<p class="paragraf para-style-override-8"><span class="char-style-override-6">“Hmm. Bu sana… Bu sana biraz tuhaf gelmiyor mu Sassenach? Yani yeni evli genç bir kadının böyle bir şey düşünmesi?”</span></p>
				<p class="paragraf para-style-override-8"><span class="char-style-override-6">“Hayır, gelmiyor,” dedim sert bir şekilde. “Bana çok mantıklı geliyor. Ayrıca da o kadar da yeni evli değiller... zaten bir çocukları vardı.”</span></p>
				<p class="paragraf para-style-override-8"><span class="char-style-override-6">Sessiz bir itirazla burun delikleri büyüdü.</span></p>
				<p class="paragraf para-style-override-8"><span class="char-style-override-6">“Bree’nin bir çocuğu var,” dedi. “Söylemek istediğim bu Sassenach. Kocasıyla uyumlu genç bir kadının düşündüğü ilk şeyin hamile kalmamak olması tuhaf. Aralarının iyi olduğuna emin misin?”</span></p>
				<p class="paragraf para-style-override-8"><span class="char-style-override-6">Kaşlarımı çatarak düşünmeye başladım.</span></p>
				<p class="paragraf para-style-override-8"><span class="char-style-override-6">“İyi bence,” dedim sonunda, yavaşça. “Unuttun mu Jamie? Bree bir kadının bebek isteyip istemediğine ya da ne zaman istediğine kesin bir şekilde karar verebildiği bir çağdan geliyor. Böyle bir şeyin hakkı olduğunu düşünüyor.”</span></p>
				<p class="paragraf para-style-override-8"><span class="char-style-override-6">Açık kalan ağzını kapadı; anlamakta güçlük çektiğini görebiliyordum -kendi deneyimine tamamen tersti.</span></p>
				<p class="paragraf para-style-override-8"><span class="char-style-override-6">“Böyle mi oluyor yani?” diye sordu sonunda. “Bir kadın çocuğum olacak ya da olmayacak diyebiliyor. Erkeğin ise hiç söz hakkı yok mu?” Sesinde şaşkınlık ve itiraz vardı.</span></p>
				<p class="paragraf para-style-override-8"><span class="char-style-override-6">Küçük bir kahkaha attım.</span></p>
				<p class="paragraf para-style-override-8"><span class="char-style-override-6">“Yani tam olarak öyle değil. Yani her zaman öyle değil. Söylemek istediğim, arada kazalar olur. Cehalet ve ahmaklık; bazı kadınlar oluruna bırakır. Birçok kadın da yalnızca kocalarının ne düşündüğüyle ilgilenir. Ama evet...”</span></p>
				<p class="paragraf para-style-override-8"><span class="char-style-override-6">Hafifçe homurdandı.</span></p>
				<p class="paragraf para-style-override-8"><span class="char-style-override-6">“MacKenzie bunun tuhaf olduğunu düşünmeyecek mi?”</span></p>
				<p class="paragraf para-style-override-8"><span class="char-style-override-6">“Otları Bree için topladı,” dedim.</span></p>
				<p class="paragraf para-style-override-8"><span class="char-style-override-6">“Evet, öyle.” Kaşlarının arasında oluşan çizgi hâlâ duruyordu ama artık yüzünü asmıyordu.</span></p>
				<p class="paragraf para-style-override-8"><span class="char-style-override-6">Geç oluyordu, aşağıdaki evden gelen boğuk sesler ve kahkahalar giderek azalıyordu. Evin içinde büyüyen sessizlik aniden bir bebeğin ciyaklamasıyla bozuldu. İkimiz de dikkat kesilip dinlemeye başladık, sonra kapalı kapının ardından annesinin sesini duyunca rahatladık.</span></p>
				<p class="paragraf para-style-override-8"><span class="char-style-override-6">“Üstelik genç bir kadının böyle bir şey düşünmesi o kadar da alışılmadık değil. Marsali Fergus’la evlenmeden önce gelip bu konuda bana soru sordu.”</span></p>
				<p class="paragraf para-style-override-8"><span class="char-style-override-6">“Ah, öyle mi?” Şaşkınlıktan gözleri kocaman açıldı. “Sen ona söylemedin mi peki?”</span></p>
				<p class="paragraf para-style-override-8"><span class="char-style-override-6">“Elbette söyledim!”</span></p>
				<p class="paragraf para-style-override-8"><span class="char-style-override-6">“Her ne söylediysen pek işe yaramamış, değil mi?” Dudağının kenarı alaycı bir ifadeyle yukarı doğru kıvrıldı; Germain, annesiyle babası evlendikten yaklaşık olarak on ay sonra doğmuştu. Marsali onu emzirirken Joan’a hamile kaldı.</span></p>
				<p class="paragraf para-style-override-8"><span class="char-style-override-6">Yanaklarımın kızardığını hissettim.</span></p>
				<p class="paragraf para-style-override-8"><span class="char-style-override-6">“Hiçbir şey her zaman işe yaramaz, çağdaş yöntemler bile. Bu yüzden… Eğer kullanmazsan hiçbir şey işe yaramaz.” Aslında Marsali’nin doğum kontrol yöntemine başvurmasının nedeni hamile kalmamak değildi, yalnızca hamileliğin Fergus’la yakın ilişkisine engel olmasından korkmuştu. Cinsellikten zevk almak istiyorum, o unutulmaz kutlama sırasında ettiği sözlerdi bunlar. Hatırlayınca dudaklarım zevkle yukarı doğru kıvrıldı.</span></p>
				<p class="paragraf para-style-override-8"><span class="char-style-override-6">Benim alaycı tahminim ise zevk aldığı ve hamileliğin, Fergus’ın ince yönlerinden aldığı zevki azaltmadığına karar verdiğiydi. Ama Jamie’nin Brianna hakkındaki korkularını destekliyor gibiydi -Roger’la özel hayatlarının iyi olduğuna şüphe yoktu. Ama yine de...</span></p>
				<p class="paragraf para-style-override-8"><span class="char-style-override-6">Jamie’nin ellerinden biri avucumdaydı; diğer elini parmaklarımdan çekip hafifçe başka bir yere dokundu.</span></p>
				<p class="paragraf para-style-override-8"><span class="char-style-override-6">“Ah,” dedim, düşüncelerimden uzaklaşmaya başlayarak.</span></p>
				<p class="paragraf para-style-override-8"><span class="char-style-override-6">“Haplar, dedin.” Yüzü çok yakınımdaydı, işini yapmaya devam ederken gözleri düşüncelere dalmıştı. “O şekilde oluyor yani, öyle mi?”</span></p>
				<p class="paragraf para-style-override-8"><span class="char-style-override-6">“Hmm... Evet.”</span></p>
				<p class="paragraf para-style-override-8"><span class="char-style-override-6">“Yanında hiç getirmedin,” dedi. “Geri döndüğünde.”</span></p>
				<p class="paragraf para-style-override-8"><span class="char-style-override-6">Çözülmeye başladığımı hissetmiş gibi derin bir nefes aldım.</span></p>
				<p class="paragraf para-style-override-8"><span class="char-style-override-6">“Hayır,” dedim, belirsiz bir şekilde.</span></p>
				<p class="paragraf para-style-override-8"><span class="char-style-override-6">Bir an durdu.</span></p>
				<p class="paragraf para-style-override-8"><span class="char-style-override-6">“Neden?” diye sordu sessizce.</span></p>
				<p class="paragraf para-style-override-8"><span class="char-style-override-6">“Ben... şey, ben... ben aslında. Kalıcı bir yolu var, küçük bir ameliyat. Çok kolay ve kalıcı olarak... kısırlaştırıyor.” Yutkundum. Geçmişe dönme ihtimalimi görerek aslında hamilelik olasılıklarını ve risklerini enikonu düşünmüştüm. Yaşımı ve geçmişimi göz önünde bulundurunca, hamile kalma olasılığımın aslında çok düşük olduğunu düşündüm. Ancak risk...</span></p>
				<p class="paragraf para-style-override-8"><span class="char-style-override-6">Jamie hareketsiz durup aşağı baktı.</span></p>
				<p class="paragraf para-style-override-8"><span class="char-style-override-6">“Tanrı aşkına, Claire,” dedi sonunda kısık bir sesle. “Bana ne yaptığını söyle.”</span></p>
				<p class="paragraf para-style-override-8"><span class="char-style-override-6">Derin bir nefes alıp elini sıktım. Parmaklarım kayıyordu.</span></p>
				<p class="paragraf para-style-override-8"><span class="char-style-override-6">“Jamie,” dedim usulca, “eğer yapsaydım, sana söylerdim.” Yutkundum. “Sen... yapmamı mı isterdin?”</span></p>
				<p class="paragraf para-style-override-8"><span class="char-style-override-6">Hâlâ elimi tutuyordu. Diğer eli elimi bıraktı, sırtıma dokundu ve çok nazik bir şekilde beni kendine doğru itti.</span></p>
				<p class="paragraf para-style-override-8"><span class="char-style-override-6">Uzun bir süre hareketsiz kalıp birbirimize dokunarak dip dibe durduk. </span></p>
				<p class="paragraf para-style-override-8"><span class="char-style-override-6">“Yeterince çocuğum var,” dedi sakince. “Tek bir hayatım var, o da sensin </span><span class="italik char-style-override-6">mo chridhe</span><span class="char-style-override-6">.”</span></p>
				<p class="paragraf para-style-override-8"><span class="char-style-override-6">Uzanıp yüzüne dokundum. Favorileri yüzünden sertleşmişti; günlerdir tıraş olmamıştı.</span></p>
				<p class="paragraf para-style-override-8"><span class="char-style-override-6">Bunu düşünmüştüm. Hatta bir cerraha kısırlaştırma teklifi götürmek üzereydim. Soğukkanlılığımın ve mantığımın geçerli sebepleri vardı; kendini riske atmak anlamsızdı. Üstelik... yolculuktan sağ çıkacağımın, doğru zamanda doğru yere varabileceğimin, Jamie’yi bulabileceğimin garantisi yoktu. Bu yaşta yeniden hamile kalabileceğimin ise garantisi hiç yoktu.</span></p>
				<p class="paragraf para-style-override-8"><span class="char-style-override-6">Ondan çok uzun süre ayrı kaldıktan sonra, onu bulabileceğimi bilmeyerek -aramızdaki herhangi bir olasılığı mahvedemezdim. Başka bir çocuk istemiyordum. Ama onu bulduğuma göre, o isteyecekti... ve onun için yeniden riske girecektim.</span></p>
				<p class="paragraf para-style-override-8"><span class="char-style-override-6">Hafifçe Jamie’ye dokundum. Kısık bir ses çıkartıp yüzünü saçlarıma dayayıp sıkıca sarıldı. Sevişmemiz her zaman bir risk ve bir yemindi, çünkü benimle yattığında benim hayatım onun ellerinde, onun ruhu da bendeydi, biliyordum.</span></p>
				<p class="paragraf para-style-override-8"><span class="char-style-override-6">“Ben sandım ki... Brianna’yı bir daha asla göremeyeceksin. Willie’yi bilmiyordum. Senin başka bir çocuk yapma şansını sana söylemeden elinden almak bana doğru gelmedi.”</span></p>
				<p class="paragraf para-style-override-8"><span class="char-style-override-6">Kanımdan bir kansın, demiştim ona, canımdan bir can. Bu doğruydu ve çocuk olsun olmasın, hep öyle olacaktı.</span></p>
				<p class="paragraf para-style-override-8"><span class="char-style-override-6">“Başka bir çocuk istemiyordum,” diye fısıldadı. “Ben seni istiyorum.”</span></p>
				<p class="paragraf para-style-override-8"><span class="char-style-override-6">Sanki eli kendiliğinden kalkıp parmak ucuyla göğsüme dokundu, kokulu merhemin ışıltısını tenimde bıraktı. Kaygan ve kokulu elimi Jamie’ye dolayıp yatağa doğru gidip onu da beraberimde sürükledim. Kalan son mantıklı düşünceyle mumu söndürdüm.</span></p>
				<p class="paragraf para-style-override-8"><span class="char-style-override-6">“Bree için endişelenme,” dedim. Üzerime çıktı, ateşin ışığında kapkara görünüyordu. “Roger otları onun için topladı. Onun ne istediğini biliyor.”</span></p>
				<p class="paragraf para-style-override-8"><span class="char-style-override-6">Bana geldiğinde boğazında sıkışıp kalan derin nefesi verdi. Güzelce yağlanmış ve hazır bekleyen bacaklarımın arasına kaydığında zevkle inlemeye başladı.</span></p>
				<p class="paragraf para-style-override-8"><span class="char-style-override-6">“Ben de ne istediğimi biliyorum,” dedi, sesi saçlarımın içine gömülmüştü. “Yarın sana başka bir buket vereceğim.”</span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">Yorgunluktan bitmiş, sevişmekten tükenmiş, yumuşak ve temiz bir yatağın rahatlığıyla da miskinleşip ölü gibi uyudum.</span></p>
				<p class="paragraf para-style-override-8"><span class="char-style-override-6">Şafak sökmeye yakın, rüya görmeye başladım. Renkli ve güzel ama tuhaf rüyalar. Küçük eller saçlarıma dokundu, yüzümü sevdi; uykumda emzirdiğim çocuğun hayaliyle yarı uykulu bir biçimde önüme döndüm. Küçük yumuşak parmaklar göğsümü sıktı, elimde çocuğun başını okşadım. Beni ısırdı.</span></p>
				<p class="paragraf para-style-override-8"><span class="char-style-override-6">Yatağın içinde çığlık atıp doğrulduğumda gri bir şeyin yorganın üstünden hızla geçip yatağın ucundan kaybolup gittiğini gördüm. Bu kez daha gürültülü bir çığlık attım.</span></p>
				<p class="paragraf para-style-override-8"><span class="char-style-override-6">Jamie birden fırlayıp yere yuvarlandı, omuzlarını kaldırıp yumruklarını hafifçe sıkarak ayağa kalktı.</span></p>
				<p class="paragraf para-style-override-8"><span class="char-style-override-6">“Ne oldu?” diye sordu, etrafa bakıp bir yağmacı aradı. “Kim? Ne?”</span></p>
				<p class="paragraf para-style-override-8"><span class="char-style-override-6">“Fare var!” dedim, titreyen parmağımla gri bedeninin yatak ucuyla duvar arasında kaybolduğu boşluğu gösterdim.</span></p>
				<p class="paragraf para-style-override-8"><span class="char-style-override-6">“Ah.” Omuzlarını indirdi. Ellerini yüzüne sürdü, gözlerini kırpıştırarak elini saçlarına götürdü.“Fare mi?”</span></p>
				<p class="paragraf para-style-override-8"><span class="char-style-override-6">“Yatağımızda fare var,” dedim, bu durumu sakin bir şekilde karşılamaya niyetim yoktu. “Beni ısırdı!” Yaralı göğsüme daha yakından baktım. Kanamıyordu; yalnızca hafifçe ısırılmış birkaç küçük nokta vardı. Kuduz olabileceğim aklıma gelince kanım dondu.</span></p>
				<p class="paragraf para-style-override-8"><span class="char-style-override-6">“Merak etme Sassenach. Ben icabına bakarım.” Omuzlarını yeniden dikip, ateşteki demiri alıp yatak ucuna doğru ilerlemeye başladı. Yatak ucuyla duvar arasında yalnızca birkaç santim bir boşluk vardı. Fare çığlığımla Jamie’nin yorgandan fırlaması arasındaki birkaç saniye içinde kaçmayı başaramadıysa, şimdi kapana kısılmış olmalıydı. </span></p>
				<p class="paragraf para-style-override-8"><span class="char-style-override-6">Dizlerimin üstünde duruyordum. Gerektiğinde yataktan atlamaya hazırdım. Sert bakışlarıyla Jamie demiri kaldırıp boş elini uzattı, yolunda duran yatak örtüsünü kaldırdı.</span></p>
				<p class="paragraf para-style-override-8"><span class="char-style-override-6">Büyük bir güçle demiri sallayıp duvara çarptı.</span></p>
				<p class="paragraf para-style-override-8"><span class="char-style-override-6">“Ne oldu?” dedim.</span></p>
				<p class="paragraf para-style-override-8"><span class="char-style-override-6">“Ne oldu?” diye karşılık verdi, şüpheli bir sesle. Işık oldukça loştu. Gözlerini kısıp eğildi, sonra gülmeye başladı. Demiri bırakıp yere çömeldi, duvarla yatak ucu arasındaki boşluğa yavaşça elini uzatıp dişlerinin arasından cıvıldar gibi bir ses çıkardı. Sanki uzak bir çalıda beslenen kuşlar gibiydi.</span></p>
				<p class="paragraf para-style-override-8"><span class="char-style-override-6">“Fareyle mi konuşuyorsun?” Yatak ucuna doğru çömelmeye başladım. Jamie aynı sesi çıkarmaya devam ederek başını salladı.</span></p>
				<p class="paragraf para-style-override-8"><span class="char-style-override-6">Sabırla bekledim. Bir dakika içinde o şey her ne ise, onu yakalamış olmalı ki memnuniyetini belirten bir ses çıkardı. Gülümseyerek ayağa kalktı. Ensesinden yakalanan gri, tüylü bir şey, Jamie’nin parmaklarının arasından mırıltılar çıkarıyordu.</span></p>
				<p class="paragraf para-style-override-8"><span class="char-style-override-6">“İşte senin minik faren, Sassenach,” dedi. Yorganın üstüne nazikçe gri bir tüy topağı koydu. Kocaman parlak yeşil gözlerini ayırmadan bana bakıyordu.</span></p>
				<p class="paragraf para-style-override-8"><span class="char-style-override-6">“Tanrım,” dedim. “Nereden çıktın sen?” Yavaşça parmağımı uzattım. Gri ipekten küçük ağzının kenarına dokundum. Parmağıma sürtündükçe büyük yeşil gözleri kayboluverdiler. Minnacık bedeni derin mırıltısıyla titriyordu.</span></p>
				<p class="paragraf para-style-override-8"><span class="char-style-override-6">“Bu,” dedi Jamie, derin bir mutlulukla, “sana vermek istediğim hediye buydu, Sassenach. Muayenehanendeki haşaratı uzak tutar.”</span></p>
				<p class="paragraf para-style-override-8"><span class="char-style-override-6">“Ancak çok küçük haşaratı,” dedim, yeni hediyemi şüpheyle inceleyerek. “Bırak fareyi, bence büyük bir karafatma bile onu yuvasına taşıyabilir.”</span></p>
				<p class="paragraf para-style-override-8"><span class="char-style-override-6">“Büyüyecek,” dedi Jamie. “Ayaklarına baksana.”</span></p>
				<p class="paragraf para-style-override-8"><span class="char-style-override-6">O -evet, bir erkekti- sırt üstü yatıp patilerini havaya dikerek ölü tavşan taklidi yapıyordu. Her patisi birer bakır kuruş büyüklüğündeydi. Küçük olmalarına rağmen, minnacık bedenine göre büyük kalmışlardı. Yumuşak gri tüylerinin arasında pespembe kalan küçük patilerine dokununca, kedicik kendinden geçerek debelendi.</span></p>
				<p class="paragraf para-style-override-8"><span class="char-style-override-6">Birden bir el kapıya vurdu. Kapı açılıp Bay Wemyss’in kafası içeri uzandığında, çarşafla hemen göğsümü örttüm. Bay Weymss’in saçları buğday balyasını andırıyordu.</span></p>
				<p class="paragraf para-style-override-8"><span class="char-style-override-6">“Ee... Umarım her şey yolundadır efendim?” diye sordu. Uzağı göremediği için gözlerini kırpıştırıyordu. “Kızım beni uyandırıp bir çığlık duyduğunu söyledi. Sonra da bir ses duyduk.” Bakışlarını benden hızla uzaklaştırıp, Jamie’nin demirinin badanalı duvarda bıraktığı ize çevirdi.</span></p>
				<p class="paragraf para-style-override-8"><span class="char-style-override-6">“Her şey yolunda Joseph,” dedi Jamie. “Odaya küçük bir kedi girmiş de.”</span></p>
				<p class="paragraf para-style-override-8"><span class="char-style-override-6">“Ah, öyle mi?” Bay Weymss gözlerini kısarak yatağa doğru baktı. Gri tüy torbasını gördüğünde ince yüzünde bir gülümseme oluştu. “Bir kedi yavrusu, değil mi? Eminim mutfakta çok işe yarayacaktır.”</span></p>
				<p class="paragraf para-style-override-8"><span class="char-style-override-6">“Evet. Mutfaktan konu açılmışken Joseph, kızın kedi için süt getirebilir mi?”</span></p>
				<p class="paragraf para-style-override-8"><span class="char-style-override-6">Bay Weymss başını sallayıp son kez kediye gülümsedikten sonra ortadan kayboldu.</span></p>
				<p class="paragraf para-style-override-8"><span class="char-style-override-6">Jamie gerindi, esnedi, iki elini de her zamankinden daha kayıtsız bir coşku içinde bulunan saçlarına sürdü. Estetik bir hayranlıkla onu izledim.</span></p>
				<p class="paragraf para-style-override-8"><span class="char-style-override-6">“Tüylü bir mamuta benziyorsun,” dedim.</span></p>
				<p class="paragraf para-style-override-8"><span class="char-style-override-6">“Öyle mi? Mamut ne, büyük olmasının dışında?”</span></p>
				<p class="paragraf para-style-override-8"><span class="char-style-override-6">“Bir tür tarih öncesi fil, bilirsin, şu uzun hortumlu hayvanlar?”</span></p>
				<p class="paragraf para-style-override-8"><span class="char-style-override-6">Önce vücudunun uzunluğuna, sonra bana şaşkın şaşkın baktı.</span></p>
				<p class="paragraf para-style-override-8"><span class="char-style-override-6">“İltifatına teşekkür ederim Sassenach,” dedi. “Mamut demek ha?” Kollarını yukarı doğru uzatıp sırtını kamburlaştırarak gerindi. </span></p>
				<p class="paragraf para-style-override-8"><span class="char-style-override-6">“Tam olarak söylemek istediğim bu değil,” dedim. “Sallanmayı kes, Lizzie bir dakika içinde burada olur. Ya gömleğini giy ya da yatağa geri dön.”</span></p>
				<p class="paragraf para-style-override-8"><span class="char-style-override-6">Koridordaki ayak seslerini duyup kendini hemen yorganın içine atınca, küçük kedi korkuyla yorganın içinden fırladı. Bay Weymss, kızının Jamie’yi bu halde görme tehlikesine karşı sütü kendisi getirmişti.</span></p>
				<p class="paragraf para-style-override-8"><span class="char-style-override-6">Hava güzelleşiyordu, bir gece önce panjurları açık bırakmıştık. Dışarıda gökyüzü taze istiridye rengindeydi, nemli ve inci gibi gri. Bay Weymss gökyüzüne bakıp gözlerini kıstı. Jamie’nin teşekkürlerine başını sallayarak karşılık verip, şafak sökmeden son yarım saati uyuyarak geçirmek için yatağına döndü.</span></p>
				<p class="paragraf para-style-override-8"><span class="char-style-override-6">Saçlarıma saklanan kediciği alıp süt kâsesinin önüne koydum. Hayatı boyunca süt kâsesi gördüğünü hiç sanmıyordum. Ama kokusu bile kısacık bir süre içinde kediyi kendine çekmeye yetmişti. Bıyıklarını daldırıp sütü içmeye koyuldu.</span></p>
				<p class="paragraf para-style-override-8"><span class="char-style-override-6">“Sanki kendi kendine müzik yapıyor,” dedi Jamie. “Sesini buradan duyabiliyorum.”</span></p>
				<p class="paragraf para-style-override-8"><span class="char-style-override-6">“Çok tatlı, onu nereden buldun?” Jamie’nin vücudunun kıvrımına sokuldum, sıcaklığının tadını çıkardım; ateş gece boyunca yanıp kül olmuştu ve kül kokusuyla ekşiyen odanın içi çok soğuktu.</span></p>
				<p class="paragraf para-style-override-8"><span class="char-style-override-6">“Ormanda buldum.” Jamie ağzını kocaman açarak esnedi. Kendini açgözlülüğün kollarına bırakan kediyi izlemek için başını omzuma koydu. “Gideon kaçtığı sırada kediciği kaybettiğimi sandım. Sanırım eyer çantalarından birine girip diğer eşyalarla birlikte eve gelmiş.”</span></p>
				<p class="paragraf para-style-override-8"><span class="char-style-override-6">Gökyüzü gitgide aydınlamaya başladığında, iyice miskinleşip sıcacık yatağımıza kıvrıldık. Dışarısı, uyanan kuşların cıvıltılarıyla canlandı. Ev de uyanıyordu; aşağıdan bir bebek ağlaması, ardından uyanan insanların fısıldaşan sesleri duyuldu. Bizim de kalkmamız gerekiyordu, yapılacak çok iş vardı ve ikimiz de kıpırdayamıyorduk. Sessiz sığınağımızdan çıkmaya gönülsüzdük. Jamie iç çekti, sıcak nefesi çıplak omzuma değdi.</span></p>
				<p class="paragraf para-style-override-8"><span class="char-style-override-6">“Bir hafta sanırım,” dedi sessizce.</span></p>
				<p class="paragraf para-style-override-8"><span class="char-style-override-6">“Gitmene kalan süre mi?”</span></p>
				<p class="paragraf para-style-override-8"><span class="char-style-override-6">“Evet. Buradaki işleri düzenlemem için bir hafta kalabilir, Tepe’deki adamlarla konuşabilirim. Treaty Line ve Drunkard Creek arasını geçip herkesi toplanmaya çağırmam bir haftamı alır. Sonra onları talim için buraya getiririm. Eğer Tryon milisleri çağırırsa, o zaman...”</span></p>
				<p class="paragraf para-style-override-8"><span class="char-style-override-6">Bir süre sessizce uzandım, elimi Jamie’ye dolamıştım. Eli göğsümün üstünde kıvrılmış duruyordu.</span></p>
				<p class="paragraf para-style-override-8"><span class="char-style-override-6">“Eğer çağırırsa onunla giderim.”</span></p>
				<p class="paragraf para-style-override-8"><span class="char-style-override-6">Ensemi öptü.</span></p>
				<p class="paragraf para-style-override-8"><span class="char-style-override-6">“Bunu istiyor musun?” dedi. “İhtiyaç olacağını sanmıyorum. Ne sen, ne de Bree burada bir savaş çıktığını söylediniz.”</span></p>
				<p class="paragraf para-style-override-8"><span class="char-style-override-6">“Bunun tek açıklaması, eğer bir şey olursa bunun çok büyük bir savaş olmayacağı,” dedim. “Koloniler çok geniş bir yer kaplıyor Jamie. İki yüz yıl boyunca bir şeyler oldu ve biz tabii ki küçük çatışmaları, özellikle de farklı bir yerde meydana gelen çatışmaları bilemeyiz. Şimdi, Boston’da… ” Elini sıkarak iç çektim.</span></p>
				<p class="paragraf para-style-override-8"><span class="char-style-override-6">Ben şahsen Boston’da olup bitenleri pek bilemezdim ama Bree bilirdi; orada büyüdüğü için okulda yerel ve eyalet tarihi hakkında birkaç şey öğrenmişti. Roger’a, Boston Katliamı hakkında bir şeyler anlattığını duymuştum -vatandaşlar ve İngiliz birlikleri arasında, geçen Mart ayında meydana gelmiş küçük bir çatışma.</span></p>
				<p class="paragraf para-style-override-8"><span class="char-style-override-6">“Evet, sanırım doğru,” dedi. “Yine de bir şey olacağı anlamına gelmez. Bence Tyron yalnızca Düzenleyiciler’i yola gelmeleri için korkutuyor.”</span></p>
				<p class="paragraf para-style-override-8"><span class="char-style-override-6">Aslında oldukça muhtemeldi. Eski bir atasözünü aklımdaydı: Kul kurar, kader gülermiş. Neler olacağını yalnızca Tanrı bilirdi.</span></p>
				<p class="paragraf para-style-override-8"><span class="char-style-override-6">“Öyle mi düşünüyorsun?” diye sordum. “Yoksa öyle olmasını mı umut ediyorsun?”</span></p>
				<p class="paragraf para-style-override-8"><span class="char-style-override-6">Jamie içini çekti, bacaklarını uzattı, kolunu belime doladı.</span></p>
				<p class="paragraf para-style-override-8"><span class="char-style-override-6">“İkisi de,” diyerek kabul etti. “Daha çok umut ediyorum. Ve dua ediyorum. Ama öyle düşünüyorum da.”</span></p>
				<p class="paragraf para-style-override-8"><span class="char-style-override-6">Yavru kedi süt kâsesini tamamen boşaltmıştı. Oldukça duyulabilir bir gümbürtüyle poposunun üstüne oturdu, bıyıklarında kalan son leziz beyaz damlayı yaladı, sonra yavaşça yatağa doğru seğirtti. Göbeği bariz bir şekilde şişmişti. Yatak örtüsüne zıpladı, yanıma sokulup hemen uyuyakaldı.</span></p>
				<p class="paragraf para-style-override-8"><span class="char-style-override-6">Tam olarak uyumuyor da olabilirdi; yorgana rağmen mırıldanmasının küçük titreşimlerini hissedebiliyordum.</span></p>
				<p class="paragraf para-style-override-8"><span class="char-style-override-6">“Ona ne isim versem sence?” Yumuşacık, incecik kuyruğunun ucuna dokunarak sesli düşünmeye başladım. “Benek? Tombik? Duman?”</span></p>
				<p class="paragraf para-style-override-8"><span class="char-style-override-6">“Aptalca isimler,” dedi Jamie, tahammül edecek gücü pek kalmamış gibiydi. “Boston’daki ya da İngiltere’deki kedilerinin adı mı bunlar?”</span></p>
				<p class="paragraf para-style-override-8"><span class="char-style-override-6">“Hayır. Daha önceden hiç kedim olmamıştı,” dedim. “Frank’in kediye alerjisi vardı, hapşırıyordu. Peki Galce en güzel kedi ismi ne? Diarmuid mi? McGillivray mi?”</span></p>
				<p class="paragraf para-style-override-8"><span class="char-style-override-6">Önce biraz homurdandı, sonra güldü.</span></p>
				<p class="paragraf para-style-override-8"><span class="char-style-override-6">“Adso,” dedi emin bir şekilde. “Adı Adso olsun.”</span></p>
				<p class="paragraf para-style-override-8"><span class="char-style-override-6">“Nasıl bir isim bu?” diye sordum, şaşkın gözlerle bakarak. “Birçok tuhaf İskoç ismi duymuştum ama bunu ilk kez duyuyorum.”</span></p>
				<p class="paragraf para-style-override-8"><span class="char-style-override-6">Rahatça çenesini omzuma koyup uyuyan kediyi izledi.</span></p>
				<p class="paragraf para-style-override-8"><span class="char-style-override-6">“Annemin Adso adında bir kedisi vardı,” dedi şaşırtıcı bir şekilde. “Gri bir kediydi, buna çok benziyordu.”</span></p>
				<p class="paragraf para-style-override-8"><span class="char-style-override-6">“Annenin kedisi mi vardı?” Elimi bacağına koydum. Sekiz yaşındayken ölen annesinden çok az bahsederdi.</span></p>
				<p class="paragraf para-style-override-8"><span class="char-style-override-6">“Evet, vardı. Nadir bulunan türde bir avcı kedi. Anneme çok düşkündü; bizimle pek ilgilenmezdi.” Gülümsedi. “Muhtemelen Jenny ona bebek giysisi giydirip peksimetle beslediği içindir. Ben de yüzüp yüzemediğini görmek için onu gölete sokmuştum. Yüzebiliyordu bu arada,” dedi, “ama sevmiyordu.”</span></p>
				<p class="paragraf para-style-override-8"><span class="char-style-override-6">“Onu suçladığımı söyleyemem,” dedim gülerek. “Peki adı neden Adso’ydu? Bu bir aziz ismi mi?” Aodh’tan Dervorgilla’ya kadar birçok tuhaf Kelt aziz ismine alışkındım ama Aziz Adso’yu daha önceden duymamıştım. Farelerin koruyucu azizi olabilirdi.</span></p>
				<p class="paragraf para-style-override-8"><span class="char-style-override-6">“Aziz değil,” diyerek beni düzeltti. “Papaz. Annem Leoch’ta Colum ve Dougal’la birlikte eğitim görmüş, Yunanca ve Latince, biraz da İbranice, Fransızca ve Almanca okuyabiliyordu. Lallybroch’ta okumak için pek fırsatı olmamış ama babam ona Edinburgh’tan ve Paris’ten kitaplar getirmiş.”</span></p>
				<p class="paragraf para-style-override-8"><span class="char-style-override-6">Kedinin ipeksi ve yarı saydım kulaklarına dokunmak için elini uzattı. Kedi bıyıklarını titretti, esner gibi yüzünü buruşturdu ama gözlerini açmadı. Mırlamaya aynı şiddette devam ediyordu.</span></p>
				<p class="paragraf para-style-override-8"><span class="char-style-override-6">“Sevdiği kitaplardan birinin yazarı bir Avusturyalıydı ve Avusturya’nın Süd-Österreich bölgesindendi. Annem de bu ismin bir kediye çok yakışacağını düşünmüştü.”</span></p>
				<p class="paragraf para-style-override-8"><span class="char-style-override-6">“Efendim?”</span></p>
				<p class="paragraf para-style-override-8"><span class="char-style-override-6">“Evet,” dedi, boşalan kâseyi işaret ederek. “Südlü Adso.”</span></p>
				<p class="paragraf para-style-override-8"><span class="char-style-override-6">Sanki ismine cevap verirmiş gibi tek gözünü açtı. Sonra yeniden kapayıp mırıldanmasına kaldığı yerden devam etti.</span></p>
				<p class="paragraf para-style-override-8"><span class="char-style-override-6">“Eh, madem kabul etti, benim için de sorun yok,” dedim, kaderime boyun eğerek. “Adso olsun.”</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-33-backlink" id="footnote-225-33">33</a>	<span class="dip-notlar" style="font-size:1em;">Galce ışıltı anlamına gelen bir kadın ismi. (ç.n</span><span>.)</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-34-backlink" id="footnote-225-34">34</a>	<span class="dip-notlar" style="font-size:1em;">(Gal.) Lanet olsun. (ç.n.)</span></p>
					</div>
				</div>
			</div>
		</div>
	</body>
</html>