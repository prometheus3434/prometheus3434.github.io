<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-35.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-35.html" xml:lang="tr-TR">
			<div class="Basic-Text-Frame">
				<p class="split"/>
				<p class="basliklar" id="toc_marker-4-1"><span class="bold">33 NOEL’DE EVDE</span></p>
				<p class="paragraf"/>
				<p class="paragraf para-style-override-8"><span class="char-style-override-6">“Ne yapardın?” diye sordu Brianna. Bay Wemyss’in yatağının yanından dikkatle geçip çenesini Roger’ın omzuna rahatça yerleştirdi.</span></p>
				<p class="paragraf para-style-override-8"><span class="char-style-override-6">“Neyi ne yapardım?” Haftalardır ilk kez ısınmış, Bayan Bug’ın yemekleriyle tıka basa doymuşlardı. Karısıyla bir saat olsun yalnız kalarak adeta Nirvana’ya ulaşan Roger uyuşuk ve miskindi.</span></p>
				<p class="paragraf para-style-override-8"><span class="char-style-override-6">“Isaiah Morton ve Alicia Morton konusunda.”</span></p>
				<p class="paragraf para-style-override-8"><span class="char-style-override-6">Roger çenesini çıtırdatarak esnedi ve üstünde yattıkları döşeği hışırdatarak gerindi. Bütün evin onları az önce duyduğunu düşünüyordu ve bu durum zerre umurunda değildi. Bree, Roger’ın eve dönüşünün şerefine saçlarını yıkamıştı; bukleleri Roger’ın çenesine yayılmıştı. İpeksi saçları ocağın loş ışığında parlıyordu. Saat henüz akşama geliyordu ama panjurlar kapalıydı ve sanki gizli bir mağaradaymış görüntüsü yaratıyordu.</span></p>
				<p class="paragraf para-style-override-8"><span class="char-style-override-6">“Bilmiyorum. Babanın yaptığını yapardım herhalde; başka ne olabilir ki? Saçların harika kokuyor.” Parıltısını hayranlıkla seyrederek bir bukleyi parmağına doladı.</span></p>
				<p class="paragraf para-style-override-8"><span class="char-style-override-6">“Teşekkürler. Annemin ceviz yağı ve kadife çiçeğiyle yaptığı bir karışım. Peki ya Isaiah’nın Granite Falls’taki zavallı karısı?”</span></p>
				<p class="paragraf para-style-override-8"><span class="char-style-override-6">“Ne olmuş ona? Jamie, Morton’u eve, karısının yanına dönmeye zorlayamadı -tabii karısının onu hâlâ istediğini varsayarsak,” diye ekledi mantıklı bir şekilde. “Kız da -yani Alicia da- zaten gayet gönüllüymüş; baban Morton’un onunla gitmesi konusunda pek yaygara koparamadı. Yoksa adam ölürdü. Brownlar Morton’u bulsalardı, onu derhal oracıkta öldürür, postunu da ambarlarının kapısına asarlardı.”</span></p>
				<p class="paragraf para-style-override-8"><span class="char-style-override-6">Brownsville’de kendine doğrultulan silahları hatırlayarak konuşuyordu. Bree’nin saçını kulağının arkasına attı, kafasını kaldırıp kaşlarının arasından öptü. Gür kaşlarının arasındaki bu yumuşak noktayı günlerdir hayal ediyordu. Tehlikeli yüzünün ortasında küçük bir vaha gibiydi; gözlerindeki ışık ve bıçak gibi sivri burnu oldukça çekiciydi. Hareketli alnı ve hem şekliyle hem de sözcüklerle aklından geçenleri söyleyen ağzı karşı konulmaz ama huzursuzdu. Son üç haftanın sonunda Roger’ın aradığı huzurdu.</span></p>
				<p class="paragraf para-style-override-8"><span class="char-style-override-6">Parmağını Bree’nin kızıl kaşında gezdirerek başını yastığına geri koydu.</span></p>
				<p class="paragraf para-style-override-8"><span class="char-style-override-6">“O durumda yapabileceği en iyi şey, genç âşıkların güven içinde kaçabilmelerini sağlamaktı,” dedi. “Ve kaçtılar da. Sabah olduğunda kar çoktan eriyip çamur haline dönmüştü. Jamie yerdeki izleri yok ettiği için bırak ne tarafa gittiklerini, oradan yürüyenlerin insan mı ayı mı olduğu bile belli olmuyordu.”</span></p>
				<p class="paragraf para-style-override-8"><span class="char-style-override-6">Hava aniden ısınmıştı. Milis kuvvetleri boğazlarına kadar çamura batmış da olsalar, sağ salim evlerine dönmüşlerdi. </span></p>
				<p class="paragraf para-style-override-8"><span class="char-style-override-6">Brianna iç çekti. Nefesini hisseden Roger’ın göğsündeki tüyler diken diken oldu. Brianna kafasını hafifçe kaldırıp merakla baktı.</span></p>
				<p class="paragraf para-style-override-8"><span class="char-style-override-6">“Ne? Hâlâ üstümde kir mi var?” Yemek yeme ve bir an önce yatağa girme hevesiyle alelacele yıkanmıştı.</span></p>
				<p class="paragraf para-style-override-8"><span class="char-style-override-6">“Hayır. Tüylerinin diken diken olmasını seviyorum. Göğsündeki bütün kıllar ve göğüs uçların dikleşiyor.” Tırnak ucuyla göğsüne dokunduğunda, Roger’ın bütün tüyleri hızla dikildi. Sırtını hafifçe kamburlaştırıp bıraktı. Hayır, birazdan gece işlerini halletmek için merdivenlerden aşağıya inmesi gerekecekti; Jamie’nin çoktan dışarı çıktığını duymuştu.</span></p>
				<p class="paragraf para-style-override-8"><span class="char-style-override-6">Konuyu değiştirme zamanıydı. Derin bir nefes alıp kafasını yastıktan kaldırdı, aşağıdaki mutfaktan sızan zengin aromayı kokladı.</span></p>
				<p class="paragraf para-style-override-8"><span class="char-style-override-6">“Ne pişiyor?”</span></p>
				<p class="paragraf para-style-override-8"><span class="char-style-override-6">“Kaz. Kazlar, bir düzine kadar.” Bree’nin sesinde pişmanlık hissetti.</span></p>
				<p class="paragraf para-style-override-8"><span class="char-style-override-6">Bree’nin sırtının altın sarısı rengi ancak mum ışığında belli oluyordu. “Bu akşam kutlama mı var? Eve dönüşümüzün şerefine mi?”</span></p>
				<p class="paragraf para-style-override-8"><span class="char-style-override-6">Brianna kafasını göğsünden kaldırıp Roger’a imalı bir bakış fırlattı.</span></p>
				<p class="paragraf para-style-override-8"><span class="char-style-override-6">“Noel için,” dedi.</span></p>
				<p class="paragraf para-style-override-8"><span class="char-style-override-6">“Ne?” Roger boş gözlerle bakıp günleri sarmaya çalıştı. Son üç hafta olan bitenler hafızasındaki takvimi tamamen silmişti. “Ne zaman?”</span></p>
				<p class="paragraf para-style-override-8"><span class="char-style-override-6">“Yarın, salak,” dedi Brianna abartılı bir sabırla. Öne uzanıp Roger’ın göğüs ucuna anlatılamaz derecede erotik bir şey yaptı, sonra çarşaflara sarınıp kalktı. Kocasının üşüyüp üşümeyeceğini umursamadı.</span></p>
				<p class="paragraf para-style-override-8"><span class="char-style-override-6">“İçeri girdiğinde aşağı kattaki ağacı görmedin mi? Lizzie ile birlikte küçük Chisholm canavarlarını alıp ormana ağaç kesmeye gittik; üç gündür süslemelerle uğraşıyoruz.” Gömleğini giyerken sesi boğuk çıktı. Ama öfkeliden ziyade, kuşkulu gibi bir hali vardı. Roger öyle olmasını umdu.</span></p>
				<p class="paragraf para-style-override-8"><span class="char-style-override-6">Roger ayağa kalktı. Ayağı buz gibi yerle temas edince parmaklarını içe doğru kıvırdı. Kendi kulübesinde yatağın yanında örme bir halı vardı ama onun kulübesi şu anda ağzına kadar Chisholmler’le doluydu. Ya da o öyle biliyordu. Eliyle saçlarını kaşıyıp ilham perisini aradı. Ve buldu da.</span></p>
				<p class="paragraf para-style-override-8"><span class="char-style-override-6">“Ben eve girdiğimde senin haricinde hiçbir şey görmedim.”</span></p>
				<p class="paragraf para-style-override-8"><span class="char-style-override-6">Bu tek gerçekti ve kesinlikle dürüstlük en güzel nezaketti. Brianna’nın başını gömleğinin yakasından geçirdi. Roger’ın yüzündeki içtenliği görünce yüzünde yavaşça bir gülümseme oluştu.</span></p>
				<p class="paragraf para-style-override-8"><span class="char-style-override-6">Brianna yatağa çıkıp kollarını Roger’a doladı, kafasını kadife çiçeği kokusuna, yumuşacık kumaşa ve... süte sarmaladı. Ah, evet. Bebeğin birazdan yeniden beslenmesi gerekecekti. Roger kollarını Bree’nin kalçalarına koyup başını bir süre göğüslerinin arasına soktu.</span></p>
				<p class="paragraf para-style-override-8"><span class="char-style-override-6">“Üzgünüm,” dedi. Sözcükler, Bree’nin sıcaklığında kaybolup gitmişti. “Tamamen unutmuşum. Sana ve Jem’e bir şeyler getirmeliydim.”</span></p>
				<p class="paragraf para-style-override-8"><span class="char-style-override-6">“Ne gibi? Isaiah Morton’un postundan bir parça falan mı?” Bree gülüp saçlarını düzeltmek için doğruldu. Bir önceki Noel arifesinde Roger’ın verdiği bilekliği takıyordu; kolunu kaldırdığında gümüş bileklik ışıl ışıl parladı.</span></p>
				<p class="paragraf para-style-override-8"><span class="char-style-override-6">“Evet, o postla kitap kaplayabilir ya da Jem’e çizme yapabilirdin.” Epey uzun bir yolculuk olmuştu. Erkekler ve atlar eve dönme hevesiyle güçlerini sonuna kadar zorlamışlardı. Kemiklerini hissetmiyordu ve onun için en güzel hediye, Brianna’yla birlikte yatakta sımsıkı sarılıp yatmak, simsiyah bir uykuya ve aşk dolu rüyalara dalmaktı. Ama görev çağırıyordu; esnedi, gözlerini kırpıştırdı ve ayağa kalktı.</span></p>
				<p class="paragraf para-style-override-8"><span class="char-style-override-6">“Kazlar akşam yemeğimiz için mi yani?” diye sordu, çamur içindeki giysi yığınını dürterek. Bir yerlerde temiz bir gömleği olmalıydı ama kulübesinde Chisholmler olduğu ve Bree ile Jem geçici olarak burada, Wemyssler’in odasında kaldığı için, kendi eşyalarının nerede olduğuna dair en ufak bir fikri yoktu. Gerçi ahıra gitmek ve atları beslemek için temiz bir şeyler giymek de anlamsızdı. Tıraş olup akşam yemeğinden önce üzerini değiştirecekti.</span></p>
				<p class="paragraf para-style-override-8"><span class="char-style-override-6">“A-ha. Bayan Bug dışarıda bir çukurun içinde yarınki Noel yemeği için yarım domuz pişiriyor. Ben kazları dün vurdum, Bayan Bug da taze taze pişirmek istedi. Sizin zamanında evde olmanızı umuyorduk.”</span></p>
				<p class="paragraf para-style-override-8"><span class="char-style-override-6">Roger, Bree’nin sesinde aynı vurguyu yakalayıp gözlerini ona doğru çevirdi.</span></p>
				<p class="paragraf para-style-override-8"><span class="char-style-override-6">“Kazlar umurunda değil mi?” diye sordu. Bree yüzünde tuhaf bir ifadeyle Roger’a baktı.</span></p>
				<p class="paragraf para-style-override-8"><span class="char-style-override-6">“Hiç kaz yemedim,” diye cevapladı Bree. “Roger?”</span></p>
				<p class="paragraf para-style-override-8"><span class="char-style-override-6">“Evet?”</span></p>
				<p class="paragraf para-style-override-8"><span class="char-style-override-6">“Merak ettim yalnızca. Bilip bilmediğini...”</span></p>
				<p class="paragraf para-style-override-8"><span class="char-style-override-6">“Neyi bilip bilmediğimi?”</span></p>
				<p class="paragraf para-style-override-8"><span class="char-style-override-6">Hâlâ yorgunluğun ve sevişmenin tatlı sisinin içinde duran Roger, yavaş yavaş hareket etti. Bree elbisesini giymiş, saçlarını taramış ve kalın bir örgü örmüştü. Tüm bu zaman zarfında Roger çoraplarını ve pantolonunu çıkarmıştı. Giysilerinden düşen çamur parçacıkları yerlere yayıldı.</span></p>
				<p class="paragraf para-style-override-8"><span class="char-style-override-6">“Yapma şunu! Senin sorunun ne?” Aniden öfkeden kıpkırmızı kesilen Bree, Roger’ın elindeki pantolonu aldı. Panjurları açıp dışarı sarktı, pantolonu kaba bir şekilde silkti. Sonra içeri sokup Roger’a doğru fırlattı.</span></p>
				<p class="paragraf para-style-override-8"><span class="char-style-override-6">“Hey. Asıl senin sorunun ne?”</span></p>
				<p class="paragraf para-style-override-8"><span class="char-style-override-6">“Sorun mu? Bütün yerlere kirini saçtın ve sorunun bende olduğunu mu düşünüyorsun?” </span></p>
				<p class="paragraf para-style-override-8"><span class="char-style-override-6">“Özür dilerim. Ben öyle düşün- ”</span></p>
				<p class="paragraf para-style-override-8"><span class="char-style-override-6">Bree, boğazının derinliklerinden bir ses çıkardı. Çok yüksek sesli değildi ama tehditkârdı. Bu derinden gelen erkeksi tepkiye boyun eğen Roger, bacağını pantolonuna geçirdi. O anda neler olursa olsun, bununla üstünde pantolon varken yüzleşmeyi tercih ederdi. Hızlı hızlı konuşarak pantolonunu giydi.</span></p>
				<p class="paragraf para-style-override-8"><span class="char-style-override-6">“Bak, Noel’i unuttuğum için özür dilerim. Ama... halletmem gereken önemli şeyler vardı; tarihi unutmuşum. Ama kendimi affettireceğim. Belki halanın düğünü için Cross Creek’e gittiğimiz zaman- ”</span></p>
				<p class="paragraf para-style-override-8"><span class="char-style-override-6">“Noel’in canı cehenneme!”</span></p>
				<p class="paragraf para-style-override-8"><span class="char-style-override-6">“Ne?” Pantolonunun düğmelerini iliklemeyi bıraktı. Kış akşamıydı ve oda karanlıktı. Ama Roger mum ışığında bile Bree’nin yüzünün kıpkırmızı olduğunu görebiliyordu.</span></p>
				<p class="paragraf para-style-override-8"><span class="char-style-override-6">“Noel’in de, Cross Creek’in de canı cehenneme. Senin de canın cehenneme!” Son cümlesini lavabodan aldığı ahşap sabunluğu yüzüne fırlatarak vurguladı. Sabunluk Roger’ın sol kulağının yanından geçip arkasındaki duvara çarptı.</span></p>
				<p class="paragraf para-style-override-8"><span class="char-style-override-6">“Kes şunu artık!”</span></p>
				<p class="paragraf para-style-override-8"><span class="char-style-override-6">“Benimle böyle konuşamazsın!”</span></p>
				<p class="paragraf para-style-override-8"><span class="char-style-override-6">“Ama sen- ”</span></p>
				<p class="paragraf para-style-override-8"><span class="char-style-override-6">“Sen ve senin ‘önemli şeyler’in!” Bree’nin porselen ibriği eline aldığını gören Roger oldukça gerilmişti ama sonra Bree’nin vazgeçip ibriği bıraktığını gördü.</span></p>
				<p class="paragraf para-style-override-8"><span class="char-style-override-6">“Sen dışarıda ‘önemli şeyler’ yaparken, ben son ayımı burada, boğazıma kadar çamaşıra ve bebek bokuna batmış olarak, şirret kadınların ve korkunç çocukların arasında geçirdim. Şimdi de çamur içinde buraya gelip, yerlerin temiz olup olmadığını umursamadan her yeri pislik içinde bırakıyorsun! Ellerinin ve dizlerinin üstünde çam ağacından yapılmış zemini ovalamanın nasıl acı verdiği hakkında en ufak bir fikrin var mı? Hem de kül sabunuyla!” Kocasını suçlayarak ellerini gösterdi ama o kadar hızlı bir şekilde geri çekti ki Roger elleri yaralarla mı dolu, yoksa kızarmış mı göremedi. </span></p>
				<p class="paragraf para-style-override-8"><span class="char-style-override-6">“...oğluna ne bakmak, ne de onun hakkında herhangi bir şey duymak istiyorsun. Emeklemeyi öğrendi ve bunu sana göstermek istedim ama senin tek derdin bir an önce yatağa girmekti ve önce bir tıraş olayım bile demedin...”</span></p>
				<p class="paragraf para-style-override-8"><span class="char-style-override-6">Roger hızla dönen bir pervanenin keskin bıçaklarının arasında yürüyor gibi hissetmişti. Vicdan azabı çekerek kısa sakalını kaşıdı.</span></p>
				<p class="paragraf para-style-override-8"><span class="char-style-override-6">“Ben... ah... senin de istediğini düşünmüştüm...”</span></p>
				<p class="paragraf para-style-override-8"><span class="char-style-override-6">“İstiyordum!” Ayağını yere vurduğunda çamurlu zeminden bir toz bulutu yükseldi. “Bunun onunla bir alakası yok!”</span></p>
				<p class="paragraf para-style-override-8"><span class="char-style-override-6">“Pekâlâ.” Gömleğini almak için yere eğilirken bir gözü de Bree’deydi. “Yani... kızgınsın çünkü yerleri sildiğini fark etmedim, öyle mi?”</span></p>
				<p class="paragraf para-style-override-8"><span class="char-style-override-6">“Hayır!”</span></p>
				<p class="paragraf para-style-override-8"><span class="char-style-override-6">“Hayır,” diye tekrarladı. Derin bir nefes alıp başka bir şey söyledi. “O halde, Noel’i unuttuğum için kızgınsın?”</span></p>
				<p class="paragraf para-style-override-8"><span class="char-style-override-6">“Hayır!”</span></p>
				<p class="paragraf para-style-override-8"><span class="char-style-override-6">“Sen istediğin halde seninle sevişmek istediğim için kızgınsın?”</span></p>
				<p class="paragraf para-style-override-8"><span class="char-style-override-6">“HAYIR! Susar mısın lütfen?”</span></p>
				<p class="paragraf para-style-override-8"><span class="char-style-override-6">Roger bu isteğini yerine getirmeyi denedi ama sorunun derinine inme arzusu buna engel oldu.</span></p>
				<p class="paragraf para-style-override-8"><span class="char-style-override-6">“Ama ben anlamıyorum- ”</span></p>
				<p class="paragraf para-style-override-8"><span class="char-style-override-6">“Anlamadığını biliyorum! Sorun da işte bu!”</span></p>
				<p class="paragraf para-style-override-8"><span class="char-style-override-6">Bree arkasına dönüp pencerenin yanında duran sandığa doğru yürüdü. Kısa bir </span><span class="italik char-style-override-6">çat</span><span class="char-style-override-6"> sesiyle sandığın kapağını açıp homurdanarak içini karıştırmaya başladı.</span></p>
				<p class="paragraf para-style-override-8"><span class="char-style-override-6">Roger ağzını açtı ama tek söz edemeden tekrar kapadı. Üzerindeki pis gömleği çıkardı. Kendini hem sinirli, hem de suçlu hissediyordu. Bu, kötü bir bileşimdi. Çok şey anlatan bir sessizliğin içinde, durumu daha da alevlendirecek muhtemel soruları düşünerek -ve reddederek- giyindi.</span></p>
				<p class="paragraf para-style-override-8"><span class="char-style-override-6">Brianna çoraplarını bulup giymiş, birkaç vahşi hareketle bağcıklarını bağlamış, sonra da eski püskü bir takunya giymişti. Açık pencerenin önünde durmuş, temiz havayı ciğerlerine çekiyordu.</span></p>
				<p class="paragraf para-style-override-8"><span class="char-style-override-6">Roger’ın amacı, hazır Bree bakmıyorken odadan kaçıp gitmekti ama aralarındaki sorunu henüz çözmeden gitmek içinden gelmemişti. On beş dakikadan daha kısa bir süre önce paylaştıkları yakınlığı hâlâ hissedebiliyordu ve bu hissin bir anda buharlaşıp uçmuş olabileceğine inanamıyordu.</span></p>
				<p class="paragraf para-style-override-8"><span class="char-style-override-6">“Bana kazlar hakkında bir şey soracaktın.”</span></p>
				<p class="paragraf para-style-override-8"><span class="char-style-override-6">Bree derin bir nefes alıp yavaşça verdi. Roger, Bree’nin öfkesinin ortaya çıktığı kadar büyük bir hızla kayboluşuna şaşırmıştı ama bundan memnundu da. Kollarını, arkası dönük duran karısının beline dolayıp kendine doğru çekti.</span></p>
				<p class="paragraf para-style-override-8"><span class="char-style-override-6">“Dün,” dedi, “Bayan Aberfeldy kahvaltı için hazırladığı ekmekleri yaktı.”</span></p>
				<p class="paragraf para-style-override-8"><span class="char-style-override-6">“Ah. Öyle mi?”</span></p>
				<p class="paragraf para-style-override-8"><span class="char-style-override-6">“Bayan Bug, onu kızının saç tokalarıyla haddinden fazla meşgul olup, asıl yapması gereken işe dikkat etmemekle suçladı. Bayan Bug’ın söylediğine göre Bayan Aberfeldy sütlü ekmeklerin içine yabanmersini koymuş.”</span></p>
				<p class="paragraf para-style-override-8"><span class="char-style-override-6">“Sütlü ekmeklerin içine neden yabanmersini konmazmış ki?”</span></p>
				<p class="paragraf para-style-override-8"><span class="char-style-override-6">“Hiç bilmiyorum. Ama Bayan Bug konmaması gerektiğini düşünüyor. Sonra da Billy MacLeod merdivenlerden düştü ve annesini de hiçbir yerde bulamadık. Tuvalete gitmiş ve orada sıkışıp kalmış. Sonra da...”</span></p>
				<p class="paragraf para-style-override-8"><span class="char-style-override-6">“Ne yapmış, ne yapmış?” Bayan MacLeod kısa boylu ve şişman bir kadındı. Kalçaları bir çuvalın içinde duran iki gülleyi andırıyordu. Başına böylesi bir kaza gelmiş olmasını gayet iyi anlayabiliyordum. Roger kahkahasına engel olamayacağını hissetti. Kendini tutmaya çok çabaladı ama kahkahaları bu kez acı vererek burnundan fırladı.</span></p>
				<p class="paragraf para-style-override-8"><span class="char-style-override-6">“Gülmemeliyiz. Kadıncağızın her yerine kıymık batmış.” Brianna, Roger’ı azarlamasına rağmen, kendi de neşe içinde kıkırdayıp duruyordu.</span></p>
				<p class="paragraf para-style-override-8"><span class="char-style-override-6">“Tanrı aşkına. Sonra ne oldu peki?”</span></p>
				<p class="paragraf para-style-override-8"><span class="char-style-override-6">“Billy çığlık atıyordu -bir şey kırmadı ama kafasını çok kötü çarptı- ve Bayan Bug elinde süpürgesiyle mutfaktan dışarı fırladı. Kızılderililerin saldırısına uğradığımızı sanmış. Bayan Chisholm ise Bayan MacLeod’u aramaya gitti ve kısa bir süre sonra tuvaletten bağırmaya başladı. Sonra da... işte tüm bunlar olup biterken bir kaz geldi. Bayan Bug, gözlerini fal taşı gibi açarak çatıya baktı, sonra, “Kaz!” dedi. Öyle yüksek sesle söylemişti ki herkes bağırmayı bıraktı. Bayan Bug babamın çalışma odasına doğru koşup elinde bir av tüfeğiyle geri geldi. Tüfeği bana uzattı.”</span></p>
				<p class="paragraf para-style-override-8"><span class="char-style-override-6">Bree hikâyesine biraz ara verdi. Bir şeyler geveleyip Roger’a yaslandı.</span></p>
				<p class="paragraf para-style-override-8"><span class="char-style-override-6">“Öyle sinirliydim ki bir şey öldürmek istedim ve gökyüzünde bağrışan bir sürü kaz vardı.”</span></p>
				<p class="paragraf para-style-override-8"><span class="char-style-override-6">Roger da kazları görmüştü. Rüzgârın içinde salınan, gökyüzünde V şeklinde özgürce kanat çırpan siyah hayvanlardı. Bree, seslerini duyduğunda kalbine tuhaf bir yalnızlık hissi çöreklenmiş ve onların arasında olmayı çok istemişti.</span></p>
				<p class="paragraf para-style-override-8"><span class="char-style-override-6">Herkes kazları seyretmek için koşarak dışarı çıkmıştı; Brianna elinden geldiğince hızlı bir şekilde ateş edip tüfeğini yeniden doldururken, Chisholm’un vahşi çocukları ve yarı vahşi iki köpeği, yere düşen kuşları aramak için heyecan içinde çığlık atarak ve havlayarak ağaçların arasına doğru koştular.</span></p>
				<p class="paragraf para-style-override-8"><span class="char-style-override-6">“Köpeklerden biri düşen kuşlardan bir tanesini buldu. Toby köpeğin ağzındaki kuşu almaya çalışınca, köpek onu ısırdı. Çocuk köpeğin parmağını ısırdığını söyleyerek bahçenin içinde bağıra çağıra koşturmaya başladı. Üstü başı kan revan içindeydi. Kimse çocuğu durduramadığı için yarasına bakamıyorduk. Annem orada değildi ve Bayan Chisholm ikizlerle birlikte derenin oradaydı...”</span></p>
				<p class="paragraf para-style-override-8"><span class="char-style-override-6">Bree aynı hisleri yeni baştan yaşıyordu. Roger, Bree’nin kalp atışlarının hızlandığını, ensesinin kızarmaya başladığını gördü. Belini daha sıkı kavradı.</span></p>
				<p class="paragraf para-style-override-8"><span class="char-style-override-6">“Köpek parmağını gerçekten ısırmış mı?”</span></p>
				<p class="paragraf para-style-override-8"><span class="char-style-override-6">Bree durup derin bir nefes aldıktan sonra başını çevirerek Roger’a baktı. Yüzüne hücum eden kan dağılmaya başlamıştı.</span></p>
				<p class="paragraf para-style-override-8"><span class="char-style-override-6">“Hayır. Derisi sıyrılmamıştı bile; üstündeki kazın kanıydı.”</span></p>
				<p class="paragraf para-style-override-8"><span class="char-style-override-6">“Anladım. Sen iyi miydin peki? Sonuçta ambar doluydu, çocuğun parmağı kopmamıştı ve ev hâlâ yerli yerindeydi.”</span></p>
				<p class="paragraf para-style-override-8"><span class="char-style-override-6">Roger şaka yapmaya çalışmıştı. Bree’nin biraz olsun rahatlayarak derin bir nefes alması onu şaşırttı.</span></p>
				<p class="paragraf para-style-override-8"><span class="char-style-override-6">“Evet,” dedi Bree. Sesinde inkâr edilemez bir memnuniyet vardı. “İyiydim. Herkes orada hazır ve nazırdı, karınları da doydu. Çok az kan dökerek,” diye de ekledi.</span></p>
				<p class="paragraf para-style-override-8"><span class="char-style-override-6">“Eh, gülü seven dikenine katlanır derler, öyle değil mi?” Gülüp, Bree’yi öpmek için eğildi. Sonra birden tıraş olmadığını hatırladı. “Ah... özür dilerim. Hemen gidip tıraş olacağım, tamam mı?”</span></p>
				<p class="paragraf para-style-override-8"><span class="char-style-override-6">“Hayır, gerek yok.” Roger’ın kollarını çekmesiyle Bree yüzünü ona dönüp parmak ucuyla çenesine dokundu. “Aslında bu halini seviyorum. Hem bunu sonra da yapabilirsin, değil mi?”</span></p>
				<p class="paragraf para-style-override-8"><span class="char-style-override-6">“Evet, tabii.” Başını eğip nazik ama tutkulu bir şekilde Bree’yi öptü. Olay bu muydu? Roger’dan tek istediği Bree’nin tek başına evi çekip çevirdiğini söylemesi miydi? O halde bunu hak ettiğini düşünüyordu. Bree’nin sadece bütün gün ocağın yanında oturup kocasının yokluğunda Jemmy’ye ninniler söylemediğini biliyordu. Fakat bu korkunç ayrıntıları da tahmin edemezdi.</span></p>
				<p class="paragraf para-style-override-8"><span class="char-style-override-6">Bree’nin saçlarının ve vücudunun kokusu Roger’ın her yerine bulaşmıştı. Roger daha da derin nefes alarak, bütün kokuyu ciğerlerine iyice doldurmaya çalışıyordu. Bunun yanı sıra odada ardıç ağacı, kına çiçeği ve balmumundan yapılan mumların da kokusu vardı. Yalnızca bir tane değil, üç tanelerdi ve şamdanların üzerinde odaya yayılmışlardı. Normalde değerli mumları yakmaya kıyamazdı ama şimdi bu küçük oda altın sarısı bir renkte ışıldıyordu. Sevişmeleri boyunca mumlardan yansıyan ışıkla Brianna’nın teni aslan postu gibi kızıl kahve, krem ve altın rengine dönüşmüş, mahrem yerlerinin kırmızı ve morluğu açığa çıkmış, Roger’ın koyu teni Brianna’nın parlaklığını gölgelemişti. Beyaz çarşafların üzerindeki bu yansımalar artık Roger’ın hafızasına kazınmışlardı.</span></p>
				<p class="paragraf para-style-override-8"><span class="char-style-override-6">Yerler temizdi. Ya da bir zamanlar öyleydi. Beyaz çam döşemeleri ovalanmış, köşelere kurutulmuş biberiye serpiştirilmişti. Bree yatağa temiz çarşaflar sermiş, bir de yeni battaniye koymuştu. Roger’ın eve dönüşü için birçok zahmete girmişti. Roger ise maceralarını da beraberinde getirerek, eve sağ salim gelmesine şükredileceği beklentisiyle odaya bodoslama dalmıştı. Ancak bir an önce Bree’ye dokunma ve vücudunu altında hissetme telaşı yüzünden Bree’nin sert tepkisiyle karşılaşmıştı.</span></p>
				<p class="paragraf para-style-override-8"><span class="char-style-override-6">“Hey,” dedi usulca kulağına. “Aptalın teki olabilirim ama seni seviyorum, tamam mı?”</span></p>
				<p class="paragraf para-style-override-8"><span class="char-style-override-6">Bree derin bir şekilde iç çekti. Göğüsleri, Roger’ın çıplak göğsüne değiyordu. Alev alev yandığı, üzerindeki elbiseye rağmen hissediliyordu. Sıkılardı; sütle doluydular ama henüz sertleşmemişlerdi.</span></p>
				<p class="paragraf para-style-override-8"><span class="char-style-override-6">“Evet, aptalsın,” dedi Bree dürüstçe, “ama ben de seni seviyorum. Eve döndüğün için çok mutluyum.”</span></p>
				<p class="paragraf para-style-override-8"><span class="char-style-override-6">Roger güldü. Pencerenin üzerinde, yabanmersinleriyle dolu bir ardıç ağacı uzanıyordu. Roger dışarı uzanıp ağaçtan bir dal kopardı, dalı öpüp, ateşkes imzalayıp özür dilemek için Bree’nin göğüslerinin arasına taktı.</span></p>
				<p class="paragraf para-style-override-8"><span class="char-style-override-6">“Mutlu Noeller. Şimdi kaz konusuna dönelim.”</span></p>
				<p class="paragraf para-style-override-8"><span class="char-style-override-6">Bree’nin yüzünde beliren gülümseme hemen yok oldu. Göğüslerinin arasındaki dalı aldı.</span></p>
				<p class="paragraf para-style-override-8"><span class="char-style-override-6">“Ah. Neyse. Önemli değil...” Roger, Bree’nin baktığı yöne baktığında lavabonun arkasında duran bir kâğıt gördü.</span></p>
				<p class="paragraf para-style-override-8"><span class="char-style-override-6">Kâğıtta kara kalem bir çizim vardı; fırtına yüklü bir gökyüzünde süzülen yaban kazı, rüzgâra karşı uçmaya çabalıyordu. Muhteşem bir çizimdi ve onu incelerken, kazların sesini duyduğumda hissettiklerimin aynısını hissetti; yarı sevinç, yarı hüzün.</span></p>
				<p class="paragraf para-style-override-8"><span class="char-style-override-6">“Mutlu Noeller,” dedi Brianna usulca. Roger’a doğru yürüyüp koluna dokundu.</span></p>
				<p class="paragraf para-style-override-8"><span class="char-style-override-6">“Teşekkürler. Tanrım... Bree, harikasın.” Gerçekten de öyleydi. Roger, elinde tuttuğu kâğıdın verdiği acıyı hafifletmek için eğilip Bree’yi öptü.</span></p>
				<p class="paragraf para-style-override-8"><span class="char-style-override-6">“Diğerine bir bak.”Bree, Roger’ın kolunu hiç bırakmadan lavaboyu işaret etti.</span></p>
				<p class="paragraf para-style-override-8"><span class="char-style-override-6">Roger iki kâğıt olduğunu fark etmemişti. Diğer çizim ilkinin arkasında duruyordu.</span></p>
				<p class="paragraf para-style-override-8"><span class="char-style-override-6">Bree harikaydı. Roger’ın kalbine nüfuz eden kanı donduracak kadar hem de. İkinci çizim de kara kalemdi. Aynı ilki gibi siyahlar, beyazlar ve griler vardı. Bree gökyüzünün hareketliliğini görüp kâğıda aktarmıştı: Tutku ve cesaret, havanın boşluğu ve fırtınanın arasında zorluğa göğüs geren çaba. Tüm bu manzaranın içinde Bree’nin gördüğü, dinginlikti.</span></p>
				<p class="paragraf para-style-override-8"><span class="char-style-override-6">Ayaklarından asılmış ölü bir kazdı bu. Kanatları yarım açılmıştı. Boynu düşmüştü ve gagası hafif açıktı. Sanki ölümde bile uçmaya çalışıyor, arkadaşlarının çağrısını duyuyordu. Çizgilerinin, tüylerinin ve gagasının ayrıntıları kibar, boş gözleri oldukça nazikti. Roger hayatı boyunca ne bu kadar güzel, ne de bu kadar ıssız bir şey görmüştü.</span></p>
				<p class="paragraf para-style-override-8"><span class="char-style-override-6">“Bunu dün gece çizdim,” dedi Bree usulca. “Herkes yataklarındaydı ama ben uyuyamadım.”</span></p>
				<p class="paragraf para-style-override-8"><span class="char-style-override-6">Huzura olmasa da yalnızlığa kavuşabilme umuduyla, donduran karanlığa rağmen, eline bir mumluk alıp dışarı çıkmıştı. Etleri tütsüledikleri kulübeye girdiğinde, korların ışığında gördüğü, tavana asılı kazların isli duvardaki siyah-beyaz tüylerinin güzelliğine vurulmuştu.</span></p>
				<p class="paragraf para-style-override-8"><span class="char-style-override-6">“Jemmy’nin uyuduğundan emin olduktan sonra boyalarımın ve kalemlerimin durduğu kutuyu alıp, parmaklarım soğuktan kalemi tutamayacak hale gelinceye dek çizim yaptım. Bu en iyisiydi.” Başıyla resmi işaret etti.</span></p>
				<p class="paragraf para-style-override-8"><span class="char-style-override-6">Roger hayatında ilk kez, Bree’nin yüzünde mavi gölgeler görmüştü. Onu gecenin bir köründe, yapayalnız, mum ışığında ölü kazları resmederken hayal etti. Tam Bree’yi kollarına alacaktı ki Bree panjurları çarpmaya başladığı pencereye doğru seğirtti.</span></p>
				<p class="paragraf para-style-override-8"><span class="char-style-override-6">Don çözülmüş, ardından ağaçların son yapraklarını koparan dondurucu bir rüzgâr çıkmıştı. Rüzgârın sürüklediği meşe palamudu ve kestane ağaçlarının kabukları, tüfekten çıkan saçmaları andıran sesler çıkararak çatıya düştü. Roger, Bree’nin önüne geçip panjurları sıkı sıkıya kapadı.</span></p>
				<p class="paragraf para-style-override-8"><span class="char-style-override-6">“Babam, Jemmy’nin doğumunu beklerken bana hikâyeler anlatırdı. Dikkatimi çok vermezdim.” Ağzının kenarı hafifçe çarpıldı. “Ama bazı yerleri aklımda kalmış.”</span></p>
				<p class="paragraf para-style-override-8"><span class="char-style-override-6">Sırtını pencereye dönüp panjurlara yaslandı, pervazı sıkı sıkı tuttu.</span></p>
				<p class="paragraf para-style-override-8"><span class="char-style-override-6">“Dedi ki bir avcı gri bir yaban kazını öldürdüğünde, ölüsünün yanında beklemek zorundaymış. Çünkü gri kazlar tek eşliymiş ve eşlerden yalnızca birini öldürürsen, diğeri ölene kadar yas tutarmış. Sen de kuşun başında beklermişsin ve eşi geldiğinde, onu da öldürürmüşsün.”</span></p>
				<p class="paragraf para-style-override-8"><span class="char-style-override-6">Bree’nin gözleri kapkaranlıktı ama mumun alevleri derinliklerindeki maviyi ortaya çıkartıyordu.</span></p>
				<p class="paragraf para-style-override-8"><span class="char-style-override-6">“Acaba bütün kazlar böyle midir? Yoksa yalnızca gri yaban kazları mı böyle?” Başıyla çizimlerini işaret etti. </span></p>
				<p class="paragraf para-style-override-8"><span class="char-style-override-6">Roger, Bree’ye dokunup boğazını temizledi. Onu teselli etmek istiyordu ama söyleyecek güzel bir yalan bulamadı.</span></p>
				<p class="paragraf para-style-override-8"><span class="char-style-override-6">“Olabilir. Emin değilim. Vurduğun kuşların eşleri için mi endişeleniyorsun yani?”</span></p>
				<p class="paragraf para-style-override-8"><span class="char-style-override-6">Bree yumuşak dudaklarını sıkıp bıraktı.</span></p>
				<p class="paragraf para-style-override-8"><span class="char-style-override-6">“Endişelenmiyorum. Yalnızca... düşünmeden edemiyorum. O uçuşlarını... tek başlarına. Sen gitmiştin. Yani, bu kez iyi olduğunu biliyordum ama bir sonrakinde geri dönmeyebilirsin. Neyse, boş ver. Dert etme.”</span></p>
				<p class="paragraf para-style-override-8"><span class="char-style-override-6">Bree doğruldu, odanın diğer tarafına geçecekti ki Roger beline sarılıp onu durdurdu. Kendine doğru öyle bir çekti ki Roger’ın yüzünü bile göremeyecek kadar yakınında duruyordu.</span></p>
				<p class="paragraf para-style-override-8"><span class="char-style-override-6">Bree’nin Roger’ı yanında istemesinin tek nedeni ot kurutması, tarla sürmesi ya da avlanması değildi. Gerektiğinde bu tür şeyleri kendi başına da yapabilir ya da bir başka adam bulabilirdi. Ama... yaban kazları Bree’nin Roger’a ihtiyacı olduğunu söylemişlerdi. Ölürse, yasını tutardı. Belki de sonsuza dek. </span></p>
				<p class="paragraf para-style-override-8"><span class="char-style-override-6">“Kazlar,” dedi Roger sonunda. Dudakları Bree’nin saçlarının arasında olduğu için sesi boğuk çıkmıştı.</span></p>
				<p class="paragraf para-style-override-8"><span class="char-style-override-6">“Ben küçükken yan komşuların kazları vardı. Büyük beyaz hayvanlardı. Altı tanelerdi; sürü halinde, öterek dolanırlardı. Yolda, tepelerinden kaz sürüsü geçen köpekler ve çocuklar çok korkarlardı.”</span></p>
				<p class="paragraf para-style-override-8"><span class="char-style-override-6">“Seni de korkutmuşlar mıydı?” Köprücük kemiğine değen Roger’ın nefesi sıcacıktı.</span></p>
				<p class="paragraf para-style-override-8"><span class="char-style-override-6">“Ah, evet. Her zaman. Sokakta oyun oynarken bağırarak pat diye önümüze çıkar, kanatlarıyla bize vururlardı. Bir arkadaşımla oynamak için arka bahçeye çıkmak istediğimde, Bayan Graham da benimle gelir, o baş belalarını süpürgesinin sapıyla kendi bahçelerine kovalardı. Sonra bir sabah, kazlar ön bahçedeyken sütçü geldi. Kazlar sütçüye doğru koşunca, adam kaçmaya başladı. Ötüşlerinden ve ciyaklamalarından ürken sütçünün atı kazlardan ikisini ezip dümdüz etti. Sokaktaki çocuklar çok korkmuşlardı.”</span></p>
				<p class="paragraf para-style-override-8"><span class="char-style-override-6">Bree biraz şaşırmıştı ama kahkahalarına hâkim olamadı.</span></p>
				<p class="paragraf para-style-override-8"><span class="char-style-override-6">“Sonra ne oldu?”</span></p>
				<p class="paragraf para-style-override-8"><span class="char-style-override-6">“Bayan Graham kazları alıp tüylerini yoldu. Bir hafta boyunca kaz etli börek yedik,” dedi sakince. Doğrulup Bree’ye bakarak gülümsedi. Bree gülmekten kıpkırmızı olmuştu. “Kazlar hakkında bildiğim tek şey bu. Onlar iğrenç hayvanlar ama tatları harika.”</span></p>
				<p class="paragraf para-style-override-8"><span class="char-style-override-6">Roger arkasına dönüp yerde duran çamur lekeli ceketini aldı.</span></p>
				<p class="paragraf para-style-override-8"><span class="char-style-override-6">“Pekâlâ. Şimdi babana yardım edeyim. Sonra da oğluma emeklemeyi nasıl öğrettiğini görmek istiyorum.”</span></p>
			</div>
		</div>
	</body>
</html>