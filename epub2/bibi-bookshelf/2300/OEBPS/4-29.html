<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-29.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-29.html" xml:lang="tr-TR">
			<div class="Basic-Text-Frame">
				<p class="split"/>
				<p class="basliklar" id="toc_marker-3-3"><span class="bold">28 BROWNSVILLE</span></p>
				<p class="paragraf"/>
				<p class="paragraf para-style-override-8"><span class="char-style-override-6">İkindi vakti henüz olmamıştı. Roger, Fergus ve milisler yollarını kaybetmiş, saatlerce tepelerde dolanıp durmuş ve sonunda iki Cherokee onlara yol gösterdiğinde Brownsville’e ulaşabilmişlerdi.</span></p>
				<p class="paragraf para-style-override-8"><span class="char-style-override-6">Brownsville, bir yamacın kurumuş çalılarının arasına inşa edilmiş, çimlere serpiştirilmiş bir avuç çöpü andıran altı tane köhne barakadan oluşuyordu. Yolun yanındaki -eğer siyah çamur yığınları yol olarak kabul edilirse- diğerlerine nazaran azıcık daha büyük ve daha sağlam görünen bir yapının her iki yanında birer kulübe vardı ve ayık arkadaşlarına yaslanan sarhoşları andırıyorlardı. Bu büyükçe yapı, yanındaki çamurlu bahçede duran ıslak kürk istiflerine, bira ve barut fıçılarına bakılacak olursa Brownsville’in marketi ve meyhanesiydi. Gerçi böyle olduğunu düşünmek bile Roger’a göre yapıya hak ettiğinden fazla değer vermek anlamına geliyordu.</span></p>
				<p class="paragraf para-style-override-8"><span class="char-style-override-6">Yine de başlangıç yeri burası olacaktı -fıçıları görür görmez mıknatısın yanında duran demir tozları gibi titremeye başlayan adamlarının iyiliği için en iyisi buydu; biranın mayalı kokusu en güzel karşılama olmuştu. Bir kadeh biraya hayır diyemeyeceğini fark edip eliyle adamlarına durmalarını işaret etti. İnsanı uyuşturacak kadar soğuk bir gündü ve sabah kahvaltısının üzerinden epey bir zaman geçmişti. Burada muhtemelen ekmek ya da yahniden fazlasını bulamazlardı ama yemekler sıcak ve yanında da alkol olursa, kimse halinden şikâyetçi olmazdı.</span></p>
				<p class="paragraf para-style-override-8"><span class="char-style-override-6">Tam atından inip adamlarını çağırmak için arkasına dönecekti ki bir el onu kolundan yakaladı.</span></p>
				<p class="paragraf para-style-override-8"><span class="char-style-override-6">“</span><span class="italik char-style-override-6">Attendez</span><span class="char-style-override-6">.</span><span class="Character-Style-1 char-style-override-7"><a class="footnote-link" href="#footnote-225-45" id="footnote-225-45-backlink">45</a></span><span class="char-style-override-6">” </span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">Fergus zar zor dudaklarını kıpırdatarak seslendi. Roger’ın yanında durmuş, arkasındaki bir şeye bakıyordu. “Kıpırdama.”</span></p>
				<p class="paragraf para-style-override-8"><span class="char-style-override-6">Ne Roger, ne de hâlâ atlarının üzerinde duran adamlardan herhangi biri kıpırdadı. Fergus’un gördüğünü onlar da görmüşlerdi.</span></p>
				<p class="paragraf para-style-override-8"><span class="char-style-override-6">“Ne oldu?” diye sordu Roger, tıpkı Fergus gibi kısık bir sesle.</span></p>
				<p class="paragraf para-style-override-8"><span class="char-style-override-6">“Bir, hayır, iki kişiler. Bize pencereden silah doğrultmuşlar.”</span></p>
				<p class="paragraf para-style-override-8"><span class="char-style-override-6">“Ah.” Roger, Jamie’nin geçen gece Brownsville’e karanlık çökmeden gidilmesi gerektiğini söylediğini hatırladı. Belli ki uzak yerlerin şüpheli doğaları hakkında bildiği bir şey vardı.</span></p>
				<p class="paragraf para-style-override-8"><span class="char-style-override-6">Çok yavaş bir şekilde hareket ederek iki elini de yukarı kaldırdı, çenesini Fergus’a doğru çevirdi. Fergus da gönülsüz bir şekilde aynı hareketleri yaptı. Kancası öğleden sonra güneşinde parıldadı. Roger ellerini hiç indirmeden yavaşça döndü. Neyle karşılaşacağını bildiği halde midesi, perde niyetine kullanılmış yağlanmış geyik postunun arkasından duran iki uzun ve parlak fıçının görüntüsüyle gurulduyordu. </span></p>
				<p class="paragraf para-style-override-8"><span class="char-style-override-6">“Selam millet!” diye bağırdı, elleri başının üzerindeyken ne kadar otoriter olabilirse o kadar olmaya çalışarak. “Ben Yüzbaşı Roger MacKenzie. Fraser Tepesi’nden Albay James Fraser’ın komutasındaki milislerin başıyım!”</span></p>
				<p class="paragraf para-style-override-8"><span class="char-style-override-6">Bu akıllılığın tek sonucu, silahlardan birinin Roger’a dönmesi oldu. Böylelikle Roger namlunun ağzının küçük ve karanlık deliğiyle baş başa kalmıştı. Bu nahoş karşılama diğer silahın ilk başta ona doğrultulmamış olduğunu fark etmesine neden oldu. Tam olarak sağ omzunun üzerinden, arkasında atlarının üzerinde ayaklanmış huzursuz bir şekilde fısıldaşan adamlara çevrilmişti. </span></p>
				<p class="paragraf para-style-override-8"><span class="char-style-override-6">Harika. Şimdi ne olacaktı? Adamlar ondan bir şey yapmasını bekliyorlardı. Yavaşça hareket edip ellerini indirdi. Bağırmak için nefes aldı ama daha ağzını açamadan geyik postunun arkasından boğuk bir ses konuşmaya başladı.</span></p>
				<p class="paragraf para-style-override-8"><span class="char-style-override-6">“Seni görüyorum Morton, seni piç!”</span></p>
				<p class="paragraf para-style-override-8"><span class="char-style-override-6">Bu lanet okumanın ardından ilk silah aniden Roger’ın üzerinden uzaklaşıp, ikinci silahın hedefine doğrultuldu. Bu hedef muhtemelen Granite Falls’tan gelen milislerden biri olan Isaiah Morton’du.</span></p>
				<p class="paragraf para-style-override-8"><span class="char-style-override-6">Atlarının üzerindeki adamların arasında fısıltılar, şaşkın bağırışlar duyuldu. Sonra her iki silah da patladığında kızılca kıyamet koptu. Atlar geri geri gittiler, adamlar eğilip küfürler haykırdılar, pencereden beyaz kekremsi bir duman bulutu yükseldi.</span></p>
				<p class="paragraf para-style-override-8"><span class="char-style-override-6">Roger ilk patlamada kendini yere atmıştı. Sesler azaldığında refleks olarak ayağa kalktı, gözlerindeki toprağı temizleyip kapıdan kafasını uzattı. Şaşkınlığına rağmen aklı zehir gibi çalışıyordu. Brianna’nın bir silahı doldurması yirmi saniyesini alıyordu ve Roger bu heriflerin çok daha hızlı olmasından şüpheleniyordu. Hesaplarına göre yalnızca on saniyesi kalmıştı ve o saniyeleri kullanmak istiyordu.</span></p>
				<p class="paragraf para-style-override-8"><span class="char-style-override-6">Kapıya omuz attı. Kapı içeri doğru açılıp duvara çarpınca Roger hızla karşı taraftaki duvara savruldu. Omzunu bacanın kenarına çarpmış oradan sekmişti. Buna rağmen bir şekilde sarhoş gibi yalpalayarak ayakta kalmayı başarmıştı.</span></p>
				<p class="paragraf para-style-override-8"><span class="char-style-override-6">Salondaki birçok insan dönüp ona baktılar. Etrafındaki görüntüleri algıladığında yalnızca iki adamın silahını ona doğrulttuğunu gördü. Derin bir nefes aldı, en yakınındaki sıska ve sakallı adamı gömleğinin yakasından tuttu. Okulundaki en korkutucu öğretmenini taklit ediyordu.</span></p>
				<p class="paragraf para-style-override-8"><span class="char-style-override-6">“Sen ne yaptığını zannediyorsun!?” diye kükredi. Adamı tuttuğu gibi havaya kaldırdı. Bay Sanderson bir öğrencisinin aklında bu kadar akılda kalıcı olduğunu bilseydi kesinlikle çok mutlu olurdu, diye düşündü. Kalıcı olduğu kadar etkiliydi de; Roger’ın ellerindeki sıska adam, Bay Sanderson’ın bu muameleye maruz kalmış öğrencileri gibi ağlayamadığı için, boğulur gibi sesler çıkartıp Roger’ın yakasındaki elini boş yere ittirmeye çalıştı.</span></p>
				<p class="paragraf para-style-override-8"><span class="char-style-override-6">“Bayım! Kardeşimin yakasını bırakın!” Roger’ın kurbanı yakalandığında silahını da barut mahfazasını da yere bırakmış, bütün barut simsiyah yere akmıştı. Diğer silahlı adam silahını doldurmayı başarmış, Roger’a doğrultmuştu. Ama her nasılda bu girişimi salondaki üç kadın tarafından engellenmişti. Kadınlardan ikisi durmadan söylenerek adamın silahını indirttiler. Üçüncü kadın önlüğünü başına geçirip yüksek sesle histerik çığlıklar atıyordu.</span></p>
				<p class="paragraf para-style-override-8"><span class="char-style-override-6">Tam da bu noktada Fergus elinde kocaman bir süvari tabancasıyla eve daldı. Silahını gelişigüzel bir şekilde silahlı adama doğrulttu.</span></p>
				<p class="paragraf para-style-override-8"><span class="char-style-override-6">“Onu bir zahmet yere indir bakalım,” dedi. Tüm bu yaygara içinde duyulsun diye yüksek sesle konuşuyordu. “Hanımefendi, şu genç kadının başından aşağı su dökseniz hiç fena olmaz. Ya da vursanız da olur.” Kancasıyla çığlık atan kadını işaret etti.</span></p>
				<p class="paragraf para-style-override-8"><span class="char-style-override-6">Hipnotize olmuş gibi hareket eden kadınlardan biri yavaşça çığlık atan kıza yaklaştı, omzundan tutarak sert bir şekilde sarstı, sonra gözlerini Fergus’tan ayırmadan kızın kulağına bir şeyler fısıldadı. Kızın çığlıklarının yerini düzensiz yutkunmalar ve hıçkırıklar almıştı.</span></p>
				<p class="paragraf para-style-override-8"><span class="char-style-override-6">Roger bir hayli rahatlamıştı. Saf öfke, basit telaş ve bir şey yapmaya duyulan mutlak ihtiyaç onu bu raddeye getirmişti ama bir sonraki adımda ne yapacağını bilmediği de bir gerçekti. Bacaklarının titremeye başladığını hissederek derin bir nefes aldı, tuhaf bir şekilde başını sallayarak kurbanını yavaş yavaş yere bıraktı. Adam birkaç adım geriye doğru yalpaladıktan sonra durup gömleğindeki buruşuklukları düzeltti, kin dolu gözlerini kısarak Roger’a baktı.</span></p>
				<p class="paragraf para-style-override-8"><span class="char-style-override-6">“Sen de kim oluyorsun?” Silahını yere koyan ikinci adam duruma anlam veremeyerek Fergus’a baktı.</span></p>
				<p class="paragraf para-style-override-8"><span class="char-style-override-6">Fransız, kancasını umursamaz bir şekilde salladı -ki Roger bu hareketin kadınları etkilediğini düşündü.</span></p>
				<p class="paragraf para-style-override-8"><span class="char-style-override-6">“Bunun bir önemi yok,” dedi iddialı bir edayla. Aristokratik bir şekilde çıkık olan çenesini birkaç santim havaya kaldırdı. “Bizim istediğimiz ise,” dedi kibarca Roger’ı işaret ederek, “sizin kim olduğunuzu bilmek.”</span></p>
				<p class="paragraf para-style-override-8"><span class="char-style-override-6">Barakanın sakinleri birbirlerine anlamsız gözlerle, sanki gerçekten kim olduklarını bilmiyormuş gibi baktılar. Kısa bir tereddütten sonra iki adamdan iri olanı çenesini hırçın bir şekilde kaldırdı.</span></p>
				<p class="paragraf para-style-override-8"><span class="char-style-override-6">“Benim adım Brown. Richard Brown. Bu kardeşim Lionel, karım Meg, kardeşimin kızı Alicia.” Bu az önce taktığı önlüğü çıkaran ve gözü yaşlı bir şekilde yutkunan kızdı. “Ve kız kardeşim Thomasina.”</span></p>
				<p class="paragraf para-style-override-8"><span class="char-style-override-6">“Emrinizdeyim hanımlar.” Fergus son derece kibar bir tavırla eğilerek kadınları selamlarken, tüfeğini Richard Brown’ın alnından ayırmamaya özen gösterdi. “Rahatsız ettiğimiz için özür dilerim.”</span></p>
				<p class="paragraf para-style-override-8"><span class="char-style-override-6">Bayan Brown başını sallayarak selam verdi. Donuk bir hali vardı. Thomasina Brown uzun boylu, sert görünümlüydü. Bir Roger’a, bir Fergus’a baktı. Yüzünde, karafatmayla kırkayağını kıyaslayıp önce hangisinin üzerine basmaya karar veremiyormuş gibi bir ifade vardı.</span></p>
				<p class="paragraf para-style-override-8"><span class="char-style-override-6">Ortamı silahlı bir çatışmadan Paris’te bir baloya çevirmeyi başaran Fergus, durumdan oldukça memnun görünüyordu. Roger’a bakıp başını eğdi, durumun yönetimini tamamen üstlenmişti.</span></p>
				<p class="paragraf para-style-override-8"><span class="char-style-override-6">“Pekâlâ.” Roger’ın üzerinde yün bir av gömleği vardı ama sanki deli gömleği varmış gibi hissediyordu. Derin bir nefes daha alıp havayı göğsüne doldurmaya çalıştı. “Söylediğim gibi. Ben... ee... Yüzbaşı MacKenzie. Vali Tryon tarafından milis birliği oluşturmak için görevlendirildik, bize adam ve erzak sağlama zorunluluğunuzu bildirmeye geldik.”</span></p>
				<p class="paragraf para-style-override-8"><span class="char-style-override-6">Richard Brown duydukları karşısında şaşkına dönmüştü; kardeşi ters ters bakıyordu. İtiraz etmelerinden önce Fergus bir şeyler fısıldayarak Roger’a yaklaştı; “Belki de onları birliğimize kabul etmeden önce Bay Morton’u öldürüp öldürmediklerini öğrenmeliyiz, </span><span class="italik char-style-override-6">mon capitaine</span><span class="char-style-override-6">?”</span></p>
				<p class="paragraf para-style-override-8"><span class="char-style-override-6">“Hmm.” Roger Brown ailesine, elinden mümkün olan en acımasız tavrıyla bakıyordu. “Bay Fraser. Siz Bay Morton’a bakar mısınız? Ben burada kalacağım.” Gözlerini Brownlar’dan ayırmadan Fergus’ın silahına uzandı.</span></p>
				<p class="paragraf para-style-override-8"><span class="char-style-override-6">Bay Morton’dan konu açılınca kapı aralığından genzinden konuşan bir Glasgowlu’nun sesi duyuldu. Adamın açıklamalarını duyan Roger, başını çevirip baktığında barakaya bakan bir sürü meraklı yüzün arasında Henry Gallegher’ın sert bir şekilde başını salladığını gördü. Kendisine çevrilmiş bir sürü silah da vardı. </span></p>
				<p class="paragraf para-style-override-8"><span class="char-style-override-6">Brown ailesi artık Roger’a değil, şaşkınlık içinde Gallegher’e bakıyordu.</span></p>
				<p class="paragraf para-style-override-8"><span class="char-style-override-6">“Ne dedi?” diye fısıldadı Bayan Brown eltisinin kulağına. Kendisinden yaşça büyük olan kadın başını olumsuz anlamda salladı, dudaklarını içine çekti.</span></p>
				<p class="paragraf para-style-override-8"><span class="char-style-override-6">“Bay Morton hayatta ve sağlıklı,” diye tercüme etti Roger. Öksürdü. “Şanslısınız,” dedi Brown ailesinin erkek fertlerine. Olabildiğinde tehditkâr görünmeye çalışıyordu. Bakışlarını, odaya girip elindeki tüfekle kapı eşiğine yaslanan Gallegher’e baktı. Gallegher bariz bir şekilde eğleniyor görünüyordu.</span></p>
				<p class="paragraf para-style-override-8"><span class="char-style-override-6">“Diğer herkes iyi mi peki Henry?”</span></p>
				<p class="paragraf para-style-override-8"><span class="char-style-override-6">Gallegher omuzlarını silkti.</span></p>
				<p class="paragraf para-style-override-8"><span class="char-style-override-6">“Isaiah Morton’la sorununuz nedir?” diye sordu Roger.</span></p>
				<p class="paragraf para-style-override-8"><span class="char-style-override-6">“Kızımın namusunu kirletti,” dedi Bay Brown. Öfkeyle sakalını çekiştirerek Roger’a baktı. “Eğer o pis suratını Brownsville’in on beş kilometre etrafında görürsem, ölüsünü kızımın ayaklarına sereceğimi söyledim ve o korkak tavuk kapıma gelmeye cesaret edemez!”</span></p>
				<p class="paragraf para-style-override-8"><span class="char-style-override-6">Bay Richard Brown, Gallegher’e döndü.</span></p>
				<p class="paragraf para-style-override-8"><span class="char-style-override-6">“Yani ikimizin de o piçi elimizden kaçırdığımızı mı söylüyorsun?”</span></p>
				<p class="paragraf para-style-override-8"><span class="char-style-override-6">Gallegher özür diler gibi omuzlarını silkti.</span></p>
				<p class="paragraf para-style-override-8"><span class="char-style-override-6">“Evet. Üzgünüm.”</span></p>
				<p class="paragraf para-style-override-8"><span class="char-style-override-6">Genç Bayan Brown bu konuşmayı ağzı hafif açık bir şekilde izliyordu.</span></p>
				<p class="paragraf para-style-override-8"><span class="char-style-override-6">“Ellerinden mi kaçırdılar?” diye sordu. Kıpkırmızı olan yüzü umutla aydınlanmıştı. “Isaiah hâlâ hayatta mı?”</span></p>
				<p class="paragraf para-style-override-8"><span class="char-style-override-6">“Uzun süre hayatta kalamayacak,” dedi amcası saldırgan bir edayla. Av tüfeğini almak için yere eğilmesiyle, kapıda duran milislerin aynı anda silahlarını ona doğrultmaları bir oldu. Kadınlar koro halinde yeniden çığlık atınca Brown yavaşça silahını yere bıraktı.</span></p>
				<p class="paragraf para-style-override-8"><span class="char-style-override-6">Roger, tek kaşını kaldırıp hafifçe omuz silken Fergus’a baktı. Ona bağlıydı.</span></p>
				<p class="paragraf para-style-override-8"><span class="char-style-override-6">Brownlar yan yana duruyorlardı. İki erkek kardeş Roger’a bakıyorlar, kadınlar fısıldaşıp burunlarını çekerek erkeklerin arkasında duruyorlardı. Milisler meraklı bir şekilde başlarını pencereden sokup Roger’a baktılar. Harekete geçmek için emir bekliyorlardı.</span></p>
				<p class="paragraf para-style-override-8"><span class="char-style-override-6">Roger onlara ne söyleyecekti? Morton milis üyelerinden biriydi ve bu nedenle -Roger’a göre- onu korumakla yükümlüydü. Öte yandan Roger Brownlar’ı ve Brownsville’deki diğer sağlam adamları da korumakla yükümlüydü. Bu adamlardan en azından bir haftalık erzak toplamalıydı; böyle bir teklifi hoş karşılayacak gibi durmuyorlardı.</span></p>
				<p class="paragraf para-style-override-8"><span class="char-style-override-6">Jamie Fraser’ın bu diplomatik krizin en iyi nasıl çözüleceğini bildiğinden emindi. Roger’ın en ufak bir fikri yoktu.</span></p>
				<p class="paragraf para-style-override-8"><span class="char-style-override-6">Ama en azından sorunu geciktirmek için bir taktiği vardı. İç çekerek tüfeğini indirdi, verandaya doğru yürüdü.</span></p>
				<p class="paragraf para-style-override-8"><span class="char-style-override-6">“Henry, eyer çantasının içindeki viskiyi getir, tamam mı? Bay Brown, adamlarımın kendilerine gelmeleri için belki biraz yemek, bir fıçı bira almama izin verirsiniz?”</span></p>
				<p class="paragraf para-style-override-8"><span class="char-style-override-6">Neyse ki hepsi sarhoş olduğunda Jamie Fraser oraya varmış olacaktı.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-45-backlink" id="footnote-225-45">45</a>	<span class="dip-notlar" style="font-size:1em;">(Fr.) Bekleyin. (ç.n.)</span></p>
					</div>
				</div>
			</div>
		</div>
	</body>
</html>