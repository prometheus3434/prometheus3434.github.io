<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-43.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-43.html" xml:lang="tr-TR">
			<div class="Basic-Text-Frame">
				<p class="split"/>
				<p class="basliklar" id="toc_marker-5-2"><span class="bold">40 DUNCAN’IN SIRRI</span></p>
				<p class="paragraf"/>
				<p class="paragraf para-style-override-8"><span class="char-style-override-6">Rahip LeClerc, insanları selamlarken, şaşkınlığını ve beğenisini belirtirken kullandığı bir “Hey!” nidasından başka tek kelime İngilizce bilmiyordu. Jocasta Hala süslenmekle meşgul olduğu için rahibi Ulysses’le ben tanıştırdım, sonra salona kadar ona eşlik edip içecek bir şeyler ikram ettim. Rahip, Protestan olan ve bir Cizvitle tanışınca gözleri fal taşı gibi açılan, buna rağmen Rahip LeClerc’in talihsiz mesleğini görmezden gelerek Fransızcalarını göstermek için heveslenen Sherstonlar ile sohbete başladı.</span></p>
				<p class="paragraf para-style-override-8"><span class="char-style-override-6">Bu hassas sosyal yakınlaşmadan sıyrılıp müsaademi isteyerek, Jamie’nin Duncan’ı bulmayı başarıp başarmadığına bakmak için balkona çıktım. Çayırdan Jemmy’yle birlikte çıkan Brianna dışında kimseyi göremedim.</span></p>
				<p class="paragraf para-style-override-8"><span class="char-style-override-6">“Selam tatlım, nasılsın?” Sahra’da yolculuk ettikten sonra altı kap yemek yemek için oturan biri gibi ağzını şapırdatıp ciyaklayan Jemmy’ye uzandım. “Acıktık, değil mi?”</span></p>
				<p class="paragraf para-style-override-8"><span class="char-style-override-6">Jemmy, açlığını belirtmek için çıkarabildiği bütün sesleri olanca gücüyle çıkardı.</span></p>
				<p class="paragraf para-style-override-8"><span class="char-style-override-6">“Evet, o acıktı; ben de patlamak üzereyim,” dedi Brianna, sesini alçaltıp göğsüne yavaşça dokunarak. “Onu yukarı çıkarıp emzireceğim. Jocasta Hala odasını kullanabileceğimizi söyledi.”</span></p>
				<p class="paragraf para-style-override-8"><span class="char-style-override-6">“Öyle mi? Güzel. Jocasta biraz dinlenip üstünü değiştirmek için yukarı çıktı. Düğün saat dörtte, rahip de burada.” Antredeki saatin on ikiyi vurduğunu yeni duymuştum; Jamie’nin Duncan’ı sağ salim bulduğunu umdum. Belki de yeniden kaçıp gitmesini engellemek için onu bir yerlere hapsetmiştir. </span></p>
				<p class="paragraf para-style-override-8"><span class="char-style-override-6">Bree, sesi çıkmasın diye elini Jemmy’nin ağzına götürüp kucağına aldı.</span></p>
				<p class="paragraf para-style-override-8"><span class="char-style-override-6">“Sherstonları tanıyor musun?” diye sordu.</span></p>
				<p class="paragraf para-style-override-8"><span class="char-style-override-6">“Evet,” diye cevapladım. “Niye, ne yapmışlar?”</span></p>
				<p class="paragraf para-style-override-8"><span class="char-style-override-6">Kaşını kaldırarak bana baktı.</span></p>
				<p class="paragraf para-style-override-8"><span class="char-style-override-6">“Bayan Sherston’ın bir portresini yapmamı istediler. Yani ısmarladılar. Belli ki Jocasta Hala onlara benden bahsedip, geçen baharda yaptığım resimleri göstermiş. Şimdi de bir resim istiyorlar.”</span></p>
				<p class="paragraf para-style-override-8"><span class="char-style-override-6">“Gerçekten mi? Ah, tatlım, bu harika!”</span></p>
				<p class="paragraf para-style-override-8"><span class="char-style-override-6">“Tabii eğer paraları varsa,” dedi Brianna. “Sen ne düşünüyorsun?”</span></p>
				<p class="paragraf para-style-override-8"><span class="char-style-override-6">Güzel bir soruydu; güzel giysiler ve eşyalar her zaman zenginliği yansıtmıyordu ve Sherstonlar’ın durumları hakkında pek bir bilgim yoktu; Cross Creekli değil, Hillsboroughlulardı.</span></p>
				<p class="paragraf para-style-override-8"><span class="char-style-override-6">“Biraz kabalar,” dedim şüpheci bir şekilde, “biraz da ukalalar. Ama zenginliğin yasadışı bir şey olduğunu sanmıyorum. Sanırım bira fabrikası var. Sen yine de bir Jocasta’ya sor, o daha iyi bilir.”</span></p>
				<p class="paragraf para-style-override-8"><span class="char-style-override-6">Brianna aksanımı taklit ederek söylediklerimi tekrarladı. “Ukala olan kimmiş bakalım?” diyerek güldü.</span></p>
				<p class="paragraf para-style-override-8"><span class="char-style-override-6">“Ben ukala değilim,” dedim ağırbaşlılıkla. “Sosyal farkların keskin bir gözlemcisiyim. Babanı ya da Duncan’ı gördün mü?”</span></p>
				<p class="paragraf para-style-override-8"><span class="char-style-override-6">“Duncan’ı değil ama babam Bay Campbell’la aşağıda, ağaçların oradaydı.” Babasının durduğu yeri işaret etti. Çayırın en sonunda Jamie’nin parlak saçlarını ve kırmızı ekose eteğini gördüm. Ancak Duncan’ın kırmızı ceketinden eser yoktu.</span></p>
				<p class="paragraf para-style-override-8"><span class="char-style-override-6">“Lanet herif,” dedim. “Nereye kaybolmuş?”</span></p>
				<p class="paragraf para-style-override-8"><span class="char-style-override-6">“Depoya gitmiş ve içeride düşmüş sanırım,” dedi Bree. “Pekâlâ, sabırlı ol, gidiyoruz!” Bu son sözlerini açlıktan ağlayan Jemmy’ye söylemişti. Evin içinde hızla kayboldu.</span></p>
				<p class="paragraf para-style-override-8"><span class="char-style-override-6">Şalıma sarınıp Jamie’nin yanına gitmek için çayırdan aşağı indim. Misafirlere piknik yemeği sunuluyordu. Masaların yanından geçerken açlığımı bastırmak için bir ekmek ve bir dilim jambon aldım. </span></p>
				<p class="paragraf para-style-override-8"><span class="char-style-override-6">Hava hâlâ soğuktu ama güneş tepedeydi. Sıcak ışınları omuzlarıma vuruyordu; çayırın sonunda meşe ağaçlarından oluşan küçük korunun gölgesinde duran adamlara katılmak beni rahatlatmıştı. Ağaçlar çoktan yapraklanmaya başlamıştı. Açılan yapraklar bebek parmakları gibi görünüyordu. Nayawenne bana meşeler hakkında ne demişti? Ah, evet; meşe yapraklarının boyu sincap kulağı kadar olduğunda mısır ekilir.</span></p>
				<p class="paragraf para-style-override-8"><span class="char-style-override-6">Buna göre, köleler River Run’daki sebze bahçesine mısır ekmeye başlamış olmalılardı. Gerçi Tepe’deki meşelerin yaprak açmalarına henüz haftalar vardı.</span></p>
				<p class="paragraf para-style-override-8"><span class="char-style-override-6">Campbell’ın kısık ve gıcırtı gibi gülüşüne bakılacak olunursa, Jamie az önce bir espri yapmıştı. Campbell gülerken bana selam vermeyi de ihmal etmedi.</span></p>
				<p class="paragraf para-style-override-8"><span class="char-style-override-6">“Sizi işlerinizle baş başa bırakayım o halde,” dedi Jamie’ye sakinleşerek. “Yine de gerektiğinde bana ulaşın.” Eliyle gözlerini güneşten koruyarak balkona baktı.</span></p>
				<p class="paragraf para-style-override-8"><span class="char-style-override-6">Kafamı çevirip baktığımda, Duncan’ın insanların iyi dileklerine teşekkür ederek balkona girdiğini gördüm. Şaşkın görünmüş olmalıydım ki Bay Campbell’ın ağzı gülmek üzereymiş gibi çarpıktı.</span></p>
				<p class="paragraf para-style-override-8"><span class="char-style-override-6">“Kocanızla küçük bir bahse tutuşacağım hanımefendi.”</span></p>
				<p class="paragraf para-style-override-8"><span class="char-style-override-6">“Duncan’ın bu gece halamla aynı yatağa gireceğine bahse girerim,” dedi Jamie.</span></p>
				<p class="paragraf para-style-override-8"><span class="char-style-override-6">“Tanrım,” dedim sinirli bir şekilde. “Burada kimse başka konu konuşmaz mı? Aklınız lağım çukuru gibi.”</span></p>
				<p class="paragraf para-style-override-8"><span class="char-style-override-6">Campbell gülüp yan tarafına döndü. Küçük torunu dikkatini dağıtmıştı.</span></p>
				<p class="paragraf para-style-override-8"><span class="char-style-override-6">“Aynı şeyi merak etmediğini söyleme sakın.” Jamie beni nazikçe dürttü.</span></p>
				<p class="paragraf para-style-override-8"><span class="char-style-override-6">“Gerçekten etmiyordum,” dedim resmi bir şekilde. Etmiyordum, çünkü zaten biliyordum.</span></p>
				<p class="paragraf para-style-override-8"><span class="char-style-override-6">“Ah, yapma,” dedi, ağzını yukarı doğru kıvrıldı. “Yüzündeki muzırlık gün gibi ortada.”</span></p>
				<p class="paragraf para-style-override-8"><span class="char-style-override-6">“Ne demek istiyorsun?” diye sordum. Haklı olma ihtimaline karşı, yelpazemi açıp yüzümün alt kısmını sakladım. Yelpazemin fildişi rengindeki dantelinden bakıp, kirpiklerimi yalancı bir masumiyetle kırpıştırdım.</span></p>
				<p class="paragraf para-style-override-8"><span class="char-style-override-6">Galce alaycı bir şeyler geveledi. Etrafına hızla bir bakış attıktan sonra, eğilip kulağıma bir şeyler fısıldadı.</span></p>
				<p class="paragraf para-style-override-8"><span class="char-style-override-6">“Yatağa girmemi istediğin zamanlardaki gibi yapıyorsun.” Sıcak bir nefes kulağımın üzerindeki saçı üfledi. “İstiyor musun?”</span></p>
				<p class="paragraf para-style-override-8"><span class="char-style-override-6">Torununun başının üzerinden bizi büyük bir ilgiyle izleyen Bay Campbell’a gülümsedim, kalkan gibi kullanmak üzere yelpazemi açtım, parmak ucumda yükselip Jamie’nin kulağına bir şeyler fısıldadım. Sonra yeniden topuklarımın üzerinde durup cilveli bir şekilde gülümsedim.</span></p>
				<p class="paragraf para-style-override-8"><span class="char-style-override-6">Jamie biraz şaşırmış ama kesinlikle mest olmuş görünüyordu. Nihayet sohbete dalıp bizi unutan Bay Campbell’a baktı. Burnunu kaşıyıp bana baktı. Koyu mavi gözleri yeni elbisemin yakasına kilitlenmişti. Yelpazemi nazikçe dekoltemin önünde salladım.</span></p>
				<p class="paragraf para-style-override-8"><span class="char-style-override-6">“Ah... biz...” Tenha bir yer bulabilmek için etrafına bakındı, sonra sanki mıknatısla çekilmiş gibi dekolteme baktı.</span></p>
				<p class="paragraf para-style-override-8"><span class="char-style-override-6">“Hayır, olmaz,” dedim. Gülümseyip, Jamie’nin arkasından geçmekte olan ihtiyar Bayan MacNeillere selam verdim. “Evin her köşesi insanlarla dolu. Ambarlar, ahırlar ve bahçedeki diğer bütün kulübeler de öyle. Eğer aklında nehir kıyısındaki bir bankta buluşma fikri varsa, bir kez daha düşün. Bu elbise çok pahalı.”</span></p>
				<p class="paragraf para-style-override-8"><span class="char-style-override-6">“Of, bunu gayet iyi biliyorum.”</span></p>
				<p class="paragraf para-style-override-8"><span class="char-style-override-6">Gözleri yavaşça üzerimde gezindi. Tepede topladığım buklelerimden, buzağı derisi yeni ayakkabımın uçlarına kadar her yerimi süzdü. İpek elbisem parlak kehribar rengindeydi, korsem sarı-kahverengi renklerdeydi. Üzerime tam oturmuştu.</span></p>
				<p class="paragraf para-style-override-8"><span class="char-style-override-6">“Buna değer,” dedi usulca. Beni öpmek için eğildi. Soğuk bir rüzgâr, başımızın üzerindeki meşe dallarını salladı. Sıcaklığına sığınmak için iyice yanına sokuldum.</span></p>
				<p class="paragraf para-style-override-8"><span class="char-style-override-6">Tepe’den buraya yaptığımız uzun yolculuk ve kutlamadaki kalabalık yüzünden bir haftadan uzun bir süredir aynı yatağa girememiştik.</span></p>
				<p class="paragraf para-style-override-8"><span class="char-style-override-6">İstediğim, tam olarak şehvetli bir kavuşma değildi -ancak elbette fırsat olsa, böyle bir şeye hayır demezdim. Özlediğim şey, yalnızca bedenini yanımda hissetmekti; karanlıkta bir ele dokunabilmek, sabahleyin sarılabilmek, kalçalarını ve karnını hissetmek, yanağımı sırtına dayamak ve uykuya dalarken teninin kokusunu içime çekmek.</span></p>
				<p class="paragraf para-style-override-8"><span class="char-style-override-6">“Lanet olsun,” dedim, alnımı göğsüne dayarken. “Baksana, eğer halan ve Duncan’ın yatağa ihtiyaçları yoksa, belki...”</span></p>
				<p class="paragraf para-style-override-8"><span class="char-style-override-6">“Ah, demek ki sen de merak etmiştin.”</span></p>
				<p class="paragraf para-style-override-8"><span class="char-style-override-6">“Hayır, etmemiştim,” dedim. “Hem sana ne?”</span></p>
				<p class="paragraf para-style-override-8"><span class="char-style-override-6">“Yoo, bana ne tabii,” dedi istifini bozmadan. “Bu sabah dört adam bana yapıp yapmayacaklarını ya da çoktan yapmış olup olmadıklarını sordu. Bu da halama göre iltifat sayılır, öyle değil mi?”</span></p>
				<p class="paragraf para-style-override-8"><span class="char-style-override-6">Doğruydu; Jocasta MacKenzie altmışlarında olmalıydı ve bir erkekle yatağa girecek olması tahayyül edilemezdi. Çocuk doğurma olasılığı kaybolur kaybolmaz seks kavramından tamamen kopan bir sürü kadın görmüştüm. Ama Jocasta onlardan biri değildi. </span></p>
				<p class="paragraf para-style-override-8"><span class="char-style-override-6">“Yapmadılar,” dedim. “Phaedre bana dün söyledi.”</span></p>
				<p class="paragraf para-style-override-8"><span class="char-style-override-6">“Biliyorum. Duncan az önce bana söyledi.” Hafifçe kaşlarını çatmıştı ama bana bakmıyordu. Balkona, ekose giysisi devasa taş vazoların arasından görünen Duncan’a baktı. </span></p>
				<p class="paragraf para-style-override-8"><span class="char-style-override-6">“Öyle mi?” Bunu duyduğuma bir hayli şaşırmıştım. İçime aniden bir kurt düştü. “Sen sormadın, değil mi?”</span></p>
				<p class="paragraf para-style-override-8"><span class="char-style-override-6">Kınayan gözlerle bana baktı.</span></p>
				<p class="paragraf para-style-override-8"><span class="char-style-override-6">“Sormadım,” dedi. “Sen beni ne sanıyorsun Sassenach?”</span></p>
				<p class="paragraf para-style-override-8"><span class="char-style-override-6">“Bir İskoç,” dedim. “Çoğunuz seks düşkünüsünüz. Ya da konuşmalarınızı dinleyen biri öyle olduğunuzu düşünür.” Farquard Campbell’a sert bir bakış attım ama o sırtını dönüp sohbetini bölmedi.</span></p>
				<p class="paragraf para-style-override-8"><span class="char-style-override-6">Jamie, çenesini kaşıyarak düşünceli gözlerle bana baktı.</span></p>
				<p class="paragraf para-style-override-8"><span class="char-style-override-6">“Seks düşkünü mü?”</span></p>
				<p class="paragraf para-style-override-8"><span class="char-style-override-6">“Ne demek istediğimi biliyorsun.”</span></p>
				<p class="paragraf para-style-override-8"><span class="char-style-override-6">“Ah, evet, biliyorum. Merak ettiğim, bu bir hakaret mi yoksa iltifat mı?”</span></p>
				<p class="paragraf para-style-override-8"><span class="char-style-override-6">Ağzımı tam açmıştım ki bir anda susmaya karar verdim. Bu kez düşünceli gözlerle bakan ben oldum.</span></p>
				<p class="paragraf para-style-override-8"><span class="char-style-override-6">“Yarası olan,” dedim, “gocunur.”</span></p>
				<p class="paragraf para-style-override-8"><span class="char-style-override-6">Bir anda kahkahalara boğulunca herkes bize baktı. Kolumu tutup beni çayıra doğru giden karaağaçların gölgesine sürükledi.</span></p>
				<p class="paragraf para-style-override-8"><span class="char-style-override-6">“Sana bir şey sormak istiyordum Sassenach,” dedi, kimsenin bizi duyamayacağı kadar uzaklaştığımızdan emin olmak için etrafına bakındı. “Halamla baş başa konuşabilir misin?”</span></p>
				<p class="paragraf para-style-override-8"><span class="char-style-override-6">“Bu tımarhanede mi?” Balkona doğru baktım; iyi dileklerini iletmeye çalışan insanlar, Duncan’ın etrafını arıların çiçeğin etrafını sarması gibi sarmıştı. “Evet, sanırım düğün için aşağı inmeden önce onu odasında yalnız yakalayabilirim. Dinlenmek için yukarı çıktı.” Uzanıp biraz dinlenmek bana da iyi gelirdi aslında; saatlerdir ayakta durmaktan bacaklarım ağrıyordu ve ayakkabılarım yeni oldukları için biraz sıkıydı.</span></p>
				<p class="paragraf para-style-override-8"><span class="char-style-override-6">“İyi olur.” Yaklaşmakta olan bir tanıdığını nazik bir şekilde başıyla selam verdikten sonra sırtını dönüp konuşmamızın bölünmesini engelledi.</span></p>
				<p class="paragraf para-style-override-8"><span class="char-style-override-6">“Pekâlâ,” dedim. “Ama neden?”</span></p>
				<p class="paragraf para-style-override-8"><span class="char-style-override-6">“Duncan’la ilgili.” Yüzünde hem alaycı, hem endişeli bir hal vardı. “Ufak bir sıkıntı var ve bu konuda Jocasta’ya açılamıyor.”</span></p>
				<p class="paragraf para-style-override-8"><span class="char-style-override-6">“Bana anlatma,” dedim. “Daha önceden evlenmişti ve ilk karısının öldüğünü sanıyordu. Ama onu az önce kertenkele yerken gördü.”</span></p>
				<p class="paragraf para-style-override-8"><span class="char-style-override-6">“Hayır,” dedi gülümseyerek. “Bu o kadar kötü değil. Hatta belki de Duncan’ın büyüttüğü kadar da değil. Ama bu konuda bir takım korkuları var ve halamla konuşamıyor; ondan biraz utanıyor galiba, ha?”</span></p>
				<p class="paragraf para-style-override-8"><span class="char-style-override-6">Duncan utangaç ve mütevazı bir adamdı; Ayaklanma’da görev almaya zorlanmış bir balıkçıydı ve Culloden’dan sonra esir düşüp yıllarını hapishanede geçirdi. Bir sıyrıktan kanı zehirlenip kolu kesildiği için iş göremez hale geldiği için serbest bırakılmıştı. Bu evliliğin kimin fikri olduğunu merak etmeme gerek yoktu; böylesi bir piyango Duncan’a bir daha vurmazdı.</span></p>
				<p class="paragraf para-style-override-8"><span class="char-style-override-6">“Anlıyorum. Neyden korkuyor peki?”</span></p>
				<p class="paragraf para-style-override-8"><span class="char-style-override-6">“Yani,” dedi yavaşça, “Duncan’ın daha önceden evlenmediği doğru. Nedenini merak etmedin mi?”</span></p>
				<p class="paragraf para-style-override-8"><span class="char-style-override-6">“Hayır,” dedim. “Ben Ayaklanma’dan dolayı... aman Tanrım.” Nedeninin ne olabileceğini düşünmek için durdum. “Yani... erkeklerden mi hoşlanıyor?” Sesim istemeden yükselmişti.</span></p>
				<p class="paragraf para-style-override-8"><span class="char-style-override-6">“Hayır!” dedi. “İsa aşkına, halamın bir oğlancıyla evlenmesine izin vereceğimi düşünmüyorsun herhalde? Tanrım.”</span></p>
				<p class="paragraf para-style-override-8"><span class="char-style-override-6">“Ama bilemezdin ki. Bilir miydin?” diye sordum gülerek.</span></p>
				<p class="paragraf para-style-override-8"><span class="char-style-override-6">“Bilirdim,” dedi sert bir şekilde. “Benimle gel.” Tepemizdeki dalı kaldırıp sırtıma elini koyarak beni ağacın altından geçirdi. Burası büyük bir koruydu ve partiden uzaklaşmak oldukça kolaydı.</span></p>
				<p class="paragraf para-style-override-8"><span class="char-style-override-6">“Hayır,” dedi yine. Ağaçların arasında küçük bir boşluğa ulaşmıştık. “Çok fesatsın Sassenach! Hayır, o tür bir şey değil.” Çayırdan epey uzaklaşmıştık ve kimse bizi göremezdi. “Sadece... yapamıyor.” Bu düşünce onu rahatsız etmiş gibi tek omzunu hafifçe kaldırdı.</span></p>
				<p class="paragraf para-style-override-8"><span class="char-style-override-6">“Ne, iktidarsız mı?” Ağzımın açık kaldığını fark edip hemen kapattım.</span></p>
				<p class="paragraf para-style-override-8"><span class="char-style-override-6">“Evet. Gençken nişanlıymış ama korkunç bir kaza geçirmiş; sokakta bir beygir ona çarpmış ve testislerini ezmiş.” Sanki testislerini kontrol ediyormuş gibi kendine dokundu. “Sonra iyileşmiş ama işte, artık işlevini kaybetmiş. O da genç nişanlısını bırakmış ve nişanlısı da başka biriyle evlenmiş.”</span></p>
				<p class="paragraf para-style-override-8"><span class="char-style-override-6">“Zavallı adam!” dedim üzülerek. “Tanrım, zavallı Duncan ne kadar talihsizmiş.”</span></p>
				<p class="paragraf para-style-override-8"><span class="char-style-override-6">“En azından hayatta,” dedi Jamie. “Birçok insan öldü. Üstelik…” Arkasındaki River Run’ı işaret etti. “…şu anki durumunun bu kadar talihsiz olduğunu düşünmüyorum,” diye ekledi.</span></p>
				<p class="paragraf para-style-override-8"><span class="char-style-override-6">Kaşlarımı çatarak tüm tıbbi olasılıkları gözden geçirdim. Eğer kaza sonucu ciddi damar zedelenmesi olduysa, yapabileceğim pek bir şey yoktu; bunun için cerrahi ekipmana sahip değilim. Ama sorun dolaşım sistemiyle ilgiliyse, belki yardım edebilirdim...</span></p>
				<p class="paragraf para-style-override-8"><span class="char-style-override-6">“Gençken olmuş dedin, değil mi? Hmm. Aradan o kadar uzun süre geçmişse pek umut verici değil ama bir bakıp neler yapabileceğimi- ”</span></p>
				<p class="paragraf para-style-override-8"><span class="char-style-override-6">Jamie güvensiz gözlerle bana baktı.</span></p>
				<p class="paragraf para-style-override-8"><span class="char-style-override-6">“Bakmak mı? Sassenach, adam sırf bağırsaklarının durumuyla ilgili soru sorduğunda bile kızarıyor. Bana anlatırken neredeyse utancından ölecekti. Felç geçirir kesin, sense tutmuş mahrem yerlerine dokunmaktan bahsediyorsun.”</span></p>
				<p class="paragraf para-style-override-8"><span class="char-style-override-6">Saçımın bir buklesi meşe dalına takıldı; sinirli bir şekilde saçımı kulağımın arkasına attım.</span></p>
				<p class="paragraf para-style-override-8"><span class="char-style-override-6">“Pekâlâ, o halde ne yapmamı bekliyorsun? Onu büyüyle iyileştiremem ya!”</span></p>
				<p class="paragraf para-style-override-8"><span class="char-style-override-6">“Elbette hayır,” dedi sabırsızca. “Duncan’a bir şey yapmanı istemiyorum. Yalnızca halamla konuş.”</span></p>
				<p class="paragraf para-style-override-8"><span class="char-style-override-6">“Ne! Yani o bilmiyor mu? Ama evlenmek için aylar önce nişanlandılar ve bu sürenin büyük çoğunluğunda beraber yaşadılar!”</span></p>
				<p class="paragraf para-style-override-8"><span class="char-style-override-6">“Evet, ama...” Jamie, utandığında ya da daraldığında yaptığı, sanki gömleği sıkıyormuş havası yaratan, çok kısa bir şekilde omuz silkme hareketini yaptı. “Evlilik konusu açıldığında, Duncan hiç... Hmm.”</span></p>
				<p class="paragraf para-style-override-8"><span class="char-style-override-6">“Hmm,” dedim tek kaşımı kaldırarak. “Ve bundan... bu engelinden bahsetmek aklına hiç gelmedi?”</span></p>
				<p class="paragraf para-style-override-8"><span class="char-style-override-6">“Gelmiş. Ama halamın bu evliliğe çıkar amaçlı bakmadığına dair herhangi bir işaret yoktu. Halam yatak meselesinden bahsetmemiş; Duncan da bunu söyleyemeyecek kadar utangaç. Sorun da bu nedenle dile getirilmemiş.”</span></p>
				<p class="paragraf para-style-override-8"><span class="char-style-override-6">“Ama şu anda dile geldiğini düşünüyorum. Neler oldu? Halan bu sabah elini Duncan’ın eteğinin içine sokup düğün gecesiyle ilgili müstehcen şeyler mi söyledi?”</span></p>
				<p class="paragraf para-style-override-8"><span class="char-style-override-6">“Öyle bir şey söylemedi,” diye cevapladı kısaca. “Ama bu sabah misafirler arasındaki konuşmaları duyunca halamın ondan bunu beklediğini anlamış.”</span></p>
				<p class="paragraf para-style-override-8"><span class="char-style-override-6">Tek omzunu kaldırıp bıraktı. “Ne yapması gerektiğini bilmiyordu ve telaş içindeydi.”</span></p>
				<p class="paragraf para-style-override-8"><span class="char-style-override-6">“Anladım.” Düşünürken elimi alt dudağıma sürttüm. “Zavallı Duncan; gergin olduğuna hiç şüphe yok.”</span></p>
				<p class="paragraf para-style-override-8"><span class="char-style-override-6">“Evet.” Jamie sorunu anlatmış olmanın verdiği rahatlıkla doğruldu. “O yüzden Jocasta’yla konuşursan- ”</span></p>
				<p class="paragraf para-style-override-8"><span class="char-style-override-6">“Ben mi? Ona benim mi söylememi istiyorsun?”</span></p>
				<p class="paragraf para-style-override-8"><span class="char-style-override-6">“Yani zaten halamın çok umrunda olacağını sanmıyorum,” dedi sorgulayan gözlerle bana bakarak. “Sonuçta onun yaşında olsam, ben böyle bir şey- ”</span></p>
				<p class="paragraf para-style-override-8"><span class="char-style-override-6">Kaba bir ses çıkardım.</span></p>
				<p class="paragraf para-style-override-8"><span class="char-style-override-6">“Onun yaşında mı? Büyükbaban Simon da yetmişlerinde ama son gördüğümde hâlâ aklı oradaydı.”</span></p>
				<p class="paragraf para-style-override-8"><span class="char-style-override-6">“Halam bir kadın,” dedi ağırbaşlı bir şekilde. “Yani fark etmediysen diye söylüyorum.”</span></p>
				<p class="paragraf para-style-override-8"><span class="char-style-override-6">“Sence kadın ya da erkek olması fark eder mi?”</span></p>
				<p class="paragraf para-style-override-8"><span class="char-style-override-6">“Etmez mi?”</span></p>
				<p class="paragraf para-style-override-8"><span class="char-style-override-6">“Ah, tamam, eder,” dedim. Kollarımı göğsümde toplayıp ağaca yaslandım, göz kapaklarımın altından Jamie’ye baktım. “Yüz bir yaşıma geldiğimde sen doksan altı olacaksın. Seni yatağıma davet edeceğim ve hangimiz işin üstesinden gelecek, göreceğiz. Olur mu?”</span></p>
				<p class="paragraf para-style-override-8"><span class="char-style-override-6">Düşünceli gözlerle bana baktı, koyu mavi gözlerinde bir parıltı belirdi.</span></p>
				<p class="paragraf para-style-override-8"><span class="char-style-override-6">“Bana uyar,” dedi Jamie.</span></p>
				<p class="paragraf para-style-override-8"><span class="char-style-override-6">“Bana da uyar,” diye cevapladım. “Fakat...” Dalların arasından eve baktım. Ağaçlar yeşermeye başlıyordu ama küçük yeşil dallar henüz bizi gizleyebilecek kadar büyümemişlerdi. Jamie’nin elleri kalçalarımın çıkıntısına doğru inerken arkamı döndüm.</span></p>
				<p class="paragraf para-style-override-8"><span class="char-style-override-6">Bundan sonraki olaylar biraz karışıktı. Giysilerimizin hışırtısı, ezilen soğanların keskin kokusu, ayaklarımızın altındaki kurumuş meşe yapraklarının çıtırtısı ilk fark ettiklerimizdi.</span></p>
				<p class="paragraf para-style-override-8"><span class="char-style-override-6">Birkaç dakika sonra gözlerimi kocaman açtım.</span></p>
				<p class="paragraf para-style-override-8"><span class="char-style-override-6">“Durma!” dedim şüpheyle. “Şimdi değil, Tanrı aşkına!”</span></p>
				<p class="paragraf para-style-override-8"><span class="char-style-override-6">Gülüp bir adım geri çekildi. Eteği yeniden dizlerine kadar düştü. Yorulmuş ve yanakları kızarmıştı. Gömleğinin altından göğsü hızla inip kalkıyordu.</span></p>
				<p class="paragraf para-style-override-8"><span class="char-style-override-6">Şeytani bir şekilde sırıtıp koluyla alnını sildi.</span></p>
				<p class="paragraf para-style-override-8"><span class="char-style-override-6">“Gerisini doksan altı yaşıma gelince veririm, tamam mı?”</span></p>
				<p class="paragraf para-style-override-8"><span class="char-style-override-6">“O kadar uzun yaşayamayacaksın! Buraya gel!”</span></p>
				<p class="paragraf para-style-override-8"><span class="char-style-override-6">“Ah,” dedi. “Yani halamla konuşacaksın.”</span></p>
				<p class="paragraf para-style-override-8"><span class="char-style-override-6">“Pis şantajcı,” dedim, eteğine yapışarak. “Yemin ederim sana bunu ödeteceğim.”</span></p>
				<p class="paragraf para-style-override-8"><span class="char-style-override-6">“Ah, evet. Ödetirsin.”</span></p>
				<p class="paragraf para-style-override-8"><span class="char-style-override-6">Elini belime dolayıp beni ayağa kaldırdı. Kimse beni görmesin diye önüme geçip sırtını eve döndü. Uzun parmakları elbisemin eteğinden yukarı doğru uzandı, sonra altımdaki iki iç etekliğe dokundu ve sonunda çıplak bacaklarımın arasında durdu.</span></p>
				<p class="paragraf para-style-override-8"><span class="char-style-override-6">“Sus,” diye fısıldadı kulağıma. “İnsanların duymasını istemezsin, değil mi?” Dişlerini nazikçe kulağıma yaklaştırıp kesik kesik -ve halsiz- nefeslerime rağmen işine devam etti.</span></p>
				<p class="paragraf para-style-override-8"><span class="char-style-override-6">Çok hazırdım ve o da ne yaptığını biliyordu. Uzun sürmedi. Parmaklarımı belimin etrafındaki demir kadar sert koluna geçirdim, baş döndürücü bir süre boyunca sırtımı kamburlaştırdım, sonra teslim olup kancanın ucundaki bir kurt gibi kıvrandım.</span></p>
				<p class="paragraf para-style-override-8"><span class="char-style-override-6">Soğuk bir rüzgâr esiyor, eteklerimi uçuruyordu. Serin bahar havasına duman ve yemek kokusu ile çayırdan gelen konuşma ve kahkaha sesleri karışmıştı. Yavaş ve gürültülü kalp atışlarım yüzünden sesleri zar zor duyabiliyordum.</span></p>
				<p class="paragraf para-style-override-8"><span class="char-style-override-6">“Aklıma gelmişken,” dedi Jamie beni bırakıp, “Duncan’ın bir eli hâlâ sağlam.” Dirseklerimden tutarak nazikçe ayağa kaldırdı. Dizlerim tutulmuştu. “Bir işe yarayacağını düşünüyorsan bundan halama bahsedebilirsin.”</span></p>
			</div>
		</div>
	</body>
</html>