<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-44.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-44.html" xml:lang="tr-TR">
			<div class="Basic-Text-Frame">
				<p class="split"/>
				<p class="basliklar" id="toc_marker-5-3"><span class="bold">41 MÜZİĞİN BÜYÜSÜ</span></p>
				<p class="paragraf"/>
				<p class="paragraf para-style-override-8"><span class="char-style-override-6">Roger MacKenzie, kalabalığın içinden tanıdığı simalara selam vererek geçti. Kimsenin onunla konuşmasına fırsat bırakmamak için hızla ilerledi. Konuşacak ruh halinde değildi.</span></p>
				<p class="paragraf para-style-override-8"><span class="char-style-override-6">Brianna bebeği emzirmeye gitmişti ve Roger’ın onu özlediği sırada, buralarda olmaması şimdilik iyiydi. İnsanların Brianna’ya bakışlarını hiç umursamıyordu. Yüzüne hayranlıkla ve saygıyla bakmalarında bir sorun yoktu ama küçük Forbes piçini, karısının kalçalarına çayırdaki çıplak kadın heykeline bakar gibi bakarken yakalamıştı.</span></p>
				<p class="paragraf para-style-override-8"><span class="char-style-override-6">Ayrıca onunla epey gurur da duyuyordu. Yeni elbisesinin içinde harika görünüyordu. Roger, Bree kendisine baktığında hoş bir sahiplenme duygusu hissetti. Ancak keyfi sanki Bree’nin buraya ait olduğu hissiyle kaçtı. O sanki buranın hanımıydı...</span></p>
				<p class="paragraf para-style-override-8"><span class="char-style-override-6">Başka bir köle, kasnaklı eteğini tuta tuta eve doğru ilerledi. Başının üzerinde ve kolunun altında taze sandviç kâsesi vardı. Jocasta Cameron’ın kaç tane kölesi vardı? </span></p>
				<p class="paragraf para-style-override-8"><span class="char-style-override-6">Elbette bu köle fikri, River Run’ın Brianna’ya miras kalmasını imkânsızlaştırıyordu. Brianna köle fikrinden bile hiç hoşlanmıyordu. Roger da öyle; yine de Bree’nin hakkı olan mirastan vazgeçmesinin nedeninin kendisi olmadığını düşünmek onu rahatlatıyordu.</span></p>
				<p class="paragraf para-style-override-8"><span class="char-style-override-6">Evin içinden gelen bir keman sesi duyup hemen kulak kabarttı. Elbette parti için müzik olacaktı. Ve bilmediği birkaç yeni şarkı da.</span></p>
				<p class="paragraf para-style-override-8"><span class="char-style-override-6">Balkona doğru döndü. Üzerinde defter yoktu ama Ulysses ona yazması için bir şeyler bulabilirdi. Pembe ipek elbisesinin içinde korkunç ama pahalı bir abajur gibi görünen Bayan Farquard Campbell’e eğilerek selam verdi. Bayan Campbell’a yol vermek için durdu, kadının geniş eteklerinin kapıya sıkışmasını yanaklarının içini yiyerek izledi. Kadın sağa sola hamleler yapıp antreye yengeç gibi girmeyi başardı. Roger da belli bir mesafe arkasından içeri girdi.</span></p>
				<p class="paragraf para-style-override-8"><span class="char-style-override-6">Keman sesi durmuştu ama hemen yakınlardan gelen diğer çalgıların sesini duyabiliyordu. Büyük misafir salonundaydılar ve salonun iki kapısı zamanı geldiğinde dansçıların antreden salona taşabilmeleri için açılacaktı. Şimdilik salonda havadan sudan sohbet eden birkaç misafir vardı.</span></p>
				<p class="paragraf para-style-override-8"><span class="char-style-override-6">Roger, ocağın yanında duran, peruk takmış ve yeşil uşak formasını giymiş olan Ulysses’in yanından geçti. İki hizmetçiye devasa bir fıçı panç yaptırırken, elindeki demir çubuğu da hazırda tutuyordu. Gözleri, Roger’ın kapıdaki varlığını ve kimliğini hemen fark ettikten sonra işine geri döndü.</span></p>
				<p class="paragraf para-style-override-8"><span class="char-style-override-6">Müzisyenler odanın sonunda toplaşmışlar, çalgılarını hazırlarlarken, ateşe susamış bakışlar atıyorlardı.</span></p>
				<p class="paragraf para-style-override-8"><span class="char-style-override-6">“Ne çalacaksın?” diye sordu Roger kemancının yanında durup. Adama gülümseyerek baktı. “ ‘Ewie wi’ the Crooked Horn,’ olabilir ya da ‘Shawn Bwee’?”</span></p>
				<p class="paragraf para-style-override-8"><span class="char-style-override-6">“Ah, çok farklı şeyler değil efendim.” Küçük topluluğun başı çekirgeye benzeyen bir İrlandalıydı. Rengârenk tayfasını hor görürcesine elini salladı.</span></p>
				<p class="paragraf para-style-override-8"><span class="char-style-override-6">“Yalnızca dans edecekler. İnsanlar da öyle,” diye ekledi. “Bu Dublin’deki ya da Edenton’daki toplantı salonlarına benzemiyor. İyi bir kemancı o salonları yerinden oynatabilir.”</span></p>
				<p class="paragraf para-style-override-8"><span class="char-style-override-6">“Bu da sensin sanırım?” dedi Roger gülümseyerek. Kemancının üzerine basılmasın diye köşedeki rafın üzerine koyduğu çatlak kemanı işaret etti.</span></p>
				<p class="paragraf para-style-override-8"><span class="char-style-override-6">“Evet, benim,” dedi adam. Minnettar bir şekilde başını eğerek selam verdi. “Adım Seamus Hanlon efendim, emrinizdeyim.”</span></p>
				<p class="paragraf para-style-override-8"><span class="char-style-override-6">“Memnun oldum. Fraser Tepesi’nden Roger MacKenzie.” Aynı şekilde başını eğerek selam vererek eski tip resmiyetin tadını çıkardı. Burkulan parmaklara ve yumrulu eklemlere dikkat ederek Hanlon’ın elini sıktı. Hanlon, Roger’ın eklemlerine dikkat ettiğini görüp itiraz edercesine bir yüz ifadesi takındı.</span></p>
				<p class="paragraf para-style-override-8"><span class="char-style-override-6">“Ah, bir damla yağla hiçbir sorun kalmaz.” Hanlon bunu kanıtlamak istercesine tek elini gerdi, sonra gözlerini Roger’dan ayırmadan parmaklarını şaklattı. </span></p>
				<p class="paragraf para-style-override-8"><span class="char-style-override-6">“Peki ya siz bayım; parmak uçlarınızdaki nasırları fark ettim. Belki kemancı değilsiniz ama telli bir başka çalgı mı çalıyorsunuz?”</span></p>
				<p class="paragraf para-style-override-8"><span class="char-style-override-6">“Yalnızca böyle gecelerde zaman geçirmek için; sizler gibi değil.”Roger topluluğu kibarca selamladı. Müzisyenler paketlerden hırpalanmış bir çello, iki viyola, bir trampet, bir flüt ve hayatına bir av borusu olarak başlayan ve sonrasında farklı yerlerinden bir sürü tuhaf borunun sokulduğu bir çalgı daha çıkardılar.</span></p>
				<p class="paragraf para-style-override-8"><span class="char-style-override-6">Hanlon kurnaz gözlerle baktı, derin bir nefes alarak göğsünü şişirdi.</span></p>
				<p class="paragraf para-style-override-8"><span class="char-style-override-6">“İçindeki sesi bir dinleyin! Siz şarkı da söylüyorsunuz, değil mi Bay MacKenzie?”</span></p>
				<p class="paragraf para-style-override-8"><span class="char-style-override-6">Roger’ın cevabı arkasından gelen bir gümbürtü ve kederli bir tıngırtıyla bozuldu. Arkasına baktığında çello çalan adamın enstrümanının üzerine, az önce yanından çarparak geçen umursamaz adamdan korumak için, tıpkı kocaman bir civcivi olan bir tavuk gibi kapaklandığını gördü.</span></p>
				<p class="paragraf para-style-override-8"><span class="char-style-override-6">“Dikkat etsene!” diye bağırdı adam. “Sakar sarhoş!”</span></p>
				<p class="paragraf para-style-override-8"><span class="char-style-override-6">“Ha?” Denizci üniforması içindeki tıknaz adam tehditkâr gözlerle müzisyene baktı. “Sen nasıl... benimle bu şekilde konuşursun...” Yüzünde oldukça sağlıksız bir kırmızılık vardı ve ayakta dururken sürekli sallanıyordu; Roger metrelerce uzaktan bile alkol kokusunu alabiliyordu.</span></p>
				<p class="paragraf para-style-override-8"><span class="char-style-override-6">Adam işaret parmağını müzisyene doğru sallayıp konuşmaya yeltendi. Dişlerinin arasından pembe dilinin ucu belirdi ama ağzından tek söz çıkmadı. Moraran çenesi bir süre açıldı, ama sonra adam konuşmaktan vazgeçip geri döndü. Elinde içki tepsisiyle kendisine doğru gelen uşağı sıyırıp koridora doğru ilerledi.</span></p>
				<p class="paragraf para-style-override-8"><span class="char-style-override-6">“Dikkat edin Bay O’Reilly,” dedi Seamus Hanlon yanındaki müzisyene. “Bıçağıyla sizi pusuya düşürebilir.”</span></p>
				<p class="paragraf para-style-override-8"><span class="char-style-override-6">O’Reilly yere tükürdü.</span></p>
				<p class="paragraf para-style-override-8"><span class="char-style-override-6">“Onu tanıyorum,” dedi kibirle. “Adı Wolff. Köpek havlaması gibi bir ismi var. Zil zurna sarhoş. Bir saat sonra beni hatırlamaz bile.”</span></p>
				<p class="paragraf para-style-override-8"><span class="char-style-override-6">Hanlan düşünceli gözlerle Yüzbaşı’nın kaybolduğu noktaya baktı.</span></p>
				<p class="paragraf para-style-override-8"><span class="char-style-override-6">“Olabilir,” dedi. “Ama adamı ben de tanıyorum ve aklının hareketlerinden daha keskin olduğunu düşünüyorum.” Kemanının sapını avucuna dalgın dalgın vurdu. Sonra başını Roger’a doğru çevirdi.</span></p>
				<p class="paragraf para-style-override-8"><span class="char-style-override-6">“Fraser Tepesi dediniz, değil mi? Bayan Cameron’ın, yani Bayan Innes’in akrabası mısınız?” dedi Jocasta’nın soyadını düzelterek.</span></p>
				<p class="paragraf para-style-override-8"><span class="char-style-override-6">“Jamie Fraser’ın kızıyla evliyim,” dedi Roger sabırla. Bütün herkes Jamie Fraser’ın kim olduğunu bildiğine göre, kendini tanıtmanın en etkili yolunun bu olduğuna karar verdi. Hem Roger’ın ailevi bağlantılarına dair başka soru sorulmasını da engellemiş oluyordu.</span></p>
				<p class="paragraf para-style-override-8"><span class="char-style-override-6">“Ho ho,” dedi Seamus. Etkilenmişe benziyordu. “Pekâlâ, o zaman.”</span></p>
				<p class="paragraf para-style-override-8"><span class="char-style-override-6">“O sidik kesesinin burada işi ne?” diye sordu çello çalan. Hâlâ Wolff’un arkasından bakıyordu. Çalgısını teselli eder gibi okşadı. “Herkes onun Bayan Cameron’la evlenip River Run’ı ele geçirmek istediğini biliyor. Bugün insan içine çıkmaya nasıl cesaret etti!”</span></p>
				<p class="paragraf para-style-override-8"><span class="char-style-override-6">“Belki de artık öyle bir niyeti olmadığını kanıtlamaya gelmiştir,” dedi Roger. “Medeni bir hareket. İyi olan kazandı, değil mi?”</span></p>
				<p class="paragraf para-style-override-8"><span class="char-style-override-6">Müzisyenler bu sözler karşısında kıs kıs güldüler.</span></p>
				<p class="paragraf para-style-override-8"><span class="char-style-override-6">“Belki de,” dedi flütçü, başını sallayarak. “Ama eğer Duncan Innes’in arkadaşıysanız, dans ederken arkasını kollamasını söyleyin.”</span></p>
				<p class="paragraf para-style-override-8"><span class="char-style-override-6">“Evet, bunu yapın,” dedi Seamus Hanlon. “Onunla konuşun ama geri gelin.”</span></p>
				<p class="paragraf para-style-override-8"><span class="char-style-override-6">Beklemekte olan uşağın tepsisinden bir bardak aldı. Roger’a gülümseyerek bardağını kaldırdı. </span></p>
			</div>
		</div>
	</body>
</html>