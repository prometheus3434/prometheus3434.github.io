<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-36.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-36.html" xml:lang="tr-TR">
			<div class="Basic-Text-Frame">
				<p class="split"/>
				<p class="basliklar" id="toc_marker-4-2"><span class="bold">34 BÜYÜ</span></p>
				<p class="paragraf"/>
				<p class="paragraf para-style-override-8"><span class="char-style-override-6">Parlayan beyaz yüzeye dokunduktan sonra parmaklarımın uçlarını birbirlerine sürttüm.</span></p>
				<p class="paragraf para-style-override-8"><span class="char-style-override-6">“Kesinlikle kaz yağından daha yağlı bir şey yok,” dedim. Parmaklarımı önlüğüme silip büyük bir kaşık aldım.</span></p>
				<p class="paragraf para-style-override-8"><span class="char-style-override-6">“Harika bir börek için daha iyi bir yağ yok,” dedi Bayan Bug. Beyaz kaz yağını kaynayan güğümden kepçeyle iki büyük taş çömleğe aktarırken, Bayan Bug da parmak uçlarında durmuş, kıskanç gözlerle beni izliyordu. Çömleklerden bir tanesi mutfakta kalacak, diğeri ise muayene odama gidecekti.</span></p>
				<p class="paragraf para-style-override-8"><span class="char-style-override-6">“Yılbaşı arifesinde harika bir etli böreğimiz olacak,” dedi. Gözlerini kısarak böreği hayal etti. “Sonrasında mezgit yahnisi ve mısır çorbası... reçelli üzüm turtası ve kaymak!”</span></p>
				<p class="paragraf para-style-override-8"><span class="char-style-override-6">“Harika,” dedim kendi kendime. Benim kaz yağıyla ilgili planlarımda, yanıklar ve sıyrıklar için saparna ve yaban yasemini merhemi, burun tıkanıklığı ve nefes darlığı için mentollü bir merhem, bebek bezinin neden olduğu kurdeşen için ise yatıştırıcı ve hoş kokulu bir merhem -mesela lavanta ve ezilmiş kına çiçeği yapraklı bir karışım- vardı.</span></p>
				<p class="paragraf para-style-override-8"><span class="char-style-override-6">Etrafta Jemmy’yi arandım; emeklemeyi daha birkaç gün önce öğrenmiş olmasına rağmen oldukça hızlıydı. Özellikle de kimse bakmazken. Şimdi ise bir köşede sessizce oturmuş, Jamie’nin Noel hediyesi olarak tahtayı oyarak yaptığı atı kemiriyordu.</span></p>
				<p class="paragraf para-style-override-8"><span class="char-style-override-6">Çoğu Katolik olduğu için İskoçlar Noel’i bir şölen vesilesi olarak değil, dini bir gelenek olarak görüyorlardı. Papaz ya da rahip olmadığı için, Pazar günü yalnızca yemekler yenmiş ve küçük hediyeler verilmişti. Jamie’nin bana verdiği hediye ise, an itibariyle kullandığım tahtadan oyulmuş kepçeydi. Tutma yeri nane yaprağı şeklinde oyulmuştu; ben de ona boynu fırfırlı bir gömlek vermiştim. Eskisinin dikiş yerleri fazla giyilmekten sökülmüştü.</span></p>
				<p class="paragraf para-style-override-8"><span class="char-style-override-6">Bayan Bug, Brianna, Marsali, Lizzie ve ben yakınlardaki çocuklara Noel hediyesi olarak dağıtmak için bir sürü pekmezli şekerleme yapmıştık. Şekerlemenin en güzel yanı, dişlerini yapış yapış yapacağı için, ağızlarını bir süre açamayacak olmalarıydı. Böylelikle yetişkinler huzurlu bir Noel geçirebileceklerdi. Germain’in çığlıkları bile ahenkli bir mırıltıya dönüşmüştü.</span></p>
				<p class="paragraf para-style-override-8"><span class="char-style-override-6">Noel arifesinin angaryası bir başka olurdu. İskoçların yeni yıl kutlamalarının hangi pagan köklerine bağlı olduğunu ancak Tanrı bilirdi. Ama benim bol miktarda ilacı önceden hazırlamamın bir nedeni vardı. Hatta aynı nedenden ötürü Jamie viski fıçılarının yanına gitmiş, hangisinin kimseyi zehirlemeyecek kadar yıllanmış olduğuna karar vermeye çalışıyordu.</span></p>
				<p class="paragraf para-style-override-8"><span class="char-style-override-6">Kaz yağından geriye, güğümün dibindeki epeyce miktarda koyu renk su ve et parçası kalmıştı. Bayan Bug’ın, zihninde dans eden yağların hayaliyle güğüme baktığını gördüm.</span></p>
				<p class="paragraf para-style-override-8"><span class="char-style-override-6">“Yarı yarıya,” dedim büyük bir şişe ararken.</span></p>
				<p class="paragraf para-style-override-8"><span class="char-style-override-6">Tartışmadı; etli omuzlarını silkip sandalyesine yaslandı.</span></p>
				<p class="paragraf para-style-override-8"><span class="char-style-override-6">“Onunla ne yapacaksınız peki?” diye sordu merakla. Bir yandan da, suyu süzmek için şişenin ağzına koyduğum muslin beze baktı. “Yağ, merhemlerde çok kullanılır. Suyu da sıtması olanların vücutlarına sürülür.” Tüm bunları bilmiyor olduğum ihtimaline karşı tek kaşını şüpheyle kaldırdı. “Bir-iki gün bekleyince rengi küften maviye döner.”</span></p>
				<p class="paragraf para-style-override-8"><span class="char-style-override-6">“Umarım öyle olur,” dedim. Et suyunu kepçeyle şişenin ağzındaki beze döktüm. “Küflenmesi için bir miktar ekmek bekletiyorum. Et suyunda da aynı şey olacak mı, görmek istiyorum.”</span></p>
				<p class="paragraf para-style-override-8"><span class="char-style-override-6">Aklında binlerce sorunun ve cevabın dolaştığını görebiliyordum. Hepsinin temelinde bozuk yemeklere beslediğim deliliğin daha da büyüyüp büyümeyeceği, kısa bir zamanda mutfaktaki her şeyi içine çekip çekmeyeceği vardı. Bakışlarını böreğe çevirip, sağlam olup olmadığına baktı. Sonra şüpheli gözleriyle beni süzdü.</span></p>
				<p class="paragraf para-style-override-8"><span class="char-style-override-6">Gülümseyişimi saklamak için başımı çevirdiğimde, Adso’nun banka çıkıp arka bacaklarının üzerinde durarak, büyük yeşil gözleriyle büyülenmiş gibi kepçemi izlediğini gördüm.</span></p>
				<p class="paragraf para-style-override-8"><span class="char-style-override-6">“Sen de biraz ister misin?” Raftaki çay tabağını alıp et suyu, lezzetli kaz eti parçaları ve yağ toplarıyla doldurdum.</span></p>
				<p class="paragraf para-style-override-8"><span class="char-style-override-6">“Kendi yarımdan veriyorum,” diyerek Bayan Bug’ı rahatlatmaya çalıştım. Ama o başını iki yana sert bir şekilde salladı.</span></p>
				<p class="paragraf para-style-override-8"><span class="char-style-override-6">“Lafı mı olur, Bayan Fraser,” dedi. “Son iki günde minik kedi altı tane fare yakaladı.” Zıplayıp banktan inerek minik dili el verdiğince hızlı bir şekilde et suyunu içen Adso’ya şefkatle baktı. “Kediniz ocağımdan istediği şeyi alabilir.”</span></p>
				<p class="paragraf para-style-override-8"><span class="char-style-override-6">“Ah, altı fare mi yakaladı? Harika. O halde gelip benim muayene odamdakileri de yakalayabilir.” Resmen vebaya ev sahipliği yapıyorduk; soğuk havada içeri giren fareler, akşam karanlığında vuran gölgeler gibi süpürgeliklerde cirit atarak, aniden karşımıza çıkarak, açık dolapların içinden fırlayarak küçük çapta kalp krizleri geçirmemize ve tabak çanağın kırılmasına neden oluyorlardı.</span></p>
				<p class="paragraf para-style-override-8"><span class="char-style-override-6">“Fareleri suçlayamazsınız,” dedi Bayan Bug. “Sonuçta onlar yemek neredeyse, oraya giderler.”</span></p>
				<p class="paragraf para-style-override-8"><span class="char-style-override-6">Et suyunu şişeye tamamen boşaltmıştım ve muslin bezin üzerinde kalın bir tabaka artık kalmıştı. Kalıntıları parmağımla alıp Adso’nun çay tabağına koyduktan sonra kepçemi yeniden et suyuyla doldurdum.</span></p>
				<p class="paragraf para-style-override-8"><span class="char-style-override-6">“Evet, öyleler,” dedim. “Bu konuda üzgünüm ama küf önemli. Bir nevi ilaç ve ben...”</span></p>
				<p class="paragraf para-style-override-8"><span class="char-style-override-6">“Ah, evet! Elbette öyle,” dedi aceleyle. “Bunu biliyorum.” Sesinde hiç alaycı bir edanın olmaması beni şaşırtmıştı. Bir anlık tereddütten sonra eteğinin altındaki hacimli cebine elini soktu. </span></p>
				<p class="paragraf para-style-override-8"><span class="char-style-override-6">“Arch ile beraber Auchterlonie’deki bir köyde yaşarken, bir adam vardı. Adı Johnnie Howlat’tı ve büyücüydü. İnsanlar onun yanına giderken çok temkinli davranırlardı. Ama yine de giderlerdi. Bazıları ot tedavileri için gündüzleri, bazıları ise büyü satın almak için geceleri giderdi. O tür insanları bilir misiniz?” Bakışlarını bana çevirince kararsızlık içinde başımı salladım.</span></p>
				<p class="paragraf para-style-override-8"><span class="char-style-override-6">Bahsettiği türdeki insanları biliyordum; bazıları yalnızca reçete yazmakla kalmıyorlar, aynı zamanda aşk ve doğurganlık iksiri gibi küçük büyüler yapıyorlardı. Sırtımda soğuk bir şey kayıp kayboldu ama salyangozun çizdiği yolu andıran tuhaf bir his bıraktı ardında.</span></p>
				<p class="paragraf para-style-override-8"><span class="char-style-override-6">Kırmızı ve siyah iple bağlanmış küçük bir demet dikenli çalının görüntüsü gözlerimin önüne gelince yutkundum. Laoghaire adında kıskanç bir kız bu demeti Geillis Duncan adında bir büyücüden alıp yastığımın altına koymuştu. O da benim gibi bir büyücüydü.</span></p>
				<p class="paragraf para-style-override-8"><span class="char-style-override-6">Bayan Bug’ın söylemeye çalıştığı bu muydu? Düşünceli gözlerle bana bakıyordu. Her zamanki hareketliliği sönmüştü.</span></p>
				<p class="paragraf para-style-override-8"><span class="char-style-override-6">“Johnnie Howlat pis bir herifti. Karısı yoktu ve kulübesi iğrenç kokardı. Kendisi de öyle.” Hemen arkasında yanan ateşe rağmen aniden ürperdi.</span></p>
				<p class="paragraf para-style-override-8"><span class="char-style-override-6">“Onu bazen ormanda, bazen de bozkırda yerleri eşelerken görebilirdiniz. Ölen hayvanlar bulduğunda derilerini, ayaklarını, kemiklerini ve dişlerini alıp büyülerinde kullanıyordu. Eski püskü, çiftçi önlüğü gibi bir önlük giyerdi. Bazen önlüğünün altında bir şey olduğunu görürdünüz. Üzerinden kan damlardı.”</span></p>
				<p class="paragraf para-style-override-8"><span class="char-style-override-6">“Kulağa hiç hoş gelmiyor,” dedim. Gözlerimi, et suyunu süzdüğüm şişeden ayırmıyordum. “Ama insanlar yine de ona gidiyorlardı, öyle mi?”</span></p>
				<p class="paragraf para-style-override-8"><span class="char-style-override-6">“Başka kimse yoktu,” dedi. Kahverengi gözlerini hiç kırpmadan bana baktı. Elini yavaşça hareket ettirip cebine soktu.</span></p>
				<p class="paragraf para-style-override-8"><span class="char-style-override-6">“İlk başta bilmiyordum,” dedi. “Johnnie mezarlıktan kemik, tavuk kanı ve bu tür şeyler topluyormuş. Ama siz…” Düşünceli gözlerle bana bakarak başını salladı, beyaz eşarbı ateşin ışığında tertemiz görünüyordu. “…siz temizsiniz.”</span></p>
				<p class="paragraf para-style-override-8"><span class="char-style-override-6">“Teşekkür ederim,” dedim. Hem memnun olmuştum, hem de duygulanmıştım. Bayan Bug’dan böyle bir iltifat duymak çok güzeldi.</span></p>
				<p class="paragraf para-style-override-8"><span class="char-style-override-6">“Küflü ekmek dışında,” diye ekledi. Dudaklarının kenarı hafifçe büküldü. “Bir de kulübenizdeki o vahşi keçi. Bu doğru mu? Johnnie gibi bir büyücü müsünüz?”</span></p>
				<p class="paragraf para-style-override-8"><span class="char-style-override-6">Ne söyleyeceğimi bilmiyordum. Cranesmuir’in üzerinden yıllar geçmediği için hâlâ aklımdaydı. İstediğim son şey, Bayan Bug’ın büyücü olduğum dedikodusunu -kimileri zaten bana şifacı diyordu- yaymasıydı. </span></p>
				<p class="paragraf para-style-override-8"><span class="char-style-override-6">“Tam olarak öyle değil,” dedim temkinli bir şekilde. “Yalnızca bitkiler hakkında biraz bilgim var. Ve cerrahi konusunda. Ama gerçekten sihir ya da büyü hakkında hiçbir bilgim yok.”</span></p>
				<p class="paragraf para-style-override-8"><span class="char-style-override-6">Sanki şüphelerini reddetmemişim de kabul etmişim gibi bir edayla başını salladı.</span></p>
				<p class="paragraf para-style-override-8"><span class="char-style-override-6">Cevap vermeme fırsat kalmadan yerden sanki sıcak bir tavaya su damlamış gibi bir ses, ardından da gürültülü bir çığlık duyuldu. Oyuncağından yorulan Jemmy onu bir kenara bırakıp, Adso’nun tabağında ne olduğuna bakmak için emeklemişti. Yemeğini paylaşmak istemeyen kedi bebeğe tıslayıp onu korkutmuştu. Jemmy’nin çığlığı da Adso’yu korkutmuş ve hayvan bankın altına girmişti; gölgelerin içinde yalnızca pembe burnunun ucu ve bıyıkları görünüyordu.</span></p>
				<p class="paragraf para-style-override-8"><span class="char-style-override-6">Bayan Bug et suyunu süzme işini devralırken, ben de Jem’i kucağıma alıp gözyaşlarını sildim. Tabaktaki kazdan geri kalanlara bakıp bir bacak kemiği aldı. Kemiğin ucundaki beyaz kıkırdak yumuşak ve parlaktı.</span></p>
				<p class="paragraf para-style-override-8"><span class="char-style-override-6">“Al bakalım evlat.” Kemiği Jemmy’nin burnunun önünde salladı. Jemmy birden ağlamayı bıraktı, kemiği alıp ağzına attı. Bayan Bug daha küçük bir kanat kemiği alıp çay tabağına koydu. Kemiğin üzerinde hâlâ et parçaları vardı. </span></p>
				<p class="paragraf para-style-override-8"><span class="char-style-override-6">“Bu da sana evlat,” dedi bankın altındaki karanlığa. “Mideni çok doldurma. Farelere yer bırak, tamam mı?”</span></p>
				<p class="paragraf para-style-override-8"><span class="char-style-override-6">Masaya geri dönüp kemikleri tavaya almaya başladı.</span></p>
				<p class="paragraf para-style-override-8"><span class="char-style-override-6">“Bunları çorbaya koymak için pişireceğim,” dedi gözlerini işinden ayırmadan. Sonra ne ses tonunu değiştirip, ne de bana bakıp, “Johnnie Howlat’a bir kez gittim,” dedi.</span></p>
				<p class="paragraf para-style-override-8"><span class="char-style-override-6">“Öyle mi?” Oturup Jemmy’yi dizlerime koydum. “Hasta mıydın?”</span></p>
				<p class="paragraf para-style-override-8"><span class="char-style-override-6">“Çocuğum olsun istiyordum.”</span></p>
				<p class="paragraf para-style-override-8"><span class="char-style-override-6">Ne söyleyeceğimi bilemedim; sessizce oturup, şişenin ağzındaki bezden damlayan et suyunun sesini dinledim. Bayan Bug son kıkırdağı tavaya koyup ocağın üzerine yerleştirdi.</span></p>
				<p class="paragraf para-style-override-8"><span class="char-style-override-6">“Bir senede dört kez düşük yapmıştım,” dedi sırtı bana dönük bir şekilde. “Şimdiki halime bakınca inanmayacaksınız ama ben bir deri bir kemiktim. Benzim çok soluktu.”</span></p>
				<p class="paragraf para-style-override-8"><span class="char-style-override-6">Tavayı kömürlerin üzerine yerleştirip kapağını kapattı.</span></p>
				<p class="paragraf para-style-override-8"><span class="char-style-override-6">“Ben de bütün paramızı alıp Johnnie Howlat’a gittim. Johnnie parayı alıp tavaya su koydu. Beni tavanın bir yanına oturttu, diğer yana da kendi oturdu. Orada çok uzun bir süre öylece oturduk. Ben ona, o da suya bakıyordu.</span></p>
				<p class="paragraf para-style-override-8"><span class="char-style-override-6">“Sonunda irkilip ayağa kalktı. Kulübesinin arkasına gitti. Karanlık olduğu için ne yaptığını göremedim ama bir yerleri karıştırıp kendi kendine bir şeyler söylendi. Sonunda yanıma gelip bana bir büyü verdi.”</span></p>
				<p class="paragraf para-style-override-8"><span class="char-style-override-6">Bayan Bug doğrulup yüzünü döndü. Yaklaşıp elini Jemmy’nin ipeksi saçlarında çok nazik bir şekilde gezdirdi.</span></p>
				<p class="paragraf para-style-override-8"><span class="char-style-override-6">“Johnnie bana, rahmimin ağzını kapatacak ve bebeği orada doğuma kadar güvenli bir şekilde tutacak bir büyü olduğunu söyledi. Ama suya bakarken bir şey görmüştü ve bana söylemek zorundaydı. Eğer dünyaya canlı bir çocuk getirirsem, kocam ölecekti. Bana büyüyü verecekti ve seçimi de bana bırakacaktı. Bundan daha adil ne olabilirdi?”</span></p>
				<p class="paragraf para-style-override-8"><span class="char-style-override-6">İş yapmaktan bitkin düşmüş parmağıyla Jemmy’nin yanağını okşadı. Yeni oyuncağına konsantre olmuş olan Jemmy, hiç tepki vermedi.</span></p>
				<p class="paragraf para-style-override-8"><span class="char-style-override-6">“Bir ay boyunca o büyüyü cebimde taşıdım, sonra da çıkardım.”</span></p>
				<p class="paragraf para-style-override-8"><span class="char-style-override-6">Uzanıp ellerini avuçlarıma alarak sıktım. Bebeğin salya akıtması ve kömürlerin üzerindeki kemiklerden gelen cızırtılardan başka bir ses yoktu. Bayan Bug bir süre sessizce durduktan sonra elini çekip cebine geri soktu. Cebinden küçük bir şey çıkarıp yanımdaki masanın üzerine koydu.</span></p>
				<p class="paragraf para-style-override-8"><span class="char-style-override-6">“Bunu atmayı başaramadım,” dedi boş gözlerle bakarak. “Bana üç gümüş peniye mal oldu. İskoçya’dan ayrıldığımızda yolculuk boyunca yanımda taşıyabileceğim kadar küçük bir şey.”</span></p>
				<p class="paragraf para-style-override-8"><span class="char-style-override-6">Parlak pembe renkte, gri çizgili, yıpranmış bir taştı. Hamile bir kadın şeklinde oyulmuştu. Karnı epey büyüktü, göğüsleri dolgundu ve bacakları kalındı. Daha önce müzelerde böyle şeyler görmüştüm. Johnnie Howlat bunu kendi mi yapmıştı? Yoksa bozkırda yaptığı araştırmalarda bulduğu çok eski zamanlardan kalma bir kalıntı mıydı?</span></p>
				<p class="paragraf para-style-override-8"><span class="char-style-override-6">Nazikçe taşa dokundum. Johnnie Howlat suyun içinde ne görmüştü, bilmiyordum ama, Arch ve Murdina Bug’ın arasındaki aşkı görecek kadar akıllı olduğuna dair hiç şüphe yoktu. Bir kadının çok sevdiği kocası için fedakârlık yaparak çocuk hayalinden vazgeçmesi, çocuğu olmadığı için acı çekmesinden daha mı kolaydı? </span></p>
				<p class="paragraf para-style-override-8"><span class="char-style-override-6">“Bu büyüye ihtiyacı olan bir kadın bulabilirsiniz. Çöpe giderse yazık olur, değil mi?” dedi Bayan Bug sakin bir şekilde.</span></p>
			</div>
		</div>
	</body>
</html>