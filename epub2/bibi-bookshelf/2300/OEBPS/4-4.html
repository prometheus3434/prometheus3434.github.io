<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-4.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-4.html" xml:lang="tr-TR">
			<div class="Basic-Text-Frame">
				<p class="split"/>
				<p class="basliklar" id="toc_marker-1-4"><span class="bold">4 DÜĞÜN HEDİYELERİ</span></p>
				<p class="paragraf"/>
				<p class="paragraf para-style-override-8"><span class="Vurgu char-style-override-8">Gökyüzü hâlâ kapalıydı ama o sırada yağmur dinmişti. Yakılan ateşler, meyve ağaçlarının donmasını engellemek için kurulan ısıtıcılar gibi is kokuyordu. yağmurun dinmesini fırsat bilen insanlar, ıslak giysilerini ve örtülerini kurutmak için telaşla yanan çıralara yaş odunlarını atıyorlar, biriken kömürlerini harlıyorlardı. Hava hâlâ hareketliydi. Odunlardan tütüp ağaç tepelerine kadar yükselen dumanlar, hayaletleri andırıyordu.</span></p>
				<p class="paragraf para-style-override-8"><span class="Vurgu char-style-override-8">Roger’ın önündeki patikayı duman bulutu sarmıştı. Roger, bulutun içine dalmamak için dönüp, çoraplarını ıslatan ıslak çimlerin ve ceketinin omuzlarında siyah nem izleri bırakan çam ağaçlarından geçti. Islanmış olmasını önemsemedi, aklındaki tek şey, o gün yapılacakların listesiydi.</span></p>
				<p class="paragraf para-style-override-8"><span class="Vurgu char-style-override-8">Öncelikle tenekeci dükkânına gidip Brianna’ya düğün hediyesi olarak birkaç küçük hediye alacaktı. Brianna ne severdi? Merak ediyordu. Mücevherat, broş? Çok az parası vardı ama hediye alarak o geceyi hatırlanır kılmak istiyordu.</span></p>
				<p class="paragraf para-style-override-8"><span class="Vurgu char-style-override-8">Yemin ederlerken kendi yüzüğünü Brianna’nın parmağına takmak isterdi ama Brianna büyükbabasına ait olan bombeli yakut yüzüğün yeterli olduğu konusunda ısrar etmişti; Brianna’nın parmağına tam oluyordu ve başka bir yüzük için para harcamaya gerek yoktu. Pratik düşünen biriydi -bazen bu korkutucu bir hal de alıyordu- ve Roger’ın romantik tavrıyla ters düşüyordu.</span></p>
				<p class="paragraf para-style-override-8"><span class="Vurgu char-style-override-8">Kullanışlı ama süslü olmalıydı, mesela boyalı bir lazımlık? Roger kendi kendine gülümsedi ama şüpheyle de olsa bunun kullanışlı olduğunu düşünmüştü.</span></p>
				<p class="paragraf para-style-override-8"><span class="Vurgu char-style-override-8">Papaz Efendi Wakefield’in cemaatinin ağırbaşlı ve iş bitirici müdiresi olan, bir akşam yemeğin ortasında histeri nöbetleri geçirerek papazın evine gelip kocasını öldürdüğünü söyleyerek, ne yapması gerektiğini soran Bayan Abercrombie’yi çok net hatırlıyordu. Papaz Efendi, Roger ve genç bir çocukla birlikte olup biteni görmek için Abercrombieler’in evine gitmiş, Bayan Abercrombie’yi de bir süreliğine kâhyanın gözetimine bırakmıştı. </span></p>
				<p class="paragraf para-style-override-8"><span class="Vurgu char-style-override-8">Bay Abercrombie’yi mutfakta, yerde yatarken bulmuşlardı. Neyse ki karısına evliliklerinin yirmi üçüncü yılında hediye ettiği buharlı ütünün kafasında açtığı küçük yaradan oluk oluk akan kana rağmen bitkin ama hayattaydı. </span></p>
				<p class="paragraf para-style-override-8"><span class="Vurgu char-style-override-8">“Ama eskisi kurulama bezlerini bile ütülüyormuş!” Bay Abercrombie hüzünlü aralıklarla aynı cümleyi tekrarlayıp dururken, Papaz Efendi adamın kafasını bandajlamış, Roger da yerleri temizlemişti.</span></p>
				<p class="paragraf para-style-override-8"><span class="Vurgu char-style-override-8">Kararını vermesini sağlayan etken, Abercrombieler’in mutfağındaki insanın kanını donduran cinsten lekeleri hatırlamasıydı. Bree işlevselden yana olabilirdi ama bu onların düğünüydü. Hastalıkta ve sağlıkta, ölüm bizi ayırana dek. Romantik bir seçim yapacaktı -bir şilinle ne kadar romantik olunabilirse, o kadar işte.</span></p>
				<p class="paragraf para-style-override-8"><span class="Vurgu char-style-override-8">Yakınlardaki çamların dikenlerinin arasında, kardinal kuşunu andıran kırmızı bir ışık görünüyordu. Ama bu, ortalama bir kuştan daha büyüktü; Roger durup dalların arasındaki açıklıktan baktı.</span></p>
				<p class="paragraf para-style-override-8"><span class="Vurgu char-style-override-8">“Duncan?” diye seslendi. “Sen misin?”</span></p>
				<p class="paragraf para-style-override-8"><span class="Vurgu char-style-override-8">Duncan Innes utangaç bir şekilde başını sallayarak ağaçların arasından çıktı. Üzerinde hâlâ kırmızı ekoseli Cameron giysisi vardı ama göz alıcı ceketini bırakmış, onun yerine omuzlarını eski İskoç tarzında rahat bir ekose şalla örtmüştü.</span></p>
				<p class="paragraf para-style-override-8"><span class="italik char-style-override-6">“a Smeòraich?</span><span class="Character-Style-1 char-style-override-7"><a class="footnote-link" href="#footnote-225-13" id="footnote-225-13-backlink">13</a></span><span class="apple-style-span char-style-override-6">” dedi.</span></p>
				<p class="paragraf para-style-override-8"><span class="apple-style-span char-style-override-6">“Evet, öyle. Ben de tam tenekeciye gidiyordum. Benimle gel.” Artık dumandan arınmış olan patikaya saptı, yan yana dağ yamacına doğru birbirlerine eşlik ettiler.</span></p>
				<p class="paragraf para-style-override-8"><span class="apple-style-span char-style-override-6">Duncan’ın konu açmasını bekleyen Roger, tek kelime etmedi. Duncan mizaç olarak çekingen ve sıkılgandı ancak itaatkâr, akıllı ve inatçıydı da. Söyleyecek bir şeyi olduğunda söylerdi -tabii ona zaman tanınırsa. Sonunda derin bir nefes alıp konuşmaya başladı.</span></p>
				<p class="paragraf para-style-override-8"><span class="apple-style-span char-style-override-6">“Mac Dubh babanın papaz olduğunu söyledi, doğru mu bu?”</span></p>
				<p class="paragraf para-style-override-8"><span class="apple-style-span char-style-override-6">“Evet,” dedi Roger, şaşırmıştı. “Aslında öz babam öldürülünce annemin amcası beni evlat edinmiş; papaz olan oydu.” Daha sözcükler ağzından dökülürken, Roger bunları neden anlatma gereği duyduğunu merak etti. Hayatı boyunca Papaz Efendi’nin babası olduğunu düşünmüş ve herkese böyle anlatmıştı. </span></p>
				<p class="paragraf para-style-override-8"><span class="apple-style-span char-style-override-6">Duncan halden anlar bir edayla başını salladı.</span></p>
				<p class="paragraf para-style-override-8"><span class="apple-style-span char-style-override-6">“Ama Presbiteryen olmalısın, değil mi? Mac Dubh’ın öyle söylediğini duydum.” Duncan her zamanki gibi terbiyeli de davransa, bıyık altından gülüvermişti.</span></p>
				<p class="paragraf para-style-override-8"><span class="apple-style-span char-style-override-6">“Evet, sanırım duymuşsun,” diye yanıtladı Roger umursamaz bir tavırla. Toplantıya katılanlar Mac Dubh’ın bu konudan bahsettiğini duymamış olsalardı, çok şaşırırdı.</span></p>
				<p class="paragraf para-style-override-8"><span class="apple-style-span char-style-override-6">“Yani, benim de Presbiteryen olduğumu söyleyecektim,” dedi Duncan, özür dileyeme çalışır gibiydi.</span></p>
				<p class="paragraf para-style-override-8"><span class="apple-style-span char-style-override-6">Roger şaşkınlıkla adamın yüzüne baktı.</span></p>
				<p class="paragraf para-style-override-8"><span class="apple-style-span char-style-override-6">“Sen mi? Ben senin Katolik olduğunu sanıyordum!”</span></p>
				<p class="paragraf para-style-override-8"><span class="apple-style-span char-style-override-6">Duncan mahcup bir ifadeyle takma kollu omuzunu silkti.</span></p>
				<p class="paragraf para-style-override-8"><span class="apple-style-span char-style-override-6">“Hayır. Annemin babası Presbiteryen eylemine katılmıştı. İnançlarında çok tutucuymuş, değil mi?” Utangaç bir tavırla gülümsedi. “Bu tutuculuk bana gelene kadar biraz yumuşadı; annem dindardı ama babam kiliseye pek gitmezdi, ben de gitmem.”</span></p>
				<p class="paragraf para-style-override-8"><span class="apple-style-span char-style-override-6">Roger durumu anladığına dair bir şeyler geveleyip başını salladı. Duncan Jamie’yle, ayaklanmadan sonra Ardsmuir Hapishanesi’nde tanışmıştı. II. James birliklerinin çoğunun Katolik olmalarına rağmen, aralarında Protestanların da olduğunu biliyordu ve birçoğu, yakın çevredeki Katoliklerin sayıca üstün olduklarını bildiği için susmuştu. </span></p>
				<p class="paragraf para-style-override-8"><span class="apple-style-span char-style-override-6">“Evet, işte. Peki bu gece Bayan Cameron’la evliliğin...”</span></p>
				<p class="paragraf para-style-override-8"><span class="apple-style-span char-style-override-6">Duncan başını sallayıp bıyıklarını oynattı.</span></p>
				<p class="paragraf para-style-override-8"><span class="apple-style-span char-style-override-6">“Öyle. Sence bir şey söylemek zorunda mıyım?”</span></p>
				<p class="paragraf para-style-override-8"><span class="apple-style-span char-style-override-6">“Bayan Cameron bilmiyor mu? Jamie de mi bilmiyor?”</span></p>
				<p class="paragraf para-style-override-8"><span class="apple-style-span char-style-override-6">Duncan sessizce başını salladı, gözlerini patikadaki ezilmiş çamurlara dikti.</span></p>
				<p class="paragraf para-style-override-8"><span class="apple-style-span char-style-override-6">Roger, Jamie’nin fikrinin Jocasta Cameron’ınkinden daha önemli olduğunu anlamıştı elbet. Din ayrımı belli ki Duncan için bir sorun teşkil etmiyordu -ve Roger da Jocasta’nın dindar olduğuna hiç şahit olmamıştı- ama Duncan, Roger’ın Presbiteryenliğine Jamie’nin verdiği cevabı duyduğu için telaşlanmıştı.</span></p>
				<p class="paragraf para-style-override-8"><span class="apple-style-span char-style-override-6">“Pederi görmeye gitmişsin, Mac Dubh söyledi.” Duncan yan yan Roger’a baktı. “O- ” Boğazını temizledi, yüzü kızarmıştı. “Yani, seni vaftiz ederek... Katolik olmaya zorladı mı?”</span></p>
				<p class="paragraf para-style-override-8"><span class="apple-style-span char-style-override-6">Dindar bir Protestan için korkutucu, Duncan için ise oldukça tatsız bir ihtimaldi bu. Roger bunun kendisi için de tatsız olduğunu düşündü. Eğer mecbur kalırsa, Bree’yle evlenmek için buna razı olur muydu? Eninde sonunda olacağını düşündü ama yine de pederin din değiştirmesi konusunda ısrar etmemiş olmasının onu bir hayli rahatlattığını da kabul etti.</span></p>
				<p class="paragraf para-style-override-8"><span class="apple-style-span char-style-override-6">“Ah... hayır,” dedi Roger, başka bir duman bulutu üstlerine gelince öksürdü. “Hayır,” diye tekrarladı yaşaran gözlerini silerek. “Ama zaten vaftiz edilmişsen, bunu bir daha yapmıyorlar. Vaftiz edilmiştin, değil mi?”</span></p>
				<p class="paragraf para-style-override-8"><span class="apple-style-span char-style-override-6">“Ah, evet.” Duncan bunu duyduğuna sevinmiş gibiydi. “Evet, ben...” Yüzüne birden belli belirsiz bir gölge yerleşti. Bu karamsarlığa neden olan düşünce her ne ise, omzunu silkmesiyle kaybolup gitti. “Evet.”</span></p>
				<p class="paragraf para-style-override-8"><span class="apple-style-span char-style-override-6">“İyi o halde. Biraz düşüneyim, olur mu?”</span></p>
				<p class="paragraf para-style-override-8"><span class="apple-style-span char-style-override-6">Hayvan sürüsü gibi toplaşmış olan tenekeci arabaları nihayet görünmüştü. Satıcılar yağmurdan korunmak için brandaların ve battaniyelerin altına sığınmışlardı. Duncan bir anda durdu, belli ki devam etmeden önce bu konunun açıklığa kavuşmasını istiyordu.</span></p>
				<p class="paragraf para-style-override-8"><span class="apple-style-span char-style-override-6">Roger düşüncelere dalıp ensesini kaşıdı.</span></p>
				<p class="paragraf para-style-override-8"><span class="apple-style-span char-style-override-6">“Hayır,” dedi sonunda. “Hayır, bence bir şey söylemene gerek yok. Bak, ayin olmayacak, yalnızca evlilik merasimi düzenlenecek. Zaten hepsi birbirinin aynısı. Bu kadını karılığa kabul ediyor musun, bu adamı kocalığa kabul ediyor musun, varlıkta ya da yoklukta, falan filan.”</span></p>
				<p class="paragraf para-style-override-8"><span class="apple-style-span char-style-override-6">Duncan dikkatle dinleyip başını salladı.</span></p>
				<p class="paragraf para-style-override-8"><span class="apple-style-span char-style-override-6">“Bunları söyleyebilirim, evet,” dedi. “Varlıkta ve yoklukta. Benim durumum ikincisi. Bunu sen de öğreneceksin.”</span></p>
				<p class="paragraf para-style-override-8"><span class="apple-style-span char-style-override-6">Sözlerinde en ufak bir kinaye yoktu ama Roger’ın yüzündeki ifade onu hayli şaşırttı.</span></p>
				<p class="paragraf para-style-override-8"><span class="apple-style-span char-style-override-6">“Bir şey ima etmedim,” dedi Duncan aceleyle. “Tek söylemek istediğim- ”</span></p>
				<p class="paragraf para-style-override-8"><span class="apple-style-span char-style-override-6">Roger geçiştirmek için elini salladı.</span></p>
				<p class="paragraf para-style-override-8"><span class="apple-style-span char-style-override-6">“Sorun değil,” dedi, sesi tıpkı Duncan’ınki kadar sertti. “Doğruyu söylemekte fayda var.”</span></p>
				<p class="paragraf para-style-override-8"><span class="apple-style-span char-style-override-6">Her ne kadar tüm bu zaman boyunca gözardı etmeye çalışsa da bu gerçekti. Kendi durumunun Duncan’ınkiyle benzerlikler gösterdiğini fark etmişti: Zengin -ya da potansiyel zengin- bir kadınla evlenen, malı mülkü olmayan beş kuruşsuz bir adam.</span></p>
				<p class="paragraf para-style-override-8"><span class="apple-style-span char-style-override-6">Jamie Fraser’ın zengin olduğunu hiç düşünmemişti, belki mütevazılığı yüzünden, belki de sadece zaten zengin olmadığı için -henüz. Fraser’ın dört bin hektarlık bir arazisi vardı. Bu arazinin kayda değer bir bölümü hâlâ ekilmemişse, bu öyle kalacağı anlamına gelmezdi. Şu anda arazide kiracılar vardı; yakında daha da fazlası olacaktı. Bu kiracılar kiralarını ödemeye başladıklarında, derelerinde kereste fabrikaları ve buğday değirmenleri kurulduğunda, evleri ve dükkânları ve hanları olduğunda, bir avuç dolusu inek ve domuz ve at çoğalarak Jamie’nin dikkatli yöneticiliği altında gittikçe büyüyen besili bir hayvan sürüsüne dönüştüğünde... Jamie Fraser çok zengin bir adam olabilirdi. Brianna da Jamie’nin tek öz kızıydı.</span></p>
				<p class="paragraf para-style-override-8"><span class="apple-style-span char-style-override-6">Bir de oldukça zengin olan ve Brianna’yı mirasçısı yapmak istediğini açıklayan Jocasta Cameron vardı. Bree bu teklife derhal karşı çıkmıştı ama Jocasta da tıpkı yeğeni gibi inatçıydı ve inatlaşma konusunda da oldukça deneyimliydi. Bunun dışında, Brianna ne derse desin, insanlar tahmin edecekti...</span></p>
				<p class="paragraf para-style-override-8"><span class="apple-style-span char-style-override-6">İşte tıpkı bir taş gibi içine oturan şey de buydu. Canını sıkan şey kendi düzeyinden yüksek birisiyle evlendiğinin farkında olmak değil de, kolonideki bütün insanların bunun farkına çoktan varmış olmaları, muhtemelen onu küçümsemeleri ve açıkça bir dolandırıcı değilse de şanslı bir fırsatçı olduğu dedikodularını yaymalarıydı.</span></p>
				<p class="paragraf para-style-override-8"><span class="apple-style-span char-style-override-6">Duman ağzında kekremsi bir kül tadı bırakmıştı. Yutkunup Duncan’a bakarak sahte bir şekilde gülümsedi.</span></p>
				<p class="paragraf para-style-override-8"><span class="apple-style-span char-style-override-6">“Evet,” dedi. “Öyle ya da böyle. Sonuçta bizde bir şey görmüş olmalılar, değil mi? Yani kadınlar?”</span></p>
				<p class="paragraf para-style-override-8"><span class="apple-style-span char-style-override-6">Duncan biraz kederli bir ifadeyle gülümsedi.</span></p>
				<p class="paragraf para-style-override-8"><span class="apple-style-span char-style-override-6">“Evet, bir şey. Peki sence şu din meselesi yoluna girecek mi? Ne Bayan Jo’nun, ne de Mac Dubh’ın konu hakkında sessiz kalışımdan yanlış bir anlam çıkaracaklarını sanıyorum. Yine de bu işin kötü bitmesini istemem. Buna hiç gerek yok.”</span></p>
				<p class="paragraf para-style-override-8"><span class="apple-style-span char-style-override-6">“Hayır, elbette yok,” dedi Roger. Derin bir nefes alıp yüzündeki ıslak saçı savuşturdu. “Bence o konuda sorun çıkmaz. Ben pederle konuştuğumda öne sürdüğü tek şart, çocuğun Katolik olarak vaftiz edilmesine izin vermem oldu. Ama bu senin ve Bayan Cameron’ın durumuna pek uygun olmadığına göre, sanırım...” Sesi daha kısık çıkmaya başlamıştı ama Duncan rahatlamış görünüyordu.</span></p>
				<p class="paragraf para-style-override-8"><span class="apple-style-span char-style-override-6">“Ah, hayır,” deyip biraz gergin bir şekilde güldü. “Hayır, o konu sorun değil.”</span></p>
				<p class="paragraf para-style-override-8"><span class="apple-style-span char-style-override-6">“İyi o halde.” Roger zoraki gülümseyip Duncan’ın sırtını sıvazladı. “Bu bakımdan şanslısın.”</span></p>
				<p class="paragraf para-style-override-8"><span class="apple-style-span char-style-override-6">Duncan başını sallayarak parmağını bıyıklarının altına dayadı.</span></p>
				<p class="paragraf para-style-override-8"><span class="apple-style-span char-style-override-6">Soruları cevaplandığına göre artık Duncan’ın kendi işleriyle ilgileneceğini sanmıştı ama adam Roger’la birlikte yavaş yavaş arabalara doğru yürüyerek, teşhirdeki eşyaları kaşları biraz çatık bir şekilde inceledi.</span></p>
				<p class="paragraf para-style-override-8"><span class="apple-style-span char-style-override-6">Bir haftalık pazarlık ve takas sonucu arabalar, tıpkı ilk halleri gibi -hatta belki daha da fazla- hububat ve yün çuvalları, elma şarabı fıçıları, elma torbaları, post yığınları ve diğer öteberilerle dolup taşmıştı. Süslü eşyaların stokları gözle görülür biçimde azalmıştı ama yine de alınabilinecek şeyler vardı. Bunun en güzel kanıtı da arabaların etrafındaki, gül ağacına üşüşmüş bitleri andıran insanlardı.</span></p>
				<p class="paragraf para-style-override-8"><span class="apple-style-span char-style-override-6">Roger, çoğu müşterinin tepesinden bakabilecek kadar uzun boyluydu. Oraya buraya bakınarak, Brianna’nın beğenip beğenmeyeceğini kestirmeye çalışarak, yavaşça arabaların arasında ilerledi.</span></p>
				<p class="paragraf para-style-override-8"><span class="apple-style-span char-style-override-6">Bree güzel bir kadındı ama kendine pek bakmıyordu. Roger, Bree’nin yeleyi andıran gösterişli kırmızı saçlarını kısacık kesmesini güç bela engellemişti. Belki bir kurdele işlevsel olabilirdi. Ya da süslü bir tarak? Belki bebeği memeden kesmek için bir çift kelepçe en iyisi olurdu.</span></p>
				<p class="paragraf para-style-override-8"><span class="apple-style-span char-style-override-6">Bir kumaşçının önünde durdu, ıslanmasınlar diye yükseğe asılmış, loşluğun içinde denizanası dokunaçları gibi parlayan şapkaları ve kurdelelere yakından baktı. Kuvvetli rüzgârdan korunmak için üzerindeki tartan şalı kulaklarına kadar çekmişti. Roger’ın neye baktığını görmek için yakınlaştı.</span></p>
				<p class="paragraf para-style-override-8"><span class="apple-style-span char-style-override-6">“Aradığınız özel bir şey var mı beyler?” Satıcı kadın mallarının üzerine doğru eğildi, göğüsleri kavuşturduğu kollarının üzerine yayılmıştı, yüzünde ise profesyonel bir gülümseme vardı.</span></p>
				<p class="paragraf para-style-override-8"><span class="apple-style-span char-style-override-6">“Evet,” dedi Duncan ansızın. “Bir metre kadife. Sizde var mı acaba? Kaliteli olsun ama renk önemli değil.”</span></p>
				<p class="paragraf para-style-override-8"><span class="apple-style-span char-style-override-6">Kadın kaşlarını kaldırdı, hiçbir şey söylemeden arkasını dönüp azalan stoklarını karıştırmaya başladı.</span></p>
				<p class="paragraf para-style-override-8"><span class="apple-style-span char-style-override-6">“Sence Bayan Claire’de lavanta var mıdır?” diye sordu Duncan, Roger’a dönerek.</span></p>
				<p class="paragraf para-style-override-8"><span class="apple-style-span char-style-override-6">“Evet, var,” diye yanıtladı Roger. Şaşkınlığı yüzünden okunmuş olacak ki Duncan gülümseyip çekingen bir edayla başını çevirdi.</span></p>
				<p class="paragraf para-style-override-8"><span class="apple-style-span char-style-override-6">“Aklımda bir şey var da,” dedi. “Bayan Jo migrenden şikayetçi, uyuyamıyor. Annemin bir lavanta yastığı olduğunu hatırlıyorum, kafasını koyar koymaz bebekler gibi uyuduğunu söylerdi. Ben de düşündüm ki biraz kadife alırsam -ki yanağını dayadığında hissedebilsin, değil mi?- Bayan Lizzie belki benim için yastık dikebilir...”</span></p>
				<p class="paragraf para-style-override-8"><span class="apple-style-span char-style-override-6">Hastalıkta ve sağlıkta...</span></p>
				<p class="paragraf para-style-override-8"><span class="apple-style-span char-style-override-6">Roger başıyla onayladı, Duncan’ın düşünceliliğinden etkilenmiş -ve biraz da utanmış- görünüyordu. Duncan ile Jocasta Cameron’ın evliliklerinin çıkar amaçlı bir evlilik olduğunu sanmıştı -ve belki de öyleydi. Ama delicesine bir tutku, şefkat ya da saygı için gerekli bir ön koşul değildi, değil mi?</span></p>
				<p class="paragraf para-style-override-8"><span class="apple-style-span char-style-override-6">Alışverişini bitiren Duncan veda edip, kadife kumaşını ekose atkısının altına sıkıştırıp gitti. Roger kalan arabaların arasında yavaşça gezindi, aklından Bree’ye alacağı hediyeyi seçmeye çabaladı ölçtü, tarttı, bu sayısız eşyaların arasında karısının en çok hoşuna gidecek olanı bulmaya çalıştı. Küpe? Olmaz, Jemmy çekiştirip dururdu. Kolye de öyle -ya da bir saç kurdelesi.</span></p>
				<p class="paragraf para-style-override-8"><span class="apple-style-span char-style-override-6">Aklında hâlâ mücevher vardı. Aslında çok az mücevher takardı. Ama toplantı boyunca, babasının yakut yüzüğünü -Bree’nin Jamie’yi sonsuza dek kabul ettiğinde verdiği- takmıştı. Jemmy arada sırada salyalarını akıtsa da tam anlamıyla zarar vermemişti.</span></p>
				<p class="paragraf para-style-override-8"><span class="apple-style-span char-style-override-6">Roger birden durdu, etrafında akıp giden kalabalığa karışmadı. Hayalindeki altını ve Bree’nin uzun ve solgun parmağındaki bombeli yakutun koyu pembe-kırmızısını görebiliyordu. Babasının yüzüğü. Elbette; neden bunu daha önceden akıl etmemişti ki?</span></p>
				<p class="paragraf para-style-override-8"><span class="apple-style-span char-style-override-6">Doğru, Jamie, Roger’a yüzüğü vermişti, ama bu yüzüğün onun olduğu anlamına gelmezdi. Roger birden ve ısrarla Brianna’ya gerçekten kendisine ait bir şey vermek istemişti.</span></p>
				<p class="paragraf para-style-override-8"><span class="apple-style-span char-style-override-6">Sonunda kararını verdi, metal eşyaların yağmura rağmen ışıl ışıl parıldadığı arabaya doğru ilerledi. Serçe parmağının Bree’nin yüzük parmağıyla aynı kalınlıkta olduğunu biliyordu.</span></p>
				<p class="paragraf para-style-override-8"><span class="apple-style-span char-style-override-6">“Bu,” dedi, seçtiği bir yüzüğü kaldırarak. Ucuzdu; bakır ve pirinçten örülmüştü, parmağını kesinlikle birkaç dakika içinde yeşile boyardı. Gayet iyi, diye düşündü parayı uzatırken. Yüzüğü devamlı taksa da takmasa da, Roger’ın karısı olduğu anlaşılacaktı.</span></p>
				<p class="paragraf para-style-override-8"><span class="apple-style-span char-style-override-6">Bu sebeple kadın babasının evini terk edecek, kocasından ayrılmayacak ve ikisi tek vücut olacak.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-13-backlink" id="footnote-225-13">13</a>	<span class="dip-notlar" style="font-size:1em;">(Galce) Ardıçkuşu. (ç.n.)</span></p>
					</div>
				</div>
			</div>
		</div>
	</body>
</html>