<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-33.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-33.html" xml:lang="tr-TR">
			<div class="Basic-Text-Frame">
				<p class="split"/>
				<p class="basliklar" id="toc_marker-3-7"><span class="bold">32 GÖREV TAMAM</span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">Bebekle birlikte köye gelişimiz herkesin dikkatini, kişisel sorunlarından uzaklaştıracak kadar çekmişti. Roger’ın Jamie’yi gördüğünde ne kadar rahatladığı, her ne kadar gizlemeye çalışıp dik omuzlu, kendinden emin bir ifade takınmaya da çabalasa, yüzünden okunuyordu. Gülümsememi saklamak için başımı eğip Jamie’ye, bu hızlı değişimi fark edip etmediğini anlamak için baktım. Fark ettiğini belli ederken gözlerini kaçırdı.</span></p>
				<p class="paragraf para-style-override-8"><span class="char-style-override-6">“İyi iş çıkardın,” dedi alçak bir sesle, Roger’ın omzuna vurarak. Sonra dönüp diğerleriyle selamlaşıp, isteksiz ev sahiplerimizle tanıştı.</span></p>
				<p class="paragraf para-style-override-8"><span class="char-style-override-6">Roger kabaca başını salladı ama yüzünde sanki içinde bir mum yakmışlar gibi sessiz bir aydınlanma vardı.</span></p>
				<p class="paragraf para-style-override-8"><span class="char-style-override-6">Küçük Bayan Beardsley büyük bir olaya neden olmuştu; emziren annelerden biri oraya getirilmişti. Ciyaklayan bebeğe hemen meme verip, kendi bebeğini de bana uzattı. Üç aylık uysal bir oğlandı. Hafif bir şaşkınlıkla bana baktı ama itirazı yok gibiydi ve dalgın bir şekilde bana bakarak birkaç tükürük balonu şişirdi.</span></p>
				<p class="paragraf para-style-override-8"><span class="char-style-override-6">Herkes sorular soruyor, durumu açıklamak için kafalarından tahminler yürütüyorlardı. Ancak Jamie’nin Beardsley çiftliğinde olup bitenleri -hissiz bir şekilde- anlattıktan sonra şamata bir son buldu. Fergus’ın anlattığı hikâyeden Isaiah Morton’un sevgilisi olduğunu anladığım kırmızı gözlü genç kadın bile kederini unutup ağzı açık bir şekilde Jamie’yi dinledi.</span></p>
				<p class="paragraf para-style-override-8"><span class="char-style-override-6">“Ona ne olacak?” diye sordu Bayan Brown.</span></p>
				<p class="paragraf para-style-override-8"><span class="char-style-override-6">“Ah, onunla biz ilgileneceğiz tatlım. Bizim yanımızda güvende olacak.” Kocası karısını rahatlatmak istercesine elini koluna koydu, aynı anda erkek kardeşine baktı. Jamie de bunu görmüştü; ağzının sanki bir şey söyleyecekmiş gibi kıvrıldığını gördüm ama hafifçe omzunu silkip iki parmağını kibarca bacağına vurarak Henry Gallegher ve Fergus’la konuşmaya başladı.</span></p>
				<p class="paragraf para-style-override-8"><span class="char-style-override-6">Büyük Bayan Brown başka bir soru sormaya hazırlanarak bana doğru eğildi. Ama perde niyetine kullanılan kürkleri kaldırıp odayı buz parçalarıyla dolduran rüzgâr yüzünden sorusunu soramadı. Hafifçe bağırıp merakını bir kenara bırakarak pencereleri kapatmak için koştu; diğer herkes bu konuyu tartışmayı bırakıp zorlu hava koşullarına hazırlanmaya başladılar.</span></p>
				<p class="paragraf para-style-override-8"><span class="char-style-override-6">Bayan Brown ağır postlarla cebelleşirken dışarıyı gördüm. Fırtına ciddi ciddi çökmüştü. Kar kalın ve hızlı taneler halinde yağıyordu; yoldaki siyah izler beyaz bir örtünün altına gömülmüştü ve Fraser’ın birliğinin şimdilik hiçbir yere gidemeyeceği kesindi. Bay Richard Brown, canı sıkkın görünmesine rağmen misafirperver bir şekilde ikinci geceyi de onda geçirmemizi teklif etti. Milisler akşam yemeği için köyün evleri ve ahırları arasına yerleşti.</span></p>
				<p class="paragraf para-style-override-8"><span class="char-style-override-6">Jamie atların sırtında duran döşeğimizi ve eşyalarımızı eve getirmek ve atları besleyip korunaklı bir yere bağlamak için dışarı çıktı. Fırsat bu fırsat Isaiah Morton’la da baş başa bir konuşma yapacağından hiç şüphem yoktu. Tabii adam hâlâ tipinin ortasında bekliyorsa.</span></p>
				<p class="paragraf para-style-override-8"><span class="char-style-override-6">Alacakaranlık yaklaşıyordu ve kadınlar beklenmedik kırk misafir için akşam yemeği hazırlama mücadelesine giriştiklerinde, ben de ocağın etrafındaki bu kargaşaya dahil oldum.</span></p>
				<p class="paragraf para-style-override-8"><span class="char-style-override-6">Juliet -bu en genç Bayan Brown’du- yardım etmekten kaçınarak köşede asık suratla yerleri paspaslıyordu. Aslında küçük kızı bacaklarında sallayıp, bebeğin uyuduğundan emin oluncaya dek ninni söyleyerek yeterince yorulmuştu.</span></p>
				<p class="paragraf para-style-override-8"><span class="char-style-override-6">Fergus ve Gallegher keçileri bulmaya gönderilmişler ve akşam yemeğinden önce dizlerine kadar ıslanmış ve çamura batmış, sakalları ve kaşları kardan donmuş bir şekilde keçilerle geri dönmüşlerdi. Dişi keçiler de ıslak ve kara bulanmış haldeydiler. Buz kesmiş memeleri soğuktan kıpkırmızı olmuş, sütten şişmiş ve acıyla bacaklarına çarpıyordu. Medeniyetin kalbine geri dönmüş olmaktan çok mutlulardı ve birbirlerine neşe dolu bir heyecanlı meliyorlardı.</span></p>
				<p class="paragraf para-style-override-8"><span class="char-style-override-6">Bayan Brown ve gelini, keçileri sağmak için küçük ahıra götürüp beni güveç tenceresiyle ve devrik bir masa, iki tabure ve bir battaniye sandığından oluşan derme çatma bir kümesin içindeki ocağın yanına yalnız bir kral gibi oturan Hiram’la ilgilenmem için geride bıraktı. </span></p>
				<p class="paragraf para-style-override-8"><span class="char-style-override-6">Kulübe temelde içinde hafif bir esinti olan büyük bir odadan ibaretti. Odanın üzerinde duvarlarla çevrili bir çatı ve ardiye olarak kullanılan bir de küçük sundurma vardı. Oda masalar, sıralar, tabureler, bira fıçıları, post yığınları, bir köşesinde küçük bir el tezgâhı -üzerinde alakasız çınlayan bir saat bulunan- bir şifonyer, duvarın karşısında bir yatak, ocağın yanında iki bank, ocağın çıkıntısına asılmış eski tip bir tüfek ile iki av tüfeği ve kapının yanındaki çivilerle de bir sürü önlük ve pelerinle dolu olduğu için, hasta bir keçinin varlığı şaşırtıcı bir şekilde önemsizdi.</span></p>
				<p class="paragraf para-style-override-8"><span class="char-style-override-6">Uzun mavi dilini alaycı bir şekilde çıkararak bana nankörce meleyen eski hastama baktım. Kar, boynuzlarını siyah ve parlak bir hale getirerek derin kıvrımlarının içinde eriyordu. Omuzlarının etrafındaki kürkü ıslaktı.</span></p>
				<p class="paragraf para-style-override-8"><span class="char-style-override-6">“Şükretmen lazım,” dedim azarlayarak. “Eğer Jamie olmasaydı, bu ateşin yanında oturuyor değil, üzerinde pişiyor olurdun. Senin gibi ihtiyar pis bir herife fazla bile.”</span></p>
				<p class="paragraf para-style-override-8"><span class="char-style-override-6">“Me!” dedi Hiram kısaca.</span></p>
				<p class="paragraf para-style-override-8"><span class="char-style-override-6">Hâlâ üşüyordu, yorgundu ve açtı. Haremi orada olmadığı için başını okşamam, kulaklarını kaşımam, samanla beslemem ve kümese girip yaralı bacağındaki çubukları kontrol etmem için bana işkence ediyordu. Ben de yorgun ve açtım. Şafak vakti içtiğim keçi sütünden başka boğazımdan tek lokma geçmemişti. İnsanı sakinleştiren yahni kokusu, göz kırpan ışık ve gölgelerin arasında, sanki başım dönmeye başlamış, ayaklarım yerden birkaç santim kesilmiş gibi hissettim.</span></p>
				<p class="paragraf para-style-override-8"><span class="char-style-override-6">“Sen tatlı bir ihtiyarsın, değil mi?” diye mırıldandım. Bebeklerle yakın temas halinde, mızıldamalar ve ıslaklığın değişken seviyeleri arasında geçirdiğim bir öğleden sonranın ardından, huysuz yaşlı keçinin varlığı beni rahatlatmıştı.</span></p>
				<p class="paragraf para-style-override-8"><span class="char-style-override-6">“Ölecek mi?”</span></p>
				<p class="paragraf para-style-override-8"><span class="char-style-override-6">Şaşkınlıkla kafamı kaldırıp baktım. Bankın gölgelerinin arasından bakan genç Bayan Brown’ı tamamen unutmuştum. Kucağında bebekle ocağın yanında durmuş, kaşlarını çatarak önlüğümün kenarını kemiren Hiram’a baktı.</span></p>
				<p class="paragraf para-style-override-8"><span class="char-style-override-6">“Hayır,” dedim, önlüğümü ağzından çıkartarak. “Öyle düşünmüyorum.” Adı neydi? En son tanıştığım bir yığın insanın arasından bütün yüzleri ve isimleri taradım. Alicia, evet, her ne kadar adı bana Juliet’miş gibi gelse de adı Alicia’ydı.</span></p>
				<p class="paragraf para-style-override-8"><span class="char-style-override-6">Juliet’ten çok büyük değildi; on beşten fazla durmuyordu. Henüz çocuktu, yuvarlak çeneli ve solgundu. Omuzları dardı ve vücudu kalçalarına doğru genişliyordu. Başka bir şey söylemedi. Hâlâ kollarında tuttuğu bebeğe bakıp başımı salladım. “Küçük nasıl?”</span></p>
				<p class="paragraf para-style-override-8"><span class="char-style-override-6">“İyi,” dedi umursamazca. Bir süre daha keçiye baktı. Sonra aniden gözleri doldu.</span></p>
				<p class="paragraf para-style-override-8"><span class="char-style-override-6">“Keşke ölseydim,” dedi.</span></p>
				<p class="paragraf para-style-override-8"><span class="char-style-override-6">“Ah, cidden mi?” dedim hayretler içinde. “Ee... yani...”  Elimle yüzümü kaşıyıp ne söyleyebileceğimi düşündüm. Şu sevimsiz kızın annesi neredeydi? Kapıya baktım ama gelen giden yoktu. O anda yalnızdık, kadınlar ya süt sağıyorlar ya da yemek hazırlıyorlar, erkekler ise atlarla ilgileniyorlardı.</span></p>
				<p class="paragraf para-style-override-8"><span class="char-style-override-6">Hiram’ın kümesinden çıkıp kızın koluna dokundum.</span></p>
				<p class="paragraf para-style-override-8"><span class="char-style-override-6">“Bak,” dedim kısık bir sesle. “Isaiah Morton buna değmez. O evli, bunu biliyor muydun?”</span></p>
				<p class="paragraf para-style-override-8"><span class="char-style-override-6">Gözlerini kocaman açtı, sonra iyice kıstı. Aniden gözlerinden yaşlar boşandı. Hayır, belli ki bilmiyordu.</span></p>
				<p class="paragraf para-style-override-8"><span class="char-style-override-6">Gözyaşları yanaklarından süzülüp bebeğin habersiz başına damladı. Uzanıp sarmalanmış bebeği nazikçe aldım, boş elimle de kızı yavaşça banka oturttum.</span></p>
				<p class="paragraf para-style-override-8"><span class="char-style-override-6">“N-nereden biliyorsunuz...? K-kim...?” Ağlayıp burnunu çekiyor, hem soru sormaya, hem de kendini dizginlemeye çalışıyordu. Kapının ardından bağıran bir adam sesi duyuldu. Kız aceleyle yanaklarını koluna sildi.</span></p>
				<p class="paragraf para-style-override-8"><span class="char-style-override-6">Bu hareket bana durumun dramatik -hem de komik- olduğu kadar ciddi de bir sorun içerdiğini hatırlattı. Sonuçta erkek yakınları Morton’u öldürmeye yeltenmişti ve onu bulurlarsa yeniden aynı şeyi yapacakları kesindi. Yaklaşan ayak sesleri beni germişti. Bebek kıpırdanıp kollarımda mızıldanmaya başladı. Ama ayak sesleri yolu geçip rüzgârın içinde kaybolup gitti.</span></p>
				<p class="paragraf para-style-override-8"><span class="char-style-override-6">Alicia Brown’un yanına oturdum. Ayaklarımdaki ağırlığın azalmasıyla rahatlayıp iç çektim. Vücudumdaki her kas ve eklem bir gün önce yaşadığım olayların etkisiyle ağrıyordu. Bunu şu ana kadar fark edecek zamanım bile olmamıştı. Jamie ve ben hiç şüphesiz geceyi bir başkasının evinde, battaniyelere sarınmış olarak geçirecektik; kirli, odun ateşinde aydınlanan kirişlere yaklaşan bir şehvet duygusuyla baktım.</span></p>
				<p class="paragraf para-style-override-8"><span class="char-style-override-6">Büyük odanın içi tuhaf bir şekilde huzur doluydu. Dışarıda kar yağıyor, ocakta yahni pişiyor ve içeriyi soğan, av eti ve turpun baştan çıkarıcı kokusuyla dolduruyordu. Bebek göğsümde, huzurlu bir güven içinde uyuyordu. Oturup hiçbir şey düşünmeden ona sarılmak isterdim ama işler beni çağırıyordu.</span></p>
				<p class="paragraf para-style-override-8"><span class="char-style-override-6">“Nereden bileceğim? Morton kocamın adamlarından birine söylemiş,” dedim. “Karısının kim olduğunu bilmiyorum; tek bildiğim Granite Falls’ta yaşadığı.” Küçük bebeğin sırtını okşadığımda geğirip rahatladı. Kulağıma değen nefesi sıcacıktı. Kadınlar onu yıkayıp yağlamışlardı ve artık fırından yeni çıkmış bir kek gibi kokuyordu. Bir gözüm kapıda, bir gözüm de yine bir histeri krizi geçirme olasılığına karşı Alicia Brown’daydı.</span></p>
				<p class="paragraf para-style-override-8"><span class="char-style-override-6">Burnunu çekip hıçkırdı, sonra yere bakarak sessizliğe gömüldü.</span></p>
				<p class="paragraf para-style-override-8"><span class="char-style-override-6">“Keşke ölseydim,” diye fısıldadı yeniden. Sesinde öyle bir çaresizlik vardı ki bakışlarımı tamamen ona odakladım. Kambur oturuyordu, saçları şapkasının altında darmadağındı, ellerini yumruk yapmış ve karnının üzerine koymuştu.</span></p>
				<p class="paragraf para-style-override-8"><span class="char-style-override-6">“Ah, tatlım,” dedim, “annen baban bunu biliyor mu?”</span></p>
				<p class="paragraf para-style-override-8"><span class="char-style-override-6">Bana baktı ama bunu nereden bildiğimi sormaya yeltenmedi.</span></p>
				<p class="paragraf para-style-override-8"><span class="char-style-override-6">“Annem ve teyzem biliyorlar.”</span></p>
				<p class="paragraf para-style-override-8"><span class="char-style-override-6">Hırıltılı bir şekilde ağzından nefes alıyordu.</span></p>
				<p class="paragraf para-style-override-8"><span class="char-style-override-6">“Ben babamın onunla evlenmeme izin vereceğini sanmıştım. Tabii eğer- ”</span></p>
				<p class="paragraf para-style-override-8"><span class="char-style-override-6">Şantajı hiç düşünmemiştim ama bunu söylemek için yanlış zamandı.</span></p>
				<p class="paragraf para-style-override-8"><span class="char-style-override-6">“Mmm,” dedim şantaj yapmaktansa. “Peki Bay Morton biliyor mu?”</span></p>
				<p class="paragraf para-style-override-8"><span class="char-style-override-6">Başını kederli bir şekilde iki yana salladı.</span></p>
				<p class="paragraf para-style-override-8"><span class="char-style-override-6">“Onun… karısının çocuğu var mı, biliyor musun?”</span></p>
				<p class="paragraf para-style-override-8"><span class="char-style-override-6">“Hiçbir fikrim yok.” Dışarıdan gelen sesleri dinleyerek başımı çevirdim. Rüzgârın uzaklardan getirdiği erkek seslerini duyabiliyordum. Alicia da öyle; şaşırtıcı bir güçle kolumu sıktı, ıslak kahverengi gözlerinin üzerindeki kirpikleri diken diken olmuştu.</span></p>
				<p class="paragraf para-style-override-8"><span class="char-style-override-6">“Dün gece Bay MacKenzie ile adamlarının konuşmalarını duydum. Sizin şifacı olduğunuzu söylediler Bayan Fraser, birisi büyücü olduğunuzu söyledi. Bebekler hakkında. Nasıl- ”</span></p>
				<p class="paragraf para-style-override-8"><span class="char-style-override-6">“Biri geliyor.” Cümlesini bitirmesine fırsat vermeden kızdan uzaklaştım. “Al, bebekle ilgilen. Benim yahniyi karıştırmam lazım.”</span></p>
				<p class="paragraf para-style-override-8"><span class="char-style-override-6">Bebeği Alicia’nın kollarına kabaca atıp ayağa kalktım. Kapı açılıp içeri rüzgâr ve karla birlikte bir sürü adam girdiğinde, ocağın yanında, elimde kaşıkla, gözlerim çanakta duruyordum. Aklım ise yahni gibi fokurduyordu.</span></p>
				<p class="paragraf para-style-override-8"><span class="char-style-override-6">Açık açık soracak zamanı olmamıştı ama ne söylemek üzere olduğunu biliyordum. Büyücü, demişti bana. Bebekten kurtulmak için benim yardımımı istemişti. Ama nasıl? Merak ediyordum. Kollarında rahimden çıkalı henüz bir gün bile olmamış bir bebeği tutan bir kadın, nasıl böyle bir şey düşünebilirdi?</span></p>
				<p class="paragraf para-style-override-8"><span class="char-style-override-6">Ama çok gençti. Çok gençti ve sevgilisinin sadakatsiz olduğunu öğrenmenin şaşkınlığı içindeydi. Hamileliği görünecek kadar çok da ilerlememişti; kendi bebeğinin hareketlerini henüz hissetmediyse, daha gerçekliğini kavrayamamış olabilirdi. Bunu, babasının onayını almak için bir koz olarak görmüştü; şimdi ise aniden benim üzerime yıkılan bir tuzağa dönüşmüştü.</span></p>
				<p class="paragraf para-style-override-8"><span class="char-style-override-6">Oradan kaçmayı deli gibi istediğine hiç şüphe yoktu. Gölgeler, kızın bankın üzerindeki varlığını saklıyordu. Ona iyileşmesi için biraz zaman tanımak gerektiğini düşündüm. Annesiyle, teyzesiyle konuşmalıydım...</span></p>
				<p class="paragraf para-style-override-8"><span class="char-style-override-6">Jamie bir anda yanımda belirdi, kızaran ellerini ateşin üzerinde ovuşturdu, giysilerinin üzerindeki kar erimeye başladı. Üşümüş olmasına, Morton’un karışık aşk hayatına ve dışarıdaki fırtınaya rağmen aşırı derecede neşeli görünüyordu. </span></p>
				<p class="paragraf para-style-override-8"><span class="char-style-override-6">“Nasıl gidiyor Sassenach?” diye sordu boğuk bir sesle. Cevap vermemi beklemeden elimdeki kaşığı alıp sert ve soğuk kolunu belime dolayıp ayağa kaldırdı, bir öpücük kondurdu. Kirli sakalının üstü kalın bir kar tabakasıyla örtülmüştü.</span></p>
				<p class="paragraf para-style-override-8"><span class="char-style-override-6">Bu tahrik edici kucaklamadan şaşkına dönmüş bir şekilde sıyrıldığımda, odadaki erkeklerin genel tavrının benzer olduğunu gördüm. Sırtlara vuruluyor, çizmeler yere vuruluyor, paltolar, erkeklerin kendilerini çok neşeli hissettikleri zamanlarda çıkardıkları sesler eşliğinde fırlatılıyordu. </span></p>
				<p class="paragraf para-style-override-8"><span class="char-style-override-6">“Bu da nesi?” diye sordum etrafıma şaşkın gözlerle bakarak. Joseph Wemyss kalabalığın tam ortasında duruyordu. Burnunun ucu soğuktan kıpkırmızı olmuştu ve herkes onu tebrik ederek sırtına vuruyordu. “Ne oldu?”</span></p>
				<p class="paragraf para-style-override-8"><span class="char-style-override-6">Jamie öyle içten gülümsedi ki, yüzündeki donuk vahşiliğin içinde dişleri ışıl ışıl parladı. Elime buruşuk bir kâğıt parçası tutuşturdu. Üzerinde hâlâ kırmızı mühür parçaları vardı.</span></p>
				<p class="paragraf para-style-override-8"><span class="char-style-override-6">Mürekkebi ıslanıp akmıştı ama önemli sözcükleri yakalayabildim. General Waddell’ın bu teşebbüsünü duyan Düzenleyiciler sağduyulu davranmanın en akıllıca şey olduğuna karar vermişler. Dağılmışlar. Başkan Tryon’ın bu emrine göre milis beklemeye alınacaktı.</span></p>
				<p class="paragraf para-style-override-8"><span class="char-style-override-6">“Ah, bu harika!” dedim. Kollarımı Jamie’ye dolayıp kara ve soğuğa aldırış etmeden öptüm.</span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">Birliğin ilerlemeye ara vermesi haberiyle heyecana boğulan herkes kötü havaya rağmen kutlama yaptı. Milis kovvetlere katılmak zorunda olmamasının verdiği coşkuyla Brownlar da kutlamaya bütün kalpleriyle katılmış, Thomasina Brown’un ev yapımı birasından üç büyük fıçıyla ve altı galon sert elma şarabı getirmişlerdi.</span></p>
				<p class="paragraf para-style-override-8"><span class="char-style-override-6">Akşam yemeği bittiğinde, kollarımda Beardsley’in bebeğiyle bankın bir köşesine oturdum. Yorgunluktan tükenmiştim ve dik durmamın tek nedeni, yayılacak kadar çok yerin olmamasıydı. Hava dumanla ve sohbetle adeta parıldıyordu. Yemeğin yanında sert elma şarabından içmiştim ve şimdi hem yüzler hem de sesler dalgalanıyor gibiydi. Bu durum pek nahoş olmasa da beni biraz telaşlandırmıştı.</span></p>
				<p class="paragraf para-style-override-8"><span class="char-style-override-6">Alicia Brown benimle konuşabilmek için başka bir fırsat yakalayamamıştı ve ben de aynı şekilde annesiyle ya da teyzesiyle konuşamamıştım. Kız Hiram’ın kümesinin yanına oturmuştu ve yemekten kalan mısır ekmeği kırıntılarıyla keçiyi besliyordu. Yüzünde iç karartıcı bir sefaletin çizgileri vardı.</span></p>
				<p class="paragraf para-style-override-8"><span class="char-style-override-6">Roger, yoğun istek üzerine yumuşak bir sesle Fransızca şarkılar söylüyordu. Önümden genç bir kadın yüzü geçti. Kaşlarını merakla kaldırmıştı. Söylediği şey uğultunun içinde kayboldu, sonra bebeği benden almak için nazikçe yaklaştı.</span></p>
				<p class="paragraf para-style-override-8"><span class="char-style-override-6">Elbette. Adı Jemima’ydı. Bebeği emzirmeyi teklif eden genç anne. Ona oturduğum yerde yer vermek için ayağa kalktım, o da bebeği hemen göğsüne dayadı.</span></p>
				<p class="paragraf para-style-override-8"><span class="char-style-override-6">Ocağın çıkıntısına yaslandım, mırıldanarak bebeğin kafasını tutup memesine yaklaştıran kadını izledim. Hem şefkatli, hem de iş bilir bir hali vardı; iyi bir birleşimdi bu. Kendi bebeği -adı Christopher’dı- huzurlu bir şekilde büyükannesinin kollarında horlarken, yaşlı kadın piposunu yakmak için ocağa doğru eğildi.</span></p>
				<p class="paragraf para-style-override-8"><span class="char-style-override-6">Jemima’ya baktığımda tuhaf bir </span><span class="italik char-style-override-6">deja vu</span><span class="char-style-override-6"> hissine kapıldım. Kaçıp giden görüntüyü yakalamak için gözlerimi kırptım ve yorucu bir yakınlık, sıcaklık ve huzur hissini yakalamayı başardım. Bir anlığına bunun bir bebeği emzirme hissi olduğunu düşündüm ama sonra hissettiğimin annelik hissi olmadığını fark ettim... sanki ben o bebektim. Böylesi sıcak bir vücuda, kaygısızca ve tıka basa mutlak sevginin kesin inancıyla dolu bir şekilde sarıldığımı hatırlıyordum.</span></p>
				<p class="paragraf para-style-override-8"><span class="char-style-override-6">Gözlerimi kapayıp ocağın çıkıntısına daha sıkı sarıldım. Odanın etrafımda yavaş ve miskin bir şekilde döndüğünü hissediyordum.</span></p>
				<p class="paragraf para-style-override-8"><span class="char-style-override-6">“Beauchamp,” diye mırıldandım, “sen bayağı sarhoşsun.”</span></p>
				<p class="paragraf para-style-override-8"><span class="char-style-override-6">Öyle bile olsa, bir tek ben değildim. Evlerine dönmenin an meselesi olduğunu öğrenerek rahatlayan milis kuvvetleri, Brownsville’de içilebilecek her şeyi içmişlerdi ve geri kalanı için de coşkuyla çalışıyorlardı. Kutlama artık sona eriyor, insanlar yalpalayarak ambarlardaki ve barakalardaki soğuk yataklarına gidiyor, diğerleri ise minnettar bir şekilde ateşin yanında battaniyelere sarınıyorlardı.</span></p>
				<p class="paragraf para-style-override-8"><span class="char-style-override-6">Gözlerimi açtığımda, Jamie’nin başını geriye atıp ağzını babun gibi açarak esnediğini gördüm. Gözlerini kırpıştırıp ayağa kalktı, içkinin ve yemeğin verdiği sersemliği üzerinden atmak için silkindi, sonra ocağa doğru bakıp beni gördü. Başı dönmese de en az benim kadar yorgundu. Ama halinden oldukça memnun görünüyordu. Gerinip iyice rahatladı.</span></p>
				<p class="paragraf para-style-override-8"><span class="char-style-override-6">“Ben atlara bakacağım,” dedi, sesi grip olduğu ve çok konuştuğu için kısılmıştı. “Ay ışığında yürümek harika olmaz mı Sassenach?”</span></p>
				<p class="paragraf para-style-override-8"><span class="char-style-override-6"> </span></p>
				<p class="paragraf para-style-override-8"><span class="char-style-override-6">Kar durmuştu ve ay, gökyüzünde kaybolan bir bulutun bıraktığı sisin içinde parlıyordu. Hava insanın ciğerini donduracak kadar soğuk ve temizdi. Hâlâ dinen fırtınanın hayaletini taşıyordu ve baş dönmeme çok iyi gelmişti.</span></p>
				<p class="paragraf para-style-override-8"><span class="char-style-override-6">Tertemiz karın üzerine ilk basan olmak bana çocuksu bir mutluluk verirdi. Kar yığınının üstüne çıkıp titizlikle çizmemin izlerini bıraktıktan sonra geri çekilip hayranlıkla bu manzarayı izledim. İzlerin çizgileri çok düzgün değildi ama neyse ki kimse benim ayıklığımı test edecek değildi.</span></p>
				<p class="paragraf para-style-override-8"><span class="char-style-override-6">“Alfabeyi sondan başa doğru sayabilir misin?” diye sordum Jamie’ye. Jamie’nin ayakları benimkilerle beraber titriyordu.</span></p>
				<p class="paragraf para-style-override-8"><span class="char-style-override-6">“Sayarım sanki,” diye cevapladı. “Hangisini ama? İngilizce mi, Yunanca mı yoksa Galce mi?”</span></p>
				<p class="paragraf para-style-override-8"><span class="char-style-override-6">“Fark etmez.” Kolunu sıkı sıkı tuttum. “Eğer üçünü de hatırlıyorsan, benden daha iyi bir durumdasın demektir.”</span></p>
				<p class="paragraf para-style-override-8"><span class="char-style-override-6">Hafifçe güldü, sonra öksürdü.</span></p>
				<p class="paragraf para-style-override-8"><span class="char-style-override-6">“Sen sarhoş olmazsın Sassenach. Üç bardak elma şarabıyla olmazsın.”</span></p>
				<p class="paragraf para-style-override-8"><span class="char-style-override-6">“O halde yorgunluktandır,” dedim sersem sersem. “Kafam sanki balon gibi alçalıp yükseliyormuş gibi hissediyorum. Ne kadar içtiğimi nereden biliyorsun ki? Sen her şeyin farkında mısın?”</span></p>
				<p class="paragraf para-style-override-8"><span class="char-style-override-6">Yine gülüp elimi ellerinin arasına alıp koluna koydu.</span></p>
				<p class="paragraf para-style-override-8"><span class="char-style-override-6">“Seni izlemeyi seviyorum Sassenach. Özellikle de kalabalıkta. Güldüğün zaman dişlerin muhteşem parlıyor.”</span></p>
				<p class="paragraf para-style-override-8"><span class="char-style-override-6">“İltifat ediyorsun,” dedim, iltifat edilmiş gibi hissetmesem de. Banyo yapıp giysilerimi değiştirmek şöyle dursun, kaç gündür yüzümü bile yıkayamadığım için dişlerim güzel görünebilecek tek yerimdi. Yine de dikkat etmiş olması garip bir biçimde içimi ısıtmıştı.</span></p>
				<p class="paragraf para-style-override-8"><span class="char-style-override-6">“Yarın sabah hava açık olacak,” dedi sisli aya bakarak. “Halkayı görüyor musun?”</span></p>
				<p class="paragraf para-style-override-8"><span class="char-style-override-6">Görmemek imkânsızdı; kocaman bir ışık çemberi ayın etrafını çevrelemiş, gökyüzünün doğusunu kaplamıştı. Solgun yıldızlar sisin içinden seçiliyordu; bir saat içinde gökyüzü parlak ve açık olacaktı.</span></p>
				<p class="paragraf para-style-override-8"><span class="char-style-override-6">“Evet. Yarın eve dönebiliriz o halde, değil mi?”</span></p>
				<p class="paragraf para-style-override-8"><span class="char-style-override-6">“Evet. Yollar çamurlu olacak. Havanın döndüğünü hissedebilirsin; şu an oldukça soğuk ama güneş tam olarak parlamaya başladığında karlar eriyecek.”</span></p>
				<p class="paragraf para-style-override-8"><span class="char-style-override-6">Belki eriyecekti ama şu an oldukça soğuktu. Atların derme çatma sığınakları daha çok dal ve baldıran otuyla güçlendirilmişti. Yerden yükselen, kalın bir kar kütlesiyle kaplı küçük bir tepeciği andırıyordu. Bazı noktalar ağızlarından buhar kümeleri çıkan atların nefesleriyle ısınıp erimişti. Her şey sakindi ve derin bir uykuya dalmıştı.</span></p>
				<p class="paragraf para-style-override-8"><span class="char-style-override-6">“Eğer Morton içerideyse, rahat edecektir,” dedim gözlemlerime dayanarak.</span></p>
				<p class="paragraf para-style-override-8"><span class="char-style-override-6">“Ben öyle düşünmüyorum. Weymss milisin görevinin askıya alındığı haberiyle geldiğinde Morton’u da haberdar etsin diye Fergus’ı yolladım.”</span></p>
				<p class="paragraf para-style-override-8"><span class="char-style-override-6">“Evet ama ben Isaiah Morton’un yerinde olsaydım, göz gözü görmeyecek kadar çok kar yağdığı bir gecede eve gitmek için yollara dökülmezdim,” dedim şüpheyle.</span></p>
				<p class="paragraf para-style-override-8"><span class="char-style-override-6">“Eğer Brownsville’deki bütün Brownlar ellerinde silahlarla peşinde olsaydı gayet de yollara dökülürdün,” dedi. Yürümeyi bırakıp sesini biraz yükseltti, “Isaiah!” diye bağırdı çatallaşmış bir sesle.</span></p>
				<p class="paragraf para-style-override-8"><span class="char-style-override-6">Ahırdan ses gelmedi. Jamie kolumu yeniden tuttu ve eve doğru döndük. Artık kar bakir değildi. Milisler yataklarına döndüğü için üzeri çamurlu ayak izleriyle dolmuştu. Roger artık şarkı söylemiyordu belki ama evin içinden hâlâ sesler geliyordu; herkes yatağına çekilmeye hazır değildi.</span></p>
				<p class="paragraf para-style-override-8"><span class="char-style-override-6">Duman altı ve gürültülü eve hemen dönmek istemediğimiz için karla kaplı ormanın sessizliğinin ve birbirimize yakın olmanın tadını çıkararak hiç konuşmadan evin ve ambarın etrafında yürüdük. Geri döndüğümüzde evin arkasındaki sundurmanın kapısının aralık olduğunu, rüzgâr estikçe çarptığını fark edip Jamie’ye gösterdim.</span></p>
				<p class="paragraf para-style-override-8"><span class="char-style-override-6">Jamie başını içeri soktuğunda her şeyin yerli yerinde olduğunu fark etti. Ama birden kapıyı kapatmak yerine geri çıktı, kolumu tutup beni içeri çekti.</span></p>
				<p class="paragraf para-style-override-8"><span class="char-style-override-6">“Eve girmeden önce sana sormak istediğim bir soru var Sassenach,” dedi. Ay ışığı içeri girsin diye kapıyı açık bıraktı. Loş ışık, asılı duran jambonların, koca fıçıların ve çuvalların üzerine vurdu.</span></p>
				<p class="paragraf para-style-override-8"><span class="char-style-override-6">İçerisi soğuktu ama rüzgârdan kurtulduğum için daha sıcakmış gibi hissederek pelerinimin şapkasını geriye attım.</span></p>
				<p class="paragraf para-style-override-8"><span class="char-style-override-6">“Nedir?” dedim merakla. Temiz hava zihnimi açmıştı ve o anda yattığım anda ölü gibi uyuyacağımı bilmeme rağmen, işlerimi halletmiş olmanın verdiği gururla kendimi oldukça zinde hissetmiştim. Bütün günüm ve gecem korkunç geçmişti ama artık bitmişti, özgürdük.</span></p>
				<p class="paragraf para-style-override-8"><span class="char-style-override-6">“Onu istiyor musun Sassenach?” diye sordu usulca. Yüzü solgundu ve nefesinin pusuyla bulanmıştı. </span></p>
				<p class="paragraf para-style-override-8"><span class="char-style-override-6">“Kimi?” diye sordum şaşkın gözlerle. Alaycı bir şekilde homurdandı.</span></p>
				<p class="paragraf para-style-override-8"><span class="char-style-override-6">“Bebeği. Başka kimi olacak?”</span></p>
				<p class="paragraf para-style-override-8"><span class="char-style-override-6">Başka kim olacaktı gerçekten.</span></p>
				<p class="paragraf para-style-override-8"><span class="char-style-override-6">“Yani bende kalmasını isteyip istemediğimi mi soruyorsun?” diye sordum dikkatlice. “Onu evlat edinip edinmeyeceğimi mi yani?” Bu soruyu bilinçli bir şekilde sormamıştım ama demek ki bilinçaltımın derinliklerinde varmış ki sorusu beni hiç şaşırtmadı ve konu açılınca da her şey ortaya dökülüverdi.</span></p>
				<p class="paragraf para-style-override-8"><span class="char-style-override-6">Göğüslerim sabahtan beri çok hassaslardı. Şişkin ve tıkanmışlar gibi hissediyorum. Birden küçük kızın meme bekleyen ağzı aklıma geldi. Bebeği kendim besleyemezdim ama Brianna ya da Marsali yapabilirdi. Ya da inek ve keçi sütüyle idare edecekti.</span></p>
				<p class="paragraf para-style-override-8"><span class="char-style-override-6">Bilinçsizce aniden göğsümü avuçladım ve nazikçe masaj yaptım. Sonra durdum ama Jamie yaptığımı çoktan görmüştü; yaklaşıp kolunu belime sardı. Başımı göğsüne dayadığımda av gömleğinin soğukluğunu yanağımda hissettim.</span></p>
				<p class="paragraf para-style-override-8"><span class="char-style-override-6">“Sen onu istiyor musun?” diye sordum. Cevabından umutlu muydum, yoksa korkuyor muydum emin değildim. Cevap kısa bir omuz silkme oldu.</span></p>
				<p class="paragraf para-style-override-8"><span class="char-style-override-6">“Burası büyük bir ev Sassenach,” dedi. “Oldukça büyük.”</span></p>
				<p class="paragraf para-style-override-8"><span class="char-style-override-6">“Hmm,” dedim. Çok açık bir cevap değildi ve ne kadar gelişigüzel söylenmiş olursa olsun, bunun bağlılık anlamına geldiğini biliyordum. Fergus, Jamie’nin Paris’te bir geneleve birkaç dakika uğramasıyla girmişti hayatına. Eğer bu bebeği aldıysa ona kızı gibi davranacaktı. Sevecek miydi? Sevgiyi kimse garanti edemez. Ne o... ne ben.</span></p>
				<p class="paragraf para-style-override-8"><span class="char-style-override-6">Sesimdeki şüpheci tavrı fark etmişti.</span></p>
				<p class="paragraf para-style-override-8"><span class="char-style-override-6">“Seni bebekle atın üzerinde gördüm Sassenach. Zaten sen hep şefkatlisindir ama seni pelerininin altındaki bebekle gördüğümde, Faith’e hamileyken nasıl göründüğünü hatırladım.”</span></p>
				<p class="paragraf para-style-override-8"><span class="char-style-override-6">Nefesimi tuttum. Onun ilk kızımızdan bu denli sıradan bir şeymiş gibi bahsettiğini duymak şaşırtıcıydı. Onun hakkında çok az konuşurduk; ölümünün üzerinden o kadar uzun süre geçti ki sanki gerçek değilmiş gibi geliyordu. Onu kaybetmenin acısı ikimizi de çok derinden yaralamıştı.</span></p>
				<p class="paragraf para-style-override-8"><span class="char-style-override-6">Ama Faith’in kendisi gayet gerçekti.</span></p>
				<p class="paragraf para-style-override-8"><span class="char-style-override-6">Ne zaman bir bebeğe dokunsam, sanki yanımda beliriyordu. Bu bebek, bu isimsiz öksüz, öyle küçük ve öyle kırılgandı ki. Adeta saydam olan teninde damarlarının maviliği görünüyordu. Evet, Faith’in anıları oldukça güçlüydü. Yine de o benim bebeğim değildi. Ama olabilirdi; Jamie öyle söylüyordu.</span></p>
				<p class="paragraf para-style-override-8"><span class="char-style-override-6">Acaba o bize bir hediye miydi? Ya da en azından bir sorumluluk muydu?</span></p>
				<p class="paragraf para-style-override-8"><span class="char-style-override-6">“Sence onu almalı mıyız?” diye sordum temkinli bir şekilde. “Yani... eğer onu almazsak ne olur?”</span></p>
				<p class="paragraf para-style-override-8"><span class="char-style-override-6">Jamie hafifçe homurdandı, kolunu çekip evin duvarına yaslandı. Burnunu silip başını çatlak kirişlerden gelen boğuk seslere doğru çevirdi. </span></p>
				<p class="paragraf para-style-override-8"><span class="char-style-override-6">“Ona iyi bakılır Sassenach. Mirasçı olma yolunda.”</span></p>
				<p class="paragraf para-style-override-8"><span class="char-style-override-6">İşin bu kısmı aklıma hiç gelmemişti.</span></p>
				<p class="paragraf para-style-override-8"><span class="char-style-override-6">“Emin misin?” dedim şüpheci bir şekilde. “Yani, Beardsleyler’in ikisi de gitti ama o meşru olursa- ”</span></p>
				<p class="paragraf para-style-override-8"><span class="char-style-override-6">Lafımı keserek başını iki yana salladı.</span></p>
				<p class="paragraf para-style-override-8"><span class="char-style-override-6">“Hayır, bebek meşru.”</span></p>
				<p class="paragraf para-style-override-8"><span class="char-style-override-6">“Ama olamaz. Şu ana kadar sen ve ben dışında kimsenin ondan haberi yok. Ama babası- ”</span></p>
				<p class="paragraf para-style-override-8"><span class="char-style-override-6">“Babası kanuna göre Aaron Beardsley’di,” dedi. “İngiliz yasalarına göre evlilikten doğan bir çocuk babanın meşru çocuğu ve mirasçısıdır. Annesinin kocasını aldattığı bilinse de bu durumu değiştirmez. Oradaki kadın Beardsley’in evlendiğini söylemedi mi?”</span></p>
				<p class="paragraf para-style-override-8"><span class="char-style-override-6">Jamie’nin İngiliz yasalarının bu hükmü hakkında oldukça kesin bilgileri olduğunu fark ettim. Tanrı’ya şükür, ağzımı açmadan önce tam olarak neden kesin bilgileri olduğunu da fark ettim.</span></p>
				<p class="paragraf para-style-override-8"><span class="char-style-override-6">William. İngiltere’deki oğlu. İngiltere’de herkesin -Lord John Grey haricinde- bildiği kadarıyla dokuzuncu Ellesmere Kontu’ydu. Babası sekizinci kont olsun ya da olmasın, Jamie’nin söylediğine göre, William yasal olarak dokuzuncu kontmuş. Kanun denen şey gerçekten çok boktan bir kavramdı.</span></p>
				<p class="paragraf para-style-override-8"><span class="char-style-override-6">“Anladım,” dedim yavaşça. “O halde bu küçük isimsiz bebek, babasının Beardsley olduğu çok sonradan keşfedilse bile, Beardsley’in tüm mirasını alabilir. Bu... oldukça rahatlatıcı.”</span></p>
				<p class="paragraf para-style-override-8"><span class="char-style-override-6">Gözlerimin içine baktı, sonra bakışlarını başka tarafa çevirdi.</span></p>
				<p class="paragraf para-style-override-8"><span class="char-style-override-6">“Evet,” dedi sakince. “Rahatlatıcı.” Sesinde acı bir eda vardı ama öksürüp boğazını temizleyince kaybolup gitti.</span></p>
				<p class="paragraf para-style-override-8"><span class="char-style-override-6">“Yani gördüğün gibi,” diye devam etti, “ihmal edilme tehlikesi yok. Öksüz mahkemesi Beardsley’in malını, keçilerini ve diğer her şeyi bebeği koruyan kimse, onun yararına kullanılmak üzere ona verecek.”</span></p>
				<p class="paragraf para-style-override-8"><span class="char-style-override-6">“Koruyan değil, koruyanlar,” dedim, birden karısının bebeğin iyi bakılacağını söylediğinde Richard Brown’ın kardeşiyle bakışmasını hatırlayarak. Ucu uyuşan burnumu ovuşturdum.</span></p>
				<p class="paragraf para-style-override-8"><span class="char-style-override-6">“Yani Brownlar onu isteyerek alacaklar.”</span></p>
				<p class="paragraf para-style-override-8"><span class="char-style-override-6">“Ah, evet,” dedi. “Beardsley’i tanıyorlardı, bebeğin ne kadar değerli olduğunu bilirler. Bebeği onlardan uzaklaştırmak hassas bir konu ama eğer onu istiyorsan, alacaksın. Sana söz veriyorum.”</span></p>
				<p class="paragraf para-style-override-8"><span class="char-style-override-6">Tüm bu konuşma bende çok garip bir his uyandırdı. Sanki görünmez bir el tarafından uçurum kenarına doğru itiliyormuşum gibi bir telaşa kapıldım. O uçurum tehlikeli bir falez mi yoksa manzaraya bakmak için sağlam bir nokta mıydı, bekleyip görecektim.</span></p>
				<p class="paragraf para-style-override-8"><span class="char-style-override-6">Bebeğin kafasını, kâğıt kadar ince kulaklarını düşündüm. Yumuşak ve pembe kıvrımları uhrevi bir maviye dönüyordu.</span></p>
				<p class="paragraf para-style-override-8"><span class="char-style-override-6">Düşüncelerimi toparlayabilmek için kendime biraz süre tanıyıp, “Onu Brownlar’dan almak hassas bir konu diyerek ne demek istedin? Onun üzerinde hak iddia edemezler. Edebilirler mi?” diye sordum.</span></p>
				<p class="paragraf para-style-override-8"><span class="char-style-override-6">Başını iki yana salladı.</span></p>
				<p class="paragraf para-style-override-8"><span class="char-style-override-6">“Ama hiçbiri babasını vurmadı.”</span></p>
				<p class="paragraf para-style-override-8"><span class="char-style-override-6">“Ne? Ah.” Bu gözden kaçırdığım bir noktaydı; Jamie’nin çiftliğe ve mallara el koyup, sonra da öksüz bebeği evlat edinmek için Beardsley’i öldürmekle suçlanma ihtimali. Yutkundum, boğazımda safra tadı vardı.</span></p>
				<p class="paragraf para-style-override-8"><span class="char-style-override-6">“Ama Aaron Beardsley’in nasıl öldüğünü bizim dışımızda kimse bilmiyor,” dedim. Jamie onlara tüccarın felç geçirip öldüğünü söylemişti.</span></p>
				<p class="paragraf para-style-override-8"><span class="char-style-override-6">“Biz ve Bayan Beardsley,” dedi, sesinde hafif bir alay vardı. “Ya geri dönüp beni kocasını öldürmekle suçlarsa? İnkâr etmesi zor olur. Üstelik bebeği de aldım.”</span></p>
				<p class="paragraf para-style-override-8"><span class="char-style-override-6">Böyle bir şeyi neden yapsın diye sormamak için kendimi zor tuttum; şu ana kadar yapmış olduklarına bakarsak, Fanny Beardsley’in her şeyi yapabileceğine hiç şüphe yoktu.</span></p>
				<p class="paragraf para-style-override-8"><span class="char-style-override-6">“Geri dönmeyecek,” dedim. Şüphelerim ne olursa olsun, en azından bu konuda gerçeği söylüyordum. Fanny Beardsley nereye -ya da neden- gitmiş olursa olsun, sonsuza dek dönmeyeceğinden emindim.</span></p>
				<p class="paragraf para-style-override-8"><span class="char-style-override-6">“Dönse bile,” diye devam ettim, boş bir ormanda uçuşan kar taneleri ve sönmüş ateşin yanında yatan örtünmüş bebek görüntüsünü bir kenara ittim, “ben oradaydım. Neler olduğunu söyleyebilirim.”</span></p>
				<p class="paragraf para-style-override-8"><span class="char-style-override-6">“Eğer izin verirlerse,” dedi Jamie, “ki etmezler. Sen evli bir kadınsın Sassenach; benim karım olmasaydın bile mahkemede tanıklık edemezdin.”</span></p>
				<p class="paragraf para-style-override-8"><span class="char-style-override-6">Şaşkınlıktan küçük dilimi yutmuştum. Yaban hayatın içinde yaşadığımız için o çağın acımasız yasal haksızlıklarıyla pek nadir karşılaşıyordum ama bazılarının yine de farkındaydım. Haklıydı. Aslında evli bir kadın olarak hiçbir yasal hakkım yoktu. Fanny Beardsley’in ise, artık dul olduğu için haklarının olması adeta hayatın cilvesiydi. Eğer isterse mahkemede tanıklık edebilirdi.</span></p>
				<p class="paragraf para-style-override-8"><span class="char-style-override-6">“Lanet olsun!” dedim dolu dolu. Jamie sakince gülüp öksürdü.</span></p>
				<p class="paragraf para-style-override-8"><span class="char-style-override-6">Homurdandığımda ağzımdan beyaz buharlar çıktı. O anda ejderha olmayı çok isterdim; Fanny Beardsley başta olmak üzere bir sürü insanın üzerine alev ve kükürt püskürtmek muhteşem olurdu. Bunun yerine iç çekmekle yetindim. Zararsız beyaz nefesim sundurmanın loşluğu içinde kaybolup gitti.</span></p>
				<p class="paragraf para-style-override-8"><span class="char-style-override-6">“ ‘Hassas’ diyerek ne kastettiğini anladım,” dedim.</span></p>
				<p class="paragraf para-style-override-8"><span class="char-style-override-6">“Evet... ama imkansız değil.” Kocaman, buz kesmiş eliyle yanağıma dokundu, yüzümü kendisine doğru çevirdi. Gözleri gözlerimi aradı. Karanlık ve kararlıydılar.</span></p>
				<p class="paragraf para-style-override-8"><span class="char-style-override-6">“Claire, eğer bebeği istiyorsan, onu alacağım ve ne olursa olsun, baş edeceğim.”</span></p>
				<p class="paragraf para-style-override-8"><span class="char-style-override-6">Eğer onu istiyorsam. Göğsümde uyuyan bebeğin yumuşak ağırlığını hissedebiliyordum. Yıllar içinde anneliğin sarhoşluğunu unutmuştum; heyecan, yorgunluk, telaş ve keyif duygularını bir kenara itmiştim. Ama Germain, Jemmy ve Joan sayesinde bu hisler hâlâ canlıydı.</span></p>
				<p class="paragraf para-style-override-8"><span class="char-style-override-6">“Son bir soru,” dedim. Elini tutup aşağı indirdim, parmaklarını parmaklarımın arasına aldım. “Bebeğin babası beyaz değildi. Bu ne anlama geliyor olabilir?”</span></p>
				<p class="paragraf para-style-override-8"><span class="char-style-override-6">1960’lı yılların Boston’unda bunun ne anlama geldiğini biliyordum ama burası çok farklı bir yerdi. Buradaki bazı topluluklar benim geldiğim çağdaki insanlardan çok daha katı ve çok daha az bilgililerken, bazı topluluklar ise tuhaf bir şekilde çok daha hoşgörülüydüler.</span></p>
				<p class="paragraf para-style-override-8"><span class="char-style-override-6">Jamie gözlerini dikkatle, tuzlanmış domuzların durduğu bir varile dikmiş, parmaklarını sessiz bir ahenkle vuruyordu. </span></p>
				<p class="paragraf para-style-override-8"><span class="char-style-override-6">“Bence her şey yoluna girecek,” dedi sonunda. “Köle olması mümkün değil. Babasının köle olduğu kanıtlansa bile -ki buna dair en ufak bir kanıt bile yok- bir çocuk annesinin zümresine dahil olur. Özgür bir kadından doğan bir bebek özgürdür; köle bir anneden bebek ise köle. O korkunç kadın kim olursa olsun, köle olmadığı kesindi.”</span></p>
				<p class="paragraf para-style-override-8"><span class="char-style-override-6">“En azından isim olarak değil,” dedim, kapının önündeki işaretleri düşünerek. Sınıra çok yakın olduğumuz için melez çok çocuk vardı. Cherokee kabilesinden kadın almak buranın sakinlerine göre hiç de olmadık bir durum değildi. Taşrada siyah-beyaz çiftlerden doğan bebeklere çok nadir rastlanırdı ama kıyı şeritlerinde bu durum oldukça sık yaşanırdı. Birçoğu da köleydi.</span></p>
				<p class="paragraf para-style-override-8"><span class="char-style-override-6">Elimi yanağımdaki soğuk elinin üzerine koydum. “Neden bunu istiyorsun?”</span></p>
				<p class="paragraf para-style-override-8"><span class="char-style-override-6">“Ah. Ben düşündüm de...” Elini indirip uzaklara baktı. “Toplantı’dan eve döndüğümüzde söylediklerini hatırladım. Güvenli bir kısırlığı seçeceğini ama benim hatırıma seçmediğini söylemiştin. Ben düşündüm ki…” Yine durup boştaki elini sert bir şekilde burnuna sürttü. Derin bir nefes alıp sözlerine devam etti.</span></p>
				<p class="paragraf para-style-override-8"><span class="char-style-override-6">“Benim hatırıma,” dedi, önündeki boşluğa sanki mahkemeymiş gibi hitap ediyordu, “bir çocuk daha taşımanı istemem. Seni kaybetmeyi göze alamam Sassenach,” dedi, sesi birden kısılmıştı. “Bir düzine çocuk için bile bunu yapamam. Kızlarım, oğullarım, yeğenlerim, torunlarım... etrafımda yeterince çocuk var.”</span></p>
				<p class="paragraf para-style-override-8"><span class="char-style-override-6">Bana bakıp daha yumuşak konuşarak devam etti.</span></p>
				<p class="paragraf para-style-override-8"><span class="char-style-override-6">“Benim hayatım sensin Claire.”</span></p>
				<p class="paragraf para-style-override-8"><span class="char-style-override-6">Gözlerini gözlerimden hiç ayırmadan yutkunup kaldığı yerden devam etti. </span></p>
				<p class="paragraf para-style-override-8"><span class="char-style-override-6">“Ben düşündüm de... eğer bir çocuk daha istiyorsan... sana bir tane verebilirim.”</span></p>
				<p class="paragraf para-style-override-8"><span class="char-style-override-6">Gözlerim yaşarmıştı. Sundurmanın içi soğuktu ve parmaklarımız donmuştu. Elini avuçlarımın arasına alıp sıktım.</span></p>
				<p class="paragraf para-style-override-8"><span class="char-style-override-6">Konuşmuş bile olsak aklım hep olasılıkları, zorlukları düşünmekle meşguldü. Kararın zaten kendi kendine verildiğini bildiğim için daha fazla düşünmeme gerek yoktu. Bir bebek vücudu olduğu kadar, ruhu da baştan çıkartıyordu; anne ve bebeğin tek vücut oluşunun verdiği mutluluğu bildiğim kadar, çocuk kendinin farkına varıp bağımsız olduğunda kaybolmasının hem acı hem tatlı sevincini de biliyordum.</span></p>
				<p class="paragraf para-style-override-8"><span class="char-style-override-6">Ama akıllıca bir çizgi çizmiştim. Ya vücudumda gizli bir sınırla doğmuştum ya da artık ruhumun sadakatini başka bir yere adamalıydım... biliyordum. Bir anne olarak emek vermiş olmamın verdiği hafifliği hissediyordum. Görev tamamlanmıştı.</span></p>
				<p class="paragraf para-style-override-8"><span class="char-style-override-6">Alnımı kalbinin üzerine dayayıp konuştum.</span></p>
				<p class="paragraf para-style-override-8"><span class="char-style-override-6">“Hayır,” dedim yumuşak bir şekilde. “Ama Jamie... seni çok seviyorum.”</span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">Bir süre sarmaş dolaş kalıp durduk. Evi sundurmadan ayıran duvarın diğer yanından gelen boğuk sesleri duyuyorduk. Sesimizi hiç çıkarmadan o huzurlu anın tadına vardık. İçeri girmek için fazla yorgun ve bu ilkel sığınağımızdaki sakinliği terk etmeye gönülsüzdük.</span></p>
				<p class="paragraf para-style-override-8"><span class="char-style-override-6">“Birazdan içeri girmemiz gerekecek,” diye fısıldadım en sonunda. “Eğer girmezsek burada düşüp kalacağız ve bizi sabahleyin jambonlarla birlikte bulacaklar.”</span></p>
				<p class="paragraf para-style-override-8"><span class="char-style-override-6">Göğsünden hırıltılı bir kahkaha yükseldi ama konuşmasına fırsat kalmadan üzerimize bir gölge çöktü. Açık kapıda duran biri ay ışığının içeri girmesini engelliyordu.</span></p>
				<p class="paragraf para-style-override-8"><span class="char-style-override-6">Jamie keskin bir hareketle başını kaldırdı, ellerini sıkıca omuzlarıma sardı. Sonra rahatlayarak nefes verip ellerini gevşetti. Arkama doğru bir adım atıp döndüm.</span></p>
				<p class="paragraf para-style-override-8"><span class="char-style-override-6">“Morton,” dedi Jamie çilekeş bir ses tonuyla. “Tanrı aşkına, burada ne işin var?”</span></p>
				<p class="paragraf para-style-override-8"><span class="char-style-override-6">Isaiah Morton çapkın bir adama hiç benzemiyordu. Gerçekten de herkesin zevki farklıydı. Benden birazcık daha kısaydı ama omuzları genişti. Fıçı gibi bir gövdesi vardı ve bacakları hafif çarpıktı. Gözleri güzel bakıyordu ve dalgalı saçlarının rengini sundurmanın loş ışığında tam olarak çözemedim. Yaşlarının yirmilerin başında olduğunu tahmin ediyordum.</span></p>
				<p class="paragraf para-style-override-8"><span class="char-style-override-6">“Albayım,” dedi fısıltı halinde. “Hanımefendi.” Hızla eğilip selam verdi. “Sizi korkutmak istemedim hanımefendi. Ama Albay’ın sesini duydum ve fırsatı değerlendireyim dedim.”</span></p>
				<p class="paragraf para-style-override-8"><span class="char-style-override-6">Jamie, Morton’a baktı.</span></p>
				<p class="paragraf para-style-override-8"><span class="char-style-override-6">“Ally’yle nasıl konuşacağımı bilemedim. Evin etrafında dönüp duruyordum ki sizi ve eşinizi konuşurken gördüm.”</span></p>
				<p class="paragraf para-style-override-8"><span class="char-style-override-6">Yeniden selam verdi.</span></p>
				<p class="paragraf para-style-override-8"><span class="char-style-override-6">“Morton,” dedi Jamie. Konuşması yumuşak da olsa, sesinde bir parça sertlik vardı, “neden gitmedin? Fergus milisin ilerlemesinin durdurulduğunu söylemedi mi?”</span></p>
				<p class="paragraf para-style-override-8"><span class="char-style-override-6">“Ah, evet efendim, söyledi efendim.” Telaşlı bir şekilde bu kez Jamie’ye selam verdi. “Ama gidemedim efendim, Ally’yi görmeden gidemezdim.”</span></p>
				<p class="paragraf para-style-override-8"><span class="char-style-override-6">Boğazımı temizleyip, iç çekip başını sallayan Jamie’ye baktım.</span></p>
				<p class="paragraf para-style-override-8"><span class="char-style-override-6">“Eee... korkarım ki Bayan Brown gönül işlerinizi duymuş,” dedim nazikçe.</span></p>
				<p class="paragraf para-style-override-8"><span class="char-style-override-6">“Öyle mi?” Isaiah boş gözlerle bakıyordu. Jamie hırçın bir ses çıkardı.</span></p>
				<p class="paragraf para-style-override-8"><span class="char-style-override-6">“Yani kız senin zaten bir karın olduğunu biliyor,” dedi kaba bir şekilde, “ve eğer babası seni vurmazsa, kız seni kalbinden bıçaklayabilir. Eğer ikisi de seni öldürmeyi başaramazsa,” dedi, iyice dikilip en tehditkâr duruşunu alarak, “bu işi kendi ellerimle ben yaparım. Ne tür bir adam bir kızın etrafında dolanıp onu hamile bırakır? Üstelik ona soyadını vermeye hakkı yokken?”</span></p>
				<p class="paragraf para-style-override-8"><span class="char-style-override-6">Isaiah Morton’un betinin benzinin attığı loş ışıkta bile belli oluyordu.</span></p>
				<p class="paragraf para-style-override-8"><span class="char-style-override-6">“Hamile mi?”</span></p>
				<p class="paragraf para-style-override-8"><span class="char-style-override-6">“Evet, hamile,” dedim soğuk bir sesle.</span></p>
				<p class="paragraf para-style-override-8"><span class="char-style-override-6">“Evet,” diye tekrarladı Jamie, “ve şimdi, seni çok eşli herif, buradan çekip gitsen senin için daha iyi olur, yoksa- ”</span></p>
				<p class="paragraf para-style-override-8"><span class="char-style-override-6">Isaiah tüfeğini pelerininin altından çıkardığında Jamie aniden sustu. Çok yakınımızda durduğu için tüfeğin dolu ve horozunun da çekili olduğunu görebiliyordum.</span></p>
				<p class="paragraf para-style-override-8"><span class="char-style-override-6">“Çok üzgünüm efendim,” dedi affedilmeyi bekleyen bir ses tonuyla. Dudaklarını yaladı, bir bana, bir Jamie’ye baktı. “Ne size, ne de hanımefendiye zarar vermek isterim. Ama görüyorsunuz ya, benim Ally’yi görmem gerek.” Tombul yüzü hareketsiz olsa da dudakları titriyordu. Buna rağmen tüfeğini kararlı bir şekilde Jamie’ye doğrultmuştu.</span></p>
				<p class="paragraf para-style-override-8"><span class="char-style-override-6">“Hanımefendi,” dedi bana, “rica etsem, eve gidip Ally’yi buraya getirir misiniz? Biz... burada bekleyeceğiz. Albay ve ben.”</span></p>
				<p class="paragraf para-style-override-8"><span class="char-style-override-6">Korkmaya zamanım olmamıştı. Şaşkınlıktan sesim soluğum çıkmasa da korkum yatışmıştı.</span></p>
				<p class="paragraf para-style-override-8"><span class="char-style-override-6">Jamie bir an sanki güçlenmek için dua edercesine gözlerini kapadı. Sonra açıp iç çekti. Nefesi soğuk havada beyaz bir bulut oluşturdu.</span></p>
				<p class="paragraf para-style-override-8"><span class="char-style-override-6">“Onu aşağı indir, geri zekâlı,” dedi kibar sayılabilecek bir ses tonuyla. “Beni vurmayacağını gayet iyi biliyorsun. Ben de seni vurmayacağım.”</span></p>
				<p class="paragraf para-style-override-8"><span class="char-style-override-6">Isaiah dudaklarını ve tetikteki parmağını sıktı. Nefesimi tuttum. Jamie gözlerini Isaiah’tan ayırmadı. Bakışlarında hem kınar, hem de acır gibi bir eda vardı.</span></p>
				<p class="paragraf para-style-override-8"><span class="char-style-override-6">“Albay, Ally’yi görmem lazım,” dedi yumuşak bir ses tonuyla, yere bakarak.</span></p>
				<p class="paragraf para-style-override-8"><span class="char-style-override-6">Derin bir nefes alıp Jamie’ye baktım. Jamie önde tereddüt etti, sonra olumlu bir anlamda başını salladı.</span></p>
				<p class="paragraf para-style-override-8"><span class="char-style-override-6">“Pekâlâ Sassenach. Kızı getir, tamam mı?”</span></p>
				<p class="paragraf para-style-override-8"><span class="char-style-override-6">Başımı sallayıp içeri girmek için arkamı döndüğümde Jamie’nin Galce bir şeyler fısıldadığını duydum. Muhtemelen Isaiah’nın aklını kaçırdığını falan söylüyordu.</span></p>
				<p class="paragraf para-style-override-8"><span class="char-style-override-6">Morton’un sesindeki ısrarını ben de hissetmiştim ve ben de aklının yerinde olduğundan pek emin değildim. Brownlar’dan biri bu buluşmayı fark ederse, bedeli ağır ödenirdi ve bunu ödeyen tek kişi Morton olmazdı.</span></p>
				<p class="paragraf para-style-override-8"><span class="char-style-override-6">Evin yerleri battaniyelere sarınıp uyuyan insanlarla doluydu. Birkaç tanesi ise ocağın etrafında toplanmış dedikodu yapıyor, aralarında içinde içki olan bir çömlek döndürüyorlardı. Dikkatlice baktım ama neyse ki Richard Brown aralarında değildi.</span></p>
				<p class="paragraf para-style-override-8"><span class="char-style-override-6">Yerde yatan vücutların arasından geçip odanın içine doğru ilerledim. Geçerken duvarın dibinde duran yatağa baktım. Richard Brown ve karısı kıvrılıp uyumuşlardı. Bütün vücutların sıcaklığıyla evin yeterince ısınmış olmasına rağmen başlıklarını kulaklarının altına kadar çekmişlerdi.</span></p>
				<p class="paragraf para-style-override-8"><span class="char-style-override-6">Alicia Brown’un olabileceği tek bir yer vardı. Çatıya çıkan merdivenlerin başındaki kapıyı olabildiğince sessiz bir şekilde ittim. Gerçi önemi yoktu; ateşin başındakilerin hiçbir şey fark edecek halleri yoktu. Adamlardan biri Hiram’a çömleğin içindekini içirmeye çalışıyordu.</span></p>
				<p class="paragraf para-style-override-8"><span class="char-style-override-6">Aşağıdaki odanın aksine, çatı oldukça soğuktu. Bunun nedeni ise küçük pencerenin örtülü olmamasıydı. Bir yığın kar, beraberinde dondurucu bir rüzgârla içeri girmişti. Alicia Brown pencerenin altındaki kar yığınının içinde çırılçıplak yatıyordu.</span></p>
				<p class="paragraf para-style-override-8"><span class="char-style-override-6">Kıza doğru yürüyüp bir süre bakakaldım. Sırt üstü yatmış, ellerini göğsünde birleştirmişti. Titriyordu ve gözlerini sıkı sıkıya kapamıştı. Belli ki aşağıdaki konuşmalar yüzünden ayak seslerimi duymamıştı.</span></p>
				<p class="paragraf para-style-override-8"><span class="char-style-override-6">“Sen ne yapıyorsun böyle?” diye sordum kibarca.</span></p>
				<p class="paragraf para-style-override-8"><span class="char-style-override-6">Gözlerini fal taşı gibi açıp çığlık attı. Sonra eliyle ağzını kapatıp bana bakarak yattığı yerden kalkıp oturdu.</span></p>
				<p class="paragraf para-style-override-8"><span class="char-style-override-6">“Düşük yapmanın bir sürü tuhaf yolunu duymuştum,” dedim, karyoladan bir battaniye alıp omuzlarının üzerine koydum, “ama donarak ölmek bunların arasında yok.”</span></p>
				<p class="paragraf para-style-override-8"><span class="char-style-override-6">“Eğer ö-ölürsem, dü-düşük yapmama gerek kalmaz,” dedi mantıklı bir şekilde. Buna rağmen battaniyeye sarındı. Dişleri birbirine vuruyordu.</span></p>
				<p class="paragraf para-style-override-8"><span class="char-style-override-6">“İntihar etmenin en iyi yolu da bu değil ama,” dedim. “Gerçi seni eleştiriyor gibi olmak istemem. İstersen şimdi intihar edebilirsin; Bay Morton sundurmada ve seninle konuşmadan hiçbir yere gitmeyeceğini söylüyor. O yüzden kalkıp üstüne bir şeyler giysen iyi edersin.”</span></p>
				<p class="paragraf para-style-override-8"><span class="char-style-override-6">Gözlerini kocaman açıp derhal ayağa kalktı. Kasları soğuktan öyle kaskatı kesilmişti ki eğer kolundan tutmasaydım yere düşecekti. Hiçbir şey söylemeden buz kesmiş parmaklarının izin verdiği kadar hızlı bir şekilde giyindi, kalın pelerinine sarındı.</span></p>
				<p class="paragraf para-style-override-8"><span class="char-style-override-6">Merdivenlerden inen Alicia’nın peşinden gitmedim. Yalnız olursa herkes tuvalete gideceğini düşünürdü -tabi eğer biri evden çıktığını görürse. İkimiz birlikte gitsek insanlar bunu yadırgayabilirdi.</span></p>
				<p class="paragraf para-style-override-8"><span class="char-style-override-6">Karanlık çatıda tek başıma kalınca pelerinime sıkıca sarılıp dar pencerenin yanına gittim. Aşağı inmeden önce birkaç dakika beklemem gerekiyordu. Aşağıdaki kapının yumuşak bir şekilde kapandığını duydum ama bu yüksek açıdan Alicia’yı göremedim. Davetime verdiği cevaba bakacak olursam, Isaiah’yı kalbinden bıçaklamak gibi bir niyeti yoktu. Ama ikisinin de bunu isteyip istemediğini ancak Tanrı bilirdi.</span></p>
				<p class="paragraf para-style-override-8"><span class="char-style-override-6">Bulutlar dağılmıştı ve donmuş manzara önümde uzanıyordu. Batan güneşin altında parlaktı ve hayalet gibiydi. Atların yolun karşısındaki çalı çırpıdan sığınakları karanlık ve karla kaplıydı. Jamie’nin söylediği gibi hava dönmüştü ve atların nefesiyle eriyen karlar çatıdan akıp yere damlıyordu.</span></p>
				<p class="paragraf para-style-override-8"><span class="char-style-override-6">Genç âşıklar yüzünden gergin olmama ve bu olayın saçmalığına rağmen onlara karşı bir sempati beslemekten kendimi alamıyordum. Birbirleri haricinde hiçbir şey umurlarında değildi.</span></p>
				<p class="paragraf para-style-override-8"><span class="char-style-override-6">Peki ya Isaiah’nın meçhul karısı ne olacaktı?</span></p>
				<p class="paragraf para-style-override-8"><span class="char-style-override-6">Omuzlarımı kamburlaştırıp pelerinimin içinde hafifçe titredim. Evliliğin gerçek doğasını evlenmeyenler dışında kimse bilemezdi. Aynı durumda olduğum için bu olayı eleştirmeye hakkım yoktu. Altın alyansımın düz metal halkasını okşadım.</span></p>
				<p class="paragraf para-style-override-8"><span class="char-style-override-6">Aldatma. Zina. İhanet. Alçaklık. Sözcükler, ay ışığında gölgeler ve küçük karanlık çukurlar bırakarak düşen kar taneleri gibi hızla aklıma geliyordu. </span></p>
				<p class="paragraf para-style-override-8"><span class="char-style-override-6">Elbette özürler dilenebilirdi. Bana olanları hatırlamaya çalışmıyordum. Başıma gelenlerle savaşmıştım ve seçeneğim yoktu. Bunun dışında eninde sonunda insan bir seçim yapar. Ben kendi seçimimi yapmıştım ve gerisi gelmişti. </span></p>
				<p class="paragraf para-style-override-8"><span class="char-style-override-6">Bree, Roger, Jemmy. Onların gelecekte doğuracakları çocuklar. Öyle ya da böyle, </span><span class="italik char-style-override-6">Craigh na Dun</span><span class="char-style-override-6">’daki o gün sonucunda yapmak zorunda kaldığım seçim nedeniyle hepsi buraydı. </span></p>
				<p class="paragraf para-style-override-8"><span class="italik char-style-override-6">Kendine gereğinden fazla vazife ediniyorsun</span><span class="char-style-override-6">. Frank bunu bana çok kereler, yapmamı istemediği şeyleri yaptığım zaman, kınayan bir ses tonuyla söylerdi. Ama ara sıra nazikçe, beni yükümden kurtarmak için söylediği de olurdu.</span></p>
				<p class="paragraf para-style-override-8"><span class="char-style-override-6">İçtenlikle söylenmiş oldukları için mi, yoksa yorgun hafızam beni sözcüklerin gücüyle rahatlatmaya çalıştığı için mi bilmiyorum ama Frank’in bu sözlerinin şu an aklıma gelmesi hoşuma gitmişti. Herkes seçimler yapar ve kimse o seçimlerin sonlarının ne olacağını bilemez. Eğer ben birçok seçimim için sorumlu tutulacaksam da bütün her şeyin sorumlusu sayılamazdım. Hepsinin sonu kötü bitmemişti.</span></p>
				<p class="paragraf para-style-override-8"><span class="char-style-override-6">Ölüm bizi ayırana dek. Bu yeminleri edip asla tutmayan birçok insan vardı. Şimdi ise ne ölümün, ne de bilinçli bir seçimin bazı bağları çözebildiğini düşünüyorum. İyi günde kötü günde, iki adamı sevmiştim ve onların bir parçaları her zaman benimle olacaktı.</span></p>
				<p class="paragraf para-style-override-8"><span class="char-style-override-6">Bana göre korkunç olan şey, yaptıklarım yüzünden derin bir pişmanlık hissetsem de asla suçluluk hissetmedim. Şimdi geride bıraktığım seçimde ise belki suçluydum.</span></p>
				<p class="paragraf para-style-override-8"><span class="char-style-override-6">Frank’ten binlerce kez özür dilemiştim ve asla ondan beni bağışlamasını asla istememiştim. Buna rağmen, birden beni elinden geldiğince affettiğini düşündüm. Çatı, yere yansıyan birkaç belli belirsiz ışık huzmesi dışında karanlıktı. Ama artık boş görünmüyordu.</span></p>
				<p class="paragraf para-style-override-8"><span class="char-style-override-6">Birden kımıldayıp daldığım soyut dünyamdan aşağıdan gelen bir hareketlenmeyle uyandım. Uçan bir ren geyiği kadar sessiz iki karanlık beden el ele karların arasında belirdi. Pelerinleri bulutu andırıyordu. Atların sığınağının önünde bir an duraksadıktan sonra yeniden içeri girdiler.</span></p>
				<p class="paragraf para-style-override-8"><span class="char-style-override-6">Avuçlarımın içindeki kar kristallerine aldırmadan kapının eşiğine yaslandım. Atların seslerinin yükseldiğini duydum; kişneyip şaha kalkmaya başlamışlardı. Evin alt katından gelen sesler durulmuştu; Hiram atların huzursuzluğunu hissettiğinde melemeye başladı.</span></p>
				<p class="paragraf para-style-override-8"><span class="char-style-override-6">Aşağıdan yeniden duyulan kahkaha sesi geçici bir süreliğine yolun karşısından gelen sesleri bastırdı. Jamie neredeydi? Dışarı sarktım. Rüzgârdan pelerinimin şapkası dalgalanınca yanaklarıma kar taneleri döküldü.</span></p>
				<p class="paragraf para-style-override-8"><span class="char-style-override-6">Oradaydı. Karanlıkta karların içinden geçip sığınağa doğru yavaş yavaş yürüyordu. Kar kütlelerini tekmeledikçe beyaz bulutlar oluşuyordu. Sonra birden, evdekilerin görmemesi için âşıkların ayak izlerini gizlediğini fark ettim.</span></p>
				<p class="paragraf para-style-override-8"><span class="char-style-override-6">Derme çatma sığınağın dallardan yapılan duvarlarından bir parça kopunca ortaya bir delik çıktı. Buhar bulutları havaya karıştı. Sığınaktan çıkan bir at, üzerindeki iki kişiyle batıya doğru tırıs ile eşkin arasında bir hızla ilerlemeye başladı. Kar kalın değildi; yedi sekiz santimetreden fazla yoktu. Atın nallarının yerde bıraktığı koyu izler yola doğru çıkıyordu.</span></p>
				<p class="paragraf para-style-override-8"><span class="char-style-override-6">Sığınaktan kulakları tırmalayan bir kişneme duyuldu. Sonra bir başka at da ona katıldı. Evin aşağı katından battaniyelerinden yuvarlanıp çıkan ya da silahlarına davranan erkeklerin gürültüleri duyuldu. Jamie ortadan kaybolmuştu.</span></p>
				<p class="paragraf para-style-override-8"><span class="char-style-override-6">Atlar aniden düşen dalları ezerek sığınaktan çıktılar. Homurdanarak, kişneyerek ve çifte atarak uçuşan yeleler kaosu içerisinde yola fırladılar. Sonuncu at sığınaktan atladı, kıçına yapışan daldan kurtulmak için kuyruğunu sallayarak firara katıldı.</span></p>
				<p class="paragraf para-style-override-8"><span class="char-style-override-6">Jamie dalı yana doğru ittirip sığınağa baktı. Aşağıdaki kapı açıldığında altın sarısı bir ışık görüntüye girdi.</span></p>
				<p class="paragraf para-style-override-8"><span class="char-style-override-6">Fırsat bu fırsat kimse görmeden hızla merdivenlerden indim. Herkes dışarıdaydı; Bayan Brown bile kafasında gece bonesiyle dışarı fırlamıştı. Leş gibi bira kokan Hiram sarhoş bir şekilde meliyordu. Sarı gözleri keyiften nemlenmiş ve şişmişti.</span></p>
				<p class="paragraf para-style-override-8"><span class="char-style-override-6">Yol, bir oraya bir buraya koşuşturan, ellerini kollarını sallayan yarı çıplak adamlarla doluydu. Kalabalığın ortasında el kol hareketleri yapan Jamie’yi gördüm. Heyecan dolu soruların ve yorumların içinde kulağıma birkaç sözcük çalındı. ‘Hayalet... Panter mi?... Kahretsin’ benzeri sözcüklerdi bunlar.</span></p>
				<p class="paragraf para-style-override-8"><span class="char-style-override-6">Tutarsız konuşmaların sonunda atların kendi kendilerine geri döneceklerine karar verildi. Kar, dönen buz kütleleri halinde ağaçlardan düşüyordu.</span></p>
				<p class="paragraf para-style-override-8"><span class="char-style-override-6">“Böyle bir geceyi dışarıda mı geçireceksin?” diye sordu Roger oldukça mantıklı bir şekilde. Aklı başında olan hiçbir erkek bu soğukta dışarıda durmazdı -atlar çok aklı başında sayılmasalar da kesinlikle hassas hayvanlardı. Heyecanın ateşi sönmeye başladığında insanlar eve titreyerek ve söylenerek girmeye başladılar.</span></p>
				<p class="paragraf para-style-override-8"><span class="char-style-override-6">Son kafilenin içindeki Jamie eve doğru döndüğünde beni verandada beklerken gördü. Saçları dağınıktı ve açık kapıdan süzülen ışık onu tıpkı bir meşale gibi aydınlatıyordu. Gözlerime baktı, sonra bakışlarını gökyüzüne çevirip omuzlarını hafifçe silkti.</span></p>
				<p class="paragraf para-style-override-8"><span class="char-style-override-6">Soğuk parmaklarını dudaklarıma koyup buz gibi bir öpücük kondurdum.</span></p>
			</div>
		</div>
	</body>
</html>