<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-11.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-11.html" xml:lang="tr-TR">
			<div class="Basic-Text-Frame">
				<p class="split"/>
				<p class="basliklar" id="toc_marker-1-11"><span class="bold">11 GURUR</span></p>
				<p class="paragraf"/>
				<p class="paragraf para-style-override-8"><span class="Vurgu char-style-override-8">Findlayler’in kamp alanından çıkıp, çalı yığınlarından ve ezilmiş çimlerden geçip aşağıya doğru inerken, Roger’ın aklında hâlâ onlar vardı.</span></p>
				<p class="paragraf para-style-override-8"><span class="Vurgu char-style-override-8">İki erkek çocuğun saçları saman sarısıydı, annelerinden uzun da olsalar, kısa boylu sayılırlardı. Buna karşın omuzları genişti. Diğer küçük iki kız kardeş koyu tenli, uzun boylu ve ince yapılıydılar, ela gözlerini annelerinden almışlardı. Roger, erkek ve kız kardeşlerin aralarındaki yaş farkından Bayan Findlay’in iki kez evlendiği sonucunu çıkardı. Görünüşe bakılırsa şu anda ise duldu.</span></p>
				<p class="paragraf para-style-override-8"><span class="Vurgu char-style-override-8">Belki de Brianna’ya, evlenmenin ve çocuk doğurmanın bir kadın için kesinlikle ölümcül olacağı anlamına gelmediğinin kanıtı olarak Joan Findlay’den bahsetmeliydi. Ya da belki bu konuyu konuşmaya bir süre ara vermesi daha iyi olurdu.</span></p>
				<p class="paragraf para-style-override-8"><span class="Vurgu char-style-override-8">Joan ve çocukları dışında, Iain Mhor’un parlak gözleri de aklına çok takılmıştı. Kaç yaşındaydı? Çakıl taşlarıyla döşenmiş yokuştan aşağı kaymamak için bir çam ağacının dalına tutunduğunda bu sorunun cevabını düşündü. Görünüşüne bakarak tahmin etmek imkânsızdı; solgun, eğri yüzünde çizgiler vardı ve yorgun görünüyordu -ancak bu yorgunluğun sebebi yaş değil, acı ve mücadeleydi. On iki yaşlarındaki bir erkek çocuğundan daha uzun boylu değilse de adaşından daha yaşlıydı; Iain Og on altı yaşındaydı.</span></p>
				<p class="paragraf para-style-override-8"><span class="Vurgu char-style-override-8">Büyük ihtimalle Joan’dan gençti; belki de değildi. Joan, bir kadının misafirini evin reisine takdim etmesi gibi, Roger’ı kardeşine takdim ederek ona oldukça saygılı davranmıştı. Demek ki Iain, Joan’dan çok da genç değildi. O halde otuzlu yaşlarında falan mıydı?</span></p>
				<p class="paragraf para-style-override-8"><span class="Vurgu char-style-override-8">Tanrım, dedi kendi kendine, bu durumdaki bir adam bu çağda nasıl bu kadar uzun süre hayatta kalabilmiş? Fakat Roger, Iain Mhor’un yanından uzaklaştığında, küçük kızlardan biri derme çatma sığınağın içine, beraberinde bir kap muhallebiyle girmiş, elinde bir kaşıkla dayısının yanına oturmuştu. Iain Mhor’un yeterince eli kolu vardı, çünkü bir ailesi vardı.</span></p>
				<p class="paragraf para-style-override-8"><span class="Vurgu char-style-override-8">Bunu düşününce Roger’ın göğsü sıkıştı. İçine acıyla mutluluk arası bir his çöreklenmiş, Joan Findlay’in sözlerini düşündükçe de bu his daha çok ağırlaşmıştı.</span></p>
				<p class="paragraf para-style-override-8"><span class="italik char-style-override-6">Onları sağ salim eve geri yolla.</span><span class="Vurgu char-style-override-8"> Eğer bunu yapamazsa, Joan iki küçük kızıyla ve aciz kardeşiyle baş başa kalacaktı. Acaba hiç malı var mıydı? Merak etmişti.</span></p>
				<p class="paragraf para-style-override-8"><span class="Vurgu char-style-override-8">Sabahki duyurudan bu yana dağda bir sürü şey konuşulduğunu duymuştu. Bu durum tarih kitaplarına girecek kadar önemli olmadığına göre, bu milis mevzusundan pek bir şey çıkmayacağını düşündü. Çıkarsa bile, Iain Og’u ve Hugh Findlay’i tehlikeden korumak için bir yol bulacağına kendi kendine söz verdi. Eğer milislere para ödenecekse, onlar da paylarına düşeni almalılardı.</span></p>
				<p class="paragraf para-style-override-8"><span class="Vurgu char-style-override-8">Bu arada... tereddüt etti. Jocasta Campbell’ın, çadırlarla, arabalarla ve sundurmalarla dolu küçük bir köyü andıran kampını henüz geçmişti. Jocasta, düğünü için -ki artık çifte düğündü- kâhyalar getirtmişti. Alışveriş amaçlı getirtilmiş çiftlik hayvanları, tütün ve mallar dışında, düğün sonrası kutlama için bir sürü sofra örtüsü, yatak, tabak çanak, sehpa, masa, bira fıçısı ve yığınla yemek de vardı. Roger ve Bree bu sabah Bayan Cameron’ın Çin tarzında süslenmiş çiçek böcek desenli çadırında kahvaltı etmişlerdi: sarımsakla süslenmiş kızarmış jambon dilimleri, kremalı ve şekerli yulaf ezmesi, meyve kompostosu, ballı taze mısır, Jamaika kahvesi... hatırladıkça midesi hoş bir duyguyla gurulduyordu.</span></p>
				<p class="paragraf para-style-override-8"><span class="Vurgu char-style-override-8">Bu müsriflikle Findlayler’in fakir kampları arasındaki tezatlık, gönül rahatlığıyla hazmedilecek türden değildi. Ani bir kararla dönüp Jocasta’nın çadırına yöneldi.</span></p>
				<p class="paragraf para-style-override-8"><span class="Vurgu char-style-override-8">Jocasta Cameron, deyim yerindeyse evindeydi; çamura bulanmış çizmeleri çadırın dışında duruyordu. Görmediği için yanında Duncan’la ya da siyahî kâhyası Ulysses’le birlikte çıkıp arkadaşlarını ziyaret ediyordu. Toplantıya katılan insanları çadırına davet etmişti ve gün boyunca çadır misafir akınına uğramıştı. Cape Fear’deki tüm İskoç sosyete ve koloni gelip Jocasta’nın ünlü misafirperverliğinden nasiplerini almışlardı.</span></p>
				<p class="paragraf para-style-override-8"><span class="Vurgu char-style-override-8">Neyse ki tam o an yalnız görünüyordu. Roger, çadırın içine kafasını uzattığında, ayağında terlikler, sandalyesine oturmuş, kafasını geriye atmış Jocasta’yı gördü. Hizmetçisi Phaedre, çadırın açık kapısının orada duran tabureye oturmuş, elindeki iğneyle kucağındaki mavi kumaşın üzerindeki belirsiz ışığa bakıyordu.</span></p>
				<p class="paragraf para-style-override-8"><span class="Vurgu char-style-override-8">Jocasta, Roger’ı fark etti; koltuğunda doğruldu, Roger çadırın kapısına dokunur dokunmaz kafasını o yöne çevirdi. Phaedre, Roger’ın varlığından ziyade hanımının hareketini görüp başını kaldırdı.</span></p>
				<p class="paragraf para-style-override-8"><span class="Vurgu char-style-override-8">“Bay MacKenzie. Ardıçkuşu, siz misiniz?” Bayan Cameron gülümseyerek Roger’a baktı. </span></p>
				<p class="paragraf para-style-override-8"><span class="Vurgu char-style-override-8">Roger güldü, Jocasta’nın davetine uyarak çadıra girmek için başını eğdi.</span></p>
				<p class="paragraf para-style-override-8"><span class="Vurgu char-style-override-8">“Evet. Nereden bildiniz Bayan Cameron? Tek kelime bile etmemiştim. Ahenkli bir nefes alış verişim mi var?” Brianna halasının körlüğünü diğer duyularıyla telafi etme yeteneğinden bahsetmişti. Ama Roger yine de Jocasta’nın bu esrarengiz yönüne şaşmıştı.</span></p>
				<p class="paragraf para-style-override-8"><span class="Vurgu char-style-override-8">“Adımlarının sesini duydum, sonra da üzerindeki kan kokusunu aldım,” dedi. “Yara yeniden mi açıldı? Gel çocuğum, otur. Çay mı istersin, viski mi? Phaedre, bez getir lütfen.”</span></p>
				<p class="paragraf para-style-override-8"><span class="Vurgu char-style-override-8">Parmakları istemsiz bir şekilde boğazındaki yaraya gitti. Günün karmaşasında yarasını unutmuştu bile ama Jocasta haklıydı; yine kanamış, ensesinde ve gömleğinin yakasında izi kalmıştı.</span></p>
				<p class="paragraf para-style-override-8"><span class="Vurgu char-style-override-8">Phaedre ayağa kalkmış, Jocasta’nın sandalyesinin yanındaki küçük masaya keklerden ve bisküvilerden oluşmuş bir tepsi bırakmıştı bile. Eğer ayaklarının altında toprak ve çim olmasaydı, Roger şu anda kendini Bayan Cameron’ın River Run’daki evinin misafir salonunda zannedebilirdi. Bayan Cameron yün bir ekose pelerine sarınmış, pelerininin broşunu da ihmal etmemişti.</span></p>
				<p class="paragraf para-style-override-8"><span class="Vurgu char-style-override-8">“Önemli değil,” dedi mahcup bir şekilde. Yine de Jocasta, bezi hizmetçinin elinden alıp yarayı temizlemekte ısrar etti. Uzun parmakları soğuk ve şaşırtıcı bir biçimde becerikliydi.</span></p>
				<p class="paragraf para-style-override-8"><span class="Vurgu char-style-override-8">Dağdaki diğer herkes gibi o da is kokuyordu ama normalde yaşlı kadınlarla bütünleştirdiği o küflü koku yoktu.</span></p>
				<p class="paragraf para-style-override-8"><span class="Vurgu char-style-override-8">“Ah, gömleğine de gelmiş,” dedi Jocasta, sertleşmiş kumaşa hoşnutsuz bir şekilde dokunarak. “Yıkayalım mı? Gerçi ıslak bir gömlek giymek isteyip istemeyeceğinden emin değilim; geceden önce kurumaz.”</span></p>
				<p class="paragraf para-style-override-8"><span class="Vurgu char-style-override-8">“Ah, hayır hanımefendi. Teşekkür ederim, bir gömleğim daha var. Yani, düğün için bir gömleğim daha var.”</span></p>
				<p class="paragraf para-style-override-8"><span class="Vurgu char-style-override-8">“Pekâlâ, o halde.” Phaedre küçük bir kap şifalı yağ yapmıştı; lavantanın ve düğünçiçeğinin kokusundan, Claire’in karışımlarından biri olduğunu anladı. Jocasta kabın içindeki yağdan bir çimdik alıp Roger’ın yarasına sürdü. Parmaklarını çenesinin üzerine koydu.</span></p>
				<p class="paragraf para-style-override-8"><span class="Vurgu char-style-override-8">Cildi bakımlı ve yumuşaktı ama yaşının olduğu kadar, havanın da izlerini taşıyordu. Çatlamış kılcal damarlarının yanaklarında oluşturduğu kırmızı noktalar, uzaktan bakıldığında kadına sağlıklı ve canlı bir hava katıyordu. Ellerinde herhangi bir leke yoktu. Varlıklı bir aileden geliyordu; hayatı boyunca sokağa hep eldiven takarak çıkmıştı ama eklemlerinde yumrular oluşmuş, dizginleri çekmekten avuçları hafiften nasır tutmuştu. Etrafındakilere rağmen, bu Leoch kadını çıtkırıldım bir kadın değildi.</span></p>
				<p class="paragraf para-style-override-8"><span class="Vurgu char-style-override-8">Pansumanı bitirince elini hafifçe Roger’ın yüzünde ve başında gezdirdi, saçlarındaki kurumuş yaprağı aldı, sonra ıslak bezle yüzünü silerek onu şaşırtmaya devam etti. Sonra bezi bırakıp Roger’ın elini tuttu, parmaklarını parmaklarına sardı.</span></p>
				<p class="paragraf para-style-override-8"><span class="Vurgu char-style-override-8">“Pekâlâ. Şimdi kendine geldin! Artık insan içine çıkabilir durumda olduğuna göre, söyle bakalım, benimle konuşmaya mı geldin, yoksa yalnızca geçerken mi uğradın?”</span></p>
				<p class="paragraf para-style-override-8"><span class="Vurgu char-style-override-8">Phaedre çay bardağını ve kek tabağını Roger’ın yanına koydu ama Jocasta, Roger’ın sol elini tutmaya devam ediyordu. Bu tuhaf ama beklenmedik samimi ortam, Roger’a isteğini söylemeye başlaması için cesaret vermişti.</span></p>
				<p class="paragraf para-style-override-8"><span class="Vurgu char-style-override-8">Açık ve net konuştu; papazın daha önceden bu tür hayır işleri için isteklerde bulunduğunu duymuştu ve konuyu öylece akışına bırakmanın en iyisi olduğunu düşündü. Böylelikle son kararı dinleyiciye bırakacaktı.</span></p>
				<p class="paragraf para-style-override-8"><span class="Vurgu char-style-override-8">Jocasta, hafifçe kaşlarını çatarak dikkatli bir şekilde dinledi. Konuşmasını bitirince Jocasta’nın bir süre durup düşüneceğini sanmıştı ama o cevabını hemen verdi.</span></p>
				<p class="paragraf para-style-override-8"><span class="Vurgu char-style-override-8">“Evet,” dedi, “Joanie Findlay’i ve kardeşini tanıyorum. Haklısın, kocası iki sene önce öldü. Jamie Roy bana dün Joanie’den bahsetti.”</span></p>
				<p class="paragraf para-style-override-8"><span class="Vurgu char-style-override-8">“Ah, öyle mi?” Roger kendini aptal gibi hissetti.</span></p>
				<p class="paragraf para-style-override-8"><span class="Vurgu char-style-override-8">Jocasta başını sallayarak onayladı. Düşünceli bir şekilde dudaklarını bükerek arkasına yaslandı.</span></p>
				<p class="paragraf para-style-override-8"><span class="Vurgu char-style-override-8">“Bu sadece yardım etme meselesi değil, biliyorsun,” dedi Jocasta. “Bu beni mutlu etti. Ancak Joan Findlay gururlu bir kadındır, bu bağışı kabul etmez.” Sesinde, sanki Roger’ın bunu çoktan anlamış olması gerektiğini düşünüyormuş gibi, hafif bir sitem vardı.</span></p>
				<p class="paragraf para-style-override-8"><span class="Vurgu char-style-override-8">Belki de gerçekten anlamalıydı. Ama Findlayler’in fakirliğinden çok etkilenmiş, kendini o anın etkisine kaptırmıştı. Fakir bile olsa, Joan Findlay’in sahip olduğu en değerli şeye, gururuna sadık kalacağı aklına gelmeliydi.</span></p>
				<p class="paragraf para-style-override-8"><span class="Vurgu char-style-override-8">“Anlıyorum,” dedi yavaşça. “Ama eminim onu incitmeden yardım etmenin bir başka yolu vardır, değil mi?”</span></p>
				<p class="paragraf para-style-override-8"><span class="Vurgu char-style-override-8">Jocasta hafifçe kafasını yana çevirdi, sonra diğer tarafa çevirdi. Bu hareketi Roger’a tuhaf bir şekilde tanıdık gelmişti. Tabii ya, Bree bir şey düşündüğünde ara sıra bu hareketi yapardı.</span></p>
				<p class="paragraf para-style-override-8"><span class="Vurgu char-style-override-8">“Olabilir,” dedi. “Findlayler bu geceki şölende -düğün şöleninde- olacaklar ve güzelce doyacaklar. Ulysses, eve dönüş yolu için yemeklerden onlara da ayırır. Hem böylelikle artan yemekler de bozulmaktan kurtulur.” Gülümsedi, sonra yüzünde yeniden ciddi bir hava belirdi.</span></p>
				<p class="paragraf para-style-override-8"><span class="Vurgu char-style-override-8">“Peder,” dedi, morali düzelmiş gibiydi.</span></p>
				<p class="paragraf para-style-override-8"><span class="Vurgu char-style-override-8">“Peder mi? Peder Donahue mu?”</span></p>
				<p class="paragraf para-style-override-8"><span class="Vurgu char-style-override-8">Jocasta gür kaşını kaldırıp Roger’a baktı.</span></p>
				<p class="paragraf para-style-override-8"><span class="Vurgu char-style-override-8">“Dağda başka bir peder tanıyor musun? Elbette o.” Boştaki elini kaldırıp Phaedre’a yanına gelmesini işaret etti.</span></p>
				<p class="paragraf para-style-override-8"><span class="Vurgu char-style-override-8">“Buyurun Bayan Jo.”</span></p>
				<p class="paragraf para-style-override-8"><span class="Vurgu char-style-override-8">“Şu sandıkların içine bak,” dedi Jocasta, hizmetçinin koluna dokunarak. “Battaniyeler, şapkalar, bir iki önlük, pantolon, gömlek bunları idareli kullanabilirler.”</span></p>
				<p class="paragraf para-style-override-8"><span class="Vurgu char-style-override-8">“Çoraplar,” dedi Roger hemen, küçük kızların pis ve çıplak ayaklarını düşünerek.</span></p>
				<p class="paragraf para-style-override-8"><span class="Vurgu char-style-override-8">“Çoraplar.” Jocasta başıyla onayladı. “Bir sürü şey var ama kaliteli yünden ve iyi durumdalar. Çantam Ulysses’te. Sana on şilin -sterlin- vermesini ve parayı önlüklerden birine sarmasını söyle. Eşyaları toplayıp Peder Donahue’ya götür. Joan Findlay için olduğunu söyle ama nereden aldığını söyleme. O ne söyleyeceğini bilir.” Yine başını salladı, mutluydu. Eliyle hizmetçinin kolundan çekip gitmesini işaret etti.</span></p>
				<p class="paragraf para-style-override-8"><span class="Vurgu char-style-override-8">“Yola çık ve bu işlerle ilgilen.”</span></p>
				<p class="paragraf para-style-override-8"><span class="Vurgu char-style-override-8">Phaedre söyleneni yapıp çadırdan çıktı, durup diktiği mavi şeyi salladı, sonra dikkatle katlayıp taburesine koydu. Bu, Brianna’nın gelinliği için işlemeli bir korseydi. Roger korseyi görmüştü, üzerinde kibar dantel kurdeleler vardı. Bir anda Brianna’nın, koyu mavi korsenin üzerindeki beyaz göğüsleri gözlerinin önüne geldi. Zar zor dikkatini toplayıp konuşmaya geri döndü.</span></p>
				<p class="paragraf para-style-override-8"><span class="Vurgu char-style-override-8">“Affedersiniz?”</span></p>
				<p class="paragraf para-style-override-8"><span class="Vurgu char-style-override-8">“Dedim ki tamam mı?” Jocasta gülümseyerek bakıyordu, sanki Roger’ın düşüncelerini okuyabiliyormuş gibi bilmiş bir ifadesi vardı. Gözleri Jamie’nin ve Bree’nin gözleri gibi maviydi ama onlarınkiler kadar koyu değildi. Bakışlarını Roger’a dikmişti ya da en azından ona çevirmişti. Yüzünü göremediğini biliyordu ama sanki Roger’ın içini görebiliyormuş gibi tuhaf bir his yayıyordu.</span></p>
				<p class="paragraf para-style-override-8"><span class="Vurgu char-style-override-8">“Evet, Bayan Cameron. Çok naziksiniz.” Vedalaşmak için ayağa kalktı. Jocasta’nın elini çekeceğini düşünmüştü. Ama tam tersi oldu, Roger’ı daha da sıkı tuttu.</span></p>
				<p class="paragraf para-style-override-8"><span class="Vurgu char-style-override-8">“O kadar hızlı değil. Sana söyleyecek birkaç şeyim var genç adam.”</span></p>
				<p class="paragraf para-style-override-8"><span class="Vurgu char-style-override-8">Roger yeniden sandalyesine kuruldu.</span></p>
				<p class="paragraf para-style-override-8"><span class="Vurgu char-style-override-8">“Elbette Bayan Cameron.”</span></p>
				<p class="paragraf para-style-override-8"><span class="Vurgu char-style-override-8">“Şimdi mi konuşsam, yoksa iş bittikten sonra mı konuşsam, bilemedim. Ama madem şimdi buradasın...” Roger’a doğru eğildi.</span></p>
				<p class="paragraf para-style-override-8"><span class="Vurgu char-style-override-8">“Yeğenim sana, onu varisim yapmak istediğimden bahsetti mi?”</span></p>
				<p class="paragraf para-style-override-8"><span class="Vurgu char-style-override-8">“Evet, bahsetti.”</span></p>
				<p class="paragraf para-style-override-8"><span class="Vurgu char-style-override-8">Yeniden tetikteydi. Brianna, bu özel teklif karşısında ne düşündüğünü açık seçik belirtmişti. Roger, Brianna’nın itirazlarını, kendisinin yapacağından daha nazik bir şekilde dile getirmeyi umdu. Boğazını temizledi.</span></p>
				<p class="paragraf para-style-override-8"><span class="Vurgu char-style-override-8">“Karımın bundan onur duyacağından eminim Bayan Cameron,” diye girişti söze. Temkinliydi, “ama…”</span></p>
				<p class="paragraf para-style-override-8"><span class="Vurgu char-style-override-8">“Öyle mi?” diye sordu Jocasta. “Ben öyle olduğunu hiç sanmıyorum. Fakat onu benden daha iyi tanıdığına hiç şüphe yok. Öyle ya da böyle, fikrimi değiştirdiğimi ona söylemek istiyorum.”</span></p>
				<p class="paragraf para-style-override-8"><span class="Vurgu char-style-override-8">“Aa! Yani tabii, eminim- ”</span></p>
				<p class="paragraf para-style-override-8"><span class="Vurgu char-style-override-8">“Gerald Forbes’a River Run’ı ve içindeki her şeyi Jeremiah’ya bırakmasını söyleyen bir vasiyet yazmasını söyledim.”</span></p>
				<p class="paragraf para-style-override-8"><span class="Vurgu char-style-override-8">“Kime?” Beyninin, bağlantıları kurmak için biraz zamana ihtiyacı vardı. “Jemmy’ye mi?”</span></p>
				<p class="paragraf para-style-override-8"><span class="Vurgu char-style-override-8">Jocasta hâlâ arkasına yaslanmış duruyor, sanki Roger’ın yüzüne bakıyordu. Sonra elini hiç bırakmadan oturduğu yerde doğruldu. Roger, Jocasta’nın elini tutmasının nedeninin, fiziksel bağlantılarından düşüncelerini anlaması olduğunu fark etti.</span></p>
				<p class="paragraf para-style-override-8"><span class="Vurgu char-style-override-8">Parmaklarının söyleyebileceği her şeyi anladığını düşündü. O kadar şaşırmıştı ki nasıl tepki vereceğini bilemedi. Tanrım, Bree buna ne diyecekti?</span></p>
				<p class="paragraf para-style-override-8"><span class="Vurgu char-style-override-8">“Evet,” dedi ve hoşnut bir ifadeyle gülümsedi. “Kadın evlendiğinde, sahip olduklarının kocasının da üstüne geçtiği aklıma geldi. Malı Bree’nin üzerine yapmamın bir anlamı olmadığını söylemiyorum ama bu çok zor. Ben olsam mecbur kalmadıkça işin içine avukatları dahil etmezdim. Bence hukuka başvurmak her zaman hatadır. Sizce de öyle değil mi, Bay MacKenzie?”</span></p>
				<p class="paragraf para-style-override-8"><span class="Vurgu char-style-override-8">Şaşkınlık içinde, açık açık hakarete uğradığını fark etti. Yalnızca hakarete uğramamış, aynı zaman da ikaz edilmişti. Yapmıştı! Roger’ın Brianna’nın mirasının peşinde olduğunu düşünmüş ve mirastan pay almak için herhangi bir hukuki yola başvurmaması konusunda onu ikaz etmişti. Roger şaşkınlıktan ve öfkeden ne söyleyeceğini bilemedi. Sonra kendini toparladı.</span></p>
				<p class="paragraf para-style-override-8"><span class="Vurgu char-style-override-8">“Bakın, Joan Findlay’in gururunu önemsiyorsunuz ama benim de bir gururum olduğunu düşünmüyor musunuz? Bayan Cameron, böyle bir şey söylemeye nasıl cesaret- ”</span></p>
				<p class="paragraf para-style-override-8"><span class="Vurgu char-style-override-8">“Sen yakışıklı bir çocuksun, Ardıçkuşu,” dedi, elini sıkı sıkı tutarak. “Yüzünü hissettim. Soyadın MacKenzie ve bu da elbette soylu bir isim. Ama İskoçya’da çok fazla MacKenzie var, öyle değil mi? Onurluları var, onursuzları var. Jamie Roy akrabası olduğunu söylüyor ama belki de bunun nedeni kızıyla sözlü olmandır. Aileni tanıdığını sanmıyorum.”</span></p>
				<p class="paragraf para-style-override-8"><span class="Vurgu char-style-override-8">Şaşkınlık yerini gergin kahkahalara bıraktı. Ailesini tanımak mı? Buna pek ihtimal yoktu; peki Jocasta’nın kendi erkek kardeşi Dougal’ın torunu olduğunu ona nasıl anlatabilirdi? Eğer soy ağacının derinliklerine biraz daha inilirse, Roger’ın sadece Jamie’nin yeğeni değil, aynı zamanda Jocasta’nın da yeğeni olduğunu nasıl açıklardı?</span></p>
				<p class="paragraf para-style-override-8"><span class="Vurgu char-style-override-8">“Bu hafta Toplantı’da konuştuğum insanlar da aileni tanımıyorlar,” diye ekledi. Başını avını izleyen bir doğan gibi yana çevirdi.</span></p>
				<p class="paragraf para-style-override-8"><span class="Vurgu char-style-override-8">Demek öyle. Demek Jocasta bir süredir etrafa Roger’ı soruyordu ve atalarına dair herhangi bir bilgi bulamamıştı. Kesinlikle şüpheli bir durumdu.</span></p>
				<p class="paragraf para-style-override-8"><span class="Vurgu char-style-override-8">Jocasta’nın, kendisini Jamie’yi sömüren bir fırsatçı mı, yoksa Jamie ile birlikte dolap çeviren bir düzenbaz olarak mı gördüğünü merak etti. Hayır, bu uzak bir ihtimaldi; Bree, Jocasta’nın aslında malını Jamie’ye bırakmak istediğini ama bu yaşlı ayak bağıyla yakın ilişkide olmak istemeyen Jamie’nin bunu reddettiğini söylemişti. Roger, Jamie’nin ne kadar akıllı olduğunu bir kez daha anlamıştı.</span></p>
				<p class="paragraf para-style-override-8"><span class="Vurgu char-style-override-8">Oturaklı bir cevap yapıştırmasına fırsat kalmadan, Jocasta Roger’ın elini okşadı, hâlâ gülümsüyordu.</span></p>
				<p class="paragraf para-style-override-8"><span class="Vurgu char-style-override-8">“Ben de her şeyimi bebeğe bırakmaya karar verdim. Böylelikle sorun temiz bir şekilde hallolmuş olacak, değil mi? Bebek Jeremiah sağ salim büyüyene kadar Brianna parayı kullanabilecek.”</span></p>
				<p class="paragraf para-style-override-8"><span class="Vurgu char-style-override-8">Yüzü gülümsese de sesinde hâlâ uyarıcı bir ton vardı. Boş gözlerini Roger’ın yüzünden ayırmıyordu.</span></p>
				<p class="paragraf para-style-override-8"><span class="Vurgu char-style-override-8">“Ne? Tanrı aşkına, ne demek istiyorsunuz siz?” Taburesini itti ama Jocasta elini sıkıca tutmuştu. Yaşına rağmen oldukça güçlüydü.</span></p>
				<p class="paragraf para-style-override-8"><span class="Vurgu char-style-override-8">“Gerald Forbes vasim olacak, mülkümü yönetecek üç tane de vekil var,” dedi. “Eğer Jeremiah’ya herhangi bir şey olursa, her şey yeğenim Hamish’e kalacak.” Suratında oldukça ciddi bir ifade oluştu. “Bir kuruş bile alamazsın.”</span></p>
				<p class="paragraf para-style-override-8"><span class="Vurgu char-style-override-8">Parmaklarını öyle sert bir şekilde sıktı ki Jocasta’nın kemiklerinin birbirine geçtiğini hissetti. Jocasta güçlükle nefes aldı ama Roger elini gevşetmedi.</span></p>
				<p class="paragraf para-style-override-8"><span class="Vurgu char-style-override-8">“Çocuğa zarar vereceğimi düşündüğünüzü mü söylüyorsunuz?” Sesini kendisi bile zor duydu.</span></p>
				<p class="paragraf para-style-override-8"><span class="Vurgu char-style-override-8">Jocasta’nın beti benzi attı. Yine de dişlerini sıktı, çenesini havaya kaldırdı, ağırbaşlı görüntüsünden ödün vermedi.</span></p>
				<p class="paragraf para-style-override-8"><span class="Vurgu char-style-override-8">“Ben öyle mi dedim?”</span></p>
				<p class="paragraf para-style-override-8"><span class="Vurgu char-style-override-8">“Çok fazla şey söylediniz ve söylemedikleriniz söylediklerinizden daha sert. Beni nasıl bu tür şeylerle itham edersiniz?” Elini bıraktı.</span></p>
				<p class="paragraf para-style-override-8"><span class="Vurgu char-style-override-8">Jocasta diğer eliyle kızaran parmaklarını okşadı, dudaklarını büzdü. Çadırın brandası rüzgâr yüzünden çıtırtılar çıkartarak inip kalkıyordu.</span></p>
				<p class="paragraf para-style-override-8"><span class="Vurgu char-style-override-8">“Pekâlâ,” dedi sonunda. “Eğer seni herhangi bir şekilde yanlış değerlendirdiysem özür dilerim Bay MacKenzie. Aklımdan geçenleri bilmenin senin için de gerekli olduğunu düşündüm.”</span></p>
				<p class="paragraf para-style-override-8"><span class="Vurgu char-style-override-8">“Benim için de mi? Başka kim için?” Ayağa kalktı, kapıya doğru döndü. Çadırı terk etmeden önce porselen kek ve bisküvi tabaklarını yere fırlatıp parçalamamak için kendini zor tuttu.</span></p>
				<p class="paragraf para-style-override-8"><span class="Vurgu char-style-override-8">“Jeremiah için,” dedi Jocasta, Roger’ın arkasından. “Ve Brianna için. Hatta belki senin için de.”</span></p>
				<p class="paragraf para-style-override-8"><span class="Vurgu char-style-override-8">Jocasta’ya bakarak etrafta dönmeye başladı.</span></p>
				<p class="paragraf para-style-override-8"><span class="Vurgu char-style-override-8">“Benim için mi? Ne demek istiyorsunuz?”</span></p>
				<p class="paragraf para-style-override-8"><span class="Vurgu char-style-override-8">Jocasta omuzlarını silkti.</span></p>
				<p class="paragraf para-style-override-8"><span class="Vurgu char-style-override-8">“Çocuğu yalnızca o olduğu için sevemiyorsan bile, en azından ona sahip oldukları için iyi davranırsın diye düşündüm.”</span></p>
				<p class="paragraf para-style-override-8"><span class="Vurgu char-style-override-8">Roger, Jocasta’ya baktı, kelimeler boğazında düğümlenmişti. Yüzü ateş gibi olmuş, kan kulaklarına hücum etmişti.</span></p>
				<p class="paragraf para-style-override-8"><span class="Vurgu char-style-override-8">“Ah, nasıl olduğunu biliyorum,” dedi Jocasta. “Bir erkeğin, karısının başka bir adamdan yaptığı çocuğa karşı pek hoş şeyler hissetmemesi anlaşılır bir şey. Ama eğer- ”</span></p>
				<p class="paragraf para-style-override-8"><span class="Vurgu char-style-override-8">Roger, Jocasta’ya yaklaştı, kadını ürküterek omuzlarından sert bir şekilde tuttu. Jocasta gözlerini kırpıştırarak başını eğdi, mumun alevleri göğsündeki broşuna yansıdı.</span></p>
				<p class="paragraf para-style-override-8"><span class="Vurgu char-style-override-8">“Hanımefendi,” dedi, yüzüne karşı sakince konuşarak. “Sizin paranızı istemiyorum. Karım da istemiyor. </span><span class="italik char-style-override-6">Oğlum</span><span class="Vurgu char-style-override-8"> da istemeyecek. Paranızı bir tarafınıza sokun, oldu mu?”</span></p>
				<p class="paragraf para-style-override-8"><span class="Vurgu char-style-override-8">Kadını bırakıp çadırdan çıktı, şaşkınlıkla arkasından bakan Ulysses’in yanından geçip gitti.</span></p>
			</div>
		</div>
	</body>
</html>