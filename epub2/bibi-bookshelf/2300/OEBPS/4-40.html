<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-40.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-40.html" xml:lang="tr-TR">
			<div class="Basic-Text-Frame">
				<p class="split"/>
				<p class="basliklar" id="toc_marker-4-6"><span class="bold">38 RÜYA ZAMANI</span></p>
				<p class="Basic-Paragraph-2" xml:lang="en-GB"/>
				<p class="paragraf para-style-override-8"><span class="char-style-override-6">Roger, Toplantı’da anlaştıkları üzere Joel MamLeod’ın yeğeninin düğününde şarkı söylemeye gitmiş, eve, bir an önce kaleme almak istediği yeni bir ödülle dönmüştü.</span></p>
				<p class="paragraf para-style-override-8"><span class="char-style-override-6">Çamurlu çizmelerini mutfakta bırakıp, Bayan Bug’ın verdiği çayı ve üzümlü turtayı da alarak doğrudan çalışma odasına gitti. Jamie de çalışma odasında, mektup yazmakla meşguldü; dalgın bir şekilde Roger’a bakıp bir şeyler mırıldandıktan sonra mektuplarına geri döndü. Gür kaşlarının arasında hafif bir çizgi oluşmuştu, elinde tüy kalemi vardı.</span></p>
				<p class="paragraf para-style-override-8"><span class="char-style-override-6">Jamie’nin çalışma odasında küçük ve üç raftan oluşan bir kitaplık vardı ve Fraser Tepesi’ndeki kütüphane bu kitaplıktan ibaretti. En önemli kitaplar en üst raftaydı: Latin şiirlerinden oluşan bir cilt, </span><span class="italik char-style-override-6">Sezar’ın Yorumlar</span><span class="char-style-override-6">’ı, Marcus Aurelius’un </span><span class="italik char-style-override-6">Kendime Gözleyişim</span><span class="char-style-override-6">’i ve birkaç tane daha klasik başyapıt dışında Doktor Brickell’in yazdığı doğa tarihi kitabı ile içine çalakalem bir şekilde Küçük Ian Murray yazan bir matematik kitabı vardı.</span></p>
				<p class="paragraf para-style-override-8"><span class="char-style-override-6">Orta rafta kararsız bir düzen vardı: Okunmaktan hafifçe aşınmış küçük bir aşk romanı derlemesi vardı. Derlemede Robinson Crusoe; deri kaplı yedi küçük cilt halinde Tom Jones; dört ciltlik Roderick Random ve iki devasa ciltten oluşan Sör Henry Richardson’ın yazdığı </span><span class="italik char-style-override-6">Pamela</span><span class="char-style-override-6"> vardı. Bu iki ciltten birincisi, akçaağaç yaprağı ve yazdıktan sonra kalemi temizlemede kullanılan bez parçaları gibi çeşit çeşit ayraçlarla süslenmişti. Bu işaretler daha önceki okuyucuların kitabı okumayı geçici ya da kalıcı süreliğine bırakmadan önce hangi sayfalara geldiklerini gösteriyordu. Raftaki İspanyolca </span><span class="italik char-style-override-6">Don Kişot</span><span class="char-style-override-6">’u da yalnızca Jamie okuyabildiği için fazla hırpalanmamıştı.</span></p>
				<p class="paragraf para-style-override-8"><span class="char-style-override-6">En alttaki rafta </span><span class="italik char-style-override-6">Doktor Sam Johnson’ın Sözlüğü</span><span class="char-style-override-6">’nün bir kopyası, Jamie’nin hesap defterleri, Brianna’nın bir sürü çizim defteri ve Roger’ın ateş başlarında duyduğu, daha önceden bilmediği şarkı ve şiirleri yazdığı ince ketenle ciltlenmiş güncesi vardı.</span></p>
				<p class="paragraf para-style-override-8"><span class="char-style-override-6">Jamie’nin çalışma masası olarak kullandığı masanın diğer tarafına oturdu, yazmak için yeni bir tüy kalem aldı; yazısının okunabilir olmasını istiyordu. Yazacaklarının hangi derlemeye dahil olacağını bilmiyordu ama yazının değerinin farkındaydı. Belki de bunu yalnızca kendi zevki için yapıyordu fakat sonraki yıllara bir şey bırakıyor olma fikri çok hoşuna gitmişti. Bu yüzden titiz bir şekilde yazma zahmetine giriyor ve her şarkıyı hangi şartlar altında öğrendiğini de belirtiyordu.</span></p>
				<p class="paragraf para-style-override-8"><span class="char-style-override-6">Çalışma odasında Jamie’nin kramp giren elini ovuştururken iç çekmesi dışında herhangi bir ses yoktu. Bir süre sonra Bay Bug kapıya geldi, kısa bir konuşmadan sonra Jamie kalemini bırakıp kapıya yürüdü. Roger’a veda ettiklerinde hatırlama ve kayıt telaşında olan Roger yalnızca başını sallamakla yetindi.</span></p>
				<p class="paragraf para-style-override-8"><span class="char-style-override-6">On beş dakika kadar sonra işi bittiğinde aklı tamamen boşalmıştı. Arkasına yaslanıp gerindi. Defteri kaldırmadan önce mürekkebin tamamen kurumasını bekledi. Beklerken de Brianna’nın çizim defterlerinden birini en alt raftan aldı.</span></p>
				<p class="paragraf para-style-override-8"><span class="char-style-override-6">Brianna, Roger’ın defterine bakmasına aldırış etmezdi; istediği zaman bakmasını söylemişti zaten. Öte yandan sadece hoşuna giden ya da özellikle Roger’a yaptığı çizimleri göstermişti.</span></p>
				<p class="paragraf para-style-override-8"><span class="char-style-override-6">Defteri, gözetlemeyi esrara çeviren bir merak ve saygı hissiyle karıştırdı, aklından geçenlerin küçük yansımalarını bulmaya çalıştı.</span></p>
				<p class="paragraf para-style-override-8"><span class="char-style-override-6">Bir sürü bebek portresi eskizi ve çalışma odası vardı.</span></p>
				<p class="paragraf para-style-override-8"><span class="char-style-override-6">Küçük bir eskiz, sayfalar arasındaki gezintisine ara vermesine neden oldu. Eskizde Jemmy sırtı dönük bir şekilde uyuyordu. Küçük ve gürbüz bedeni virgül gibi kıvrılmıştı. Adso da hemen hemen aynı pozisyonda, Jemmy’nin yanına kıvrılıp yatmıştı ve çenesi Jemmy’nin küçük tombul ayağındaydı, gözleri baygın bakıyordu. Roger bunu hatırlıyordu.</span></p>
				<p class="paragraf para-style-override-8"><span class="char-style-override-6">Jemmy’yi sık sık -hatta neredeyse her gün- çizmesine karşın, bütün yüzünü çizdiği çok nadirdi.</span></p>
				<p class="paragraf para-style-override-8"><span class="char-style-override-6">“Bebeklerin aslında yüzleri yoktur,” demişti Roger’a. Jamie’nin barut mahfazasının deri askısını çiğneyen Jemmy’ye kaşlarını çatarak bakmıştı.</span></p>
				<p class="paragraf para-style-override-8"><span class="char-style-override-6">“Ah, öyle mi? Peki kafasının ön tarafındaki ne o zaman?” Bebekle ve kediyle birlikte yerde sırt üstü yatıyor, Bree’ye bakarak gülüyordu. Böylece Bree’nin Roger’a tepeden bakması daha kolay olmuştu.</span></p>
				<p class="paragraf para-style-override-8"><span class="char-style-override-6">“Yani elbette yüzleri var ama hepsi birbirine benziyor.”</span></p>
				<p class="paragraf para-style-override-8"><span class="char-style-override-6">“Çocuğunu tanıyan baba akıllı bir babadır, değil mi?” demişti şakalaşmak için. Sözcükler ağzından çıkar çıkmaz, Bree’nin gözlerindeki kasveti görüp pişman olmuştu. Bu kasvet yaz yağmuru gibi hemencecik geçmişti ama yine de onu bir kez görmüş olduğu gerçeği değişmezdi.</span></p>
				<p class="paragraf para-style-override-8"><span class="char-style-override-6">“Bir sanatçının bakış açısına göre öyle değil.” Kalemtıraşının bıçağıyla kaleminin ucunu iyice sivriltmişti. “Kemikleri yoktur. Yani daha doğrusu, kemikleri görünmez. Ve yüz hatlarını ortaya çıkaran kemiklerdir; onlar yoksa pek bir şey yoktur.</span></p>
				<p class="paragraf para-style-override-8"><span class="char-style-override-6">Kemik var ya da yok, Bree yüz ifadesindeki ayrıntıları çok iyi yakalıyordu. Roger bir eskize gülümseyerek baktı; onu gülümseten, tam anlamıyla korkunç bir bebek bezi yaratmaya odaklanmış Jemmy’nin yüz ifadesiydi.</span></p>
				<p class="paragraf para-style-override-8"><span class="char-style-override-6">Jemmy’nin resimleri dışında teknik çizimler de vardı. Bunlar Roger’ın pek ilgisini çekmeyince eğilip defteri yerine koydu, sonra bir başkasını çekip aldı.</span></p>
				<p class="paragraf para-style-override-8"><span class="char-style-override-6">Hemen bunun bir çizim defteri olmadığını anladı. Sayfalar Brianna’nın düzenli ve köşeli yazısıyla doluydu. Merakla sayfaları karıştırdı; günceden ziyade, rüyalarını kaydetmişti.</span></p>
				<p class="paragraf para-style-override-8"/>
				<p class="paragraf para-style-override-9"><span class="italik char-style-override-6">Dün gece rüyamda bacaklarımı tıraş ettiğimi gördüm.</span><span class="char-style-override-6"> </span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">Roger bu mantıksız rüyaya güldü ama Brianna’nın uzun parlak bacaklarının hayali onu rüyanın devamını okumaya itti.</span></p>
				<p class="paragraf para-style-override-8"/>
				<p class="paragraf para-style-override-9"><span class="italik char-style-override-6">Babamın tıraş bıçağını ve köpüğünü kullanıyordum. Bunu öğrenince kızacağını düşünüyordum ama umursamıyordum.</span><span class="char-style-override-6"> </span><span class="italik char-style-override-6">Tıraş köpüğünün beyaz teneke kutusunun üzeride kırmızı harflerle </span><span class="char-style-override-6">Old Spice</span><span class="italik char-style-override-6"> yazan bir etiket vardı.</span><span class="char-style-override-6"> </span><span class="italik char-style-override-6">Böyle bir tıraş köpüğünün olup olmadığını bilmiyorum ama babam hep </span><span class="char-style-override-6">Old Spice</span><span class="italik char-style-override-6"> tıraş losyonu ve sigara kokardı. Sigara içmezdi ama birlikte çalıştığı insanlar içerdi. Ceketleri hep parti sonrası oturma odası gibi kokardı.</span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">Roger yeni pişmiş turtasının ve çayının kokusunu içine çekti. Ortalık mobilya cilası ve amonyak kokuyordu. Köşkteki salonda düzenlenen toplantılarda sigara içilmezdi ama kendi babasının ceketleri de duman kokardı.</span></p>
				<p class="paragraf para-style-override-8"/>
				<p class="paragraf para-style-override-9"><span class="italik char-style-override-6">Bir keresinde Gayle, Chris’le çıktığından ve bacaklarını tıraş edecek zamanı olmadığından bahsetmişti. Bütün gece boyunca, kılları eline gelmesin diye Chris’in dizlerine dokunmasını engellemeye çalışmış. Sonrasında hep bunu düşünerek bacaklarımı tıraş ettim ve parmaklarımı bacağımdan yukarı doğru kaydırarak tüylerimin batıp batmadığını ya da tıraşı yalnızca diz kapaklarıma kadar yapmamın yeterli olup olmadığını kontrol ettim.</span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">Brianna’nın bacaklarındaki tüyler hissedilemeyecek kadar inceydi; yalnızca çıplak bir şekilde Roger’ın üzerine çıktığında arkadan güneş vurursa belli oluyordu. Bunu Roger dışında kimsenin görmeyecek olması, altın ve bakır paralarını teker teker sayıp, bu gizli hazinesinin çalınmasından korkmadan tadını çıkaran bir cimri gibi, onu mutlu ediyordu. </span></p>
				<p class="paragraf para-style-override-8"><span class="char-style-override-6">Roger bu yaptığı yüzünden kendini suçlu hissederek sayfayı çevirdi. Rüyalarının mahremiyetine girmekten, uyuyan zihnini dolduran resimleri öğrenmekten kendini alamıyordu. Yazıların tarihleri yoktu ama her biri aynı sözcükle başlıyordu: </span><span class="italik char-style-override-6">Dün gece, rüyamda…</span></p>
				<p class="paragraf para-style-override-8"><span class="italik char-style-override-6">Dün gece rüyamda yağmur yağıyordu. Zaten son iki gündür yağmur yağdığı için bu pek şaşırtıcı bir durum değildi. Bu sabah tuvalete girmek için evden dışarı çıktığımda, kapının önündeki kocaman bir çamurlu su birikintisinin üzerinden atlamam gerekti ve böğürtlenlerin yanındaki yumuşak noktada bileklerime kadar gömüldüm.</span></p>
				<p class="paragraf para-style-override-8"><span class="italik char-style-override-6">Dün gece yatağa girdiğimizde yağmur damlaları çatıya vuruyordu. Islak ve soğuk bir günün sonunda Roger’la birlikte yatağımızda sıcacık kıvrılıp yatmak çok güzeldi. Yağmur damlaları bacadan aşağı damladıkça ateş cızırdıyordu. Birbirimize gençliğimizden hikâyeler anlattık. Belki de rüya tam burada, geçmişi düşünmekten çıktı.</span></p>
				<p class="paragraf para-style-override-8"><span class="italik char-style-override-6">Rüyada çok fazla şey yoktu. Boston’da bir pencereden dışarı bakıyor, tekerleklerinden su sıçratarak geçen arabaları izliyor, lastiklerinin ıslak sokaklarda çıkardığı sesleri dinliyordum. Uyandığımda ses hâlâ kulaklarımdaydı; aklımda o kadar canlıydı ki yağmurun altında aceleyle ilerleyen arabaları görme umuduyla pencereye gittim. Ladin ve kestane ağaçlarını, yabani otları ve sarmaşıkları görmek, dulavratotlarına çarpan yağmur damlaları dışında bir ses duymak beni çok şaşırttı. </span></p>
				<p class="paragraf para-style-override-8"><span class="italik char-style-override-6">Her şey öyle canlı bir yeşil tonunda, öyle bereketli ve öyle büyümüştü ki, balta girmemiş bir orman, ya da yabancı bir gezegen -her gün görsem de hiç gitmediğim, hiç tanımadığım bir yer- gibiydi.</span></p>
				<p class="paragraf para-style-override-8"><span class="italik char-style-override-6">Bütün gün yağmurun içinde, arkamdan bir yerden gelen lastiklerin gizli seslerini duydum.</span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">Kendini suçlu ama etkilenmiş hisseden Roger, sayfayı çevirdi.</span></p>
				<p class="paragraf para-style-override-8"/>
				<p class="paragraf para-style-override-8"><span class="italik char-style-override-6">Dün gece rüyamda arabamı kullandığımı gördüm. Benim kendi mavi Mustang’imdi ve dönemeçli bir yolda, bu dağların arasında çok hızlı gidiyordum. Her ne kadar New York’un merkezinden uzakta, ormanlık bir alanda yaşamış da olsam, bu dağlarda hiç araba kullanmamıştım. Ama kesinlikle oradaydı; Tepe’de olduğunu biliyordum.</span></p>
				<p class="paragraf para-style-override-8"><span class="italik char-style-override-6">Çok gerçekti. Saçlarımın hâlâ rüzgârda uçuştuğunu, ellerimdeki direksiyonu, motorun titremesini ve lastiklerin asfaltta homurdandığını hissedebiliyordum. Yine de bu his -tıpkı araba gibi- imkânsızdı. Şu anda zihnim dışında hiçbir yerde olamazdı. Ama işte buradaydı ve dışarıdaki </span><span class="italik char-style-override-6">tuvalet kadar gerçekti. Beyin hücrelerimin arasına gömülmüş, herhangi bir sinapsta</span><span class="Character-Style-1 char-style-override-7"><a class="footnote-link" href="#footnote-225-48" id="footnote-225-48-backlink">48</a></span><span class="italik char-style-override-6"> hafızamın derinliklerinden geri gelmeyi bekliyordu.</span></p>
				<p class="paragraf para-style-override-8"/>
				<p class="paragraf para-style-override-8"><span class="italik char-style-override-6">Bu da bir diğer tuhaflık. Ben, annem ve Roger dışında kimse sinapsın ne demek olduğunu bilmiyor. Ne tuhaf bir his bu; sanki bütün sırları biz üçümüz paylaşıyoruz.</span></p>
				<p class="paragraf para-style-override-8"><span class="italik char-style-override-6">Her neyse, bu araba kullanma durumu yaşanmış bir hatıradan kaynaklanabilir. Ama eşit derecede canlı, eşit derecede gerçek olan ve uyanık halimde hiç yaşamadığım şeyleri rüyamda görmek ne demekti? Henüz olmamış olayların hatıraları mıydı?</span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">Roger bu yaptığından suçluluk duyduğu için defteri kapatmak üzereydi. Hâlâ içinde vicdan azabı -fazlasıyla- vardı ama merakını yenecek kadar değil. Kapıya baktı fakat ev sessizdi; kadınlar mutfağa doğru gidiyorlardı ve çalışma odasının yakınlarında kimse yoktu.</span></p>
				<p class="paragraf para-style-override-8"/>
				<p class="paragraf para-style-override-8"><span class="italik char-style-override-6">Dün gece rüyamda Roger’la seviştiğimi gördüm. Harikaydı; ilk defa olarak her zaman yaptığımı yapmıyor; düşünmüyor, dışarıdan izlemiyordum. Aslında rüyanın büyük bir kısmında benim ben olduğunun farkına varmadım. Sadece vardı... çok vahşi, heyecanlıydı. Ben de Roger da bunun birer parçasıydık ama o ya da ben yoktu, biz vardık.</span></p>
				<p class="paragraf para-style-override-8"><span class="italik char-style-override-6">Komik olan, onun Roger olmasıydı fakat rüyam sırasında ben onu o şekilde düşünmedim. </span></p>
				<p class="paragraf para-style-override-8"><span class="italik char-style-override-6">İsmi Roger değildi sanki. Sanki başka bir ismi, gizli, gerçek bir ismi vardı. Ve ben o ismi biliyordum.</span></p>
				<p class="paragraf para-style-override-8"><span class="italik char-style-override-6">(Herkesin bu tür bir ismi olduğunu düşünürdüm. Sözcüklere dökülmemiş bir isim. Ben kim olduğumu biliyordum ve her kimsem, adı ‘Brianna’ değildi. Bu bendim ve hepsi buydu. ‘Ben,’ söylemek istediğimin yerine cuk oturan bir sözcük. İyi ama bir başkasının gizli ismini nasıl yazarım?)</span></p>
				<p class="paragraf para-style-override-8"><span class="italik char-style-override-6">Gerçi Roger’ın gerçek ismini biliyordum ve işe yaramasının nedeni buydu.</span><span class="char-style-override-6"> </span><span class="italik char-style-override-6">Ve gerçekten de işe yarıyordu; bu konuyu düşünüp endişelenmedim.</span><span class="char-style-override-6"> </span><span class="italik char-style-override-6">Düşündüğüm tek şey rüyanın en sonuydu. Ve sonra gerçekten oldu. Her şey bir anda çözündü, sallandı ve...</span></p>
				<p class="paragraf para-style-override-8"><span class="char-style-override-6">Satırın sonuna yazdığı not şöyle söylüyordu:</span></p>
				<p class="paragraf para-style-override-8"/>
				<p class="paragraf para-style-override-8"><span class="italik char-style-override-6">Hayatımda okuduğum hiçbir kitap bu duyguyu tanımlayamaz!</span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">Şaşkınlıktan küçük dilini yutacak gibi olmasına rağmen, rüyadan çok etkilenmişti Roger. Yüksek sesle güldü, sonra hâlâ yalnız olduğundan emin olmak için etrafına bakınıp öksürdü. Mutfaktan sesler geliyordu ama koridorda herhangi bir ayak sesi yoktu. Gözleri anında mıknatısa yapışan demir tozları gibi sayfaya yeniden odaklandı.</span></p>
				<p class="paragraf para-style-override-8"/>
				<p class="paragraf para-style-override-8"><span class="italik char-style-override-6">Gözlerim kapalıydı. Uzanmış yatıyordum ve sanki ufak ufak elektrik çarpıyor gibi oluyordu. Gözlerimi açtığımda içimde olanın Stephen Bonnet olduğunu gördüm. </span></p>
				<p class="paragraf para-style-override-8"><span class="italik char-style-override-6">Öyle ağır bir şoktu ki hemen uykudan uyandım. Sanki çığlık atmış gibi hissediyordum -boğazım ağrıyordu ama bağırmış olamazdım. Roger ve bebek hâlâ uyuyorlardı. Her yerim öyle sıcaktı ki terliyordum fakat aynı zamanda üşüyordum da. Kalbim deli gibi çarpıyordu. Her şeyin düzelmesi için uzun bir süre geçtikten sonra nihayet uykuma geri dönebildim; bütün kuşlar ötüyordu.</span></p>
				<p class="paragraf para-style-override-8"><span class="italik char-style-override-6">Uykuya dalmamı sağlayan şey de aslında bu olmuştu. Babam alakargaların ve kargaların tehlikeyi işaret etmek için öttüklerini söylemişti. Ama ötücü kuşlar biri yaklaştığında ötmeyi bırakırlarmış, o yüzden ormanda olduğum zaman kuşları dinlemem gerekirmiş. Evin etrafındaki ağaçlarda öyle bir yaygara kopuyordu ki güvende olduğumu biliyordum. Orada kimse yoktu.</span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">Sayfanın sonunda küçük bir boşluk vardı. Roger avuçlarının terlediğini ve kalp atışlarını kulaklarında hissederek sayfayı çevirdi. Yazı, sayfanın başında yeniden başlıyordu. Öncesinde yazı akıcı ve hatta aceleyle yazılmış gibiydi. Harfler sayfanın ortalarına geldikçe düzleşmişti. Şimdi ise daha titiz yazılmıştı. Yuvarlak ve diktiler. Sanki ilk şok atlatılmıştı ve Bree inatçı bir temkinle bu konuyu düşünmek için geri dönmüştü.</span></p>
				<p class="paragraf para-style-override-8"/>
				<p class="paragraf para-style-override-8"><span class="italik char-style-override-6">Unutmaya çalıştım ama olmadı. Sürekli aklıma gelmeye devam etti. Sonunda otların istiflendiği kulübede çalışmaya gittim. Ben oradayken Jemmy’ye annem bakıyor, ben de böylelikle yalnız kalabiliyorum. Asılı demetlerin ortasına oturup gözlerimi kapadım. Her şeyi, her farklı ayrıntıyı düşünmeye çalıştım. ‘Sorun değil,’ ya da ‘Bu sadece bir rüyaydı,’ diyip durdum. Çünkü Stephen Bonnet beni korkuttu ve sonunu düşündüğümde kendimi berbat hissediyorum. Ama gerçekten nasıl olduğunu hatırlamak istiyordum. Nasıl hissettiğimi, nasıl yaptığımı... Böylelikle belki bunu Roger’la yeniden yapabilirim.</span></p>
				<p class="paragraf para-style-override-8"><span class="italik char-style-override-6">Ama Roger’ın gizli ismini hatırlayana kadar bunu yapamayacağıma dair bir hisse kapıldım.</span></p>
				<p class="paragraf para-style-override-8"/>
				<p class="paragraf para-style-override-8"><span class="char-style-override-6">Yazılar burada kesilmişti. Rüyalar bir sonraki sayfada devam ediyordu ama Roger okumaya devam etmedi. Defteri çok dikkatli bir şekilde kapatıp raftaki diğer kitapların arkasına koydu. Ayağa kalkıp bir süre pencereden dışarı baktı. Avuçlarını durmadan pantolonuna siliyordu.</span></p>
				<p class="Basic-Paragraph-2" xml:lang="en-GB"/>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-48-backlink" id="footnote-225-48">48</a>	<span class="dip-notlar" style="font-size:1em;">Sinaps, nöronların diğer nöronlara ya da kas veya salgı bezleri gibi nöron olmayan hücrelere mesaj iletmesine olanak tanıyan özelleşmiş bağlantı noktalarına verilen ad.</span></p>
					</div>
				</div>
			</div>
		</div>
	</body>
</html>