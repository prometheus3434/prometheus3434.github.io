<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p style="text-align: right;"><br /></p>

  <p style="text-align: right;">Greenwich'de Delices Malikanesi</p>

  <p style="text-align: right;">Orazio Gentileschi ve Artemisia'nın Atölyesi</p>

  <p style="text-align: right;">Ocak, 1639</p>

  <p><br /></p>

  <p>— Yeşillerle, altın rengi ve morlarla bir senfoni kuruyordum. Dokuz pano arasında tam yirmi altı kişi... Beni izliyor musun?</p>

  <p>Atölyenin büyük ocağı önünde, yağın kaynadığı kazanın altında, Artemisia yokken başladığı dokuz tuval yanmaktadır. O büyük kor ateş bütün salonu aydınlatır.</p>

  <p>Çekingen bir sesle:</p>

  <p>— Yüz yüze oturmuş esin perileri biçiminde tasarlamıştım, diyor Orazio, Artemisia resim çizmektedir. İki kişinin sessizliği içinde kurşun madeni gıcırdıyor. Babanın düşündüğü görüntü kızının eli altında yeniden doğmaktadır...</p>

  <p>— ... Orta dairenin tam merkezinde, kubbelerden ötede görünen Roma göğü gibi masmavi bir gökyüzü perspektifi, ışık demeti içinde oturmuş bir kadın var: Barış!..</p>

  <p>Baba-kız, atölyenin kapısını kilitleyip, yan yana resim sehpasının başına geçtiler. Francesco, Giulio ve Marco ağır panoların, önlerinde dikilmelerini seyrediyorlar, panolar öyle ağır ki, dengesini bulamayıp düşerek onları ezecek sanki.</p>

  <p>Zaman kazanmak için iş bölümü yaparlar. İkisi de aynı anda birkaç tabloda birden çalışıyorlar. Artemisia, Orazio'nun toz boyalarını eziyor, tuvallerini zamklıyor, fonları çabucak resmediyor. O sırada sıvananları koruyor ve Artemisia ilk tabakayı vurarak; bir gölge veriyor ve saydam bir boyayla biraz daha güzelleştiriyor.</p>

  <p>Sıçrayan boyalardan ve soğuktan korunmak için giydikleri büyük robdöşamblar, ikisini de tepeden tırnağa örtmüş. Bedenleri plilere, boya lekelerine boğulmuş; cinsiyetleri belli değil, yaşları yok. Bir ileri, bir geri gidiyorlar; hep ayaktalar, yapılanın iyi olup olmadığına bir karar vermeye çalışıyorlar. Bazen de sendeleyip dengeyi kaybediyorlar. İşte o zaman, bir ayaklarını ötekinin önünden ileriye atıyorlar, bedenlerinin üst bölümü tuvale dikey olacak biçimde; bir el ya sırtta, ya kalçada öylece duruyorlar. Sanki düello yapanlar gibi, her an havayı yarıp geçiyorlar, birbirlerinin yanından ayrılmıyorlar.</p>

  <p>Ama karşı karşıya kılıçla vuruşur gibi değiller artık. Ellerinde fırçaları, aynı rakipler karşısında yan yana mücadele ediyorlar. Rakipleri: orta halli veya berbat sanatçı olmak ve unutulmak.</p>

  <p>Onlara bakıp duran Artemisia'nın kardeşleri, Croce Sokağı'nın bu iki ressamının tutkusunu iyi biliyorlar. Babadan gelen buyrukların beklentisi içinde, buyruklara boyun eğerek, verilen bilgileri uysalca dinleyerek... Artemisia, çocukluğun yumuşak başlı uysallığına yeniden dönmüş gibi hissediyor kendini.</p>

  <p>— Keten yağını al, ceviz yağı ve haşhaş yağıyla karıştır onu... diyor Orazio.</p>

  <p>Ondan gelen her buyruğu, yapmakta olduğu işe müdahale olarak görse bile hemen kabul ediyor Artemisia.</p>

  <p>Gentileschi'nin oğulları, gönül rızasıyla tüm başarılarını, özgürlüğünü ve etki gücünü soyunan bu kadını seyretmeye dayanamıyorlar. Üçü de onun beğenisini bir vazgeçiş olarak alıyor. Orazio hariç! O artık ne hoca, ne öğrenci kalmadığını biliyor. Ne baba var, ne kız olmak. Yalnızca, el ele vermiş, elde kalan az zaman içinde işi iyi götürmek isteyen iki sanatçı var.</p>

  <p>— Önce fırça... Hayır, o değil, diyor sabırsızca, ince olanı! Onu verniğe batır. Sonra yeşile karıştır... Evet, dosdoğru palet üstünde. Tamam, şimdi onu çabucak vur...</p>

  <p>— Sarının üstüne mi? Ama sarı daha kurumadı...</p>

  <p>— Yeşili, çabuk, yeşili diyorum sana.</p>

  <p>— Ama yeşili şimdi vurursan renkler birbirine girer...</p>

  <p>— Çabuk! Sen benim dediğimi yap!</p>

  <p>Artemisia boyun eğiyor. Sonra paletine dönüyor, fırçasını ucuyla bastırıp palet çukurunda döndürüyor, dikkatlice yeni bir dokunuşla vurmaya hazırlanıyor.</p>

  <p>— Hayır, o kadar fazla değil, ton kaçacak. Yaptığını bir göster bakayım!</p>

  <p>Uysal uysal işi babasına gösteriyor.</p>

  <p>— Sağ gözün altındaki gölge çok yeşil oldu. Kırmızı katı rengi bezle alıyor, nüansı yeniden vuruyor. Artık ne kışın soğuğunu, ne rutubeti, ne İngiltere sislerini duyuyorlar.</p>

  <p>Dışarıda veba kırıp geçiriyormuş Londra'yı; günde dört yüz kişi ölüyormuş; kral yeni vergiler koyuyormuş; faizler İngiltere'yi kızdırıyor-muş, haberleri bile yok onların; İngiltere, İskoçyalı Presbiteryenlere karşı verilen savaşı kaybetmiş, halk bütün Katolik ülke büyükelçiliklerindeki kiliseleri tehdit ediyormuş, bihaberler.</p>

  <p>Greenwich Şatosu üzerinde atan şafak onları iş başında yakalıyor her zaman. İkisi de zamanı ve ölümü takmış kafaya, aynı düşü, aynı görüntüyü paylaşmaktalar...</p>

  <p>Ama Orazio'nun eli titrer, kayar ve düşer. Kızının enerjisi tüketir onu. Biraz dinlenmek isterdi o. Artemisia ise hiç ara vermez. Yemeyi, giyinmeyi, uyumayı reddeder. İki ay içinde en büyük tuvallerden dört tabloyu çoktan bitirdi bile.</p>

  <p>— Çok hızlı, çok çok hızlı gidiyorsun, diye çıkışır Orazio. Bundan böyle Artemisia ona artık hiç soluk alma fırsatı tanımaz. Aç gözlülükle, Orazio'yla beslemektedir sanki; Orazio'nun eğitimi, Orazio'nun deseni, Orazio... Işığını, rengini, maddesini özümser Orazio'nun...</p>

  <p>— Bekle! diyerek yalvarır. Seni izleyemiyorum! Bu kırmızı niye? Bu yeşil de nereden çıktı?.. Anlamıyorum.</p>

  <p>Artemisia'nın ruhu, kişisel bir hırsın, tutkunun anısını unutmuş gözükse bile, eli, şairlerin harikalar yarattığını söylediği eli, ne paleti, ne fırçalan, ne tuvalleri bırakır artık. Yirmi yıllık teknik, yirmi yıllık uygulama. Artık Artemisia'nın eli tek başına boyuyor. Resim yapma, boyama ritmi arttıkça artıyor. Delilik.</p>

  <p>Ama, Esin Perileri babasının boyadığı kadın figürleriyle gitgide daha az benzerlik göstermektedir. Greenwich'te kilitli kapılar ardında kurumaya bırakılan bütün bu çıplak göğüslü kadınlar, Orazio Gentileschi'nin dünyasına ait değillerdir! Sert güçlü, dramatik figürleri uzayda güçlü bir yer edinirler kendilerine. Kıpırdanırlar. Konuşur bu kadınlar, bağırırlar.</p>

  <p>Hiç gücü kalmayan Orazio, yapıtının onaya çıkışını izler. Bir zamanlar Floransa'daki atölyede korkuya kapıldığı şey gerçek olur: Artemisia sonunda onu soyup soğana çevirir! Belki de babasının istediği kompozisyonları sonsuza bırakacak ve onun aradığı tonlan bulacaktır kuşkusuz. Ama her renk, her biçim, her gölge, her bir fırça darbesi, Orazio'nun anlatmak istediğine karşıt bir sonuç çıkaracaktır ortaya. Orazio bir kez daha direnir inatla:</p>

  <p>— İnsan teni için, gümüş rengiyle sedef sarısını karıştır, ona kırmızı katarsın. Tendeki daha koyu nüanslar için, sedef rengini kırmızıyla iyice karıştıracaksın.</p>

  <p>İtaat eder. Ama, Artemisia içinden geleni dizginleyememekte, razı olamamaktadır. Orazio, onun yapıtını aşırdığını görmektedir. Ama bu bile önemini kaybeder.</p>

  <p>Kızının bulup oraya yerleştirdiği bir sıranın üzerinde uzanmış halde, Orazio, gözleri iyice açık, kızını son bir kez daha seyreder. Saçları dağınıktır... Ona sırtından bakmaktadır, kolunu uzatmış: kocaman paleti, kapkara, orada eli, yüzü de kapkara. Baş parmağıyla işaret parmağı arasında, on kadar fırçayı -ışığı bir buket oluşturan, sapların ucundaki ışığı yakalayan fırçaları- tutmaktadır. Artemisia geriye döner.</p>

  <p>— Uyuyor musun? diye sorar, üstüne dikilmiş bu gözden rahatsız olmuş gibidir.</p>

  <p>— Hayır, uzun süredir seni seyrediyorum. Çok güzelsin. Artemisia kızarır, sanki bu bakış, bu tümce onda eski heyecanlan çağrıştırmıştır.</p>

  <p>— ... Seni yakından görmek istiyorum... Yaklaş.</p>

  <p>Orazio kollarını uzatır, onu kendine doğru çeker. Devinimi öylesine kolay, öylesine bildik... Orazio bir daha hiçbir zaman yineleyemedi bunu.</p>

  <p>— Tanrı bizi yargılamayacaktır, diye fısıltıyla konuştu. Tanrı ikimizden birini seçmeyi istemiyor...</p>

  <p>Bakışı sarsılır. Sözleri Artemisia'da yankılanır, sanki artık orada yokmuş gibidir. Babası için, kendisi için, başka sözcükler arar, bir zamanlar birbirlerine söyleyebildikleri sözcüklerden.</p>

  <p>— Ama Tanrı bizi ayırıyor. Bizi bizden ayırıyor... Söz ver bana, yemin et, bütün yapıtı bitirmeden bu kapıyı açmayacaksın.</p>

  <p>Bunu istemesine gerek var mıydı? Orazio gözlerini kapatır. O ana kadar hiç bilmediği bir güvende oluş duygusuna kapılır; bırakır kendini: Onu, sevgili kızını yeniden bulmuştur, aynı onun yarattığı biçimiyle kızı yeniden karşısındadır. Bu, Agostino Tassi ile karşılaşmalarından önceki, güzelliğin ona babasının bakışları aracılığıyla geçtiği zamanların Artemisia'sıdır; yaşamın en büyük serüveninin, fırçalarının ucunda ele geçirdiği zamanın Artemisia'sıdır.</p>
</body>
</html>
