<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3><br /></h3>

  <h3>Bölüm II - JUDITH</h3>

  <p style="text-align: right;">Tor di Nona Hapishanesi</p>

  <p style="text-align: right;">Papa hükümetinin ve devletin ırza geçme ve pezevenklik suçlamalarıyla Agusto Tassi'ye açtığı dava</p>

  <p style="text-align: right;">14 Mayıs 1612 Pazartesi günkü sorgulama</p>

  <p><br /></p>

  <p>— Ya Artemisia Gentileschi burada sizin önünüzde ifadesini doğrularsa ne dersiniz?</p>

  <p>— Şimdi kapıdan içeri girse ve sizi yalanlasa ne dersiniz?</p>

  <p>— Bir kez daha bu kadının doğruyu söylemediğini yinelerim!</p>

  <p>İki ay tutukluluk dönemi içerisinde bu, Agostino'nun yedinci kez sorgulanmasıydı. 16 Mart 1612'de tutuklanmıştı. Gün ışığına kavuşmadan önce, on günlük hücre cezası çekmişti. 28 Mart'tan bu yana, ki bu ilk ifadesini verdiği tarihtir, yargıçlar aynı soruları sorup Agostino'dan hep aynı yanıtları almışlardır.</p>

  <p>Bugün, hava biraz sertleşiyordu. Corte Savella hücrelerinden Tor di Nona hapishanesinin korkunç koğuşlarına nakledilen Tassi, yasanın ona avukat tutma hakkını tanımasından önce aleyhindeki tanıkla -Artemisia Gentileschi- yüz yüze gelmek zorundaydı. Bu büyük yüzleşme sırasında, Agostino Tassi savunmasını kurabilecek ve karşı saldırıya geçebilecekti.</p>

  <p>Mahkeme heyetinin hepsi oradaydı. Papa adaletinin başkanı en yüksek rütbeli yargıçlar. Valinin yaveri, teğmen Sayın Bay Girolamo Felici... Roma Hükümet Yargıcı Sayın Bay Francesco Bulgarello.</p>

  <p>Devlet Savcısı Sayın Bay Porzio Camerario. Mahkeme zabıt katibi, noter Decio Cambri idi. Ve savcı yardımcısı Hostilio Tucco. Bu sonuncusu Artemisia Gentileschi'nin ilk ifadesini evinde özel olarak alan kişiydi. Artemisia idare binasının bu küçük salonunda yargıç heyeti önünde ilk kez bulunuyordu. Ama mahkemenin durum hakkında bir fikir edinecek boş zamanı olmuştu: Ölümsüz kentin sanatçı ortamına, papanın hizmetindeki ressamlara, Borghese'lerin çevresindeki yüksek rütbeli memurların en büyüklerinden biri olan iaşe astsubayına çamur atan bir skandal. Roma, soruşturmayla çok yakından ilgileniyordu. Davanın başlangıcından beri heykeltraşlar, çıraklar, modeller baroda boy gösteriyorlardı. Orazio Gentileschi'nin sık sık değişik adreslere taşınan evini son on yıldır ziyaret eden sanatçılar, kızı ile olan ilişkilerini anlatmaya geliyorlardı buraya:</p>

  <p>"Ben kızı hiç görmedim," diye kabulleniyordu kimi. "Ama boya satıcısı Antinoro'nun dükkanında geceler boyu tanışılıyor. Roma'da her zaman cinayet, belden aşağı konular, kan ve döl konuşulur."</p>

  <p>"Artemisia'nın ifadesi de çok tartışılıyordu," diye belirtiyordu bir başkası. Deniz ötesinden getirilen mavi boya satıcıları onun bakire olduğundan yanaydılar. Ona işleri düşmüş bu adamlar öyle diyorlardı, zira Orazio'nün tablolarını boyayan, atölyeye bakan da kızıymış."</p>

  <p>Papalık mahkemesinin yargıçları ortaya serilenlerin önemi konusunda yanılmıyorlardı ve akıllarından geçenler duydukları kaygıyı açığa vuruyordu: Kurban veya cellat; bakire veya orospu, bu kız her ne ise kesinlikle bir koca bulmaya ve evlenmeye çalışıyordu.</p>

  <p>Peki ama, babasıyla arasında ne tür bir suç ortaklığı, ne gibi bir bağlantı vardı? İfadesinde, Orazio Gentileschi kızının Agostino Tassi tarafından stuprata piu e piu volte edildiğini, "hem de üst üste!" tecavüze uğradığını öne sürüyordu. Böylesi bir suçlamadaki saçmalık yargıçları kuşkuya düşürüyordu: "Tekrar tekrar mı tecavüze uğramış?" Peki dokuz ay boyunca kendi rızası olmadan, kendisi işin içinde olmadan, bir kadına nasıl tecavüz edilir? Sonra, gerçekten de Gentileschi'nin dokuz ay boyunca -tanıkların anlatmasına göre kıskanç biridir- kızının, kendi iş arkadaşıyla olan ilişkisinden haberi olmadığına insan inanabilir mi? Ne kapris, ne delilik bu böyle, kendini rezil eden bir şeyi böyle ulu orta açıklayıp yayması ne karmaşık bir davranış!</p>

  <p>Çünkü sonuçta, kızının ırzına geçilmesi olayı, onun adını, Gentileschi adını kirletiyordu; kesinkes alçaklık! Suçun işlenmesinden çok uzun bir süre sonra ortağını el vermekle ne çıkar sağlıyordu acaba?</p>

  <p>Artemisia'ya biraz önce üst üste bu soruları yönelten yargıçlar, Tor di Nona Hapishanesinin işkence salonundaydılar.</p>

  <p>Agostino için pis bir hikaye! Zira şu 1612 yılı Mayısında onu sıkıntıdan kurtaracak bir Cosimo da yok artık. Santa Maria al Vaticano Kilisesi içinde büyük bir yer taşı mezar örtüsü olarak üzerine konmuş durumda.</p>

  <p>Sanatçılar Mahallesi'nde herkes, bu işin on üç yıl önce, aile içi ters ilişkiler kurbanı, baba katili Beatrice Genci davasındaki gibi biteceği kehanetlerinde bulunuyordu: Yani idam sehpasında.</p>
</body>
</html>
