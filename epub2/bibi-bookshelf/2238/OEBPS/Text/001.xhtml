<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3><br /></h3>

  <h3>Bölüm I - BÜYÜK SERÜVEN</h3>

  <p style="text-align: right;">Roma, Saint-Ange Meydanı</p>

  <p style="text-align: right;">11 Eylül 1599</p>

  <p><br /></p>

  <p>Genizleri yakan ter ve toz kokusu içerisinde, gün ışığı binlerce insanın görüşünü engelliyordu. Bu gözler görmeyi istiyorlar mıydı acaba? Orasını Tanrı bilir! Darağacının tam karşısında, tüm gücüyle parlayan güneş, Vatikan Kilisesi'nin kubbesini neredeyse akkor haline getirecek biçimde ortalığı kavuruyor, liman girişinde bulunan ve ellerinde Şehitlik Kılıcı ile Cennetin Anahtarları'nı sallayan büyük Saint-Pierre ve'Saint-Paul yontularının mermerlerini solduruyordu.</p>

  <p>Ateş basmış, sıkıntılı ve meraklı kalabalık, Tiber Nehri'nin akıntılarının kıyıda yarattığı sarımtırak çamurun içinde öne arkaya sallanıp duran kayıklarda adeta birbirine yapışmış haldeydi. Kapkara giysili insanların doluştuğu kayıklar, batma tehlikesi altındaydı.</p>

  <p>Büyük Sıcaklar'ın yakıcı güneşi altında kadınlar ve çocuklar başları açık olarak pencere, teras ve çıkmalarda itişip kakışıyorlardı. Hatta, hapishane pencereleri, Nona Kulesi'nin mazgal delikleri ile Saint-Ange Şatosu mazgalları, bu spettacolo edificante'*de hazır bulunma ayrıcalığına erişmiş olan tutuklularla karınca gibi kaynaşıyordu. Soyluların arabaları ise, semtin tüm yollarını tıkamışlardı. Arabaların sıkışıklığı Saint-Jean de Latran'a kadar bütün yol ve meydanları kapatıyordu. Gösteri kuşkusuz bütünüyle soylu sınıfa sesleniyordu.</p>

  <p style="text-align: right;">* spettacolo edificante: Muhteşem yapılar.</p>

  <p>Roma'nın en büyük soylu ailelerinden birinin ortadan kaldırılışı söz konusuydu: Yargının adam öldürmekten suçlu bulduğu Cenci ailesiydi bu. Francesco Cenci'nin üç çocuğu ve ikinci eşi, baba Cenci'yi kafasına çekiçle vurarak öldürmüşlerdi. Kurbanın öz kızı Beatrice Cenci cinayetin elebaşıydı. On sekiz yaşındaki bir genç kız tarafından işlenen baba katliamı.</p>

  <p>Soylu sınıftaki yerleri, onlara özel bir infaz hakkı tanıyor olsa da, Papa, kadınlar dahil hepsini ağır işkencelerden geçirerek ve onları halkın önünde infaz ederek, baronlarına belli bir mesaj vermekteydi.</p>

  <p>Beş yüz bin hacıyı kutsal kente çekmesi beklenen 1600 yılı kutlamalarının arefesinde, Papa VIII. Clement, Roma'da yeni bir düzen örneği göstermeyi ve böylelikle siyasal bir projeyle yaşama geçirilen bir hükümet modelini dünyanın gözünde somutlaştırmayı istiyordu. Papa yalnızca Hıristiyanlığın manevi başkanı değildi; aynı zamanda ömür boyu hükümran ve mutlak hakimdi. Kilise'nin, Orta İtalya ve Adriyatik Denizi ile Akdeniz arasında geniş topraklara yayılmış mülkleri üzerinde hüküm sürüyordu. O halde o da -öteki prensler gibi ve belki de onlardan daha da fazla- kendi devletlerindeki büyük derebeylerinin, korku, şiddet ve anarşi geleneğini kırmak zorundaydı. Beatrice Genci cinayeti, ona bu olanağı sağlamaktaydı. Otuzlar Konsili'nden sonra yepyeni bir adalet anlayışı doğmuştu. Baskıcı olmakla kalmayıp koruyucu, uyarıcı olabilen bir adalet. Bunun içine doğruluğun ve dürüstlüğün en ufak bir kırıntısı bile giremezdi.</p>

  <p>Zira, Saint-Ange Köprüsü üzerinde, şu yağmurlu eylül ayında, Papanın, katillerini bularak cezalandırdığını öne sürdüğü Marki Cenci'nin, gerçekten de, VIII. Clement'in sayılarını azaltmak istediği şu eli kanlı, canavar ruhlu despotlardan oluşan aristokrat sınıfından geldiğini herkes biliyordu. On altı yaşındaki, saf ve dürüst Beatrice, babası tarafından bir kaleye kapatılmış, dövülmüş ve yine onun tecavüzüne uğramıştı. Genç kız, onu öldürmekle sadece öcünü almış ve onurunu kurtarmış oluyordu. En azından halk arasındaki söylenti bu doğrultudaydı. Ama, Kilise'nin Babası, daha ileriyi, daha yükseği görürdü. Roma'nın sonsuzluğu ve ölümsüzlüğü için bu genç kızın kellesi gerekiyordu. Bu durumda Papa, avukatlarını dinlemeyi reddetmiş, hatta işi kendi savunmasını üstlendikleri için kabaca hakaretler etmeye dek vardırmıştı. Saint-Pierre Kilisesi'nin güzelleştirilmesi çalışmaları son derece görkemliydi, ama kasaları tamtakır bırakıyordu. O yıl, 1599 yılı kutlamaları öncesi, elde para yoktu... Oysa, Cenci'ler zengindi. Onların servetine el koyarak, mallarını müsadere ederek, VIII. Clement, onun koruyucusu olan aziz pederin de kemiklerini barındıran aile kilisesini bitirebileceğini düşlüyordu. Daha sonraları, 1600 yılı sonunda, Saint-Pierre Kilisesi'nin küçük kubbelerinden birinin üçgen bingisi üzerinde bulunan ve üstünde daha şimdiden elliden fazla sanatçının çalıştığı mozaikler, İsa'nın en yakın yol arkadaşı olan, kilisenin ilk pederinin, kutsal kalıntılarının birkaç metre ötesinde pırıl pırıl parlayacaktı.</p>

  <p>Bütün bu ekip de, Sanatçılar Mahallesi'nin bütün ressamları gibi köprüye koşuyordu. Hatta idam sehpasına yaklaşmak için sabırsızlık, korku ve aşırı istek gösteriyorlardı. Bu görüntü insana, sanatçılar loncasının tümüne özgü özel bir acımasız ve yırtıcı yanın varlığını düşün-dürebiliyordu. Gerçekte ise, meslekleriyle ilgili bir görev söz konusuydu. "Aziz" tasvirleri için, en önemli infazlarda hazır bulunsun diye resimle ilgili kitapları zorunlu olarak tutuyorlardı. "İlk Hıristiyanların çektikleri işkencelerin hakkını verebilmek için, ölüm mahkûmlarının hareketlerini izleyiniz. İdam sehpasına çıktıkları sırada yüzlerindeki ifadeyi, rengi, bakışlarını ve kaşlarının şekline kadar her şeyi not ediniz..."</p>

  <p>Ressamlar topluluğunun kaymak tabakası, yani, Saint-Luc Akademisi'ne yıllık harçlarını tek veya grup olarak yatıranlar, onlara en iyi yerleri ayarlayan güvenlik görevlisine, özel izin belgesini göstererek ayrıcalıklı bir konum elde ediyorlardı. En ön sırada, Del Monte Kardinali'nin favorisi, kısa boylu, tıknaz ve karayağız bir delikanlı olan, Michelangelo Merisi de Caravaggio görülüyordu. Meşeni ona, Saint Louis-des-Fançais Kilisesi için, Saint Matthieu'nün İnancı ve Şehit Edilmesi tasviri gibi müthiş bir sipariş koparmıştı. Caravaggio'nun rakipleri, bir önceki hafta, onun Corte Savella Hapishanesi koğuşlarına girip çıktığı dedikodusunu yayıyorlardı... Bu kayırmadan başka bir şey değildi! Beatrice'in, sakin durumdayken yüzündeki çizgileri saptamak için, onun hücresindeyken Judith veya Saint-Catherine kılığında resmini yapma iznini elde etmişti. Oysa onlar çalakalem, aceleyle almakla yetineceklerdi. Yüzünü, katledilişini, şu sıcakta, bu pis koku içerisinde anımsamak zorundaydılar! Ya da en azından, Caravaggio'nun eski ustası, dahi öğrencisinin kendisini geçmiş oluşunu bir türlü hazmedemeyen beyefendi Cavalier d'Arpin'in yüksek sesle sızlanmaları bu yöndeydi... Dünya katedrali ve papanın piskoposluk ikametgahı Saint-Latran Kilisesi'nin çapraz sahanında dekorasyon çalışması yapan ekibi yönetiyordu. Beatrice Cenci'nin, infaz edilmeden önce portresini yapmaya hakkı vardı doğrusu!..</p>

  <p>Bu ünlü çehrenin yanı başında, idam sehpasının hemen dibinde, Roma kentinde pek iyi tanınan, orta yaşlarda bir adam daha duruyordu: Ressam Orazio Gentileschi. Orazio Gentileschi, Papanın iaşe subay yardımcısı, papadan sonra gelen en güçlü kişi olan saygıdeğer Petro Aldobrandini'nin koruması altındaki sanatçılardan biriydi. Bu kişi, giysilerinin ağırbaşlılığıyla meslektaşlarından ayrılıyordu. Uzaktan ayın ediliyordu, zira cılız omuzları üstünde bir çocuk taşıyordu. Altı yaşlarında bir kız çocuğuydu bu. Orazio Gentileschi ona bu "edifiant spectacle"nin programında neler olduğunu açıklıyordu. Ona davanın ayrıntılarını ve az sonra yapılacak işkenceyi anlattığı sırada, genç bir adam -kimselerin şimdiye dek görmediği biri- kalabalığın içinde ustaca ilerliyor ve idam sehpasının yanındaki alana sokuluyordu. O karmaşa içerisinde, yerinde duramayan bu adam, en ünlü sanatçıların arasına karışıyor ve sanki kırk yıllık dostlarıymış gibi onlarla sohbete dalıyordu. Ağzından belli belirsiz bir biçimde, "Agostino Tassi, ressam" sözcükleri çıkıyordu. Kendisinin de pekala Beatrice Cenci'nin hapishanedeyken resmini yapma olanağı olduğunu anlatıyordu. Mart ayında o da hapishanede kısa süre kalmıştı. O zaman yirmi bir yaşındaymış ve Floransa'dan dönüyormuş. Döndüğü yer olan Roma'ya gelişinden hemen sonra Sanatçılar Mahallesi'nde tutuklanmış. Kendisiyle yatmayı kabul etmeyen kibar bir fahişenin şahsına hakaretten, dayaktan ve yaralamadan suçlanmış. Onu nasıl düzdüğünü gülerek anlatıyordu.</p>

  <p>Geride kalmıştı bütün bu işler efendim, öyle ya, ona en esaslısından küfürü basıp bıçaklamıştı. Sözlerini, yakınındakiler tanıklıklarında açık açık belirtmişler: "Piç karı, fahişe, sürtük, ağzına sıçacağım senin! Git cellatın kamçısına uzat kıçını! Seni fırçamın sapıyla düzerim be!"</p>

  <p>Sanatçılar Mahallesi'nde olağan şeylerdi bunlar. Papa adaleti, dava tutanakları, sorgulamalar ve polis belgelerinde çokça örneği görülen böylesi edebe aykırışeylere pek aldırmazdı. XVII. yüzyıl insanları aşırı iffet yanlısı değillerdi, sözcükleri ağızlarında gevelemezlerdi ve ayıp şeyleri adıyla sanıyla anarken, bir an bile duraksamazlardı.</p>

  <p>Gerçekte Agostino Tassi'ye 1599 yılında pahalıya patlayan şey, emniyet görevlilerinin hazırladığı tutanağın bir kenarına çizilmiş olan bıçak resmiydi. Polis Roma'da, silah kullanımını yasaklamıştı. Yine de Sanatçılar Mahallesi'nin sokakları Avrupa'nın en korkulan boğaz kesen yerlerinden biriydi. Bu kutsal kentin geceler de, Hıristiyanlığın en kötü, en zorba geceleriydi. Aynı ulustan insanların bir araya toplanmış olmaları -grup yaşantıları- her tür düzensizliği de beraberinde getiriyordu. Avrupa siyasetindeki çalkantı, bu grupların ve klanların birbirine karışmasını engelliyor ve mesleki kıskançlıklardan yarar sağlıyordu. Her akşam, rakip taraflardan ressamlar, Fransızlar ve İspanyollar, kendi aralarında kıyasıya dövüşüyorlardı. Toscanalılar Bolognalıların, Napolililer Romalıların karşısında olmak üzere birbirini boğazlayan İtalyanların alaycı bakışları altında birbirlerini kılıçtan geçiliyorlardı. Demek ki, ister kibar bir bey olsun, ister emniyetten damgalı ve mühürlü izni olan biri olsun, hiç kimse kılıcı kınında yanından sarkar halde gezemiyordu. Cebinde hançeriyle emniyetin eline düşenlerinse vay haline...</p>

  <p>Öte yandan, Agostino Tassi geceyansı bir fahişeyle suçüstü yakalanma şanssızlığına uğramıştı. Kibar fahişelerin sayısı Roma'da öylesine artmıştı ki, papalar onları Tiber boyunca uzanan kuytuluklardan, Sanatçılar Mahallesi'ne birkaç yüz metre uzaklıktaki "Ortaccio di Ripetta"dan toplamayı deniyorlardı. Elbette, bu bayanlar daha iyi piyasa yapmak için yoksul mahallelerinden kaçmaktaydılar. Eğer oralarda varlıkları hoş görülüyorduysa bu, günbatımından sonra ortalıkta gözükmeleri yasaklanmış olduğundandır. Ave Maria çanları, ışık söndürme saatini bildiriyordu. Bu saat, güvenlik görevlilerinin, kahverengi, bol ve kocaman pelerinleri içinde göze çarpmadan kent içine dağıldıkları saatti.</p>

  <p>Ama hanlardan genelevlere, atölyeden tavernaya, ressamlar, orospular ve kabadayılar, silahlı gruplar halinde dolaşmayı sürdürüyorlardı. Kent nüfusu, yüz bine ulaşmasa da, çoğunluğu, bekar erkekler, gençler, yabancılar, hırslı veya kavgacı kişiler oluşturmaktaydı. Bu koşullarda kamu düzeni nasıl sağlanacaktı peki? Dokunulmazlığı olan "serbest bölge'lerin sayısına koşut olarak suç işleme sayısında da artış vardı. Canileri kilise içlerinde yakalamak imkansızdı: Hırsız ve katillerin sığınabilecekleri yerler arasında dört yüzden fazla kilise vardı. Hastaneler, bakımevleri ve manastırlarda da durum aynıydı. Bütün kardinal saraylarının duvarları arasında ve bazı soylu ailelerin evlerinde de; her ulusun kendi güvenlik görevlileriyle sisteminin geçerli olduğu büyükelçilikler bünyesinde de bu böyleydi. Demek ki güvenlik görevlileri suçluları, suçüstü yakalamak zorundaydı. Bu, onların hızlı hareket etmelerini ve keyfi tutuklanmalar yapıldığı yönündeki suçlamaları geri çevirecek uygulamalar izlemelerini gerekli kılıyordu.</p>

  <p>Geçen mart ayında, Papa adaleti mucize eseri, Agostino Tassi'yi Roma'dan sürmemiş, öylece serbest bırakmıştı. Yalnızca ipe çekilme cezasına çarptırılmıştı. Elleri arkasında bağlı, yerden birkaç metre yukarı çekilmiş, via del Corso ve via dei Greci caddelerinin kesiştiği köşede, Sanatçılar Mahallesi'nin orta yerinde yarım saatliğine ipte sergilenmişti. Kargaşa çıkaranlara verilen ve omuzlarda kalıcı bir bozukluk bırakmasa da, omuzların canına okuyan sıradan bir ceza.</p>

  <p>Kutlamalar öncesi, VIII. Clement düzen konusunda kaygılı, şüphelilere karşı sert, suçlulara acımasız mıydı, değil miydi? Artık orasını Tanrı bilir! Son aylarda Romalı yargıçların alışılagelmiş etkisini azaltan şey, bütün vicdanları meşgul eden Cenci davasıydı.</p>

  <p>Bu vatansever ailenin idamından sö-zediliyordu yalnızca: İki erkek, bir kız kardeş, koca ve babanın katlinden sorumlu tutulan bir üvey anne. Özellikle de ensest kurbanı ve baba katili olan genç kız konuşuluyordu.</p>

  <p>Agostino Tassi dirseklerini kullanarak ilerleyip, biraz sonra suçlu kızın çıkacağı basamaklara kadar yanaşmıştı. İdam sehpasının ta dibine, şu an kızını yere bırakmaya uğraşan ressam Orazio Gentileschi'nin yanı başına gelip yapıştı. Orazio kızına çok ağır olduğunu söylüyordu. Ama, küçük kız kızmış, çırpınmaktaydı.</p>

  <p>Babasına asılmış, kendisini bir süre daha omzunda tutması için ona yalvarıyordu.</p>

  <p>— Küçük kız haklı, diye lafa girdi Agostino. Buradan bir;şey göremez...</p>

  <p>— Kucağıma gelir misin?</p>

  <p>Çocuk ona yanıt vermeksizin sırtını döndü. Orazio eğildi, kızı belinden kavradı ve sertçe yere koydu.</p>

  <p>Sonra birden Tiber nehri üzerinde bir çalkalanma oldu, kayıkları öne arkaya yalpalatan, kalabalığı balkonlara, liman kıyısındaki parmaklıkları fırlatan bir esinti. Öyle ki parmaklıklar büyük bir hızla, ön sıradaki askerlerin üzerine fırladı.</p>

  <p>İdam sehpasının birkaç metre ötesinden, Saint-Jean-Decolle tarikatından dört keşiş, siyah kukuletaları, kaba kumaştan giysileri içinde, idam mahkûmlarına işkence yapılmasından sorumlu bu dört din adamı, mahkûmlar kilisesinden, Beatrice'in babasının ikinci eşini -baba katlinde suç ortağı ve ensest olayının tanığı olan kişiyi- çıkarıyorlardı. İlk o ölecekti. Kadın ayakta duramıyordu; onu baltaya götürecek olan güvenlik görevlilerinin oluşturduğu çitin arasında bitkindi. İki keşiş onu koltuk altlarından tutuyordu. Ötekisi de ölüme layıkıyla gitmesini salık veren sözler söylüyordu kulağına. Sonuncusu ise, onun yüzü hizasında bir ayna tutar gibi, idam sehpasını görmesini engelleyen, boyalı bir tahta levha tutuyordu. Bu tahta üzerinde Vaftizci Yahya'nın (Saint-Jean-Baptise) gümüş tepsi içindeki kesik başının tasviri vardı. Acıdan tükenmiş haldeydi, elinde baltasıyla onu bekleyen celladı görünce, mahkûm kadın bayıldı.</p>

  <p>Sehpaya çıkardıkları, bilinci yerinde olmayan zavallı bir kadındı. Onu kesme kütüğüne yatırdılar. Görülecek ne var gerisinde? Gerisi kasaplık. Asıl dram sonrasındaydı. Kiliseden tek başına, hızla ilerleyen, Beatrice'in silueti çıktı. Bütün kent haykırdı. Acıma, hayranlık, öfke; bütün Roma, hapishanelerinden saraylarına dek aynı heyecanla sarsılmış gibiydi.</p>

  <p>İdam sehpasının altındaki ressam grubu hariç; onlar, ses çıkarmadan oldukları yerde kaldılar. Ellerinde kağıt kalemleri, en küçük bir ayrıntıyı kaçırmamak kaygısı içindeydiler. İnsanlar; üç dört hatta beş kadar idama alışık olsalar da, kutlamalar öncesi bir dönemde, böylesi güzel ve soylu bir kadının idam edilmesi sık rastlanan bir durum değildi. Bu neredeyse bir çocuktu, yapılan işkencelere dokuz saat boyunca dayandığı söyleniyordu ve oradaki herkes onu masum buluyordu. Roma halkı, kalabalığın içinden dimdik, kendinden emin, Tanrıya dualar ederek Papaya hakaretler okuyarak ilerleyen bu genç kızın gösterdiği yüreklilikte, Reform karşıtlarının, Katolikler anısına Hıristiyan sanatçılara sipariş ettikleri, Sainte Catherine, Sainte Ursula ve Sainte Cecile gibi azizeleri görmekteydi.</p>

  <p>Hemen sonrasında bir sessizlik oldu. Genç kız kafasını kesme kütüğüne koydu. Celladın kollarını havaya kaldırdığı görüldü.</p>

  <p>Baltanın gün ışığında yalkın verdiği görüldü. Yalnızca bunlar görüldü: güneş, balta ve Saint-Pierre Kilisesi'nin kubbesi. Kollar tekrar aşağı indi. Boğuk bir çarpma sesi duyulur gibi oldu. Halk haykırdı. Baba despotluğunun ve papa haksızlığının kurbanı bir genç kızın kafasını gördüklerinde, korku, acıma, öfke ve kin dolu bir çığlık yükseldi.</p>

  <p>Gösteriyi yakından izlemeyi başarmış olan ressamlar arasında soğukkanlılığını koruyabilen iki kişi vardı. Bir baba ve kızı. Orazio Gentileschi ve küçük Artemisia.</p>

  <p>İşkencenin sonunu beklemeden -Beatrice'in ağabeyi infaz edilecek ve bedeninin parçaları dört bir yana savrulacaktı- Orazio çocuğunu peşi sıra sürükleyip, kalabalığa ters yönde ilerleyerek kendisine yol açıyordu.</p>

  <p>Otuz beş yaşındaydı, bir karısı, küçük yaşlarda dört çocuğu vardı; sonuncusu henüz dünyaya gelmişti. Doyurulacak altı boğaz. Bir kuyumcu ailesinin son çocuğu olan Gentileschi Pisa'lıydı ve Pisa'yı Roma'ya çalışmaya gitmek için terk etmişti. Yirmi beş yıla yakın zamandır orada minyatürcülük ve madalyon işlemeciliği yapıyordu.</p>

  <p>Her ne kadar büyük şantiyelerin hemen hepsinde çalışmış olsa da, şu sıralar Saint-Jean-de-Latran'da Cavalier d'Arpin'in ekibinde çalışıyor, fakat kariyeri ağır aksak gidiyordu. 1599 yılının Eylül ayına kadar bu böylece sürüp gitti. Orazio Gentileschi, eski hısımlardan, kendisi gibi, Papa VIII. Clement gibi Toscanalı olan, papalık dairesi iaşe astsubayı Cosimo Quorli aracılığıyla San'Nicola in Carcere Kilisesi mahkeme salonunun dekorasyon işini almıştı. Burası papanın en yakın adamı olan saygıdeğer Pietro Aldobrandini adındaki Yeğen-kardinal'in sorumluluğu altındaki bir kiliseydi.</p>

  <p>Pietro Aldobrandini aynı zamanda idam edilen Beatrice Cenci'nin vaftiz babası, koruyucusu, genç kızın papayı insafa getirmesi için son umut bağladığı aracı kişiydi. Kardinalin, davayı onun öne sürdüğü gibi yeterince yürekten savunup savunmadığını kim söyleyebilir? O, seçilmiş en uygun kişiydi ve XVIII. Clement onu Cenci'lerin infazından ilk yararlanacak kişilerden biri yapmayı düşünüyordu.</p>

  <p>Daha şimdiden ona Cenci şatolarından birkaçını, topraklarının ise bazılarını ayırmıştı.</p>

  <p>Pişmanlık belirtisi mi, üzüldüğünü anlatan bir jest mi veya bambaşka bir neden için midir bilinmez, Kardinal, San Nikola'da çalışmak hayalini kurduğu yeni mahkeme salonunun üstüne fresk olarak, kafası bu sabah kesilen kızın yüzüne benzer bir çehreyle bir azize tasviri yapılmasını buyurmuştu. Zira çok eski bir yapı olan Pietro Aldobrandini Kilisesi'nin baş mihrabının altında bir hazine yatıyordu: Diodetien dönemi Romasında katledilen iki erkek ve bir kız kardeşten oluşan bütün bir ailenin kemikleriydi bunlar. Erkek kardeşlerin kafası kesilmiş, kız ise boğularak öldürülmüş. İşte, bu azize -Tanrı'nın işi, yazgının oyunu ya da bir rastlantı- Sainte-Beatrice idi! Ressamı ise, Orazio Gentileschi.</p>
</body>
</html>
