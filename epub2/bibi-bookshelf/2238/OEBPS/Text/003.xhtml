<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p style="text-align: right;"><br /></p>

  <p style="text-align: right;">Sante Maria del Popolo Kilisesi</p>

  <p style="text-align: right;">Günbatımı, 26 Aralık 1605</p>

  <p><br /></p>

  <p>Şu rutubetli aralık gününde, Popolo Meydanı'nda kadınlar çamaşır yıkamaktalar. İnekler, küçük kara domuzlar ve başı boş gezen köpekler yalağın önünde toplanıyorlardı. Ana kapıdan giren yolcular, dikili taşın dibine dek kum üstüne yere atılmış kütükler üzerine tünemiş, yiyip içmekteydiler. Börek satıcıları ve sucular çeşmenin çevresinde bağırıp duruyorlardı. Burada, Popola Meydanı ile Spagna Meydanı arasında sanatçılar bulunuyordu. İki binden fazla sanatçı vardı: Fransızlar, Flamanlar, Bolonyalılar da, Floransah ve Romalılar da. Değişik kökenlerden beş kilometreden daha dar çaptaki bir alanda yerleşmiş olan iki binden fazla sanatçı... Sayısız han, yeni gelenleri ağırlamaktaydı. Pincio Tepesi'ne sırtını vermiş evler ise ışığı arayan bu yaratıcı kişileri bağrına basıyordu. En yüksekteki, en iyi biçimde ışık alan üst katlarda -pek fazla değeri olmayan- onlara atölye görevi gören bir odada iki üç kişilik gruplar halinde kalıyorlardı. Bütün öteki ülkelerin en uzak yerlerinden güzellik hayali kurarak gelen insanlar, bu bir ya da iki sokağa akın ediyorlardı. Ressamlar, heykeltraşlar, kabartmacılar, altın işlemeciler, nakkaşlar; öğrenmeye, ama aynı zamanda da servet yapmaya adıyorlardı oraya. Hıristiyan Alemi, kentin kuzey girişinde bu semtin oluşmasını, Papalık'ın tedirginliklerine ve Protestanlığın sapkın tutumunu gördükleri yerde ezmek için bir şeyler yapma saplantılarına borçludurlar. XVII. yüzyılın bu ilk yarısında, Avrupa'nın yarısı Papalık nüfuzunu kabul etmiyordu. Roma'nın yenilenmiş, güzelleştirilmiş ve muzaffer çehresini dünyaya göstermek için bu devasa işgücüne gereksinimi vardı. Roma'daki bu görkem, bütün dünya kentlerine Roma'nın üstünlüğünün bir kanıtı olsun! Onun büyüklüğü, yüceliği, zenginlikleri oraya gelen hacıların gözünü kamaştırsın.</p>

  <p>Kiliselerin görkemi bedenleri ezsin, kuşkulan silsin, ruhları aydınlatsın ve bu ruh haliyle konuklar şaşkınlık içinde, soluk soluğa ve Katolik kilisesinin üstünlüğünün kaçınılmazlığı düşüncesi karşısında yenilmiş halde dönsünler evlerine. Tarihin ileride, "barok sanat" diye adlandıracağı akımı yaratan ve Reform hareketinin ilkelerine karşı olan Otuzlar Konsili'nin kararlarından yola çıkmış olan bu siyasal programın özü buydu. Altınların çokça kullanımı: mermerin, değerli taşların -en az bulunan ve en çok parıldayan malzemenin kullanımı- en iyi sonuca varma arayışı, tiyatro zevki, gözboyama tutkusu... Bütün bu sahnelemenin bir bölümü papaların aralarındaki ideolojik mücadeleden; Luther ve Calvin'in doktrinlerine karşı verilen kavgacı stratejisinden ileri geliyordu.</p>

  <p>1605 yılında, Roma yeniden eski tantanalı günlerini yaşıyordu. Son ateşlerini yakıyordu. Ama bu bir kor aleviydi. Papalığa ait dökümhanelerde, yakın bir gelecekte, Pantheon'dan koparılarak götürülen kırk ton bronz, fırınlarda eritilecekti. Bir otuz yıl sonra ise, Saint-Pierre Kilisesi tavanlığının gövde sütunları, Roma gök kubbesine doğru uzanacaklardı.</p>

  <p>Akşam oluyordu ve mahalle tan vaktinden bu yana ölüler ayini için çalan çanların iç karartıcı sesleri içinde canlılığını sürdürüyordu. İlerleyen alayı görmek için sabırsızlık içinde bekliyorlardı. Cenaze alayı Meydana, sağ taraftan, Via del Babuino Caddesi'nden geliyor olmalıydı. Vefat eden kadın, yüz metre ötede, sedef kakma ustası Francesco Magnessi'nin sahibi olduğu, via dei Greci Caddesi'nin köşesinde yer alan dört katlı şu beyaz evde oturuyordu. Ölüm bu kapıyı on üç yılda tam üç kez çalmıştı. Üstünde antik tragedya maskı —ağlayan ve kötü haberci bir yüz— ve bronzdan bir çekiç tokmağı olan üstü yuvarlak kapıyı...</p>

  <p>Augustine Manastırı'nın duvarı boyunca ilerleyen konvoy sonunda meydana çıkmıştı. Çanlar hala çalıyordu; boğuk bir titreşimle, kesik kesik; lavanta dövenlerin tokaç seslerinin bile bastıramadığı bir demir vızıltısı...</p>

  <p>Günün son ışıkları içinde alayın önünde, altın işlemeli beyaz üstlük giymiş kılavuz, yol açıyordu. Ardından haç taşıyıcısı geliyordu, değerli taşlarla süslü ve Santa Maria del Popolo Kilisesi rahiplerinin yalnızca önemli fırsatlarda ortaya çıkardıkları İsa figürlü gümüş haç, göğe doğru sallanıyordu. Bir ressamın, ölen karısına böylesine görkemli ve zengin bir töreni yaptırabilmesi görülmüş şey değildi. Kimse böyle bir şeyi hayal bile edemezdi.</p>

  <p>Onun için, Ottaviano Montonis'in kızı, Romalı, uxor Horatii Gentileschi pittoris, Prudenzia için, yedinci doğumunu yaptıktan sonra otuzunda hayata gözlerini yuman bu kadın için, Orazio, prens ailelerine özgü bir tören sipariş etmişti. Sabahın erken vakti çalınan bu çanlar acaba ona kaça patlıyordu? Bütün mahalle bunun hesabını kitabını yapıyordu. Peki şaraplı ekmek taşıyıcısına ne kadar ödemişti? Ressam meslektaşlarını temsilen gelenlere ve rahiplere ne kadar verilmişti? Sonra papaz yardımcıları ile kutsal eşya taşıyıcılarına, yöre kilisesi papazlarına? Çok sevilen ve kendisine iyi bir drahoma bırakacak olan kadına yapılan bu cenaze töreni tam tersine onu tam takır bırakmış olabilirdi.</p>

  <p>Yerel idareyle her tür uyuşmazlıktan kaçınmak amacıyla, papazlar, kiliselerinin kapısına, verdikleri farklı hizmetlerin bedelini gösteren fiyat listesi asmışlardı.</p>

  <p>Ondan ne işlenmişse ödemişti Orazio Gentileschi; hatta bileklerinin gücüyle yaşamayan seçkin beylerin oturması için ayrılan yirmi kütüğün parasını bile ödemişti. Böylesi bir borcu ödemek için ne kadar tablo, fresk ya da madalyon yapmak zorunda kalırdı, artık Tanrı bilir! Karısı kilisenin kutsamaları olmadan gitseydi, tören de doğal olarak daha ucuza patlardı. Belki de Popolo Kilisesi dışından, birkaç metre ötesinden, kafirler, din değiştirmiş olanlar, mezhep sapkınları, Yahudiler ve Aurelien surları dibine karmakarışık tıkıştırılan "ahlaksız fahişeler" arasından geçerek gidecekti. Roma'da mezarlık denebilecek yer yalnızca uzun Torto suru boyunca vardı.</p>

  <p>Halk, geleneğe uyarak, Hıristiyanları kırıp geçirmiş olan büyük "yıkıcı" kişilerden olan Neron'un mezarını koymuştu oraya.</p>

  <p>Şeytanların ve sadakatsiz kadınların mekanıydı orası...</p>

  <p>Prudenzia günah çıkarmış; kudas ayininden geçmiş ve son olarak kutsal yağ sürünmüştü. Ruhunun esenliğe ermesi için, on ayin duası okunacaktı. Orazio'nun sevgili eşine sunamadığı iki fazladan lüks iş kalıyordu geriye: bir tabut ve kilisede bir mezar taşı.</p>

  <p>Orazio'nun, kendisine kıyasla daha yüksek bir sınıftan gelmekte olduğu sonucuna vardığı merhum karısı, kardinalin çok sayıdaki katiplerinden papalık dairesindeki Cosimo Quorli'nin meslektaşının en küçük kızıydı. Evlendiklerinde on yedi yaşındaydı, Orazio ise otuz.</p>

  <p>Çeyiz olarak ne bir altın ne de bir tek mobilya getiriyordu. Ama kocasını ileride, en güçlü mesenlerin, "müşteri" makamına oturtacakları bir dizi ilişkiler ve koruyucular şebekesi getiriyordu drahoma olarak. Evlilik anlaşması üzerinde tartışırlarken, Cosimo bu noktayı Orazio'nun huzurunda iyice bir vurgulamıştı. Prudenzia Montonis'in ebeveynleri büyük ailelerin olanaklarından yarar sağlamaktaydılar.</p>

  <p>Gentileschi'lerin çocuklarının altısına da sırasıyla vaftiz bababalığı eden seçkin tabakadan kişilerin toplumsal konumu, Quorli'nin kanıtlamalarına parlak bir örnek oluşturuyordu. Daha geçen yıl, burada, Maria del Popolo'nun vaftiz bölümünde, Orazio ile Prudenzia'nın son erkek çocuğu, akrabaları olan, geleceğin Paduva piskoposu, şimdinin Venedik Dükü'nün kucağında tutulmaktaydı.</p>

  <p>Doğruyu söylemek gerekirse, bu yüksek rütbeli papaz, törende, katibi Francesco Cavazzi tarafından temsil edilmişti. İşte bugün de aynışekilde, Orazio Gentileschi'nin ünlü iş ortaklan -Altepmps, Olgiatti ve Pinelli aileler- cenaze törenine hizmetkarlarını ve boş arabalarını gönderiyorlardı. Bu özel giysili hizmetkar ve süslü araba dizisi Orazio'nun meslek yaşamında çok yararlı bir iş görmüş oluyordu. Bunun adı prestijdi, zaferdi. Roma ressamları burada yanılmıyorlardı. Gentileschi'nin çocuklarından birinin vaftiz babası Cavalier d'Arpin de, Saint-Luc Akademisi'nden gelen çok sayıda temsilci ile birlikte cenaze alayını izliyordu. Yalnız, Caravaggio ve Giovanni Baglione orada yoktular. Onuru, Orazio'yu bu yönde bir masraftan alıkoymuştu. Ama özellikle de Prudenzia'ya duyduğu sevgi... Bu sevgiyle neler yapmazdı ki o!</p>

  <p>Her ayrı kalışlarında karısını bir daha görememekten korkardı. Çok eski bir yapı olan Farfa Manastırı'nda geçirdiği son iki kış onun için çetin bir deney olmuştu; onu mutlu olmakla cezalandıran Tanrı'nın bir azabı. Küçük kiliselerde, karanlıkta, tahta iskeleler üstüne tünemiş halde, çalışmaktan bitkin, bu çok ağır, çok uzun süre isteyen iş için, lanetler savurmuştu yukarlara dönüp; keşişlere, açgözlülükleri ve sabırsızlıklarından dolayı lanetler okumuştu.</p>

  <p>Onların oralara kadar gelip, ayak üstünde saatlerce dikilip, yarım yapıtları incelemelerini savuşturmuş, Triomphe de Sainte-Ursule (Sainte-Ursula'nın Zaferi) veya Christ au Mont d'Oliviers, (Oliviers Tepesi'ndeki İsa) adlı freskleri ardında bırakıp, katırını dört nala kaldırarak, Sabins tepelerini devirmiş ve Roma'ya, eşine koşmuştu..</p>

  <p>Prudenzia hayatının kadını olarak kalacaktı.</p>

  <p>Orazio Gentileschi, gelecek otuz yılda yorulmak nedir bilmeksizin, onun masum, tatlı, bakir yüzünü, cildinin kadifemsi halini, berrak teninin ışıltısını resmedecektir... Meryem'ler, azizeler, hepsinde, hepsinde de Prudenzia'nın akıldan çıkmayan sevimliliğinden, kırılganlığından, narinliğinden bir şeyler olacaktır daima. Orazio'nun tüm iyiliği, tüm neşesi onunla birlikte kayıplara karışmış oluyordu.</p>

  <p>Küçük Cerasi Kilisesi önünde bir yere, sol yandaki şahında, Prudenzia Gentileschi'nin ölüsü konmuştu. Ölüler duası okunmuştu.</p>

  <p>Ölünün yattığı yerin başucundaki yirmi büyük mumun ışığı son kez yüzünü yalıyordu. Gözleri kapalıydı ve başı omuzuna düşmüştü.</p>

  <p>Hafifçe aralanmış dudaklarıyla, uykuda gibiydi. Henüz lohusayken öldüğünden, hala şiş olan karnı üzerinde duran elleri, bebeğinin cesedini de kucağında tutmaktaydı. Çocuğun kundak bezleri, kefenin etek uçları, yeşil kadife giysisi üzerinde beyaz lekeler oluşturuyordu. Çok ağır plili etekliği baldırları üstüne yığılıyor ve dizlerini sarmalıyordu. Ayakları çıplaktı. Ayakkabılarını ve uzun saçlarını ayin boyunca örtmüş olan ince kumaş başörtüsü çoktan ölü gömücülerin eline geçmişti bile. Geleneklere göre, bütün kadın süs eşyaları onlara verilirdi.</p>

  <p>Ölü gömücülerden üçü tahta çitin bir iki adım ötesinde, kazık çakıyorlardı; siyah beyaz döşemede, gül biçimli karo taşı kaldırmak için kaldıraç görevi yapacaktı. Üstlerinde ikişer deliği olan bu sayısız karo taş, ortak tek büyük bir çukura açılıyordu. Santa-Maria del Popolo Kilisesi'nin bodrumunda böyle daha on beş kadar mezar odası bulunmaktaydı. Tabutla ya da tabutsuz, yöre kilisesine bağlı birçok kuşak üst üste yığılmış oluyordu böylece.</p>

  <p>En son anlardı bunlar, ne çocuklar ne de kadınlar katılırdı buna; korkup bayılacaklarından endişe edilirdi; ölü gömücüler taşı kaldırdıklarında hava solunmaz hale gelirdi; pis bir koku basardı kiliseyi.</p>

  <p>Rahipler, rahip yardımcıları, kilise papazları çekilmişlerdi. Ölünün başında sadece dört kişi duruyordu: bir din adamı, ayakta duran iki erkek ve dizüstü dua eden bir kız çocuğu. Artemisia annesine, son istirahatgahına kadar eşlik etme iznini nasıl koparabilmişti?</p>

  <p>Yere kapanmış halde de olsa, yine de büyük, yaşına göre çok iri gözüküyordu. Bedeni şekillenmiş, yüz çizgileri belirgin hatlarına kavuşmuştu. Yüzünün yuvarlaklığı, dudaklarındaki şehvet, bakışındaki yoğun karartı artık hiç değişmeyecekti. Hatlar kuşkusuz daha da yuvarlaklaşacak ve genç kız daha da büyüyecekti. Ama, daha şimdiden fazlasıyla dişiydi; on üç yaşına basmak üzereydi, yakın bir zamanda onu evlendirmek gerekecekti.</p>

  <p>Aile dostu Cosimo Quorli böyle düşünüyordu; Gentileschi çiftiyle yakınlığı -zaten on üç yıl önce onları o evlendirmişti- dul adamın ve yetim kızın yanı başındaki varlığını açıklıyordu. Orazio gibi kısa boylu, ama daha şişman ve sakallı olan Quorli, başını öne eğik tutuyordu. Mumların ışığında kafası parlıyordu.</p>

  <p>Artemisia'ya üstten bakacak şekilde, ama biraz gerisinde durmuş, çok genç olan kızın umutsuzluk içindeki profilini inceliyordu Quorli.</p>

  <p>Başını örten eşarp kayıp omuzlarına yığılmıştı. Öne eğilmiş bu çıplak boyuna, yumuşacık soluk enseye, oradaki dağınık saç tutamlarına yutacakmış gibi bakıyordu... Yanağının eğimi, orada sönen ışık, yarı karanlıkta uçları belirgin minik göğüsleri. Daha iyi görmek için Quorli ona yaklaştı. Alnı açık ve düzdü. Dümdüz kaşları ve badem gözleri vardı. Gözkapakları uzun kirpikler altında şakaklara doğru çekik duruyordu. Ama yüzünün alt kısmı -alına kıyasla- basık gözüküyordu. Ağıza çok yakın olan yuvarlak çenesi üstünde Quorli'nin fark edemeyeceği bir gamze yer alıyordu. Artemisia onun baktığını anlayınca başını iyice önüne eğdi.</p>

  <p>Dua eden bu siluetin arkasında duran sekiz büyük mum, babasının rakipleri olan, Caravaggio ve Carrache'ın tablolarını aydınlatmaktaydı, Kilisenin dip kısmında, en arkada, kırmızı mantosunu ve kollarını iki yana açmış Meryem; mezarından çıkmış da Prudenzia'nın ruhunu peşi sıra sürüklüyor gibiydi.</p>

  <p>Birden, din adamı ölüye doğru gitti. Ölü gömücülerin elindeki sırıkları fark etmişti. Küçük kilise ile merkez şahmın birleştiği köşedeki taşı kaldırmışlardı; taş sırık ucunda iki yana sallanıyordu.</p>

  <p>Berbat bir çürüme kokusu genizlerini yaktı. Orazio ve Cosimo birbirlerine baktılar: Prudenzia'ya veda etme zamanı gelmişti... Ama Gentileschi'nin bakışındaki, yüz ifadesindeki bir şeyler Cosimo'yu geri çekilmeye zorladı. Çapraz şahını geçerek yan kapıdan sıvıştı.</p>

  <p>Evlenmelerinden önce ne gibi bir rol oynamıştı Cosimo, Prudenzia'nın yazgısı üstünde? Orazio şimdiye kadar bunu kendi kendisine sormamıştı hiç. Ne kadar az miktarda olursa olsun, Cosimo bu genç kıza ne diye kendi gelirlerinden çeyiz parası vermişti ki? Hangi nedenle Prudenzia'nın babası -parası ve dostları olan bir kardinal katibi olarak- kızını serveti olmayan birine, kendi bilek gücüyle çalışan bir ressama vermişti? Cosimo yanıtı duymak isteyen meraklılara çekinmeden söylüyordu: Evet bizzat kendisi, kızın ırzına geçerek, namusunu lekelemiş, onu kirletmişti.</p>

  <p>Yapmacıksız, ama kıskanç biri olan Gentileschi'nin, iaşe astsubay yardımcısının yaydığı söylentilerden hiç haberi olmadı. Hayatını, kendisine tatlı bir hayat ve sevgi veren bir kadınla birleştirme koşullan üzerinde fazlaca sorgulama durumu, onu sadece umutsuzluğa düşürebilirdi olsa olsa. O da bu durumda, ne yapacağını bilmeksizin, bilinçdışı bir tavırla bu konuyu hiç aklından geçirmemeyi yeğlemişti. Bu gerçek körlük, bu her şeyi bastırma ve saklama yeteneği çoğu davranışlarında etkili oluyordu. Ama bilmezlikten gelmeyi yeğlediği bir konuyu onun gözüne sokmaya çalışanın vay haline: Durumun gerçekliliği karşısında, baş kaldırışı, keşfettiği şey karşısındaki patlaması, öfkesinin ve hıncının ölçüsü, her zaman kaçıktı..! Orazio'nun gücünü, Şiddetini bilen Cosimo Quorli, böbürlenmelerini, arkadan konuşmalarını —veya suçlamalarını— arkadaşının kulağına gitmeyeceği yerlerde yapmaya çok özen gösteriyordu. Ama doğrusu bu ya, çok böbürleniyordu Cosimo Quorli... Durmaksızın Roma'nın bütün bakire kızlarını bozduğunu öne sürüyorduysa, bunun nedeni, kadınların yanında onun kişiliğinde, bundan daha başarılı ve sükseli olan başka bir özelliği olmamasıydı. Bunun dışında, arzuda ısrar etme, kuşku yokluğu, özgüven eksikliği, bütün bunlar onu aşağılamalara karşı duyarsız, alay edilmelere karşı aldırmaz, her tür geri çevrilmeye karşı sağır yapıyordu. Quorli, kapıdan kovulunca pencereden giren insanlardandı. Bu inadı onun meslek yaşamındaki başarısını açıklamaktaydı; bu yönüyle, ne koruyucusu VIII. Clement'ın ölümü, ne de bunu izleyen öteki iki papanın seçimi, bu kararlı inadı tehlikeye sokmamıştır.</p>

  <p>Papanın "birinci iaşe astsubayı" rütbesine yenice getirilen Quorli, yirmi yıldan beri papalık dairesinin tüm menkul mallarıyla ilgilenmekteydi. Mobilyaların satın alınması, kapılardan, kapı perdelerinden, halılardan en ufak eşyaya kadar her şeyin bakım ve onarımı —dinsel eşya dışında— Quirinal ve Vatikan saraylarında onun sorumluluğu altındaydı. Görevi ona sanatçılar üzerinde çok büyük bir güç ve yetki sağlıyordu. Bir duvar kaplaması —ve ödemesi— bir saat ibresinin düzeltimi, bir çerçevenin onarılması işleri ona bağlıydı.</p>

  <p>Nakkaşlar, işlemeciler, kakmacılar, mermer işçileri onun gözüne girmek, tercih edilmek için didiniyorlardı. Ressamlara gelince, Cosimo Quorli, onları, bir tavan freski için veya bir galerinin dekorasyonu için Aziz Peder Papa Hazretlerine, yeğenlerine, zengin papaz çevresine tavsiye ediyor ya da etmiyordu. Bu görev ona bir yandan birçok çıkar sağlamaktaydı. Ne oduna ne tuza, ne yağa ne şaraba para veriyordu. Papanın hediyesi oluveriyordu bunlar.</p>

  <p>Bu gün Cosimo Quorli tarn kırk yaşındaydı ve Borgo'da dört evi ve</p>

  <p>Trevi Mahallesi'nde sanatçılara kiraladığı birçok dükkanı vardı. 1600 yılına varmadan, tam bundan beş yıl önce önce evlenmiş olduğu genç ve yumuşak başlı karısı Clementia Romoli, ikibin ecu'den ve menkul mallardan oluşan yüklü bir çeyiz getirmişti. Gentileschi'nin tersine, o güzel bir evlilik yapmıştı. Kızını Clarisse Manastırı'na vermişti, iki oğlunu da devlet işlerine hazırlıyordu; ilk oğlu Saint-Pierre Kilisesi'nin yakınında bulunan ve Papa'nın ailesi ve çevresinden "insanların" istirahatgahı olan Santa Marta Kilisesi'nde gömülüydü.</p>

  <p>Quorli adı mermere kazılmış halde sonsuza dek orada kalacaktı. Bu, Gentileschi'nin isteyebileceğinden çok daha fazlasıydı.</p>

  <p>Prudenzia'nın cesedi, bir mumya gibi bembeyaz; onu birazdan mezara bırakacak halatların ucunda salınıyordu. Döşemenin tam ortasında ağzı açık çukura doğru ağır ağır, derinliklere iniyordu.</p>

  <p>Prudenzia orada daha önce kaybettiği, biri altı, öbürü iki yaşında ölen çocuklarıyla birlikte sonsuz istirahate çekilmiş olacaktı. Her ikisinin de adı Giovanni Battista idi ve buraya 1601 ve 1603 yıllarında gömülmüşlerdi. Birde şu son çocuğu vardı: Kundaklanıp karnının üstündeki kefenine konan bebek.</p>

  <p>Artemisia, mezar çukurunun başında, mutluluğun o ağır inişini -sabit bakışlarla neredeyse hayal gibi- dikkatle izliyordu. Prudenzia, onun için de sonsuza değin sevgi, şefkat gibi dünyada insanca olan her şeyin somutlaşmış bir örneğidir. Ve bu ışıksı varlığın anısı, ana sevgisine duyulan özlem, genç kızı Orazio'nun kollarından hızla uzaklaştıracaktır; artık ona sımsıkı sarılmayı bilemeyecek bir babadır Orazio.</p>

  <p>Orazio kızını kendisine öylesine yakın bilmişti ki, bütün o geçmiş yıllar boyu, kızın başka bağlan da olduğunu ve -ana sevgisi, kardeş sevgisi gibi- kendinden başka birine bağlanabileceğini aklına bile getirmemişti. Şimdi sınırsız acısı içindeyken, bu yasın kızını da ne denli acımasızca vurmuş olduğunu hesaplayamıyordu.</p>

  <p>Artemisia da aynı babası gibi 8 Temmuz'da, ama ondan otuz yıl sonra dünyaya gelmişti. Adını, babasının onun için ayarladığı, Roma aristokrasisinden gelen vaftiz annesi Artemisia Capizucci seçmişti.</p>

  <p>Bebeği San Lorenzo in Lucina'daki vaftiz kurnasına kadar taşıyan adam Floransa ve Venedik'te papanın büyükelçiliğini yapmıştı. Küçük kız hayata böylece başlamış oldu. 1605 yılının 12 Haziran'ında, Paskalyadan sonraki ikinci pazar, o yörenin bütün küçük kızlarıyla Saint-Jean de Latran Kilisesi'nde Hıristiyanlığa ilk geçiş törenini yapmıştı. Vaftiz babasının seçimi, kutsama işi için, çocuğun yazgısında çok önemli, vaftizden daha da önemli bir özellik gösteriyordu. Adı: Vincenzo Careletti idi. Orazio'nun ressam olan öteki iki erkek kardeşine çok bağlı, Pisa'lı bir soyluydu. Chapeletti, özellikle de o sıralar Pisa'nın Floransa ve Cenova'nın kubbelerinde çalışmakta olan Aurelio'ya daha bir yakın gözüküyordu.</p>

  <p>Çeyrek yüzyıl önce, yani 1575'te babaları -harika mücevher işlemecisi- Giovan Battista Lomi'nin ölümüyle aynı Aurelio, ailenin en büyüğü olarak Orazio takımının hepsini Pisa'dan Roma'ya götürdü.</p>

  <p>Biri yirmi, öbürü on üç yaşında iki erkek birlikte öğrenim gördüler, aynı atölyelere gittiler, aynı çırak odasını paylaştılar. İlki Pisa'ya dönecekti, ikincisi ise Roma'da kalacaktı.</p>

  <p>Dayıları Francesco Gentileschi Saint-Ange Şatosu'nda çok gözde olan muhafız subayı görevindeydi; yeğenini işe aldı, Orazio Lomi kariyer olarak anne tarafının saygın gücünden yararlanmayı yeğledi. O günden sonra da onu herkes Orazio Gentileschi diye tanır oldu.</p>

  <p>Ailenin bütün bireyleri "Lomi" ya da "Gentileschi" olsun; Pisa'daya da Roma'da, Cenova'da veya Floransa'da olsun, hepsi de resim için yaşıyor ve geçimlerini resimden kazanıyorlardı! Meşaleyi, soyu sürdürecek başkalarına devretme zamanı gelmişti. Aurelio'un çocuğu yoktu. Kardeşi Orazio'un oğullarına güveniyordu.</p>

  <p>Ama Tanrı önce bir kız çocuğu vermekle başlamıştı Orazio Gentileschi'ye. Daha beş yaşındayken, Artemisia, babasının toprak boyalarını ezer, renkleri elde eder, tuvalleri hazırlar ve verniğini kaynatırdı, Grazio'nun bütün öğrencilerini kıskandıracak biçimde ilk derslerini bizzat ondan alıyordu. Kardeşi Francesco ona yetişemiyordu.</p>

  <p>Artemisia ötekilerden daha eline çabuk, daha dikkatli, daha yetenekliydi. Ama bir kızdı o. Yakında ya Tanrı'nın emrine, ya da bir kocaya verilmesi ve kısa zamanda konumunun belirlenmesi gereken bir kız. Annesinin ölümüyle drahomasız, çeyizsiz kalan bir kız. Yoksul ve yalnız biri.</p>

  <p>Prudenzia'nın cesedi gözden kaybolmuştu. Ölü gömücüler halatlarını toplamış, mezara kapak görevi gören gül biçimli karo taşı kapatmışlardı. Çanlar susmuştu, çömezler erimiş balmumlarını topluyor ve mumları söndürmeye çalışıyorlardı. Kiliseler, heykeller, tablolar, hepsi, hepsi karanlığa karışıyordu.</p>

  <p>Orazio ile Artemisia kilisenin önüne birlikte çıktılar. Popolo Mahallesi'nde lavanta satan kadınlar, baba-kız, ikisinin birlikte yan yana meydanı geçip dikili taşa, oradan çeşmeye varmalarını izlemeye alışıktılar: İki kara siluet, ufak tefek, aynı boyda ve el ele tutuşmuş iki siluet. İki çocuk gibi; ya da iki Aşık. Bu son kezdi. Bu yolu daha önce de yıllarca birlikte tepmişlerdi.</p>

  <p>Artemisia'nın doğumundan sonra; arkadaşlarının sertliğini pek iyi bildikleri bu adam, yumuşak bir tavırla kızının beşiği üstüne eğilmişti, kendisine benzemeyen -sevgili eşi Prudenza'ya da büsbütün benzemeyen- ama onu ta yüreğinden duygulandırıyorsa -zayıflıklar ve masumiyet onu nasıl duygulandırdıysa- bu küçük varlığı kucağına almıştı. Onları birbirine bağlayan ilk bağ Orazio'nun o ilk bakışıyla mı oluşmuştu acaba? Minik kız babasının başparmağını avucuna almış, bir daha bırakmamıştı. İki yaşına kadar, nereye giderse onu da götüren babasının omuzlarına tünemiş halde, Roma'nın bütün sokaklarını dolaşacaktı böylece.</p>

  <p>Orazio Gentileschi'nin gölgesi olan bu cılız kız, kalabalık ortasında büyüyordu. Hep birlikte görülüyorlardı: İki başlı bir beden, iki farklı bakışlı bir kafa.</p>

  <p>Öylesine doğal, öylesine güçlü bu duyguyu kızını her zaman yanı başında görmek istemeye dek götüren Orazio'da bu sevgiyi neye bağlamak; acaba, çok taktir ettiği bir ailenin kızıyla biraz geç yaptığı evlilikten doğan ilk çocuk olmasına mı? Öteki bebeklerin -bu kez erkek çocuklarıydı-dünyaya gelmesi Artemisia'yı babasının yüreğindeki tahtından indirememiştir.</p>

  <p>Yürümeyi öğrendiği an, onu şantiyelerin iskelelerine götürmüştü; ürkek adımlarla yürüyen küçük kız, babasının paçasına yapışırdı.</p>

  <p>Buraya Santa Maria del Popolo' ya da sık sık getirmişti onu; aynı şekilde, Orazio'nun büyük resim —ender olarak ve ta yürekten beğenen biriydi— diye değerlendirdikleriyle içli dışlı olabileceği yerlere de götürmüştü. O bütün zamanını kızına "görmeyi" öğretmekle geçirirdi. Eski büyük ustaların -Raffaello- mozaiklerini ve çağdaş iki büyük sanatçının -Annibal Carrache ve Carravaggio'nun- tuvallerini gösterirdi ona.</p>

  <p>"Bak onlara, iyi bak! Hepsine bak!.. Carrache'ın yaptığı Havariler'e iyi bak... Raffaello'yu öylesine iyi incelemiş ki, figürlerinin hepsi de dosdoğru Transfiguration dan çıkmış gibi. San Pietro in Montorio'da gördüğümüz tabloyu hatırlıyor musun?.."</p>

  <p>Küçük kızın gözleri, kutsal tarihin kişilerinden sevgili babasının yüzüne çevrilirdi. Bakışlarında uyarılmış bir istek parlardı. Dikkatle ve açgözlülükle, babasını canı gönülden dinlerdi. Onun, yüreğindeki en sevdiği şeyi, gizini bildiği, anlaşılması zor şeylere onu da yönelterek, kendisiyle paylaşmak istediğini anlardı. Orazio'nun sonu gelmeyen konuşmalarını kendisine duyduğu güven ve sevginin bir belirtisi olarak alırdı. Babaya gelince, kızının her sözcüğü, her görüntüyü anımsa-yamayacağından çok emindi. Ama varsın hepsini anlamasın, hiç önemi yoktu! Orazio onun zekasına değil, duyularına sesleniyordu: Çocuğunda güzelliklerden anlayan yönü uyandırmaya çalışmaktan daha çok hoşlandığı başka bir şey yoktu.</p>

  <p>"...Şu sağdaki, Meryem'in kolunun altında duran kişi, Michelangelo'nun bir havarisini çağrıştırmıyor mu?" diyordu. "Bak ışık nasıl da eşit düşmüş buraya da... Yaklaş. Görüyor musun? Hatta yatak bile kaygan, dümdüz görünüyor... Hiçbir pot veya boya birikintisi yok... Caravaggio'da olduğu gibi..." Bir an düşünceli halde duraksıyor, sonra soldaki tabloya geçiyordu. "Ama bu Caravaggio Saint Pierre'in çarmıhında dikeldiğini görebiliyor musun? Nereden?</p>

  <p>Bedenin üst kısmının kısa tutulmasından; kolunun çapraz yönde yana açılışından... Caravaggio, ne olursa olsun desen çalışması yapmaz: Domuz herif, hiçbir şeyi karelere alıp büyütmez! Olduğu gibi beze,boyalara döker... Bizden yüzünü gizleyen şu cellatın kıçına bak: Her şey ne kadar da doğru! Tek bir perspektif hatası yok!</p>

  <p>Kompozisyonlarında böylesi bir dengeye nasıl ulaşıyor bu pis herif?</p>

  <p>Desen, ışık, renk, ben, ben hepsini istiyorum! Raffaello'yu istiyorum, Michelangelo'u istiyorum, Carrache'ı, Caravaggio'yu istiyorum... Ben -sen ve ben- diye düzeltiyordu, başka hiçbir ekole ait olmayacağız. Kendimizi niye sınırlayalım ki?</p>

  <p>Orazio'nun söylemediği şey, hayatının en büyük estetik şokunu Caravaggio'ya ve onun yenilikçi ve devrimci vizyonuna borçlu olduğudur.</p>

  <p>Bu güne gelinceye kadar, Gentilechi'nin meslek yaşamı sıkıntılı bir yürüyüşle, el yordamıyla ulaştığı buluşlarda ve acılarla, şaşırtmacalarla dolu bir arayışla, ani ve keskin dönüşlerle, zorlu ve uzun bir yolculuk gibi geçmişti. O, bu arayışı, yıllarca, inatla, coşkuyla izlemişti. Başkasına olmadığı gibi, Orazio'nun kendisine de acıması yoktu. Rakiplerinden bazılarının elde ettiği kolay başarı, hiç de kıskançlık gösterisi olmayan öfke nöbetlerine atıyordu onu. Ama, bu konuda Orazio uzlaşmaya hiç yanaşmazdı. Ortalama bir iş çıkarmak onu korkutuyordu ve kendini buna kaptırma korkusu ise hemen her tür kendini aşma çabalamasına iteliyordu onu.</p>

  <p>Bu gün kırk iki yaşındaydı ve korkularının çoğunu geride bırakmıştı.</p>

  <p>Kendisini fazlasıyla yeterli görüyordu. Yeteneği olgun çağına ulaşıyordu. O kadar çok çalışıyordu ki, çırakları hizmetinde ancak altı ay dayanabiliyorlardı. Onları sıkıp suyunu çıkarıyor, onlardan imkansızı istiyordu. Mükemmeli arayış çalışması onu dünyadan uzaklaştırıyordu. Öte yandan Orazio yalnızlığa gelemiyordu:</p>

  <p>Çocuklarının, en küçük oğlunun bile, yanı başında, atölyede olmasında ısrar ediyordu. Onları gereksiniyordu; hepsini birden gereksiniyordu. O yapıtında çalışırken, kendisine yardımcı olmalarını istiyordu. Kızında, istediklerine karşılık veren yeteneklerin olduğunu keşfettiğinden beri bir daha peşini bırakmamıştı.</p>

  <p>Cömert yürekli üstat, şafaktan günbatımına kadar bütün bildiğini ona aktarmaya çabalardı. Yine de yeterince bilgi almamasından korkar ve eğitiminde hiç boşluk bırakmazdı.</p>

  <p>— Palette, yağla inceltilmiş boya maddeleri nasıl bir düzen, idilde yerleştirilmelidir? diye sorardı daha kız gözünü açtığında.</p>

  <p>— Açık renkler başparmağa yakın, koyu renkler alt kısma.</p>

  <p>— Kaç tane saf renk vardır?</p>

  <p>— En fazla dokuz... Üstübeç beyazı, diye bağırıyordu çocukcağız çorbasının önünde, toprak sarısı, alev kırmızısı, toprak kırmızısı...</p>

  <p>— Boya işi bittiği zaman palette kalan yağlı boya nasıl saklanır?</p>

  <p>— Su içinde.</p>

  <p>— Ya üstübeci?</p>

  <p>Küçük kız kaşığını koyar, duraksardı... Orazio sabırsızlık gösterince, kıza karşıdan bakardı. Gri gözlerini diker, onu dinler gibi gözükürdü.</p>

  <p>Bu bakış Artemisia'yi öylesine etkilerdi ki, düşünmeksizin aceleyle cevap verirdi.</p>

  <p>— Yağ içinde.</p>

  <p>— Yağ içinde ha! diye gürlerdi Orazio.</p>

  <p>Bu tür hataların çocuğa pahalıya patladığı olurdu.</p>

  <p>— Su içinde... diye aceleyle düzeltirdi.</p>

  <p>İki kahkaha arasında, dersi tekrarlatmak için tekrar baştan alırdı biraz daha sabırla, en azından sebatla. Ama, bir kez daha yanılsaydı kız, vay haline.</p>

  <p>Uysal, atılgan Artemisia babasını memnun etmeye çalışırdı. Her şeyleri bilen ve kızını yaşamındaki tutkusu resime katan, gece gündüz kendisiyle ilgilenen bu baba için sınırsız hayranlık besliyordu. O sorardı, kız yanıtlardı, o verirdi, kız alırdı.</p>

  <p>Bütün bu bu yıllar boyunca babayla kızının çılgınlığını frenlemeyi başarabilen kişi yalnızca Prudenzia idi. Akşam olunca her ikisi de yorgunluktan tükenmiş ve kendilerinden hoşnutsuz halde ortaya çıkarlardı. Prudenzia'nın yumuşak başlılığı, gerçeği yakalamadaki duyarlılığı, bu korkuyu, onlarda hiç eksik olmayan bu sıkıntılı hali sakinleştiriyordu. Evet, acılı bir biçimde, derinden mutluydular.</p>

  <p>Resim ve aşk yaşamın iki çılgın serüveni, Orazio her ikisini de çoğu insanın çoktan tanıdığı veya uzlaştığı veya en azından kabullendiği yaşta, gençliğin verdiği heyecanla yaşamıştı.</p>

  <p>Çoğu sanatçılar gibi, evleninceye kadar, yalnızca mahallenin kibar orospularıyla arkadaşlık etmişti. Günah çıkarmış —Prudenzia ile karşılaşmadan önce— kadınlara tam bir aşağılama ile baktığını söylemişti. Evlilik yaşamındaki tatlı hava, bütün duygularını altüst etmiş ve onu derhal lekesiz, kusursuz kadınlığa tapmaya, Meryem'i, analığı ve saflığı yüceltmeye götürmüştü.</p>

  <p>Karısını yitirdikten sonra, Orazio bu kadın ve sevgi imgesinden vazgeçmiyor, ama eski önyargılarına da yeniden dönmüş oluyordu.</p>

  <p>Onun ölümünü kendisine yapılan bir ihanet ve kalleşlik gibi görüyordu. Bir zamanlar, o on altı yaşındayken -Artemisia'nın bu günkü yaşı- annesinin onu terk etmesi gibi, Prudenzia da onu terk ediyordu. Bütün öteki kadınlar gibi terk ediyordu. Bu noktada, Orazio yaşıtlarının inandıkları şeyleri paylaşmaktaydı ve eski dostunun, ortağı Cosimo Quorli'nin şakalarından zevk almaya başlıyordu... Kadın terk ederdi, yeter ki, erkek tehlikeyi sezip en ufak önlem almasın...</p>

  <p>Küçük kızın hep elinin altında olması, kaydettiği ilerlemelerin ona verdiği mutluluk, kızın ona yaptığı yardım, onu kadın cinsinden geler biri gibi algılamasını engellemişti. Bütün bildiklerini kızına aktarıyordu. Kızların yazgısının babalarını bir koca için veya bir manastıra kapanmak için terk etmek olduğunu düşünmeksizin, ona gizlerini tek tek açıklıyordu. Ta ki Prudenzia'nın şu tümcesini, ölüm yatağındayken bir fısıltıyla söylediği şeyleri duyana kadar:</p>

  <p>— Bizim Artemisia'ya bak... Şimdiden bir kadın oldu, onu çabuk evlendir, yoksa kim bilir başına neler gelecek.</p>

  <p>Prudenzia geçmişindeki acı olayı mı düşünüyordu? Kendi başına gelenlerin, onun da başına geleceğinden mi korkuyordu?</p>

  <p>Cenaze toprağa verildikten sonra, dönüşte genç kız elini babasının avucu içine yavaşça kaydırmıştı. Uzun süredir bu kadar yakın olmamış lardı. Del Babuino Caddesi'nin köşesindeyken buz gibi incecik bir yağmur çiselemeye başlamıştı. Cosimo Quorli de onlara yetişmişti.</p>

  <p>Artemisia'nın bakışı, sinirli oluşu, sabırsızlığı her iki erkeğin de gözünden kaçtı. Ne zaman ki Cosimo onun elini eline almaya kalkışınca, her ikisini birden orada bırakıp kaçmıştı kızcağız. Cosimo Quorli! Çocukluğundan beri ondan nefret ederdi Artemisia.</p>

  <p>Prudenzia'nın onca sitemi yenmeye yetmemişti bu iğrenme duygusunu.</p>

  <p>— Prudenzia'sız, diye mırıldandı Cosimo, bu kızla nasıl başa çıkarsın sen?</p>

  <p>Orazio yanıt vermedi.</p>

  <p>Önünde hızlı giden genç kıza bakıyordu. Artemisia'nın onun elini bırakması, bu kadar çabuk ve ani terk etmesi onu, hele sevgiye ve rahatlamaya bunca gereksinim duyduğu bir anda fazlasıyla yaralıyordu.</p>

  <p>Mezarın önündeki halini bir daha gözü önüne getiriyordu. Dua etmekten bitkin halde, hiçbir şey demeden öylece duruyordu.</p>

  <p>Hıçkırsa, inlese, ağlasa, baba olarak hemen ona sarılırdı. Birbirlerini pekala teselli edebilirlerdi.</p>

  <p>Üzüntüyle ve biraz da gücenmiş olan Orazio, Artemisia'yı Prudenzia ile karşılaştırıyordu. Tek bir hareket, tek bir sözcük, acıma belirten bir şey yoktu onda: Sert görünümlü Artemisia, yaşamında karşılaştığı en büyük acı gibi algıladığı bu felaket karşısında dilsiz ve sessizdi. Annesinden, sevebildiği o tek kadından, ne merhamet, ne uysallık, ne alçakgönüllülük kalmıştı, diye düşünüyordu öfke ve acı içinde.</p>

  <p>— Onu yola getirmen gerekecek, diye bilgiç bir biçimde konuştu Cosimo.</p>

  <p>Roma'ya sis çökmüştü. Soğuk, mat, ıslak sis çatılara bastırmış, duvarlara, kapılara dayanmıştı. Sokaklarda gece karanlığında surda burda, insanışaşırtan soluk ışıltılar belirip gidiyordu.</p>

  <p>Del Babuino Caddesi'nden eve doğru tek başına çıkarken, Artemisia ağlıyordu. Ne yağmuru, ne göz yaşlarını hissetmekteydi. Dipsiz, sonsuz bir sıkıntı vardı yalnızca... Şu Cosimo Quorli asla evlerine ayak atamayacaktı! Artemisia buna dikkat edecekti elbette.</p>

  <p>Neredeyse on üç yaşındaydı. Bundan böyle de evin padrona di casa'*sı oydu, erkeklerle dolu bu evde tek kadındı, erkek kardeşleri için ananın yerini tutan biri; en küçükleri henüz iki yaşındaydı ve babasına arkadaş olacaktı. Ressamlar Mahallesi'nde kadın cinsinden tek garzone** oydu.</p>

  <p style="text-align: right;">*padrona di casa: Evin patronu.</p>

  <p style="text-align: right;">**garzone: Erkek çocuk.</p>
</body>
</html>
