<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p style="text-align: right;"><br /></p>

  <p style="text-align: right;">Quirinal Sarayı</p>

  <p style="text-align: right;">Kardinaller Meclis Salonu</p>

  <p style="text-align: right;">15 Nisan 1611</p>

  <p><br /></p>

  <p>— Artemisia size sormamı istiyor, Sayın Cosimo'nun sözünü dinlemeye mecbur muymuş?</p>

  <p>Bu, Orazio'nun on beş yaşındaki oğlu yakışıklı Francesco Gentileschi, Consistoire Salonu'ndaki şantiyeye henüz gelmişti, soluk soluğaydı.</p>

  <p>— Vay canına, elbette ona itaat etmek zorunda! diye atıldı Agostino, oysa soru kendisine yöneltilmemişti.</p>

  <p>Bu kez iskele üzerinde çalışanlar on kişi kadardı. Kubbenin tam orta yerinde "görkemle kurulmuş, Borghese ailesi armasını, Orazio'nun çizdiği iki melek altından tutmaktaydı. Zerafet ve güç ile donanmış kol kasları ve gergin bacakları, çok renkli ve zengin desenli ağır taslak kartonunu, yerle gök arasında bir yerde asılıymış gibi öylece tutuyordu. Tassi'nin freski henüz taslak halinde. Sütunların kırmızı eskizi, trabzanların burmak dalları henüz kül rengi boğucu bir mimarinin etkisinde ve kurgunun başlangıç aşamasında... Köşelerde dört kadın figürü, Papa V. Borghese'in yücelere çıkardığı dört erdem -adalet, cesaret, sakınım ve tutku- yavaş yavaş Gentileschi'nin fırçasında ortaya çıkıyor. Yeminli düşmanı, Giovanni Baglione, hani şu 1602 yılı kışında bir akşam şiirlerinde gülünç laflarla karaladığı adam, yani Baglione'nin ta kendisi bile, Gentileschi'nin bugüne dek bu tavandan daha güzel bir şey yapmadığını kabul edecektir. Arkadaşlarının yardımıyla, Orazio, kumaş kıvrımlarının aşı boyası rengini henüz ıslak olan sıvanın üzerine vuruyor.</p>

  <p>— Aslına bakarsan babacığım, beni Bay Cosimo gönderiyor, dedi kubbenin altına gelen Francesco. "Karısı ile birlikte şu an kapıda.</p>

  <p>Size Artemisia'yı getirmek istiyor, çalışmalarınızı seyretsin diye, hatta Guido Reni tarafından boyanan kiliseyi görmesi için, sarayı gezmesi için..."</p>

  <p>— Ee, ne var bunda? diye üsteledi, birkaç adım ötede çalışan Tassi.</p>

  <p>— Eee'si, Artemisia ona kapıyı açmıyor. Arabasına binme teklifini de geri çeviriyor. Eve kapanacağını, Türkler gibi eve kapalı yaşadığını haykırıyor içerden. Kim olursa olsun, kimsecikleri içeri alamayacağını ya da dışarı çıkmayacağını söylüyor... Arabada baldızınız, Constanza da var, dedi Tassi'ye dönüp.</p>

  <p>— Gelsinler canım, diye yanıtladı Tassi, daha Orazio bir yanıt bulamadan. "Her ikisi de birlikte gelsinler!.."</p>

  <p>— Artemisia'ya söyle izin veriyorum, diyerek araya girdi Orazio.</p>

  <p>— Ablam yalan söylediğimi sanacak.</p>

  <p>— Söyle ona, ben emrediyorum, tamam mı?</p>

  <p>V. Paul Borghese'in sarayının avlusuna, başlarında Cosimo Quorli olmak üzere kadınlar doluştu. Papa Hazretlerinin evine böyle paldır küldür girmek kuşkusuz olağandışı durumlardandı, ama prenslerin özel koleksiyonlarını gezmek, şatolarının görkemini seyretmek o devirde o kadar zorluk çıkarmazdı. Quirinal Sarayı'run bütün katlarında ziyaretçiler, çalışanların aileleri kaynaşır, Papa da bu ilgi ve gayreti desteklerdi. V. Borghese, cemaatin hayranlık belirtilerinden pek hoşlanırdı. Halk onun, şantiye halindeki bahçelerinde özgürce dolaşırdı ve Yeğen-kardinal o sıralarda villasının dış parmaklıklarına şunları yazdırmıştı: "Nereye isterseniz gidiniz, istediğinizi alın, canınız istediğinde de gidiniz. Bu güzellikler, yabancıların zevk almasından çok, sahiplerinin zevki içindir..." Kardinalin gerçekten de bu sözcüklerle seslendiği kişiler, bugün Quirinal Sarayı'nın bakıcılarının karşı karşıya geldiği alık alık bakarak gezen işsiz güçsüz takımından kişiler miydi?</p>

  <p>Cosimo Quorli yalnız kendi karısını ve Tassi'nin şu ünlü baldızı Constanza'yı getirmekle kalmamış, aynı zamanda Artemisia ile birlikte Tuzia'yı, üç yaşındaki oğluyla iki kızını da beraber getirmişti.</p>

  <p>Büyük merdivene doğru giderken toplam altı kadına kılavuzluk ediyordu. Garip bir topluluk!..</p>

  <p>En yaşlıları Tuzia, katları zar zor tırmanıyordu, göğsü açıktı; onu emmekte olan bebeği de kucağındaydı... Genç Constanza ise altı aylık, karnı burnunda gebeydi. Bu Agostino'nun marifeti olan ikinci hamileliği. İlk bebeği, Livourne ve Roma arasıdaki yolculuğu sırasında kaybetti. Kız kardeşi Maria'nın öldürülüşü onu öylesine üzmüştüki,oda ölüdoğum yaptı. Agostino ile aynı zamanda tutuklanan Constanza birkaç hafta hapishanede kaldı. Henüz on beş yaşındaydı.</p>

  <p>Papalık sarayının merdivenlerini çıkarken, Constanza ile Artemisia'nın -ki daha önce birbirlerini hiç görmemişlerdi- el ele tutuştuklarını anlatacaktır daha sonra Tuzia. Cosimo Quorli'nin arabasında, iki genç kız arasında ne türden bir bağ kurulmuş olabilirdi ki? Bunun nedeni acaba ikisininde desteğe gereksinimi olmasa mıydı? Yardımına koşmak gibi mi?</p>

  <p>Artemisia'nın üstünde biçimsiz, kirli, boya lekeleriyle dolu bir giysi vardı. Üstünü değiştirmeyi, saçını başını taramayı kabul etmemişti.</p>

  <p>Neredeyse kızıla çalan sarışınlıktaki saçlarını bir parmağına dolayıp büktükten sonra rastgele tepesi üstünde tutturduğu topuzundan saç tutamlan kurtulup, gözüne, şakaklarına, ensesine dökülmekteydi. Quorli'ye karşı duyduğu tepki, Orazio'ya karşı hıncı, Tassi'ye olan nefreti -arabadayken Cosimo onunla kendisini tanıştıracağını ve Tassi'yi sevmesini sağlayacağını söylemişti genç kıza- her şey, her şey burada içindeki karmaşık duygular bütününü daha da sarsıcı kılıyordu.</p>

  <p>Direnci ile kızgınlığı arasında sıkışıp kalan Artemisia, Papalık sarayının duvarları arasında bulunuyor oluşunun verdiği coşku içinde -o, sarayda ha!- Roma'nın lo Smargiasso (şamatacı) adını taktığı Agostino Tassi'nin üzerine saldırışını fark etmedi.</p>

  <p>Genç kız daha ayırdına varmadan, Cosimo onu dosdoğru Tassi'ye götürmüştü. Bu iki insanın karşılaşmasını, Quorli eskiden beri aklından geçirirdi. Aylardır Tassi'yi kızıştırıyordu. Orazio'nun, Artemisia'nın hayasızlığı konusundaki şikayetleri, onun ilgisini daha da bilemeye yaradı. Hayalini daha da canlandırdı. Kavga, tanımadığı bir kadın için giriştiği düello; bu kadınla tanışmak arzusunu duyurtmaktan öte gidemezdi. Ama Orazio'dan kızını ona göstermesi için ricalar edecek kadar da deli değildi. İşte, Quorli üstleniyordu bu işi o halde.</p>

  <p>1611 yılının o Nisan ayında Artemisia'nın Consistoire Salonu'ndaki varlığı iki kafadar arkadaşın geliştirdiği bir plana uymaktaydı.</p>

  <p>İlk saniyeler içerisinde, Cosimo, planının bozulacağından korktu. Gentileschi'nin kızının güzelliklerini Agostino'ya fazla mı övmüştü? Ona pespembe ağzını, bembeyaz göğüslerini iştahını kabartacak renklerle mi anlatmıştı?</p>

  <p>Bütün bu beklentilere karşın, Agostino Tassi önünde geri adım atma tepkisini gösteren kişi Artemisia'nın kendisi olmadı. Giysinin kol ağızlarının halini görüp, sesindeki gırtlaktan gelen sıcaklığı duyup eliyle şöyle bir iteleme hareketi yapan da Artemisia değildi. Onu umduğu kadar güzel bulmayan Agostino'nun kendisi oldu. Pek beğenmediğini ötekisine bakışıyla belirtti. Giysi diye sırtına geçirdiği bu çuvalla, yüzüne savrulmuş saç tutamlarıyla, hatta sararmış tırnaklarıyla, kız, istek, arzu ve aşk imgelerinin kesinlikle hiçbirinin somut bir örneği değildi.</p>

  <p>Artemisia'ya gelince, onun evliliğini ta başında yıkmış olan bu kısa boylu şu şakrak adamda, kafasında canlandırdığı kabadayı simgesini bulamamıştı. Yinedeo sıralar Tassi tam formunda gözüküyordu.</p>

  <p>Çizgili hırkasının rengi Nisan güneşinde her an göze çarpıyordu.</p>

  <p>Yüzüklerinin, kemer tokasının, bacağına çarpıp duran küçük hançerinin altınları ışık altında pırıltılar saçıyordu. Sabahıno saatindeki çiğ ışık, gamzelerinde, alnının, yanaklarının, güzel ağzının yuvarlak çizgilerinde neşeyle oynuyordu; yüzüne öyle bir değişkenlik veriyordu ki, adeta bakışlarında bin bir anlam tutuşturuyordu.</p>

  <p>Quorli'nin bu kişiden duyduğu hoşnutluk, onunlayken duyduğu sevinç ve telaş karşısında Artemisia, Agostino Tassi'yle karşı karşıya geldiğini anladı. Ama Cosimo'nun ondan beklediği tepkiyi de göstermedi. Artemisia'nın karakterindeki sert yanı bildiğinden, bir an için üstüne atlayacağını, olay çıkaracağını, baba-kız arasında geçen ve onun da tanığı olduğu şu kavga sahnelerinden birine tanık olacağını sanmıştı. Kime nasıl davranacığını, ne diyeceğini bilemiyormuş gibi yapmacık bir tavır takındı, iki işbirlikçinin omuzlar üzerinden gözlerini öteye, uzaklara dikmeyi sürdürdü. Bir zamanların küçük kızına, Santa Maria del Poppolo'daki o hiçbir şeyden etkilenmeyen, annesinin ölüsünün mezara indirilişini görmüş olan çocuğa benzeyen sert duruşlu, bir heykeldi sanki.</p>

  <p>Bozulmuş olan Agostino, iskeleye yeniden dönüyordu ki, üstünde Tuzia'nın ağır bakışlarını yakaladı. Çıplak boynunu ve sütle dolu göğüslerini gördü. Emilmekten kızarmış meme ucunu. Ve evet, Tuzia'yı kolundan tuttuğu gibi kadınlar grubuyla birlikte kubbenin tam altına çekti.</p>

  <p>— Her tür işte çalıştım, bayanlar, ama bütün bunlar arasında duvar resmi en büyük, görkemli ve en güzelidir. Size bunu sanırım açıkça söyleyebilirim! diye söylev çekti şöyle sırayla onlara bakarak.</p>

  <p>Tuzia ile -Agostino kokluyordu onu- iş pek uzun sürmeyecekti. Evli olmuş, dul olmuş hiç önemi yoktu. Bu akşam yatağında onu ziyaret edecekti; en geç yarın sabah, şafak onu Tuzia'nın yatağında bulacaktı. Bu ikinci olasılığa Agostino olmuş bitmiş gibi bakıyordu.</p>

  <p>Geceyi Croce Sokağı'ndaki katta geçirecekti. Zaten seçme şansı da yoktu: Sant Onofrio'daki bekar evine kadın götürmek mi?</p>

  <p>Olanaksızdı bu! Baldızı Constanza en ufacık olayları bile gözetliyordu. On beş yaşının ta yukarılarından, koca karnı ve felaketzede gibi soluk, küçük yüzüyle ağzının payını veriyordu Tassi 'nin, Agostino'nün yasal karısının ölümünden bu yana, Maria'nın öldürülüşünden bu yana, Costanza bir eşin bütün ayrıcalıklarından yararlanmak istiyordu. Öylesine şiddetle kıskançlık sahneleri yaratıyordu ki, Agostino'nun bundan ödü kopuyordu. Çırak Filippo ile üçlü yaşantısında, kesenin ağzı da onun elindeydi zaten. Agostino onu aldattığında, kadından ve kocasından kaçmaya, saklanmaya dikkat ediyordu.</p>

  <p>— Neden fresk sanatı hepsinden daha güzel geliyor bana, biliyor musun? diye sürdürüyordu sözünü, öteki beş kadını Consistoire Salonu'nda yöneterek.</p>

  <p>Onu böyle sevince boğan, Tuzia'nın kokusu muydu, süt kokusunun sıcaklığı mı, kadın kokusu mu? Ya iştahlandıran? Ya da Tuzia'nın iki kızının şaşkın halleri mi, onu övüp duran genç bakirenin büyük çekiciliği mi?</p>

  <p>Birincisi buluğa bile ermemiş gözüküyordu. İkincisi mi? Maymun suratlının biri! Evet, bir suratsısız! Ama körpe, orası kesin. Kim böyle havasını değişik kılıyordu acaba? Cosimo'nun eşi mi? Kareli kumaştan giysisi içinde pespembe, taptaze; Cosimo'nun karısının bir ahlaksız olduğu söylentilerini duymuş Agostino. Eğer Agostino Quorli'yi boynuzlamayı düşünmeye cesaret edemiyorsa -çünkü dostluğun zorunlu kıldığı görevler onun için kutsaldı- bunun nedeni papanın iaşe astsubayının genç ve uysal, öteki yarım dediği karısına, başından geçen her şeyi kendisinin söyleyerek böbürlenmelere kalkıştığını anımsamasındandı.</p>

  <p>— Çünkü fresk biz ressamları bir tek günde bunu gerçekleştirmek zorunda bırakır; öbür türlerde, başka zamanlarda istediğimiz anda düzeltmeler yapabiliriz... Tek bir gün, tek! diye yineledi tumturaklı bir söyleyişle. "Bayan Artemisia, şu an babanızın üstünde çalıştığı Erdem adlı tablo boyutunda bir tablo yapmak için ne kadar zaman gerekirdi size?"</p>

  <p>Genç kıza doğru dönmüştü, kara ve kötü niyetli bakışnı tam yüzünde dolaştırıyordu. Sonra bakışlarını onun açık yakasına indirdi.</p>

  <p>Doğrudan kendisine hitap edileceğini ummayan Artemisia şaşırdı, kızardı. Bir sessizlik oldu. Ne yanıt vereceğini bilemiyordu. Ne lafa atılabiliyor, ne bir sinsilik yapabiliyordu. Bu kez kendi hesabına kıvrak zekasını kullanan Cosimo hafifçe güldü... Hatta bir kötülük de yok bunda!</p>

  <p>— Haydi Bayan Artemisia, bir sayı söyleyin bize... Gözüktüğü kadarıyla kendisine ilgisizmiş gibi durmasına karşın, Artemisia biraz önce Agostino'nun ona nasıl da küçümseyerek baktığını fark etmişti.</p>

  <p>Agostino'nun bozuma uğradığını, onu sevimli bulmadığını anlamıştı. Bu umursamazlığı da yüzünde bir tokat gibi duyumsadı.</p>

  <p>Girolamo'yu yaşamından defederek kendisini içine attığı acılı duruma bir de aşağılanma ekleniyordu. Bu hakarete varan bekleyiş, kızı belirsiz bir kargaşada, soğuk olmaktan da öte, sarsıntı halinde alıkoyuyordu.</p>

  <p>— Size ne kadar süre gerekirdi küçük hanım? Bir hafta mı, bir ay mı?</p>

  <p>Artemisia omuz silkti... Onu rahat bırakmalarını isterdi... Şu an o, bütün bu insanlardan, Quorli'den, Tassi'den, iskelesinden; bu konuşmayı duyabilmek için yukarıdan aşağıya eğilen babasından millerce uzakta duyumsamak istiyordu kendisini. Bu baskılardan, bu sarsıntılardan uzakta, çok uzakta... Girolamo Modenese'den de fersah fersah uzakta... Hepsini, hepsini unutmalı! Bir daha önüne çıkmayacak bir şanstan, bu fırsattan yararlanabilmek için onları unutmalıydı!.. Bu şans, bir daha önüne çıkmayacak bir armağan: Görmek! Öteki sanatçıların işini görmek. Roma'nın en iyi ressamlarının yaptıklarını görmek. En büyüklerin yeteneğine hayran kalmak. Onlardan birşeyler öğrenmek, kendini onlarla karşılaştırıp, ölçüp tartabilmek. Nihayet rakipleriyle yüz yüze gelmek!</p>

  <p>Genç kız başını kaldırdı. Ona yönelttiği kısacık bakışta neler okudu Agostino? Öfke, hiddet? Kin mi? Ya da onun yüzüne bambaşka bir şey mi haykırıyordu adam?.. Bir kez daha omuz silkti. Bu kızın korkusuzluğunun, yoğun gururunun, resim konusundaki çılgın, tehlikeli, harika düşüncelerinin onu öteki bütün baskılardan kurtardığının ayırdına vardı mı acaba Agostino? Ondaki hırsların boyutunun -Artemisia bunu yalnızca kendisine borçluydu- çocukluğundan bu yana sanatını yerleştirdiği basamağın, onu sonsuza dek ulaşılamaz kıldığını anlayabiliyor muydu? Agostino'nun yüzünde birşeyler belirdi geçti, aşırı istek gibi bir şey, sıkıntı gibi, avcının acımasızlığı gibi...</p>

  <p>İşte o an, Cosimo, Tassi'nin kızı bir daha artık bırakmayacağını anladı.</p>

  <p>— Güzellik, küçük hanım? Yüce babanız bir gün buna mutlaka ulaşacak! Yetkinliğe varmak yedi saatini alacak!</p>

  <p>— Bütün kubbe yedi saatte mi? diye coşkuya kapıldı Tuzia koluna asılmış halde onun.</p>

  <p>— Bütün kubbe değil, diye düzeltti Tassi kahkaha ile; gülüşü devasa salonda çınladı. "Ele aldığımız işin büyüklüğünü bahse girerim ki, ölçemiyorsunuz..."</p>

  <p>Agostino, Orazio da duysun diye yüksek sesle konuşuyordu. Orazio ise platformun en üstünde Erdem 'in giysisini boyuyordu; kulak kirişte, gözünün bir ucuyla küçük kalabalığın oradan oraya gidip gelişlerini izliyordu. Artemisia ile Agostino'nun baldızının el ele, salonu boydan boya geçişlerini gözlüyordu. Constanza kendi aşkının tehlikeye düştüğünü görüp, rakibini kendi kanadı altına alarak korumaya mı çalışıyordu? Yan yana iki genç kız pencere pervazları altında uzunca duruyor, çerçevelerin ayrıntılarına hayran hayran bakıyor, boya küpleri arasında geziniyor, pencerelere dek uzanıyorlardı. Hemen peşlerinden Agostino onları oralarda şereflendiriyordu.</p>

  <p>Gentileschi'nin kızı için Roma'nın en şatafatlı sarayında gezinmek bir mucizeydi. Orazio bunu biliyordu. Bütün sonuçlarını da bilerek korkuyordu. Tassi, hanımları birkaç dakikalığına onun görüş alanından dışarı, yandaki iki bekleme odasına, koridorlara çıkardığında, gerisingeri onun merdiveni altına getirene dek yerinde rahat duramıyordu Orazio.</p>

  <p>— Babanız bana sizdeki yetenekten söz etti, diye sürdürüyordu Tassi konuşmasını. Yorulmak nedir bilmiyordu. "Söyleyin bakalım bana, fresk duvara nasıl vurulur?.. Haydi canım, bahse girerim ki bilmiyor!</p>

  <p>Ya siz, bayan Tuzia, siz biliyor musunuz?"</p>

  <p>Tuzia kırıttı. Tassi tavanı gösterdi.</p>

  <p>— Şu kubbeyi görüyor musunuz? Önce orayı, ariccio* denilen pürtüklü sıvayla kapladım... Babanız, küçük hanım, kartonundaki deseni keski yardımıyla çizerek ıslak sıva üzerine çıkardı.</p>

  <p style="text-align: right;">* ariccio: Sıvada alt kat.</p>

  <p>Genç kız duymak istemiyordu. Ama yine de dinliyordu. İstemese de Agostino'nun kırmızı etli, yuvarlak dudaklarına bakakalmış, Artemisia'nın onu dinleyişini gören Cosimo, kıza hayali ve tutkusu olan resimden söz eden söylevine alkış tutuyordu.</p>

  <p>— ... Babanız daha sonra bu eskizi "günlere" böldü. İkinci kat sıvayı atmadan önce... bu sıvaya da intonaco* denir...</p>

  <p style="text-align: right;">* intonaco: Sıvada ikinci kat. üst kat.</p>

  <p>Kızı, freskten başka her şeyi anlatan bir sesle, bir bakışla, teknik terimlerle bombardımana tutuyordu.</p>

  <p>— ... Hatırlarsınız; güzel bedeninin yalnızca bir bölümünü kaplayabiliyor. Bacağı, kolu, göğsü bir tam günde bitirmek zorunda. Şu Tanrı'nın cezası yedi gün! Islak ikinci kat sıva üzerine deseni çıkartmak yedi saat, yedi saat de resim katmanını yaymak ve saydam boya geçmek için... Beni izliyor musunuz Bayan Artemisia? derken, 'Beni izleyin! Belki de bana hak vermiyorsunuz, ama izleyin beni!' demek istiyordu. "Babanız belki de günde bir metre kare yer boyamayı başarabilir. Ben, bense dört! Sizin aşığınıza sopa çektim, evet, ama bu babanızın hoşuna gitmek içindi. Benim tekniğim onunkinden hızlı. Ama benim dostluğum daha çok sizin için...</p>

  <p>Babanız küçük hanım, eski ekole bağlı. Böylesi acımasız bir durumda, size, evet yalnızca size, oldukça büyük bir ilgi ve özveri gösterdiğimi sanıyorum. Ben o tabaka üstüne doğrudan yapıştırıyorum ve desen çizgimi toplu iğnelerle delerek belirliyorum.</p>

  <p>Ya da doğrudan keskimle giriyorum. Sizinle aklı başında konuşmaya gayret ediyorum. Bu gayret sizi yaralamayacak bir duygunun gücünü kanıtlıyor. Oluşturduğum desen izine kırmızı boya tozu dolu bir gazlı bezle dokunuyorum. Benden korkacak ne var bilmem? Her pozisyonda resim yapan ben, yedi saat boyunca, aynı babanız gibi, ama sıva tabakamı çizgilerle ve ıslak bezlerle sürekli ıslatarak..."</p>

  <p>Cosimo, onun kulağına kikirdeyerek fısıldadı.</p>

  <p>— Ona fresklerden mi yoksa frasklardan* mı söz ediyorsun?</p>

  <p style="text-align: right;">* frasklardan: Yazar sözcük oyunu yapıyor. Hile, dolap, muziplik, çılgınlık ve sapkınlık anlamını çağrıştırıyor.</p>

  <p>— Kalçalarından söz ediyorum, var mı diyeceğin! diye homurdandı alçak sesle. "Son dokunuşlar, bitişi küçük hanım, kuruyunca yapacağım," diye yüksek sesle yeniden başladı konuşmaya. "Ve işte tüm beceri ortaya konmuştur! Sonsuzluğa bırakılacak bir başyapıt! Benim için ölümsüzlük demek!"</p>

  <p>Bir yıl sonra, 1612 Mart'ında Tassi davasında, Agostino'nun çıraklarından birinin vereceği ifadesinde söz ettiği gün bu gün olabilir mi?</p>

  <p>"Aralarındaki gizi bilmiyorum, ama Cosimo'dan öğrendiğime göre sözü geçen Artemisia'ya deliler gibi tutulmuş Agostino. Karşılık görüp görmediğini bilmiyorum. Ama Cosimo sürekli olarak, zavallı Tassi'nin aşktan çarpıldığını söylüyordu. "Sarayı gezdikten sonra, diye anlatacaktır Tuzia, sırası geldiğinde, Cosimo'nun arabasına binip evine yemeğe gittik. Orazio ile Agostino, görülmemiş şey, günün öteki kısmında işi bırakıp yaya olarak arabayı izlediler.</p>

  <p>Öğleden sonrayı hep birlikte Cosimo'nun evinde geçirdik. Artemisia öteki kadınlarla oradaki küçük bahçede kaydırak oynadı. Cosimo, Orazio ve Agostino onun oyun ebeliğini tartışmasına baktılar. Biz kadınlar, tekrar çıktık. Cosimo'nun arabası bizi Saint-Pierre Kilisesi'nin kubbe içini ve Orazio'nun çalıştığı kısmı görmeye götürdü. Akşam eve döndük. O günden sonra Agostino aklına estiğinde, baba evde yokken hep bize gelmeye başladı..."</p>

  <p>"Via della Croce'den taşınmıştık" diye doğrulayacaktır Artemisia.</p>

  <p>"Babam üst katı Tuzia için kiralamıştı ve bu ortak yaşam aşağı yukarı on ay sürecekti. Babam o sıralar, Agostino Tassi'ye sıkı bağlarla bağlanmıştı. Tassi, ona yakınlaşmak istediğinden Tuzia'ya kur yapmaya ve evine sıkça gelip gitmeye başladı. Oraya çok sık gelir oldu ve Santa Croce günü 3 Mayıs'ta, evet, kesinlikle oradaydı."</p>

  <p>"Bir süredir Tuzia bana yalnızca ondan söz ediyordu. Agostino'nun çok iyi, çok sıcak bir çocuk olduğuna beni inandırmaya çalışıyordu.</p>

  <p>Birlikte çok iyi olacağımızı söyleyip duruyordu. Bu konuda o kadar çok çaba gösterdi ki, sonunda beni onunla konuşmaya ikna etti.</p>

  <p>Çıraklardan birini işten çıkarmıştık, Scalpellino, çünkü bir işe yaradığı yoktu artık ve hakkımda kötü konuşuyormuş. Benim için söylediklerini Agostino'dan öğrenebilirmişim. Tuzia bunlarla beni kandırabilirdi. Eski çırağımızın benim hakkımda söylediklerini bilmek istediğimden, o gün Agostino ile konuşmaya karar verdim.</p>

  <p>"Agostino'yu bizim eve Tuzia soktu. Scalpellino bana sahip olduğunu söyleyerek övünüyormuş, Agostino da bunu söylemeye gelmiş. Boyacı Antinoro'nun dükkanında yaydığı söylentiye göre çırağımız benden her istediğini elde etmiş. Ben de bunun umurumda bile olmadığını, Scalpellino'nun canının istediğini söyleyebileceğini söyledim. Hatta, benim de orada olduğumu ve işin hangi aşamasına gelindiğini bilmek istediğimi söyledim. Ben bilmiyor muydum kimsenin bana dokunmamış olduğunu! Agostino, beni bu kötü söylentiler nedeniyle çok merak ettiğini söyledi, bu ağzı bozuk heriflerin benimle ilgili anlattıkları onu çok kaygılandırıyormuş, zira babama ve bana karşı sonsuz dostluk duygularıyla yüklüymüş. Adımıza, şerefimize çok önem veriyormuş. Başka bir şey eklemeden çekip gitti."</p>

  <p>Çevresindekilerin saçmalamaları kızcağızı ne biçim kaygılara salıyordu, söylemeye ne gerek var. Milletin saplantısı haline geldiği, her tür sefahatin ana konusu edildiği; bir semtin orta yerinde evine kapanmış halde çıraklarının hayallerinin ve arzularının çatıştığı, ama ona zarar veremeyen ateşler arasında çabalayıp duruyordu Artemisia. Öyle sanıyordu. Ama bir süre sonra kendisi bu dedikodulara bulaşıp kalıyordu. Ama onun da düşündüğü tek bir şey vardı: Kaçak Girolamo Modenese'ye sahip olmak. Peşinden koşmayan tek erkeğe bağlanmak. Ve bu evliliği iğrençliğe ve korkuya kapılmaksızın gerçekleştirmek.</p>

  <p>Resmine bile yansıyan bu takıntıyla, onu deli eden varlıkları resmediyordu sonunda. Orazio'nun tablodan sildiği iki erkek başından biri yavaş yavaş Agostino Tassi'nin güzel, kara bukleleriyle şekilleniyordu. Yüzü yok, bakışları yok. O haliyle, öteki siluete, daha yaşlı gözüken kişinin siluetine yaslanıyordu. Cosimo Tassi mi bu kişi?</p>

  <p>En azından beyaz saçları, düz burnu, inceltme işaretine benzeyen çatma kaşı ile bir başka imgeyi uyandırıyor.</p>
</body>
</html>
