<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p style="text-align: right;"><br /></p>

  <p style="text-align: right;">Roma, Cenova ve Venedik Yollarında</p>

  <p style="text-align: right;">1626 Yılı Kış Aylarında</p>

  <p><br /></p>

  <p>Yol kıyısını izleyerek giden siyah, atlı arabada, basamağın karşısındaki sıraya oturmuş küçük kız, karşısındaki kadın yolcuyu inceliyordu. Annesiydi bu kadın. Elindeki kağıda çizilmiş yüzüne, ışığın oynaştığı şakaklarına, güneşin vurduğu alnına bakıyordu...</p>

  <p>Kağıdın üzerinde, genel çizgilerle koşturup duran şu dolgun ve sinirli el. Artemisia'nın eli. Araba sarsıldığında başı da sallanan küçük kız bu elin niye hiç titremediğini, işinde hiçbir zaman yanılmadığını sorup duruyordu kendi kendine. Yolculukta kullandığı yazı takımını ve annesinin yataylamasına yerleştirip sabitlediği aynayı en ince ayrıntılarına dek gözden geçiriyordu. Sanatçı, her başını kaldırışta kendini aynada izleyebiliyordu. Dokuz yaşında olan Prudenzia, ev ortamının bütün gizlerini biliyordu, Artemisia Gentileschi'nin yaptığı kendi portrelerinin çok çok fazla para getirdiğini, yağmur gibi para yağdığını biliyordu. Cenova'dan, Napoli ve Venedik'ten mektuplar, hep aynı mektuplar geliyordu. Küçük kız bunlara yanıt vermeden önce yüksek sesle okurdu. "Kendi ellerinizle yaptığınız yüzünüzün resmini bana gönderme lütfunu gösterin ne olur" diye yazıyor koleksiyoncular. "Ben de sizi, yeteneğinizi kutlayıp, adınızı yayayım.</p>

  <p>Bu portrelerin bir kadın tarafından yapıldığına inanmayanlar var, siz de anımsıyor musunuz? Sizin Saint Jean-Baptiste'i çok iyi tanıdığım beylere gösterdim de kimseleri inandıramadım.</p>

  <p>Oysa siz kendi portrenizi gönderirseniz tartışmaya gerek kalmaz.</p>

  <p>Güzel yüzünüz ünlü kişilerle birlikte galerimde yerini alacak... Bana gelince, ben de iki harikaya aynı anda sahip olacağım: Kadın ve kendi yapıtı. İki harika: Sanatçı ve tablosu."</p>

  <p>Küçük kız hala inceliyordu, bir yandan da eğer bir gün kendisine sipariş ederlerse annesini nasıl göstermesi gerektiğini soruyordu kendi kendine. Hiç kuşkusuz, aynadaki görüntüsünü değil! Bu ters yansıda burun delikleri daha da açık, çenesi daha basık gözüküyordu... Neyse, zaten onun resmini yapmayacaktı kız!</p>

  <p>Doğrudan renk kütleleri halinde tuvale aktaracaktı... Beyaz cildi, kıpkırmızı dudaklan...</p>

  <p>Annesi siyah bir yelek, aynı renkten fay kumaştan geniş bir etek giymişti, yırtmaçlı uzun kollar; yas giysisi demek için ne varsa, ama küçük kız bu haliyle herkesi kandırdığını biliyordu -bir eş, bir baba ya da kardeş yokluğunda yolculuk boyunca toplumsal bir belge gibi, bir aklanma mesajıydı verilmek istenen. Bazı durumlarda, Artemisia'nın takındığı bu dul kadın ağırbaşlılığını, saçlarının kabarık taşkınlığı, yanaklarına ve kaşlarına dek inen kızıl kahve saç tutamları yalanlamaktaydı. Ensesinde başıboş bırakılan birkaç tutam saç, koyu kırmızı plili geniş yakası tarafından neredeyse yutulmuştu. Beyaz yakalar ve Floransa Sarayı'nın akıllı uslu dantelleri yok artık!</p>

  <p>Bundan böyle omuz genişliğince yayılan bir yaka, bütün omuzu, sırtı kapatıyor, yüzü, öylesine yukarıda gösteriyordu ki, sanki baş, kanlı bir tepsiye konmuş gibi gözüküyordu. Sonuç mükemmeldi ama! Artemisia, işe dalmadığı zamanlar, gökyüzüne dönük alnı, bakışları ve çenesi ışığı kendine çekerdi. Kırmızı danteller arasından çıkan elleri daha solgun, daha uzun, parmakları, elbisesinin siyah fonu üzerinde daha uzun gibi gözükürdü. Kumaşlara düşkünlüğünü babasından alan Prudenzia yine de Artemisia'nın abartılı giysilerinden nefret ediyordu. Kıtır kıtır öten ve onu annesinin yumuşacıklığından uzak tutan şu eteklerden ve bütün bakışları üstüne çeken şu kan renginden nefret ediyordu. :</p>

  <p>Ailesinin başarısından dolayı gurur duyuyordu küçük kız. Artemisia'nın yapıtının aralarındaki içtenliği ortadan kaldırışını Prudenzia zorluk çekmeden kabul ediyordu; ama öteki tüm müdahale biçimlerine lanetler okuyordu. Resim çocuk içinde her şeyin üstündeydi: Annesinin ve sevgilerinin resimi.</p>

  <p>Küçük kız ani bir kararla yerinden kalktı, karşı sırada oturan ve işini yaparken hep ona gülümseyen Artemisia'nın omuzuna abandı.</p>

  <p>Başını kaldırdığında, çocuk gözlemini sürdürüyordu: annesinin kaşları düzdü, gözü -badem gözü- öylesine aralık, dolgundu ki, üst gözkapağının eti, kirpiklerinin çıktığı yerde ışıkla işlenmiş gibiydi, kirpikleri ışıkla oraya yapıştırılmış sanki... Yanakların eğirimi burun kanatlarına gölge salmakta. Yandan bakıldığında burun kısa ama hafif kabarık. Ya çenesi? Yuvarlak, küçük bir çene, ağıza çok yakın.</p>

  <p>Çocuk o an göremiyor, ama biliyordu. Çeneyle ağız arasında bir gamze olacaktı. Prudenzia'nın özenle ayrıntılarını yakaladığı annesinin her yüz çizgisine gösterdiği yoğun ilgi, Artemisia'nın dikkatini çekti sonunda. — Ne yapıyorsun? diye sordu gülümseyerek.</p>

  <p>— Kafamdan senin resmini yapıyorum.</p>

  <p>Anne kalemini bir kenara koydu ve kolunu onun omuzuna doladı, ona sarıldı.</p>

  <p>— Peki ne görüyorsun?</p>

  <p>— Gözlerinde halkalar olduğunu görüyorum... Yorgun halini görüyorum... Çok fazla çalıştığını.</p>

  <p>Artemisia yeniden gülümsedi, kağıdını katladı, yazı takımını kapattı.</p>

  <p>Çocuğunu yanıbaşında görmekten, onun okşamalarını duyumsamaktan bedensel bir zevk alırdı, onun sorularını dinlemek, eleştirilerini almak ve sıklıkla da tavsiyelerine kulak vermekten ruhsal bir rahatlama duyardı. Küçük Prudenzia ötekinden daha yaramaz değildi ve en az onun kadar koruyucuydu. Hayatı, annesine sahip çıkmak ve onu korumayı istemekle geçti. Ama, kimseler, Artemisia Gentileschi'nin herhangi bir zayıflığından kuşku duyamaz, kimseler onda en ufak bir hafiflik belirtisi göremezdi. Otuz üç yaşında, güzelliğinin tüm görkemi ve parıltısı içerisinde kadın ve sanatçı olmanın doruğunda, görkem içinde, çevresine ışık saçıyordu. Artemisia'da bunun bilincindeydi. Uzun boylu, güçlü, iri yarı haliyle her yanından sağlık fışkırıyordu ve kızının olduğu kadar başkalarının gözünde de gücün ve cinselliğin görüngüsü, simgesiydi bir anlamda. Coşkusu, neşesi, çıkışlarındaki acelecilik, tükenmek bilmeyen entelektüel meraki; ondaki her şey baştan çıkarıcıydı. Kızı da -çevresindeki herkes gibi- onun büyüsüne kapılıyordu. Ama Prudenzia'da hayranlığa karışan bir tür korku vardı. Annesinden değil, ona bir şey olmasından korkuyordu. Artemisia'nın başına bir felaket gelecek duygusu, "bir tehlike hep peşinde" duygusu, bu kaygı duygusu kızcağızın sevgisine renk katıyordu.</p>

  <p>Artemisia da benzer sıkıntıları Prudenzia için duymaktaydı. Ama olay daha doğaldı onda: Öteki üç evladını kaybetmesi, haklı olarak ona daha da kötü şeyleri düşündürüyordu. Ne olursa olsun, anne ve çocuk birbirlerine sevgi duyuyorlardı. XVII. yüzyıl başında, bu ender görülür bir durumdu. Aynı çıkışları yapıyor, aynı sıkıntıyı paylaşıyorlardı. Ama yine de anne-kız birbirlerine benzemiyorlardı.</p>

  <p>Zarif ve kırılgan olan Prudenzia, babasından, uyuşuk, gevşek tavırları, işin kolayına kaçma duygusunu ve durgun hallerini almıştı.</p>

  <p>Artemisia ona resim yapmayı, çizmeyi öğretmeye kalkıştığında, onu -Orazio'un kendisine yaptığı gibi- Roma'da ustalarla haşır neşir olabileceği bütün yerlere götürse bile, Prudenzia resim için özel bir çaba göstermiyordu. İyi resim yapıyordu; ama tutkuyla yapmıyordu, annesinin direktiflerini onu kırmadan izliyordu, toz boyaları eziyor, yağları ağır ağır karıştırıyordu. Az buçuk bir bilgiyle de yetinmiyordu!.. Prudenzia büyük bir ressam ha olmuş, ha olmamış, umurunda bile değildi. Annesi nasıl olsa ona güzel bir gelecek hazırlamaktaydı.</p>

  <p>Artemisia'nın, kendi başarılarından, fırçasının gücüyle elde ettiği bağımsızlığından ve sanat konusunda edindiği yüksek fikirlerden ne denli gurur duyduğunu ve başının döndüğünü artık Tanrı bilir.</p>

  <p>Artemisia kendisi için peşinde olduğu şeyi sürdürmekten öte bir şey istemiyordu... Satılan her tablo buna yarıyordu. Devam ettirmek, peşini bırakmamak... Daha da yükselmek. Ölçü duygusunu kaybetmek. Bütün sınırları kırmak. Hırsı sınır tanımıyordu. Bugün elde ettiği başarı, onun coşku nöbetlerinin kanıtıdır.</p>

  <p>Ama çocuğu için kolay bir yaşam düşlüyordu, daha doğarken üstlendiği onur, Prudenzia'yı kavgadan, kuşkudan, korku ve nefretten uzak tutacak bir yazgı. Kısacası, baba-kız Gentileschi'lerin çektikleri acılardan uzak kalmalıydı...</p>

  <p>Prudenzia müzik dersi almıştı, klavsen çalıyordu, dua kitabını okuyordu, reverans yapmayı, bale adımlarına uymayı biliyordu. Nihayet çok güzel yazı yazıyordu ve Artemisia bundan büyük yarar sağlamaktaydı.</p>

  <p>— Sana bakınca annem aklıma geliyor, diyordu kızına bazen. Tanrı sana onun layık olduğu, ama ondan esirgediği hayatı verecek.</p>

  <p>— Ama o benden güzelmiş, diyerek kırıtıyordu Artemisia'nın övgülerinden fazlasıyla hoşlanan Prudenzia.</p>

  <p>— Canım benim, benim için senden daha güzel biri olamaz. — Onun kadar güzel mi? Onun kadar sevimli mi?</p>

  <p>— Sevilmeye en çok değen kişi sensin.</p>

  <p>İşte o zaman bir rahatlama gülümseyişi gelip geçiyordu PrudenJ zia'nın bakışlarında. Annesini dış dünyadan koparıp, kendisiyle birlik te atlı arabaların, içleri çuha kaplı yolcu bölmelerine kapatan bu tüf yolculuklara bayılıyordu. Artık ne kardinal evlerinde ziyafetler, ne elçiliklerde balolar ne de akademide, geçmek bilmeyen oturumlar vardı! Başı anasının göğsünde, bütünüyle ona dayanmış bu genç bedenin sıcaklığı ona bir huzur, hiçbir aşığının veremediği bir terk ediş duygusu -şu sıralar Aşıklarının sayısı çoktu- veriyordu.</p>

  <p>Rüzgar, biraz önce Prudenzia'nın -dışarıdan herhangi bir şey vurup dikkatlerini dağıtmasın diye- sımsıkı kapattığı perdeyi kaldırdığında, Artemisia, denizin üzerinde iyice alçakta, yusyuvarlak ayı ayrımsıyordu.</p>

  <p>Yol boyunca kıyıda zeytin ağaçları, şemsiye gibi koca çamlar tüm dallarını açmışlardı: Bomboş, uçsuz bucaksız ıssız yerde kapkara çamlar...</p>

  <p>Prudenzia uykuya dalmıştı. Artemisia üst üste attığı bacaklarını çözdü ve düşünceye daldı. Kızı yakında on yaşına basacaktı. Birkaç yıla kalmadan evlendirmek gerekecekti.</p>

  <p>Anne, eteğinin altından bacaklarını uzattı ve hesapladı. Pierantonio'nun ortadan yok olmasından bu yana kazancının beşte birini Floransa'da bir bankaya drahoma fonu olarak yatırıyordu. Dört yıllık tasarrufu ve Prudenzia'nın birlikteliği de eklenince miktar faizleriyle birlikte yükselecek ve neredeyse bin ecu olacaktı. Acelesi yoktu.</p>

  <p>Artemisia şu melek kafasına, şu yuvarlak çehreye bakıyordu; düzenli soluğunu dinliyordu... Kendi eteğiyle aynı biçimde, gri, dokumlu kumaştan yaptırdığı tuvaleti, küçük kızın bedenine tam oturuyordu.</p>

  <p>Başının üstünde toplanan örgülü topuzları, gözyaşı biçiminde iki incinin titreştiği kulaklarını açıkta bırakıyordu. Prudenzia'nın düzgün yüz hatları, babasının yüzünü çağrıştırıyordu.</p>

  <p>Babası... Küçük kız acaba onu anımsıyor muydu? Dört yıldır Artemisia ondan haber alamıyordu. Hala hayatta mıydı? Ne önemi vardı ki? "Defol! Tamam mı, defol!" diye bağırmıştı yüzüne Artemisia kaç kez. Roma'ya yerleşmeleri sırasında, -sessiz ve karamsar olan Pierantonio'nun işi gücü yoktu- Corso Sokağı'ndaki atölyeye kapatmıştı kendini, sonra içmeye başlamıştı. Sarhoşluğu kıskançlığını iyiden iyiye körüklemişti. Her yerde karısını izliyordu, her an ardındaydi; Artemisia bir tablo bedelini aldığı zaman, hemen kendi payını istemek için gizlendiği yerden çıkıyordu. Attık karısını dövmüyordu. Ama onun ve tuvallerinin üstündeki tehdit eden bakışları, en kötü dayaktan bile korkunçtu. Bazen de gözyaşlarına boğuluyordu Pierantonio, iki hıçkırık arasında karısının ona zarar verdiğini ve bir gün ondan öcünü alacağını öne sürüyordu...</p>

  <p>Artemisia içini çekti. Aslında İspanyollarla kapışması Pierantonio'nun taşkınlığını, saldırganlığını göz önüne sermişti, bu da onun, Artemisia'nın işine gelmişti... Bu işin onu üzüp üzmediğini Tanrı bilir! Bir kez daha, adı, onun adı, kişiliğini, ününü lekelemiş oluyordu.</p>

  <p>Pierantonio tutuklanmıştı! Yakında Artemisia'nın kürek mahkûmu bir kocası olacaktı! Meşeni, korunmasını istediği, yeğen-kardinalin katibi süvari dal Pozzo nezdinde dava açarken, Artemisia kocasının zarar verdiği kişilerin, penceresinin altına gelerek gitar çalıp, bağıra çağıra "ressam hanıma" serenad yaptıklarını belirtmekten kaçındı...</p>

  <p>Boynuzlu... Bu kez Pierantonio boynuzlanmıştı ve bütün mahalle bunu biliyordu. Artemisia'nın gerçekte adını bile anımsayamadığı Kardinal Borgia'nın avanesinden bu İspanyol Beyefendisiyle ilişkisini ne gibi bir ölçüsüzlük içinde, öğrenmiş oluyordu Pierantonio? Kuşkusuz onu -fazladan; bir kez daha- dei Serpenti sokağına dek izlemişti. Artemisia bu sokakta özel kullanımı için ikinci elden iki oda kiralamıştı. Kocasına denize düşen yılana sarılır niteliğinde duygular besliyordu. Ondan ayrılmak ölüm kalım sorunu olmuştu onun için.</p>

  <p>Del Pozzo'dan -müşterilerinden kendisine en yakın olan adam- kendisini koruması altına almasını, işinde onu savunmasını ve ona huzur vermesini istemek ve bunu sağlamak kolay olmuştu.</p>

  <p>Paralar sağlayarak, Pierantonio Stiattesi Bey'den ortalıkta gözükmemesi, çekip gitmesi "rica" edilmişti. Eğer Papalık Devletlerini ziyaret etme gibi bir hayali bir daha denerse, darağacı onu bekliyordu. Güzel bir gelir kaynağı sağlanınca, Pierantonio boyun eğmişti: İşini biliyordu.</p>

  <p>Bu olaylar süresince kendi davranışlarından rahatsızlık duyduğu da olmuştu Artemisia'nın. Onu kimselerin istemediği bir dönemde, kendisine eş olarak alan bu genç adamın, onu Croce Sokağı cehenneminden kurtaran genç adamın hayali, belleğinde varlığını koruyordu. San Spirito in Sassia Kilisesi'nde, büyük tahta haçın önünde, Artemisia'nın yanı başında ayakta duran ilk kez gördüğü haliyle getiriyordu Pierantonio'yu gözünün önüne. Ama o adam yaşamıyordu artık, yoktu!</p>

  <p>Yoğun bir çalışmayla geçen beş yıldan sonra, Artemisia papalık başkentini fethetmekle övünebilirdi. En çok kabul gören yüksek rütbeli papazların dairelerine gidiyordu. Kardinal Maurice de Savoie'nın konserlerine kabul edilen Accadeia dei Desiasi'deki oturumlara kabul edilen tek kadındı; inançsız aydınlar, bilginler, her çarşamba Monte Giordano'da bilim ve sanat alanındaki ilerlemeleri tartışmak için toplanırlardı... Peki ya şimdilerde?</p>

  <p>Şu, onda yer eden işlevin tamamlanmışlığı duygusunun, sanatının devamı için tehlike oluşturduğunu, kendisiyle ilgili doygunluğun yapıtını tükenmeyle karşı karşıya getirdiğini iç güdüsel olarak hissediyordu.</p>

  <p>Peki ya şimdilerde? Evet, un elenmiş, elek duvara asılmıştı. Roma'da elde edebileceği her şeyi elde etmişti. Hatta Agostino Tassi'yi bile yeniden görmüştü.</p>

  <p>Artemisia, Corso Sokağı'na yerleşir yerleşmez, tüm Sanatçı Mahallesi onların buluşma sahnesini görmeyi bekler olmuştu. Her ikisi de aynı yerlere girip çıkıyorlardı. İkisinin de nalburu, çamaşırcısı, noteri birdi... Karşılaşma kaçınılmaz gibiydi. Papalık tahtına VIII. Urbain Barberini'nin seçildiğini, Kardinaller Meclisi'nin Roma içinde ve dışında ilan ettiği gün, İspanya Meydanı'ndaki müthiş kalabalığın içinde karşılaştılar. 6 Ağustos 1623 günüydü. Arabasının tekerleği bir an için yanındaki arabanın tekerleğine takılmış, kapı kapıya gelmişlerdi. Artemisia, yan arabadaki yolcu kadını hemen tanıdı: Sarışın, beyaz tenli, etine dolgun. Costanza, Agostino'nun baldızı!</p>

  <p>Artemisia'yı görünce kendisini geriye attı. İşte o zaman, pencere karesinde Agostino'nun yüzü gözüktü. Artemisia, önceleri onun bütünüyle dazlak olmuş kafasını görünce şaşırdı. Dazlaklık yüzüne daha ağır bir hava veriyor, güneş yanığı yanaklarını daha da dolgun gösteriyordu. Geri yanı, Agostino'nun ta kendisi. Arabaya gömülmüş, eskinin görkemi ile göğüs geçirip avunuyordu. İki sıra altın zincir vardı göğsünde. Kulağında da bir halka küpe.</p>

  <p>Heyecandan o da mahvolmuştu; her ikisinin de ağır bakışları, geçmişi hatırlatır gibi bir ifade taşıyordu yalnızca. Kendini ilk toparlayan Artemisia oldu. Korktu. Yoksa Agostino ona yanaşacak mıydı? Yeniden takipler, saldırılar; onu pek çok üzdüğü o saldırgan yanıyla boyun mu eğdirecek yine? Artemisia hiç kıpırdamadı. Ama ilk şaşkınlığını atlatan Agostino, buluşma işareti yaptı, Artemisia ona öyle bir bakışla baktı ki, yerine çakılı kaldı Agostino. Tek sözcük etmediği halde, ona hapisten henüz çıktığını; Corte Savella Hapishanesinin kapılarının onun için henüz açıldığını; rakiplerinin açtığı ikinci bir ensest davasının -Constanza ile yasal olmayan aşklarını yine ortalığa döken ve daha yükseğe, daha sıkıca asılmasına yol açacak olan- ve o davanın kötü biçimde sona erebileceğini, başını önüne eğmekle daha iyi edeceğini, kendisini tahrik etmeyip, sessiz kalmasının onun çıkarına olacağını hatırlatıyordu!</p>

  <p>Sonuçta, skandallarla dolu geçen on yıl, Agostino Tassi'nin mesleğin de ilerlemesini engellemişti. Roma'daki büyük aileler saraylarının dekorasyon işini yine ona veriyorlardı. Ama, artık Artemisia Gentileschi'yi baştan çıkaracak veya küçük düşürecek konumda değildi. Her ikisi de karşılıklı bunu anladılar. Agostino Tassi'nin anısı ve korkusu Orazio'nun kızını kabuslarla sarsamayacaktı artık. Evet, Roma'da tamamlaması gerekeni tamamlamıştı. Portreler, natürmortlar, tarihi tablolar, her türü denemiş, bütün engelleri başarıyla aşmıştı. "Peki ya şimdilerde?"</p>

  <p>Başarı onu kendini taklit etmeye çağırıyordu. Kendi kompozisyonlarını yineliyor, renklerini, kendi ışığını kopya ediyordu... Eh, artık zamanı gelmişti!</p>

  <p>1626 yılının kış aylarında Artemisia'nın papanın kentini bir süre için terk etmek, Noeli Cenova'da geçirmek ve ilkyazda, ta Venedik'e dek uzanmak için pek çok haklı nedeni vardı. İlk neden, babasını ziyarete verdiği önem.</p>

  <p>Duygularına gem vurmayan Artemisia, ki bu onun gerçek değerini ortaya koyuyordu, babasıyla aynı adımlarla aynı hızda, dört nala başarıya doğru koşuyor olmaktan esrik halde, onunla sürekli ertelenen bu yüzleşmeyi yapmak istiyordu. Orazio'nun İtalya'da gerçekleştirdiği son yapıtları Venedik yolu üzerinde yer alıyordu.</p>

  <p>Baba Cenova'da ve kızı Roma'da, aynı anda sanatlarında aynı ustalığa eriştikleri söyleniyordu her yerde. Artemisia'ya ait tablolar, başka hiçbir ressamda olmadığı kadar, kadın bedeninin güzelliğini sergiliyor, Orazio'nunkiler ise erkek bedeninin anatomisinin çalışılmasında kendini bile aşıyordu. Ligurie'de "Kızının Kollarında Uyuyan Lut" başlıklı tablosunu yaptı, yürek sızlatan bir coşku seli yayılıyordu yapıttan... Cenova'da işte bu tabloyu ilk kez görebilirdi Artemisia: Gomorra'da çıkan yangında çok sevgili eşini kaybeden bir erkeğin acısı, kızlarının onunla yatmak için sarhoş etmeye, baştan çıkarmaya çalıştıkları bir babanın dramı! İncil'e göre "Babalarının soyundan gelen birini dünyaya getirmek istiyorlardı." Bu yapıtında Orazio, kızının resimlerinde başarı göstermesini sağlayan bütün temaları alıp, bir başka bağlam ve nitelikte kullanıyordu.</p>

  <p>Şimdi de iki kadın bir ihtiyarı baştan çıkarıyorlardı! Orazio büyük suç öncesinde göstermiyordu kızları, ensestten sonra rahatlamış halde gösteriyordu. "Bu tablo, benim tuvallerimden birinden çok çok ayrı..." diye düşünüyordu sabır ve merakla Artemisia. Aşık baba Lut'un, kızının dizine yumulmuş haliyle, tıpı tıpına onun kişilerinden birinin pozisyonunu yinelediği söylenmişti Artemisia'ya: düşmanı, cesur kadın Yael'in dizinde uyuyan general Sisera. Ama Artemisia'nın resminde, kadının eli uyuklayan erkeğin şakağına çivi çakmak üzere havaya kalktığı halde, aynı hareket Orazio'da sevgi ve koruma amaçlıydı: Lut'un kızı biraz önce elde ettiği babasının başını okşamaktaydı. Artemisia'nın aklı, hayranlarının aralarında aralıksız tartıştıkları farklılıklara, eleştirilere, karşılaştırmalara dönüp dönüp takılıyordu. Şimdi, görmeli ve doğrudan kendisi bir sonuç çıkarmalı, bir karara varmalıydı...</p>

  <p>Orazio Gentileschi'nin Fransa'ya hareketi, sonra da İngiltere'ye yerleşmesi, kafasını yoran sorulara hiçbir zaman yanıt alamama korkusu, Artemisia'da bir çocuğun merakını ve sanatçının kaygısını uyandırmıştı.</p>

  <p>İkinci bir harekete geçirici dürtü, hatta daha da zorlayıcı bir neden, onu bu yolculuğu yapmaya itmişti. O güne kadar: "Yüreğim özgürce dinleniyor göğsümde, kimselerin hizmetinde değilim ve yalnızca kendime aitim" diyen işte o kadın, papanın kentini terk etmiş olan bir yabancıya, Nicholas Lanier adlı bir İngiliz'e aşıktı.</p>

  <p>Artemisia, altı ay kadar önce -Eylül 1625'te- Prens Orsini'nin Kardinal Maurice de Savoie'ya kiraya verdiği Monte Giordano Sarayı'nda karşılaşmıştı Lanier ile. O tarihte, Kardinalin portresine yeni başlamıştı, Kardinal her gün saatini hiç şaşırmadan, öğle vakti tam on ikiyi vurduğunda Artemisia'yı evine kabul ediyordu.</p>

  <p>Ama bu kez, muhafızlar, onu merdivenin başında bekleyip aldılar, hizmetçi ve seyis salonundan geçirdiler, birinci, sonra da ikinci giriş odasına kadar ona eşlik ettiler; sonra ona dinleti salonunun eşiğinde bir süre beklemesi ricasında bulundular. Sayvanlar ve koltuklar yarı: daire biçeminde sıralanmış sandalye ve köşelerdeki tabureler arasın dan -her oturma yeri, biçimi, rengi bakımından farklı konuklar içindi- Kardinalin yatak odasının kapısını kapatan kırmızı kadife ağır kapı örtüsünü görüyordu. Bilinmedik bir ses, yabancı bir aksanla, uzaktan uzağa duyuluyordu; ağır oturaklı, arada bir viyola seslerini ve birden beliren sessizliğin kestiği sıcak bir tını algılanıyordu. Dairesinin iç kesimlerinde bir yerde Maurice de Savoie, müzik dersi alıyordu; bir türlü sonu gelmiyordu dersin...</p>

  <p>Sonunda kapı örtüsü sarsıldı. Artemisia kardinalin örtüyü açıp dinleti salonunda ilerlediğini gördü. O zaman Zat-ı Alilerinin, konuğunu bekleme odasına doğru getirmekte olduğunu anladı. Yüksek rütbeli din adamı, hocasına eşlik ediyordu. Hayret! Kurallara göre, böylesi bir jest bir araba dolusu altından daha ağır sayılırdı. Bu hareket ancak elçilere, en azından bazı elçilere yapılırdı. Toscana Büyükelçisine bir bekleme odasına kadar ve dinleti salonunun yarı yoluna kadar eşlik edilirdi. Ama bir Bologna elçisinin veya Ferrare elçisinin yolcu edilmesi sırasında, bekleme odasına giden yolun yarısına kadar gidilirdi. Malta elçisi için kardinal, yolun dörtte üçüne kadar giderdi. Artemisia, iki erkeğin yürümüş oldukları yolu gözüyle şöyle bir ölçtü. Etikete verilen önem göz önüne alınırsa, kuralın çiğnenmesi, müzisyene ne denli önem verildiğini gösteriyordu.</p>

  <p>Böylesi bir davranışı Saygıdeğer Savoie Kardinali bir kez daha bir başka sanatçıya saygı belirtisi olarak göstermişti: Artemisia Gentileschi'ye. Demek ki bu adam da onunla aynı sıraya konuyordu!</p>

  <p>Olay Artemisia'yı sinirlendirdi. Kim olduğunu anlayamadığı kişi ona doğru ilerliyordu. Sesi gibi giysileri de yabancıyı ele veriyordu. Ama bu kişi, soylu sınıftan olduğuna ilişkin en ufak bir işaret taşımıyordu.</p>

  <p>Ne İsa yolunda Şövalye, ne Saint Jacques Şövalyesi... Malta Haçı da yok üstünde, ne de Altın Post Nişanı.</p>

  <p>Bir yandan ilerleyen, Nicholas Lanier de onu, şu kendisine gözünü dikmiş izleyen kadını inceliyordu. Kadın dimdik duruyordu: Cordoba derisiyle kaplı bu bekleme odasının kırmızı ve altın sarısı çiçek dallan üzerinde koyu uzun bir çizgi gibi duruyordu. Kardinal, Lanier'nin kulağına, karşılarında bir doğa harikasının bulunduğunu fısıldıyordu...</p>

  <p>En büyük ustaları bile geride bırakan bir kadın sanatçı.</p>

  <p>Kardinal konuğunu dinleti salonunun neredeyse sonuna kadar götürüp bıraktı. Müzisyen, ressamın yanına geçti. Genç kadının önünde, şapkasını çıkararak selam verdi; ama adıyla takdim edilmedi. Onu tekrar görmek için didiniyordu. Çok beklemedi:</p>

  <p>Kardinalin konserleri için topladığı küçük grupta ressam kadın da vardı.</p>

  <p>Artemisia ve Nicholas Lanier, ikisi de birbiriyle yakından ilgili, ama tedbiri elden bırakmadan, üstelik, güvenmeksizin, uzaktan uzağa arkadaşlık etmişlerdi ve kasım ayı boyunca aralanndaki bağ sıkılaşmıştı. Birbirlerini seviyorlardı, şaşırtıyorlar, ayartma güçleriyle eğleniyorlar ve daha ileri gitmeden bu oyunlarla günlerini gün ediyorlardı. 1625 yılının sonunda, Artemisia'nın aşkları -ve çıkarları- onu başka kucaklarda tutuyordu: O sıralar İspanya'nın Roma Büyükelçisinin metresi durumundaydı, gururunu okşayan ve meslek yaşamını destekleyen, çok resmi bir ilişkiydi bu...</p>

  <p>Akşam oluyordu. Artemisia ve kızı, Cenova'ya ışıkları söndürme saatinden önce varmışlardı.</p>

  <p>Dışanda, araba sürücüsünün yanında, Gentileschi ailesinin bütün hanımlarının, Floransa'dan Roma'ya peşlerinden gelerek hizmetlerinde bulunan genç Dianora oturuyordu. Hanımefendi ona çeyiz parası vermiş ve arabacısıyla evlendirmişti. Bu türden bir lüks, yani bu atlı arabaya sahip oluş, sahibini hanımefendilik katına yükseltirdi ve kilise, durumlarının parlaklığına göre, her birinin otuz büyük mum ışığında , î</p>

  <p>, ') gömülmesini sağlardı —bütün bu lüks, yolcu kadının niteliğini ve onlara gösterilen ilgiyi açıklıyordu. Signora'nın arabası hiçbir gümrük denetimine takılmaksızın pasaportunun yenilenmesi ve sağlık belgelerinin çarçabuk incelenmesiyle Cenova Kapısından kolayca geçebilecekti. Öte yandan Artemisia'nın zaten tavsiye mektupları vardı:</p>

  <p>İspanya'nın koruması altında yolculuk yapıyordu ve Cenova, Madrid'in boyunduruğu altındaydı... İşleri düzen içindeydi. Arabanın kapısında arma yoktu belki, ama yastıklara -Kral IV. Philippe'in elçisi- Artemisia'nın eski koruyucusu ve aşığı, Akala Dükü'nün numarası işlenmişti.</p>

  <p>Dükün Madrid'e geri çağırılması ilişkilerini kesmişti, tam da Artemisia'nın hamile olduğunu keşfettiği sıralardı. İşte Roma'yı terk etmesi için bir başka neden. Bu beşinci bebeğini Cenova ile Venedik arasında bir yerlerde, herhangi bir handa dünyaya getirecekti. Corso Sokağı'na döndüğünde ise kocasının ona kaç çocuk bırakmış olduğunu kimseler bilmeyecekti.</p>

  <p>Bu yeni hamilelik ona sıkıntılar yaratacağına mutluluk veriyordu.</p>

  <p>Alcala Dükü çocuğu kabullenmeyecekti; ama geleceğini güvence altına alırdı, Artemisia bunu biliyordu. Dükün daha önceden zaten üç yasa dışı çocuğu yok muydu, papa onlara takke takma sözü vermemiş miydi? Artık kendisi aracılığıyla Avrupa'nın en eski, soylu kanı pek yakında Orazio Gentileschi 'nin soyundan gelenlerin damarlarında dolaşacaktı. Bu düşünce, bu açıdan bakınca çok hoşuna gidiyordu. Kuşkusuz, düzen hüküm sürüyordu işlerinde!</p>

  <p>Alcala Dükü, ona sattığı ağır çerçeveli üç tabloyu sandıklara koydurmuştu: Artemisia Gentileschi'nin özgün iki tuvali ile, Küçük Çocuklun Kutsayan İsa başlıklı ünlü yapıtının bir kopyası. Dük, onun yapıtlarını kralına göstermek istiyordu. Ama David başlıklı tabloyu, Andaluz'da, Guadalquivir Irmağı kıyısındaki karanlık havalı ikametgahına ayırıyordu. Ayrıca, Uyuyan Maria-Magdalena'y\ kendi kilisesine: Sevilla Katedraline! Artemisia'nın resimleri babasınınkiler gibi sınırlan aşıyorlardı.</p>

  <p>Roma'da, büyük iktidarların temsilcileri Artemisia'ya en gönendirici övgülerde bulunuyor ve yüksek bir değer veriyorlardı. Yalnızca İspanya değil, Fransa, İngiltere de onda aynı zamanda değerli bir kadını ve sıra dışı bir ressamı görüyorlardı... Londra ve Paris gibi Madrid de, İtalya'da sanat pazarına çıkan tablo koleksiyonlarına ilişkin bilgi verebilecek danışmanlar arıyorlardı. Aynı zamanda devletlerin gizli siyasetleri konusunda da onlara bilgi verebilecek Roma, Floransa, Cenova veya Venedik'te dolaşan söylentileri aktarabilecek kişileri arıyorlardı. 1625 yılı kışında, İspanya Büyükelçisi Alcala Dükü ve İngiltere Kralı I.Charles'ın danışmanı Nicholas Lanier, Sinyora Gentileschi'ye parası karşılığında casusluk yapma görevi önermişlerdi. Her iki tarafın teklifini de uygun bir biçimde geri çevirmişti Sinyoora Gentileschi. Yine de sonuç olarak birinin metresi olarak tabii... Sırayla... Her iki erkek de birkaç saat arayla onun yatağına gitmişlerdi.</p>

  <p>O gün, 1626 yılı Şubat'ında, Dük, papalık kentinden ayrılıyordu.</p>

  <p>Büyükelçiye Aurelien Surlarına dek, soylulardan iki yüz arabalık bir kuyrukla eşlik eden kortejle arasını kapatacak bir yol izliyordu</p>

  <p>Artemisia'nın arabası. Ressamın atları adımlarını korumasının atlarının ayaklarına uydurdular, İspanya Meydanı'ndan ta Popolo Kapısına kadar, Alcala Dükü'nün koşu atlan Kuzey Yolunda dört nala giderken, Artemisia'nın atları, çevrilen gemlerine uyarak onu Monte Giordano Sarayı'nın avlusuna kadar rahat bir biçimde getirdiler. O akşam, kardinal, Roma'nın müziksever yüksek rütbeli din adamlarına bir konser veriyordu, özellikle de dostu Marki Vincenzo Giustiniani'ye: Marki müzikle ilgili kitabında, bütün bir bölümü, lavtanın, viyolanın ve violelir'in karşılaştırmalı yanlarına ayırmak istiyordu. Ona o gün, yılsonu şölenleri nedeniyle Roma'dan geçmekte olan bir İngiliz virtüöz dinletilecekti... Nicholas Lanier adlı biri...</p>

  <p>Alcala Dükü'yle ilişkisinden önce, Artemisia, sayısını bilemediği kadar fındık kırmıştı: Gelip geçen siyaset adamları, ressamlar, Roma'yaf başarı ve serüven aramaya gelen mimarlar. Her şey gizlilik içinde olup bitiyordu. Kaçamak aşklar! Croce Sokağı iyi bir okul olmuştu Artemfeia için. Fırça tutmayı Öğretmekle övünen Tassi, sözcüğü yalnızca resim alanındaki anlamıyla kullanıyordu. Ten zevklerinin ortaya çıkışını ve bazı gizleri, her ikisine de zevk vermiş olan bazı oyunları iyice öğrenmeyi çıraklık dönemine borçluydu. Artemisia, evlenince, bu tür ateşliliklerden vazgeçmek gerektiğine inanmıştı. Birlikteliklerinin ilk zamanlarında, Pierantonio onun çekiciliğine yalnızca zaman zaman ilgi duymuştu.</p>

  <p>Ona aşık olduğu halde, cinsel çekim konusunu ihmal ediyordu. Hiç önemi yoktu ki! Evlilikteki sevgi, şefkati ve, analık duygusu yetmiş de artmıştı Artemisia'ya.</p>

  <p>Ama, başka erkelerle paylaştığı zevkler, meşeni olan Buonarroti le Jeune ve ressam Cristofano Allori ile aydın kişiler olarak cinselliği keşfi, kendi etkileme gücünün bilincine varmış olması, zevk alma ve merak duygularını uyandırmıştı onda... Ve eşinin büyük mutsuzluğuna neden olsa da, cilveli olmayı öğrenmişti.</p>

  <p>Varsayımsal olarak serseri yaşantısını gözler önüne seren davalardan tam on beş yıl sonra Artemisia, kendisine bazı hakları tanıyor ve güle oynaya günah işliyordu.</p>

  <p>Ama en azından, ününün Prudenzia'nın onuruna gölge düşürmesine, gidişatının, kızı için düşlediği pırıl pırıl bir geleceği tehdit etmemesine dikkat ediyordu. Sanatına gelince, hiçbir erkek, hiçbir tutku, ne de kapris onu görevinden alıkoyamazdı. Bütün aşkları arasında olsa olsa yalnızca Alcala Dükü ile gizli ilişkilerinin -sonuçta karnındaki bebeğin babası- bazı sonuçları olabilirdi... Ama ya Nicholas Lanier?</p>

  <p>Mesenleri onların birlikte kaçtıklarını görmedi belki, ama Alcala Dükü'nün yola çıktığı akşam, adı kötüye çıkmış Suburre Mahallesi o gece Serpenti Sokağı'nın iki ucunda duran arabalarını fark etti. Artemisia'nın orada ikinci elden kiraladığı ve bu işler için kullandığı bir evi vardı...</p>

  <p>Kısa süren ilişkileri boyunca -otuz gün- Artemisia bir zamanlar arkadaşı Cristofano Allori ile birlikteyken tanımış olduğu mutluluğa bir kez daha kavuşacaktı; sanatçılar arasındaki suç ortaklığı, rekabet...</p>

  <p>Cristofano gibi, Nicholas da her tür işte yetenekli gözüküyordu.</p>

  <p>Müzik, şiir, dans. Tabii resim. Ama çok yönlülüğüyle yaratma sürecinin hızını kesen ve zorlayan Allori'den farklı olarak, Lanier dikkatini amacına yönelik tutuyor ve emin adımlarla yürüyordu.</p>

  <p>Lanier ayrıca tablolardan hoşlanıyordu; kadınlardan hoşlanıyordu...</p>

  <p>Bütün kadınlardan. Bir gecelik serüvenlerden hoşlanması -nefis, hafif- tutkularını uyarıyordu. Hiç böyle olmamıştı şimdiye değin, ama Artemisia Gentileschi'nin güzelliği, gücü ve egzotizmi önünde olduğu gibi, başı böylesine dönmemişti.</p>

  <p>İltifat ve sevgi deyince tam olarak anlaşabiliyorlardı. Deneyimler; her ikisini de bu işte ustalaştırmıştı.</p>

  <p>Lanier ile aşkları aklına düşünce, bir ürperti sarsaladı Artemisia'yi:</p>

  <p>Arabasının içindeki en "kuytu yerine çekilip, sarılıp sarmalandı. Daha önce onun kollarında duymuş olduğu duyguların anısı onu heyecanlandırıyordu.</p>

  <p>Kendi kendisiyle mücadele etti, Prudenzia'ya doğru, çabuk, suçluluk yüklü bir bakış attı. Çocuk hala uyuyordu. Oturduğu yerde büzülerek, gözlerini kapadı Artemisia, bedenini uykuya kaptırdı. Düş görüyordu.</p>

  <p>Roma'daki atölyesi; tam kuzeye, Devasız Dertler Hastanesi'nin bahçesinin yeşil ağaçlarına bakan köşedeki büyük odayı görüyordu.</p>

  <p>Şöminenin önünde, tuvallerinin kuruduğu resim sehpasının karşısında dikilmiş duruyordu. Nicholas da oradaydı.</p>

  <p>Pencereden gelen günışığına karşı durmuş siluetini görüyordu.</p>

  <p>Yüzünü değil de yüzündeki anlamı ansıyordu Artemisia yalnızca. Gri gözlerinde, ırak, yabancı ve yalansı bir şeyler vardı, sevgi ve gelip gelip yıktığı bir şeyler.</p>

  <p>İçlerindeki yangından çok, Artemisia'nın aklında bu duygu ve düşünce özgürlüğü ve fantezisiyle, yalnız onda tanıdığı neşe kalıyordu.</p>

  <p>— Sana bir iş öneriyorum. Rolleri değişelim, diye telkinde bulunmuştu alayla. Ben senin Viyola Çalan Kadın pozunda resmini yaparken, senin işin müzik olacak, şarkı söyleyeceksin... Çırıl çıplak ama!</p>

  <p>Yolcu kadının yüzünde bir gülümseyiş belirdi geçti. Yolun sarsıntıları arasında, sokaktan geçerken gören ya da duyan biri olursa ona çok pahalıya patlayabilecek olan o sahneyi gözünün önüne getiriyordu yeniden...</p>

  <p>Corso Sokağı'na bakan balkonda güpegündüz, tokalarını, çıtçıtlarını çözmüş, eteğini çıkarmıştı. Saçlarını açmış; adamın onu düzmesine izin vermişti. Nicholas onu omuzlarından tutup önüne getirmiş, ayakta tutmuş, viyolayı da karnına yapıştırmıştı. Ellerini tutup bir güzel müzik aletinin koluna yerleştirmişti. Sonra geri çekilip, sonucu inceleyerek, çalışma sırasında Artemisa'nın yaptığı gibi gözlerini kısıp, aynı yüz devinmelerini takınmıştı.</p>

  <p>— Kıpırdama, diye buyurmuştu aynı Artemisia'nın çalışırken modelleriyle konuşması gibi, etkilenmemiş bir ses tonuyla.</p>

  <p>"Kıpırdama!"</p>

  <p>Ne var ki Artemisia anatomisinin mükemmelliğini ölçüp biçerek bir sonuca varan bu bakıştan rahatsız olmuştu. Yerinde duramıyordu.</p>

  <p>Oranın öteki ucuna bir kitap seçmeye gitti Nicholas, kitabı açtı ve Artemisia'nın önüne bir rahle üzerine koydu.</p>

  <p>— Moteverdi'nin Vipres de la Sainte Vierge (Meryem'in Akşam Duası) ilahisinin melodisiyle şu sözleri şarkı söyler gibi söyle bakalım...</p>

  <p>Böylece belki biraz rahat durursun!</p>

  <p>Nicholas resim sehpasına dönüp önüne oturdu.</p>

  <p>Artemisia'nın paletini kolu üzerine gelecek biçimde aldı, fırçasını çanağa daldırdı. Sonra eli havada kaldı. Göğüslerinin büyüklüğünü gözlemliyordu: meme uçları ve teninin dolgunluğunu; dirsek ve koltukaltı katmanlarındaki renk tonu değişmelerini... Açıkçası altını üstüne getiriyor, karıştırıyor; anatomisini öğrenmek amacıyla adeta otopsi -yapıyordu.</p>

  <p>Dört hamilelik onu şişmanlatmış mıydı yoksa? Bundan korkuyordu... Örtünmek için çabalar gibi yaptı.</p>

  <p>— Seni dinliyorum, dedi adam, soğuk bir tavırlar.</p>

  <p>Artemisia gerisin geri kumaşı bıraktı ve bir çabayla atıldı şarkısına:</p>

  <p>— "Nefret ediyorum bu kucaklaşmalardan, yalnızca biridir aşıkların göğün yedinci katına ulaşanı" diye Latince okudu uslu uslu ve meleklere özgü bir sesle. "Teslim olması gerektiği için kendini veren ve ıslanmayan kadından nefret ederim..." Gözlerini kırpıştırdı ve Pierantonio'nun şu bayıldığı gülüşüyle kıkırdadı. Kimin bu dörtlükler? Properce'ten mi? Virgilius'un mu?</p>

  <p>— Ovidius... Sevme Sanatı, II. Kitap... Devam et.</p>

  <p>"... ve ıslanmayan, bir yandan nakış işlemesine devam eden!" diye yeniden başladı ciğerlerini şişirerek. "... Bana görevmiş gibi yanaşıp zevk verilmesin, istemem..."</p>

  <p>— "Çok güzel... dendiğini duymayı severim ben..." diye devamını okudu, Nicholas bir yandan boyamayı sürdürüyorodu. "Hızlı davranmamak gerekir, kendimi tutmam..." diyordu teker teker okuyarak: Sıcacık ve titrek sesi, öylesine anlamlıydı ki, Artemisia beylerin, prenslerin hayranlığına bedel diye düşündü. "Kadını zevkten bayılmış görmek isterim, bacakları ayrık yatağına sırtüstü atmış kendini..."</p>

  <p>Ciltler dolusu Latince şiiri bilen Nicholas -yalnızca belirli şiirleri değil-, Metamorphoses'u* da, bütün bir Eneides'ı** de ezbere okudu. Bir yandan da Artemisia'nın bedenini, biçimini gözden kaçırmıyor, kalçalarının yuvarlaklığını, gerdanının eğrimini olağanüstü güzelliği içinde vermeye çalışıyordu.</p>

  <p style="text-align: right;">* Metamorphoses: Latin şair Oridius'un 15 kitaplık uzun şiiri.</p>

  <p style="text-align: right;">** Eneides: Virgilius'un destan şiiri.</p>

  <p>— "Soluk soluğa, gözler yılık..."</p>

  <p>Artemisia susuyordu. Müzisyenin karşısında, çıplaklığından rahatsız olacağına, tam tersine, hoşuna gitmeye başlıyordu. Nicholas'ın hayranlığının farkındaydı ve onunla istediği gibi oynadığını anlıyordu.</p>

  <p>— "Bana 'lütfen' derken onu seyretmeyi severim..." diye sürdürdü Nicholas.</p>

  <p>Resim sehpasının üstünden ona baktı Artemisia da duet yaparak yaman bir ses tonuyla:</p>

  <p>— "Sonra yorgun düşüp, onu daha fazla öpmesini engellediğinde kadın, bayılırım..."</p>

  <p>Artık ikisi de kendini tutamaz haldeydi; fırçayı da, viyolayı da bıraktılar.</p>

  <p>Tablo yarım kaldı.</p>

  <p>Renkler, tonlar halinde; tuvalin kızıl kahve fonu üzerinde, kadının amber kokulu saçları dalgalanıyordu ve bir de müzik aleti vardı...</p>

  <p>Ama, 28 Mart 1626'da Alcala Dükü'nün geri çağrılmasından bir süre sonra bu kez Lanier, kentin Popolo kapısından, çıkmak durumunda kaldı. İngiltere'ye hareketini, uzun süre ertelemişti -olabildiğince uzun bir süre. Bugün ise kralı onu sarayına çağırıyordu; I. Charles sabırsızlanıyordu. Ayrıca, Greenwitch Şatosu yanında bir küçük köyde ailesi vardı, Nicholas Lanier'nin, beklemekten usanmış bir eşi vardı...</p>

  <p>İki deniz, savaşın ve vebanın altını üstüne getirdiği bütün bir kıta yakında Artemisia Gentileschi'yi Nicholas Lanier'den ayıracaktı.</p>

  <p>Birbirlerini bir daha göreceklerini ummuyorlardı. Bu kez Artemisia, Popolo Meydanı'na kadar yaya olarak ona eşlik etti. Birlikte birkaç adım atmışlardı, Corso'nun sağındaki uzun sokakta son beraberlikleriydi bu. Ağır ağır yürüyorlardı, Lanier atının yularını tutuyordu.</p>

  <p>Birbirlerine dokunmadan, yalağın, dikili taşın ve çamaşırhanenin önünden geçmişlerdi. Bir zamanlar Artemisia'nın annesinin cenaze alayının boylu boyunca izlediği manastır duvarını izlemişlerdi hiç konuşmadan. Santa Maria del Poppolo Kilisesinin basamaklarında birkaç saniyeliğine birlikte durdular -aynı bir zamanlar Orazio ile Artemisia'nın yaptıkları gibi- yan yana...</p>

  <p>Veda saati geldiğinde, kucaklaştılar. Sonra gözyaşları, konuşmalar ve vaatler olmadan ayrıldılar. İki düellocu gibi sırt sırta, kollar bedene yapışık, en az hareketle, uzaklaştılar birbirlerinden. Lanier kapıyı geçti. Artemisia meydanı geçti.</p>

  <p>Bu hüzünlü ayrılışın akşamı, atölyesine dönünce, kuru vernik kokusunu içine çekerek, yarım kalmış tuvallerine şöyle bir eğilince, belki de bir rahatlama belirtisi ile, Artemisia uzun bir iç çekti. "Her şey bitti..." diye geçirdi aklından, "Her şey bitti... O halde her şeye yeniden el atabileceğim."</p>

  <p>Otuz gün boyunca Lanier'ye sanatının gizlerini anlatabilmek için sadece fırçalarına el atmıştı. Ona babasının tekniğini, renkleri ve saydamlıklarını korumayı sağlayan yöntemleri öğretmişti. Ona palette bir damla amber verniğinin toz boyalara nasıl karıştırılacağını göstermişti -Bu kaynatıra yoluna yalnızca lavtacılar çalgı aletlerini cilalarken başvururlardı- Birlikte, boyaları daha çok miktarda ve bozulmaz biçimde elde etmenin yolunu aramışlardı.</p>

  <p>Sararmaya karşı koyma işlemi. Gümüşi boyanın güneşte kararmasını önlemek için geliştirilen bir formül, bir tarif... Ama bir ay içinde, kendisi için, mesenleri için, başarı için, çalışacak ne zaman, ne de çalışma isteği bulabilmişti. Bir kez bile yağlıboya çalışma isteği duymamıştı!</p>

  <p>"Tanrı'ya şükürler olsun ki, eskiden olduğu gibi çalışmaya yeniden başlayabileceğim. Tanrıya şükür, her şey bitti."</p>

  <p>Yanılıyordu. Hiçbir şey "eskiden olduğu gibi" olmayacaktı artık.</p>

  <p>Nicholas Lanier'nin anısı, sesi, gülüşü, pek yakın zamanda atölyesine musallat olacaktı; aynı sırada Hampton Court'ta Artemisia'nın hayaleti müzik salonlarını basacaktı.</p>

  <p>1626 yılının yaz geceleri boyunca, I. Charles ve Buckingham Dükü, Nicholas Lanier'den o şarkıyı, şu İtalya dönüşü bestelediği şiiri, ayrı düşen aşıkların yakınmasını, tanrıların aşıkların her birini bir kıyıya savuruşunu anlatan Hero and Leander Ağıtını istiyorlardı... Lanier, aşıkların yürek acılarını, hanımları bir hoş yapan bir gülümseyişle sarkılıyordu.</p>

  <p>Ama, müzisyenin kafasında, ayrılık her gün daha ağır basıyordu.</p>

  <p>Londra'da da -Roma'da olduğu gibi- özlem, kişiyi bağlılığa zorluyordu. Kış başında, Corso Sokağı'na İngiltere'den bir mektup geldi. Lanier bu mektupta aşktan filan söz etmiyordu. Yalnızca, Orazio Gentileschi'nin varlığını anıyor, I. Charles'ın, yaşlı ressamı lütuflara bahsedişini, tablolarının görkemini anlatıyordu...</p>

  <p>Kendisinin İtalya'ya döneceğini bildiriyordu. Venedik'e. Bu yeni yolculuk için Londra'da oturan iki İtalyan'ın hizmetlerini kabul edeceğini söylüyordu. Francesco ve Giulio Gentileschi:</p>

  <p>Artemisia'nın kardeşleri... Lanier Artemisia'dan lagüne gelip, kıyıda onlara katılmasını istiyordu ısrarla.</p>

  <p>İstek tam zamanında geliyordu. Artemisia bu çağrıyı hemen kabul etmişti.</p>

  <p>Nicholas Lanier, Artemisia Gentileschi: ayrı dünyaların insanları olsalar da, aynı soydan, aynı çamurdandılar. Savoie Kardinali'nin bu ayrıcalığı nasıl da uydurup onlara sağlamış olduğunu keşfedeceklerdi ve her ikisi de bu ayrıcalık için şükran duygulan besleyeceklerdi...</p>
</body>
</html>
