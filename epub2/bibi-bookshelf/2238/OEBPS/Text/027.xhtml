<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p style="text-align: right;"><br /></p>

  <p style="text-align: right;">Stiattesi'lerin Evi</p>

  <p style="text-align: right;">Artemisia'nın Odası</p>

  <p style="text-align: right;">13 Kasım 1615</p>

  <p><br /></p>

  <p>Artemisia, ensesini yastıklara gömmüş, gözleri kapalı halde, yatağın örtüsü üzerinde dinleniyordu. Kolu gergin durumdaydı, eli, hemen yanı başına kurdurduğu hasır beşiği tutuyordu. Yeni doğan bebeğini yıkamıştı. Cristofana beş günlüktü.</p>

  <p>Suyla dolu iki bakır leğen, bezler, kundak bezleri odanın içinde şuraya buraya atılmış halde duruyordu. Artemisia kendinde, kalkıp odasını düzeltecek cesareti göremiyordu.</p>

  <p>Yine de beklediği konuklar vardı; özellikle Buonarroti le Jeune'ün hizmetkarı, ona bizzat elden verilmek üzere üç florinlik avans getirecekti. Ve daha başka kimler? Komşular, dostlar, aile mi?</p>

  <p>Lohusalıktan çıkma töreni için, Pierantonio'nun annesi aylar öncesinden Artemisia'nın giysilerini seçmişti: Genç kadının en güzel giysisi ve takıları üstündeydi. Ama doğumdan sonra ilk kez sırtına taktığı kadife yeleği, göğüslerini acıtacak kadar sıkıyordu. Sütünün fazla gelişi göğüslerini şişiriyordu. Bu yüzden de ağrısı vardı, öyle ki sonunda doktor iki kez sütü çekmek zorunda kaldı, ilkinde meme başını delerek, öbüründe şınngalı pompayla.</p>

  <p>Artemisia içini çekti: Ah ne çok istiyordu onu emzirmeyi, Giovan Battista'yı beslediği gibi beslemeyi. Ama kayın validesi karşı çıkıyordu.</p>

  <p>Daha gebeliğinin üçüncü ayına girdiğinde, yaşlı kadın soylu aileler arasında adetten olduğu üzere bir sütanne bulmanın peşine düştü.</p>

  <p>Gelininin sütünün yaramadığını ileri sürüyordu. Artemisia'nın resim yaparken kullandığı verniğin, kokuların, yağların Giovan Battista'yı zehirlediğini, bütün bu Tanrı'nın cezası maddeler yüzünden çocukcağızın sürekli hasta olduğunu, o kadar ki, Pierantonio'nun sonunda korkmaya başladığını öne sürüyordu. Kim bilir, belki de bu kez Artemisia ve resim belasının sonunda ucube gibi bir yaratığın doğmasına neden olacaktı!</p>

  <p>Artemisia'ya gelince, o ikinci hamileliğinde hiç sıkıntı çekmemişti.</p>

  <p>Durumu çok doğal gibi gözüküyordu. Gözaltında bile olsa bir yolunu bulup tüm ilkelere karşı gelerek her ay saçlarını yıkıyordu -her tür temizliğin bebeğin sağlığı için zararlı olduğu ilkesi gibi- ve sabah bulantılarını kessin diye gizlice selvi yaprağı kaynatıp içmişti. Asla resim yapmaya ara vermemişti. Aynı Giovan Battsta'da olduğu gibi, bebeğini birkaç saatte doğurmuştu. Ebesi haberi, bütün Floransa'ya yayıyordu bu kadar kolay, "pat diye doğuran" birini daha önce hiç görmediğini anlatıyordu her yerde.</p>

  <p>Kapı açıldı, Pierantonio kafasını içeri soktu.</p>

  <p>— Florinleri aldın mı? diye sordu tekdüze bir sesle.</p>

  <p>Artemisia gözlerini açmadan, 'Hayır' anlamına gelen işaretler yaptı. Ama küçük, kararsız, ona doğru koşan ayak sesleri duydu, dikildi ve kollarını uzattı. Giovan Battista yatağın üstüne çıktı. İki yaşlarında küçük bir erkek çocuktu. Yanakları ateşten alev alevdi.</p>

  <p>Oğlunu bağrına basmaktan fiziksel bir sevinç duyardı her zaman. Yumuk yumuk ellerine dokunur, karnını ovalar, ince telli sarı saçlarını okşardı.</p>

  <p>Yalnızca, onu yatağına yatırma zevkini yaşamak için bile Floransa'yı bir baştan bir başa dolaşabilirdi. Alnına doğru haç işareti yaparak onu kutsar, uykuya dalana kadar uzun uzun yüzüne bakardı.</p>

  <p>Çocuğuyla baş başa kaldığı bu yalnızlık anlarında, bütün varlığında geçmişle şu anı bir araya getirmeyi başarır gibi, bir rahatlamaya kavuşuyordu.</p>

  <p>O yaşlardayken, Marco'yu -anneleri öldüğünde iki yaşındaydı eteklerine atılırken- Roma'yı dört dolanırken gözünün önüne getiriyordu. Francesco'yu ve Giulio'yu tartışmaktan şaşkına dönmüş halleriyle, ona varıp aralarını bulmasını ve teselli etmesini bekleyen iki kardeşi geçiriyordu gözünün önünden. Onları düşünüyordu -üç erkek kardeşini, ilk çocuklarını yani- bir yandan da onları babalarına karşı koruyamadığı için kendini suçluyordu.</p>

  <p>Agostino Tassi yaşamına girdiğinde, onları kendi hallerine bırakmış, yazgılarına terk etmişti. Bugün koskoca adam olmuşlardı. Onları hayal etmeye çalışıyordu. Uzun boyu ve güzel kız yüzüyle Francesco; daha sert görünümlü olan ve kendisinden büyüklere dik kafalılık gösteren Giulio ve "yavrucuğu" Marco; onu hep savunan kardeşi...</p>

  <p>— Derhal in oradan aşağıya! diye buyurdu Pierantonio.</p>

  <p>Leğenleri zor bela topladı, bezleri ağır ağır sardı, katladı, kundakları büktü. Kadınlara özgü bu tür işleri, yatağın çevresinde sanki bir şeyler öğrenmek istiyormuş gibi dolanarak yerine getiriyordu:</p>

  <p>— Peki, ne kadar kazanacağını sanıyorsun? "Bilmiyorum" anlamında omuzlarını silkti Artemisia.</p>

  <p>— Eczacı her gün benden borcunu isteyip duruyor. Giovan Battista bana neredeyse bir servete patlıyor... Fıtığı var ya...</p>

  <p>— Ona ısmarladığın şu korkunç demir kemeri takmıyor bile; geri ver onu!</p>

  <p>Pierantonio karısına öfke ile korkunun karıştığı bir bakışla baktı.</p>

  <p>Oğluna gösterdiği özen, hastalıkları süresince sabahlara dek başında bekleyişi ve merakı, ona doğanın bir yanılgısı gibi gözüküyordu.</p>

  <p>Artemisia'nın bu gariplikleri sinirlerine dokunuyordu. Ama küçük oğlu Giovan Battista'nın Gesü Bambino kılığında yapılmış portrelerini kolayca sattığından bu durumdan hiç şikayetçi olmuyordu.</p>

  <p>— Çok açık, bütün kaprislerine göz yumuyorsun, diye homurdandı Pierantonio.</p>

  <p>— Kaprislerine mi? Çığlıklarını işitmedin mi? Zavallı çocuk bu demir kemer içindeyken ona gereksiz bir işkence yapıyorsun!</p>

  <p>— Yaptığım her şey kötüdür zaten!</p>

  <p>— Hiçbir zaman öyle demedim! Sadece o çok masraf yaptık...</p>

  <p>— Hata kimin?</p>

  <p>— Ne demezsin! Sonra bir de, ne bileyim ben harcamaların dörtte üçünü bilmiyorum.</p>

  <p>— Bunun seni hiç mi hiç ilgilendirmediğini hatırlatırım sana!</p>

  <p>— Ama herkes benden para istiyor.</p>

  <p>— Ne önemi var.</p>

  <p>— Nasıl "ne önemi var?" diye yineledi ses tonunu yükselterek,</p>

  <p>— Buonarroti ile riske girmezsin.</p>

  <p>— Ama sonunda mahkûm olan benim.</p>

  <p>1613 ile 1616 yılları arasında, Artemisia Lomi adı, sonuçta tam on bir kez Floransa mahkemeleri önünde borçları yüzünden anılmıştır.</p>

  <p>Çerçeveciler, bezciler, eczacılar, iş yaptığı herkes ondan davacı oluyordu. Soruşturmalar, karşı soruşturmalar derken böylece on bir kez ödeme yapmak zorunda kalacaktı.</p>

  <p>Bazen sorumlu kendisi olmuyordu. Onun bilgisi olmadan Pierantonio'nun borç paralarla kendi özel harcamalarını karşıladığı oluyordu. Ama borç verenler, Artemisia'yı inatla takip ediyorlardı.</p>

  <p>Çünkü bu garip sanatçı çiftin evinde, çalışıp kazananın kadın olduğunu biliyorlardı. Her ikisi adına da borcu iade edebilmek için Artemisia'nın yalnızca oldukça güçlü koruyucuları olduğunun bilincindeydiler.</p>

  <p>Artemisia'nın başarılı parlayışı, Stiattesi'lerin mali yıkımlarının iğrençliğini daha da ağırlaştırmaktan öteye gitmiyordu.</p>

  <p>Onu, yani Artemisia'yı sanatkar derneklerinin takip ve kovuşturmalarından tek bir kurum kurtarabilirdi: Accademia del Disegno. Ama, yarım yüzyıllık varlığı boyunca, Accademia del Disegno hiçbir zaman sıraları arasında kadınlara yer vermemişti.</p>

  <p>Akademinin isim babası olan Grandük'ün koruması ve onun temsilcisinin ağırlığı -ki bunlardan birisi Aurelio Lomi amca idi- hiç olmazsa Artemisia'nın faiz ödemelerinin kocasınınkinden farklı tutulmasını sağlayacaktı. Artemisia eğer, yüz kadar üyesi olan küçük derneğe aitse, bu durumda, kocası Pierantonio'nün belirlediği loncalara bağımlı olmaktan vazgeçmeliydi.</p>

  <p>Artemisia bunu düşlüyordu.</p>

  <p>Accademia del Disegno'ya dahil olmak: Burası Titien'in, Michaelangelo'nun da alınmak için başvurdukları, sanat dünyasının en ayrıcalıklı örgütlerinden biriydi. Seçkin ressam, heykeltraş ve mimarlarla, seçkin hocalar ve bilginleri bir araya getiren bir dernek.</p>

  <p>Kimilerinin isteklerine, kimilerinin eksikliklerine karşı üyelerini koruma yetkisini elinde tutan bir dernek.</p>

  <p>1563'te Giorgio Vasari tarafından kurulan Accademia del Disegno, 1616 yılına gelindiğinde, kurucusunun isteği doğrultusunda çift yönlü amacını korumaktaydı: Genç sanatçıların yetiştirilmesi ve akademik tartışmalar yapılması. Borgo Bitti Sistersiyen Manastırı'nda hazırlanmış iki anfinin -biri çalışma salonu, ikincisi ise tartışma salonu- çok açık bir biçimde yansıttığı çalışmalar...</p>

  <p>Ortaçağ öğrenim geleneğini izleyen Roma'nın tersine -çırak çok genç yaşta atölyeye girer, toprak boyalan ezer, tuvaller hazırlar, kuramdan önce tekniğini uygulardı- Floransa'da matematik ve fizik dersleri, perspektif ve desen dersleri, acemi çırak, daha eline bir fırça geçirecek cesareti göstermeden önce verilirdi. Bu, "resim sanatını bilimsel düzeye, pratik bir iş düzeyine yükseltmek" amacını güden Leonardo da Vinci'nin fikriydi. Sanatkarı sanatçıya, resimi şiire dönüştürmek. Accademia del Disegno bu amaçla doğmuştu.</p>

  <p>I. Cosme yakın bir tarihte desen akademisine seçilmiş üyelikleri soylular arasından ayrıcalıklı kişilere vermişti. Silah onlardaydı. Sivil yaşamda herhangi bir nedenle onları aralarında bölünmeye götüren veya dış dünyaya karşı tavır aldırtan durumlarda, ya kendiliklerinden ya da derebeylerinin ve prensin buyruğuyla, konuya el atarlardı:</p>

  <p>Bütün yargı kararları, üyelerin temsilcisi olan üç konsülün, Grandük'ün ve bizzat Grandük tarafından aylıkla görevlendirilen ve Grandük'ün şahsına bağlı olan yüksek yargı görevlilerinin önüne bir kez daha dönüp gelirdi. Bu ayrıcalıklı kişiler, ressamlar, heykeltraşlar ve büyük mimarlarla işçi loncaları arasında çıkan bozuşmaları kamuya duyururlardı.</p>

  <p>Doğduğu kentin kendisine taptığı, yan tanrı katına çıkardığı Michel piü che mortel, Angel divino diye nitelendirilen Michaelangelo sayesinde, sanatçının statüsü Floransa toplumunda değişmişti. Bu yeni toplumsal durum, Accademi'nin vasisinin ve prensin yetkesi dışında -ki bu güç fiilen (ipso facto) olarak genç akademisyenin, ana baba yetkesinden sıyrılmasını birlikte getiren mutlak güçtü- başkaca her tür yetkinin, reddine izin vermekteydi.</p>

  <p>Hareket özgürlüğünün -vasi, baba, erkek kardeş ve mundualdus* olmaksızın- zayıf cinse tanınmaması bile, tek başına yasal olarak ömür boyu reşit sayılmayan kadınların Akademi sıralarına dek ulaşmasını yasaklamaya yetip de artıyordu! Öyle ki, yirmi beş yaşından daha genç sanatçıların bağımlı olduğu aile başkanının babalık yetkesinin, konsüllerin hukuksal yetkesine geçişini kabul ettiğini belirterek, yasal olarak tanıdığını bildirmek zorundaydı. Aktin, baba tarafının izni ve onayı ile gerçekleştirilmesi zorunluluğu vardı.</p>

  <p style="text-align: right;">* mundualdus: (Latince.) Hukuku koruyucu kişi.</p>

  <p>Eğer bütün geleneklere karşı çıkarak Accademia del Disegno, Sistersiyen Manastın'nın mahkeme binasındaki, tartışma salonuna bir gün Artemisia Lomi'yi kabul etseydi, Artemisia yasalardan Gentileschi'nin Toscana'da bulunmasını isteyecekti. Oraya gelmesini onun onayını ve kefil olmasını zorunlu olarak isteyecekti...</p>

  <p>Artemisia, babasından, ona asla tanımayacağı bir şeyi kendi üstüne alacaktı: Bu seçkinler topluluğuna dahil olma onurunu Floransa tarihinde ilk kez oluyordu. Artemisia tam yirmi üç yaşında.</p>

  <p>Babasından şan ve şöhretini koparacaktı. Tabii özgürlüğünü de.</p>
</body>
</html>
