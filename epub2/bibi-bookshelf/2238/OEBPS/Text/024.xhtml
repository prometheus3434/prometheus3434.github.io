<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p style="text-align: right;"><br /></p>

  <p style="text-align: right;">Santo Spirito in Sassia Kilisesi</p>

  <p style="text-align: right;">29 Kasım 1612, Perşembe</p>

  <p><br /></p>

  <p>— Petrus Antonius Vincentis Stiattesi Florentinus, Floransalı Vincenzo Stiattesi oğlu Pierantonio...</p>

  <p>Santo Spirito Kilisesi'nin orgu altında, ayakta durmuş, hayatını geçirdiği bu yerde, yaşamının son iki yılını düşünüyordu. Her anı daha bir acı veriyordu, öyle ki, acının etkisi altında, onun zorlamasıyla öne doğru çöküyordu."Hayatımı, kızıma, en soylu sanatı öğretmeye harcadım... Her şeyim ona miras: Bildiklerim, başarılarım."</p>

  <p>— Matrimonium, contracterat per verba et praesensis in eadem chiesa cum Artemitsia filia di Dominus Horatius... Git, bizzat kendin tanıklar huzurunda evlenmek için kiliseye başvur, Orazio ustanın kızı Artemisia ile...</p>

  <p>"Ona hayatımı verdim... Olana bak sen!"</p>

  <p>Mihrabın önünde sürünen yanardöner ipek giysisi içinde Orazio onun sırtını görüyordu. Sağ elini, koşulların zorla ona verdiği adamın sağ eli içinde tutuyordu. Sol ellerini avuç içleri kutsal anmalıklara dönük biçimde yemin etmek için kaldırmışlardı.</p>

  <p>"Evet, sonunda bunları görmek için nice acı, nice keder! Pierantonio Stiattesi... Başıboşun teki, borca batmış bir deli... Agostino Tassi benzeri biri!"</p>

  <p>Orazio kararını ilk bakışta vermişti... Bu kadife yelek, şu tüylü şapka:</p>

  <p>Pierantonio zevke düşkün biriydi, kumarı ve kızları çok seviyordu...</p>

  <p>Ama daha bu neydi ki! Onu atölyesinde ağırlarken, Orazio Gentileschi bu çocuğun hiç de ondan bekledikleri anlamda resimle ilişkisinin olmadığını biliyordu. Şimdi anlıyordu, Pierantonio Stiattesi, mesleğin en berbat, en kötü sınıfına dahildi, sanata hiç mi hiç aldırmayan, garzoni sürüsündendi. Böylelerinden Roma'da yüzlerce vardı. "Ressammış, bu koyunun sadece resim aletleri var:</p>

  <p>Henüz kullanmayı bile bilmediği türden... Asla bir sanatçı olamaz. Bir zanaatkar... Berbat bir küçük zanaatçı."</p>

  <p>Orazio yıllardır ilk kez, babasını düşünüyordu; yaşlı mücevher işlemecisini, altın taşlar üzerine eğilmiş haliyle gözünün önüne getiriyordu... Sonra erkek kardeşini hatırladı, iskeleler üzerindeydi, Pisa Katedrali'nin kubbesini boyuyordu. Kendisini de düşünüyordu, Roma'nın bütün ölümsüz yerlerine imzasını atmıştı.</p>

  <p>"... Bu çalışma, bu kavgalar, başarılar, zaferler, böylesi bir sonuç içinmiş, öyle ya!"</p>

  <p>Üzüntü içinde, daldığı düşüncelerini daha fazla ortaya dökmeye cesaret edemiyordu... Nice zahmet, nice düş, sonunda kızını berbat bir yaşama bağlamak için miydi? "Adımı ve soyadımı karanlığa gömmek içinmiş!"</p>

  <p>Dava sonucuna rağmen, Gentileschi artık Sanatçılar Mahallesi'nde gözükmüyordu. Agostino'nun sürülmesi olay yaratmıştı. Orazio'ya karşı öç alma olasılığını öngören yargıçlar, insanları iyi tanırlardı...</p>

  <p>Eğer mahkûmun yandaşları o saat Santo Spirito in Sassia Kilisesinin üçüncü bölümünde yapılmakta olan törenin ne tür bir tören olduğunu bilseler, Tanrı bilir ne gibi bir zorbalığa başvururlardı.</p>

  <p>Otuzlar Konsili tarafından geliştirilen yeni yasaya göre, evlenme ilanları duyurulmuştu. Piskoposluk üyesi Lelio Guidicciano'nun araya girmesi sayesinde duyuru üç kez değil, bir kez yapılmıştı.</p>

  <p>Gelinin solunda tanık olarak bulunması bu işe bir ağırlık, bir görkemlilik katmıştı. Ne var ki, Artemisia'nın başında Roma Adetlerine göre mutlaka takılması gereken çiçek tacı yoktu ve mihrap süslenmemişti. Az sayıdaki konuklar arasından tek bir kadın bile dua etmiyordu. Gelinin giysisini mihrabın basamaklarında düzeltip duran tek bir kadın yoktu. Kilisede görülmesi adetten olan sofu kadınlar bile San Spirito'ya giremiyorlardı. Kapılar, akşam duasından sonra silahlı baskın korkusuyla kapatılmıştı.</p>

  <p>Karanlıkta bir büyük mum gibi ışıyan bu şapel dışında koro kısmı, şahın -bütün kilise yani- karanlıklara gömülmüştü. Orazio Gentileschi akşam vakti, gizlice kızını evlendiriyordu. Hem de istemeye istemeye!</p>

  <p>Neler uydurmuştu da Giovan Battista Stiattesi onun rızasını koparmıştı acaba? Nasıl olmuştu da Agostino'ya atılan son darbelerin sıcağında, sonra zafer kazanmanın verdiği sarhoşlukla, noter, Orazio'ya artık geri alamayacağı bir anlaşma metnini imzalatmayı başarmıştı? Kızını vermek -ya da onu geri almak- hakkını yitirmişti.</p>

  <p>Yüce karar Artemisia'ya aitti.</p>

  <p>Bu saatten sonra yalnızca o, kendisine sunulan kocayı kabul etmek veya geri çevirmek yetkisini elinde tutuyordu.</p>

  <p>XXIV. dönemini evlilik konusuna ayıran Otuzlar Konsili bu konuda gayet açık ve kesindi: Hiç kimse yedinci kutsiyet olan evliliği baskı altında, zorla kabul edemezdi. Eşlerin özgür istemi -tek eşlilik ve ayrılmazlık kurallarıyla birlikte- evlilik bağının sine qua non, (olmazsa olmaz) koşulu oluyordu.</p>

  <p>Biraz sonra, Artemisia Gentileschi bağımlanacaktı. Tek başına gidip bağlanacaktı hem. Belki de hayatında ilk kez özgürce bağlanacaktı.</p>

  <p>— Kabul etme! Kabul etme onu, ya da çek git hayatımdan! diye haykırıyordu ruhunun derin kargaşası içinde Orazio. Bu acıyı çekmektense ondan yoksun kalmayı yeğlerdi doğrusu...</p>

  <p>Gitsin, başkasına ait olsun, bir başkasına bağlansın -hatta başkasını sevecek olsun!- bunlar Orazio'da öğürmeye yakın bir bedensel acıya neden oluyordu... "Ya kabul etme ya da çek git!" Onu, kızını kaybetmeyi kabulleniyordu evet, ama oralardan çekip gitmesi koşuluyla. Orazio Gentileschi'nin kızı yoktu artık. Artemisia hiç yaşamamıştı.</p>

  <p>"Evet gitsin, Roma'yi terk etsin, gözüme gözükmesin!"</p>

  <p>Heyecandan boğazı sıkılıyor gibi oluyordu yaşlı ressamın. Yarın Artemisia'nın kocası onu kendi memleketine, evine götürecekti.</p>

  <p>Uzakta, Floransa'da yaşayacaktı kızı... Orazio almıştı bu karan... Ama kararı alan gerçekten de kendisi miydi, bir başkası mıydı yoksa?</p>

  <p>Pierantonio Stiattesi mi? Kimdi peki Artemisia'yı Toscana'ya, Agostino Tassi'nin ustalık alanına götüren? Orazio'nun kafasında düşünceler birbirini kovalıyor, çırpınıyor, birbirlerine karşı çıkıyorlardı. Kafası allak bullaktı... Sorular düzensiz bir biçimde dönüp duruyordu, mantıklı düşünebilmesi olanaksız gibiydi... Evet, Artemisia Agostino'nun vaat ettiği gibi, Floransa'ya gidiyordu.</p>

  <p>Zaferin tadı buruktu... Agostino da sürgün yeri olarak Floransa'yı mı seçecekti acaba? Ceza uygulamaya konulacak mıydı? Agostino sonsuzu dek Roma'yı terk mi ediyordu?</p>

  <p>Dönüp dönüp aynı düşünceye varıyordu: Neden Artemisia'nın Pierantonio ile evlenmesine izin vermişti?</p>

  <p>Bu kilisede ikinci defadır, sevdiği kadını kaybediyordu, eşi yada kızı, ne fark ederdi.</p>

  <p>"... Ama eğer beni terk edersen Artemisia, kendini inkar etmiş olursun! diye sessizce ona bağırıyordu adeta. Seni öylesine büyük bir ressam yaptım ki, hiçbir üstat sana yetişemez!"</p>

  <p>Hesap, kitap edip, kardinalin önünde sarfetmiş olduğu bu sözlerin bütün ağırlığını bu gün burada duyumsuyordu...</p>

  <p>"Kabul etme onu, Roma'da benimle kal ya da birlikte kaçalım! Cenova'ya gidelim, eğer Roma'da kalmak ağırına gidiyorsa, Turin'e, Venedik'e gidelim... Birlikte her işin üstesinden gelebiliriz! Bir fırça nasıl tutulur, onu bile bilemeyen bu aptal herifle, nice değerli yeteneklerini mahvedeceksin. Benimle birlikte ise... kendini tamamlayacaksın! O adam yeteneğinden -benim deham- çok ona vereceğim paracıkları istiyor. Eğer peşinden gidersen sanatın biter, bataklıktan gerisin geri dönersin."</p>

  <p>Artemisia başı önünde, alttan alta Tanrı'nın ona uygun gördüğü kocaya doğru bakıyordu. Onunla aynı gün öğleden sonra ilk kez karşılaşmıştı. Tanrı onun genç olmasını, yakışıklı ve iyi biri olmasını istiyordu...</p>

  <p>16 Ocak 1584'te dünyaya gelen Pierantonio bu gün yirmi sekiz yaşındaydı. Neredeyse ondan on yaş daha büyüktü. Campaccio Sokağı'nda terzilik yapan babası Vincenzo Stiattesi'den mi, yoksa terzi olan amcalarından mı geliyordu güzel kumaşlara olan tutkusu?</p>

  <p>Orazio'nun acı bir alayla belirttiği gibi, Pierantonio kendisine gösterdiği özen açısından Agostino'ya benziyordu. Uzun boyu, zayıflığı ve onda yumuşaklık, sevimlilik, hafiflik gibi nitelikler oluşturan bir tür kayganlık hali, Pierantonio'ya ağabeyi Giovan Battista'dan geçmişti. Her ikisinde ortak olan yan: Zarafetti.</p>

  <p>Artemisia'yı görünce, Pierantonio da çok şaşırmıştı. Onun böylesine güzel olacağını ummuyordu. Salt çeyiz parası için kabullendiği bu onursuz kız, onun borçlarını temizleyen bu eş, kafasında tasarladığı görüntüye hiç uymuyordu. Görkemliliği, cinselliği karşısında kardeşi Giovan Battista gibi, çarpılmışa dönen Pierantonio, hanıma aynı biçimde bir reveransla, korka korka karşılık vermişti...</p>

  <p>"Güvenme ona, güvenme, diye bağırıyordu kafasında Orazio, şimdi sana saygılı gözükür, ama yakında seni aşağılayacaktır... Üç kardeşin ve ben, bize yaptıkların için seni öldürebilirdik! Bu adamın seni, bir başkasının kirlettiği seni, ne diye kabullendiğini sanıyorsun? Neden?</p>

  <p>Çünkü sen onun mahvolmadan önceki son kozusun, borçları yüzünden hapise düşmesini engelleyecek; Tanrı bilir ama, başına felaket gelmeden önce elindeki son koz! Seninle dalgasını geçtikten sonra, tekrar eski haline dönecektir. Ne diye onursuz bir kadını kabul etsin ki? Gerdek gecesi başına gelenleri öğrenince neler olur, geç, geç onları, gerdek odasının gizleri... Ama bütün Roma, bütün Floransa, Agostino'nun sana sahip olduğunu biliyor, bütün İtalya gülecek arkasından... Güvenme... Çeyiz parana rağmen, iyi bir eş olacak özellikler yok sende, adam pek yakında fark eder bunu... Erdemli bir kadın kumaş dokumayı, örgüyü, dikişi, yemek yapmayı bilmelidir, sen babanın evini bile derleyip toplayamadın... Doğa insanların cinsiyetini, öğrenime ya da bilime göre ayarlamamıştır canım! Sen mesleğinde kocandan daha çok şey biliyorsun, çok daha fazla..."</p>

  <p>Artemisia, mihrabın önünde ayakta durmuş, önünde dikili duran büyük boy İsa'lı çarmıhı seyretmekteydi; İsa öylesine solgun, öylesine beyazdı ki!</p>

  <p>Korku ve neşeyle karışık bir coşkuyla; acı çekmekte olan bu erkeğin yüzüne sesleniyordu Artemisia:</p>

  <p>"Tanrım, bizlere huzur ver, hep yanımızda ol; sevgi ver bize..."</p>

  <p>"Hayır, her şeye birden sahip olamazsın! diye sessizce haykırıyordu Orazio. Şu ölümlü dünyada mutluluğa ve yüzyıllar boyu sürecek ölümsüzlüğe sahip olamazsın. Seçmek zorundasın!"</p>

  <p>"Tanrım, desteğini eksik etme, yalnızca kocamın duygularını hissedeyim. O neşeli olduğunda, neşeli olmamı sağla..." Artemisia haça bakarken ateş içindeydi: İsa'nın öne eğik yüzü onu dinliyor gibi gözüküyordu. "O kederli olduğunda, benim de kederli olmam için güç ver."</p>

  <p>Rahip şöyle diyordu:</p>

  <p>— İkisi tek vücut olacak...</p>

  <p>"Seçimini yap, Artemisia! Küçüklükle büyük olmak, hiçlikle sonsuzluk ve onunla benim aramda seçimini yap!"</p>

  <p>Mum damlasının düşme sesinin bile duyulduğu öylesine derin bir sessizlikte, Artemisia babasının çığlıklarını işitmiyordu.</p>

  <p>Agostino'yu mahkûm eden yargı kararından bu yana, Artemisia'nın Pierantonio ile evlenme ilanının asıldığından bu yana, Artemisia'nın aklı havadaydı, dalgın, başıboş dolaşıp duruyordu. Yüreği hafiflemiş halde, sıkıntıdan da, umuttan da uzakta, daldan dala koşuyordu.</p>

  <p>Hayır, öcünü almış olmanın esrikliği içinde değildi... Bir şaşkınlık, duygusuzluk ve henüz tanımakta olduğu bir varlıkla kuşatılmış halde bırakan bir sessizlik içindeydi. Nice zamandan beri yitik bir varlık...</p>

  <p>Kendini garip bir biçimde yeniden buluşu onu şaşırtıyordu: Evli bir kadın! İşte her zaman istediği bir şeyi bu gün elde etmiş oluyordu.</p>

  <p>Gerçekleşen bu dilek, bu barışma duygusunu, içten içe kendini buluşunu doğrulamaktaydı.</p>

  <p>Geriye kalanları düşündüğü yoktu. Hele hele yanı başında ayakta duran adamla birlikteyken onları bekleyen yaşamı hiç düşündüğü yoktu. Bu adama sonsuz minnet ve şükran duyuyordu.</p>

  <p>"Dikkat et! Sana, şimdiden ileriyi görüp söylediklerime dikkat et..!</p>

  <p>Onunla gidersen, bu orta çaplı adam seni deliğe tıkayacak. Asla büyük bir ressam olamayacaksın..."</p>

  <p>Sayıklamaları arasında Orazio, kızının berrak sesini dinliyor muydu acaba? Rahibin ardından yineliyordu:</p>

  <p>— Pierantonio, beni istiyor musun?</p>

  <p>— Evet, Artemisia, sen beni istiyor musun?</p>

  <p>— Hayır!</p>

  <p>Orazio'nun bu acı çığlığı, koro yerinde çınladı. Artemisia'nın sendelediğini gördü. Şaşıran rahip, piskoposluk üyesi Lelio Guidicciono'ya, ne oluyor, der gibi baktı ve tanıklara sordu:</p>

  <p>— Nikaha bir engel mi var?</p>

  <p>Artemisia tereddüt eder gibi durdu. Sonra geriye döndü. Karanlıkta babasını arıyordu. İşte o zaman ayakta duran Orazio'yu gördü: Kara bir siluet gibi orgun altında ezilmişti. Orazio, duraksayarak sıralar arasında ilerledi.</p>

  <p>— Hatırlasana, diye geveledi, ben hep haklı çıktım... Beni dinlemiş olsaydın, bana müsaade etmiş olsaydın...</p>

  <p>— Babacığım...</p>

  <p>Artemisia dizlerinin üzerine çöktü.</p>

  <p>— Baba, kutsayın beni, diye mırıldandı.</p>

  <p>İşte o an, Giovan Battiste, Artemisia'nın üç erkek kardeşi, rahip, damat, Orazio'nun gergin yüzünün çözüldüğünü gördüler. Yüz çizgileri -alnı, ağzı, gözleri- erimiş, dağılmış gibiydi. Her şey çözülüyordu. Maske düşüyordu.</p>

  <p>Son bir gayretle yeniden çabaladı, kızını yerden kaldırmak istedi.</p>

  <p>Ama kolunu gerisin geri indirdi ve bedeni dengesini kaybedince sendeledi, konuşmak istedi. Ama dudakları titriyordu. Tek söz edemedi. Heyecandan ancak kızının üstüne doğru eğitebildi. Orada eğilmiş halde, havada asılı gibi kalakaldı...</p>

  <p>Artemisia, yüzünü yukarı kaldırmıştı. Bitimsiz bir tutku, sevgi ve tatlılıkla yalvarıyordu ona. Orazio öyle bir sarsıldı ki artık kendini savunacak hali kalmadı. Başını göğsü üstüne bıraktı. Ağlıyordu.</p>

  <p>Diz çökmüş bu kadında, birçok kez tablolarında vermeye çalıştığı sevginin sahibini, İsa'nın aşığını gördüğünü mü sanıyordu acaba? İsa Peygamberin ayaklarına kendini atmış, İsa'ya sarılmış ve onu sevgisine hapsetmiş Marie Madeleine'i mi yani? Madelaine'in Job'la birlikte ona: "Beni kutsayana kadar sizi terk etmeyeceğim" deyişini, ya da Job'dan daha da ileri giderek, "Beni kutsamış olsanız da, sizi terk etmeyeceğim" deyişini duyduğunu sanıyordu? İsa, Madeleine'i kutsuyor, Madeleine ise onu terk etmiyordu...</p>

  <p>Azize'nin görüntüsü siliniyordu çoktan, yerini bir başka anıya, daha derinlere inen içtenlikle bir duyguya bırakıyordu.</p>

  <p>Bu biçimde, kadının üstüne eğilen, onu tutan, kucağında taşıdığı küçük kızın, Artemisia'nın ağırlığını duyumsuyordu. Etinden kopma bir et...</p>

  <p>Elinden tutmuştu, eliyle yukarı kaldırmıştı, ağırlığını duyuyordu yine... Sıcaklığı onu sarmalıyor, ona nüfuz ediyordu.</p>

  <p>Bu kız çocuğuna, bu kadına bir biçim vermek, onu yetiştirmek istemişti -bir görüntü, bir düş, bir düşünce, kendisinin ve tutkusunun bir uzantısı, resim sanatının simgesi- kızı gözyaşlarıyla parıldayan gözlerinin önünde yaşam buluyordu. Kendi gözyaşları mı, ağıtları mı, yoksa kızınınkiler miydi onu böylesine sarsan, bilemiyordu.</p>

  <p>Değiştirdiği, kılıktan kılığa soktuğu kızı, ayaklarına kapanmış, yeniden ete ve kemiğe bürünüp, yaşayan özgür bir kadında can bulması için Orazio'nun ona giydirdiği sembolleri soyunuyordu tek tek. Iraktan ırağa sözcükler belleğinden geçmekte; onu saran bu birleşme ve huzur bulma duygusuna tüm özünü veren sözcükler...</p>

  <p>Gayet özen göstererek ayrıldı, evladını sarmalayan kolunu çekti.</p>

  <p>— Sevgi, kopmasını arzu etmeyeceğin kadar güçlü bağlar ister, diye fısıldadı kulağına, onu rahatlatmak için.</p>

  <p>Birbirine sarılmış iki insan silueti birbirlerinden mumların alevleri önünde ayrılıyorlardı. Ama zaten karanlıkta yanıp tutuşanlar Orazio ve Artemisia idi.</p>

  <p>Beyaz elini hafifçe kızının başı üstüne koydu:</p>

  <p>— Aşk kendine sınır tanımaz... Aşkın kuralı arzulardır. Yasası ise iletimleri...</p>

  <p>Orazio'nun sesi kırılgandı:</p>

  <p>— ... Ölçüsü ise aşırılıklardır. Hıçkırıklar bu son sözcükleri yuttular. Babanın adına...</p>

  <p>Orazio İstavroz çıkarmada acele etti:</p>

  <p>— Seni kutsuyorum kızım.</p>

  <p>13 Aralık 1612 günü, Artemisia Floransa yollarına düşüyordu. Katırının iki yanına denk yapılmış rulo halinde, Borghese'in gözleri önünde yapmış olduğu deseni yanında götürüyordu. Babasını ardında, Roma'da bırakıyordu. Yirmi beş yıl boyunca birbirlerinden ayrı yaşayacaklardı. Ayrı geçen her saat onları umutsuzca birbirlerine daha çok bağlayacaktı.</p>

  <p>Başı yukarıda, kolunda kocası, Artemisia Medicis'lerin kentine doğru yol alıyordu.</p>
</body>
</html>
