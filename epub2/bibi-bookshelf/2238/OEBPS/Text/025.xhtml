<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3><br /></h3>

  <h3>Bölüm III - HOLOPHERNE</h3>

  <p style="text-align: right;">Pitti Sarayı</p>

  <p style="text-align: right;">17 Şubat 1615</p>

  <p><br /></p>

  <p>Artemisia'nın kocası ressam Pierantonio Stiattesi, Pitti Sarayı'nın devasa binalar bütününe giden yokuşu tırmandığı sırada yüzlerce davetli oraya gelmekteydi. Karnaval gecesinin puslu gökyüzünde, bina tutuşmuş gibi gözüküyordu. Gözükmeyen destekler içerisine tutturulan binlerce fiaccole her pencereyi, her kapıyı, her balkonu, her kornişi, hatta her köşe taşını çepeçevre sarmaktaydı. Akkor panltısıyla kaynaşan, bu tel örgü, kafesi andıran zemin katın kocaman kaya bloklarını sımsıkı saracak ve her taşı içine alacak şekilde kaldırım taşlarına kadar iniyordu. Özenle işlenmiş, ışık ve gölgenin ana kütleyi yer yer kabartma hale getirmiscesine oyuk oyuk ettiği bir mücevher kutusu içinde yer alan değerli bir parçaymış gibi üstünde alevlerin oynaştığı altınımsı-kızıl renkte bir kor ateş sanki...</p>

  <p>Pierantonio'nun ardındaki gece karanlığı, kalabalık, arabacı bağırtıları, at nalları ve Arno'ya kadar taş yollarda metal çemberli araba tekerlerinin tıkırtısıyla çın çın çınlıyordu. Artık, ne Vecchio Köprüsünde, ne Trinite Köprüsünde yayan yürünemiyordu. Gösteri, sarayın tiyatro salonunda (Sala della Commedia) saat dokuzda başlıyordu. Ama Floransa sokaklarında, soyluların, zengin burjuvaların ve Medicis yönetiminin ardı arkası gelmeyen geçidi karanlık bastırırken başlamıştı. Eee, şubat ayında da akşam erken olurdu!</p>

  <p>On beş yıldır, ki bu Marie de Medicis'nin -Dük Ferdinand'ın yeğeni- Fransa Kralı IV. Henri ile evlendiği tarihtir, duyulmadık görkemde kutlamalar, şölenler birbirini izlerdi. Prenslerin düğünleri için olağandı bu, ama vaftiz törenleri, cenaze törenleri, her şey geçit töreni için alaylar halinde dolaşmak için, gösteri ve piyasa için bir bahaneydi. Her yıl, karnaval sırasında, görkemli açık hava gösterileri yapılır, Arno'da deniz savaşları canlandırılır, Santa Maria Novella Meydanı'nda Roma savaş arabaları yarışı düzenlenirdi. Bu gösterilere halk ve soylular sınıfı katılırdı. Grandük ayak vurarak oynanan ve calcio adı verilen oyunu oynar, bu arada soylu dostları savaş arabalarında hava atarlardı.</p>

  <p>Papaların, saray efradının tersine, Toscana Sarayı çok genç insanlardan oluşmaktaydı. Altı yıldır hüküm süren II. Cosme reşit yaşını henüz geçmişti: Daha yirmi beş yaşındaydı, kız ve erkek arkadaşlarıyla -yirmi dördündeki Eleonora, yirmi ikisindeki Caterina, Francesco yirmi bir, Calo on dokuz ve Lorenzo on sekiz- tek istediği eğlenmekti. Yine Roma'nın tersine burada, Floransa'da ortalıkta dolaşan kadınlardı: Grandük'ün kayınvalidesi, Christine de Lorraine ve Habsbourg'lardan Marie-Madelaine burada farklı rollerdeydiler.</p>

  <p>İkisi de hem rakip, hem sofuydular -üstelik biri ötekinden yobaz- yine de lüksü ve deliler gibi eğlenmeyi seviyorlardı. Cüceleri, köpekleri, soytarıları, maymunları, beylerinin amlemini taşıyan özel uşak kılıkları içinde, hanımların dairelerine bitişik büyük yan odaları dolduruyorlardı. Çok sayıda hanımefendi, kokulu pudralar serpili yastıkları şişirilmiş eteklerini, bitişik nizam dairelerinde, galeriler boyu sonu gelmez aynalar önünde gezdirip duruyorlardı.</p>

  <p>Burada taşlar yalnızca piskoposların ayin külahlarını ve asalarını süslemezlerdi. Sanat ve bilim, yalnızca kardinallerin okullarında tartışılmadı. Burada Venedik'ten gelen danteller, Bağdat'tan gelen ipekler, kadın fısıltıları ile birlikte yerdeki halılar üzerinde hışırdıyordu. Doğu'dan gelen inciler güvercin gerdanlarda yuvarlanıyordu: Roma, Floransa -en az üç yüz kilometrelik- iki kent, iki devlet, iki dünya!</p>

  <p>Papalık yöneticileri Kilise'nin gücünü yaymaya -sonsuza dek dünyada yerleşik hale getirmeye- çabalarken, V. Paul Borghese çok sınırlı papalık süresi boyunca ailesini zenginleştirmeye çalışırken; Medicis'lerin evi yüz yıllık egemenlikleri boyunca, yanıltıcı bir güvenlik duygusu içerisinde uyuya kalmıştı. XVII. yüzyıl başlangıcında hiçbir siyasal tasarı, Floransa Sarayı'nı canlı kılmıyor, kente hareket getirmiyordu.</p>

  <p>Toplumdaki aşırı kaynaşma, her ortamdan insanın geçmişine bağlılık duygusuna kapılmasına olanak tanıyordu. Öyle ki, halk kendisine barışı getirdiğini iddia eden, onun acılarını, sevinçlerini paylaşmış gibi gözüken, binbir türlü eğlenceyi mevsimine göre ayaklarına getiren bu oligarşi boyunduruğunu kabulleniyordu. Soylu sınıfa gelince, tarihinin temel sorunlarını kafa yormayı artık istemiyordu.</p>

  <p>Ama sanata hizmet, -öğrenme ve eğlenme amaçlı bütün sanatlara,- zarafetin peşinde olmak, duygularda incelmeyi olabildiğince ileri götürmek, entelektüel merak ve estetik bakımdan aşırıcılık cesareti ile doluydu: Bu konularda Floransa, geçmişin önerilerini tutuyordu ve cömertlik gösteriyordu.</p>

  <p>Günün sanatçısı, daha öncekilerin, zaten en iyi biçimde yerleştirilmiş geleneğini yinelemekten öteye gidemiyordu; örnek ilkeleri tekrar tekrar ele alıyordu, eskinin toplarını: Rönesansı. Öylesine zengin ve öylesine başarılı, görkemli ki, doyana kadar eşeleyebiliyordu.</p>

  <p>II. Cosme, gelecekle ilgili olarak öyle az kafa yoruyordu ki, ilk hareketi, babasından miras kalan dukalığında, Medicis'lere ait bankaları ve yabancı ülkelerdeki şubelerini kapatmak olmuştu.</p>

  <p>Ticaret, Avrupa'da hüküm süren ailelere bağlı bir devlet içinde makbul değildi. Örneğin İspanya Kralının kayınbiraderi ve Fransa Kraliçesinin yeğeni olan bir hükümdara yakışmazdı. Ne büyük hata!</p>

  <p>1615 yılının karnaval ayında, Floransa, doruk noktasına ulaşmış bir kültüre yakışır bir şölen sunuyordu. Ama elinde kalan son ateşlerini yakmaktaydı. O akşam, kadın şarkıcılar kuğunun şarkısını söyleyeceklerdi ve on yıla kalmadan da her şey tüketilmiş olacaktı.</p>

  <p>Arabalar sıra halinde Santa Maria Novella Mahallesi'ne kadar çıkıyorlardı. Basık ve kübik arabalar içerisinde, sonuna kadar açık perdeler arasından gözüken, saraya gitmekte olan maskeli hanım büstleri halkın gözleri önünden akıp geçmekteydi. Lüleler halinde, dantelden, geniş, beyaz yakaları; kapaklı kol ağızları ve ellerinde tuttukları mendilleri, yapılmış saçlarında parıldayan tüm değerli taşlardan daha parlaktı. Erkekler yaya olarak onlara eşlik ediyor ve eldivenleri araba kapısına şöyle bir atılmış halde, kadınlarla gevezelik ediyorlardı. Çok kalın ve kabarık, yırtmaçlı kol ağızları; eteklik gibi belden ta dizlere inen kabarık poturları, uzaktan bakıldığında gölgemsi görüntülerinde bozukluk yaratıyordu. Ama başlarını yukarı ve dik tutmak zorunda bırakan pliseli yakalık, alınlarına, gözlerine, yüzlerinin her yerine akça ışığını ve pırıltısını yansıtıyordu.</p>

  <p>Perdenin açılma vakti yaklaşıyordu. Güvenlik görevlileri dön köprüyü de meraklı kalabalığa kapatmışlardı. Ama Pierantonio kız kardeşleri ve enişteleriyle paylaştığı ve Arno Irmağı'nın karşı kıyısında yer alan orta halli evinden Fitti Sarayı'na on dakika kadar yürümek zorunda kalmıştı. Avuç içinde, tuttuğu porselen plaketi bir engel çıktığı zaman göstermesi yeterliydi. Yol boyunca, avucunda, bir yüzünde Medicis'lerin armasındaki altı başı, evirip çevirerek kendi adının işlendiği kabartma plaketi duyumsamıştı: Illustrissimo Signore Pierantonio Stiattesi. Çevresine altın şerit geçirilmiş porselen plaket, onun davetiyesiydi. Üzerinde gösteri salonundaki yerinin numarası yazılıydı. Bu terzi oğlu acaba hangi mucize sonucu, Grandük'ün evine bir bale seyrine davetli bulunuyordu?</p>

  <p>Pierantonio, dış kapının ardından, süregiden bir horultu, bir üfleme, üst kattan gelen ve demir dökümhanesindekine benzer bir körük sesi duydu. Lavtaların, teorbelerin, arpların ve yukarıda bir yerlerde akord edilen klavsenlerin metalik sesini de duydu. Sonra Boboli Bahçeleri'nden aşağı inerken, Neptün havuzlarının ordaki Diana Koruluğu'nda ışıklandırılmış bir heykelin dibinde prova yapan şarkıcı kızların ses titreşimleri geldi kulağına.</p>

  <p>Avluya girip arabalarını park eden takımın arasında, garip hayvanlar, kediler, uzun tüylü fino köpekleri dolaşıyordu. Yakında bayanların ellerine manşon olacakları kesindi.</p>

  <p>Kalabalığın peşine takılmaksızın, Pierantonio sarayın sağ kanadında basık bir kapıya daldı. Bu yolu sık sık kullandığından, gösteri yerinin yolunu biliyordu. Eşini oraya götürmek, orada onunla buluşmak ve almak için oraya gitmiyor muydu?</p>

  <p>Üç yıldır evliydiler. Her ikisini de hayretlere düşüren olay, evliliklerinin bir mutluluk mucizesine dönüşmüş olmasıydı. Asla tartışma yoktu! Tam bir anlaşma. Mutluluklarını bozacak en ufak düş kırıklığı olmamıştı. Tanrı onları gözetiyor olmalıydı. Evlendikten on ay sonra bir oğulları doğmuştu. Çocuğa ortak bir uyumla, onların yazgısını birbirine bağlayan adamın adını vermişlerdi: "Giovan Battista Stiattesi" Artemisia en azından ilk çocuğuna küçük yaşta ölen ve Santa Maria del Popolo Kilisesi'ne gömülen iki erkek kardeşinin adı olan Giovan Battista Gentileschi adını vermek istemiş miydi? Zaten "Giovan Battista" dedesi mücevher işlemecisi Giovan Battista Lomi'nin de adı değil miydi?</p>

  <p>1615 yılı Şubat ayında, ikinci bebeğini bekliyordu, bir oğul daha, Pierantonio'nun bundan hiç kuşkusu yoktu.</p>

  <p>Annelik onu sakin biri yapmış, yumuşatmıştı. Artemisia, Stiattesi aşireti içinde erimiş, bu eski ve sağlam zanaatkar ailenin kalıpları içine tam anlamıyla bir tencere kapağı gibi, esnek bir uyum sağlamıştı. Kim inanırdı? Babasının -müstakbel damadına karşı "namuslu" davranmış olmak kaygısıyla- "cadaloz" olarak tanımladığı, Orazio'nun sert renklerle ve kadın başlı, kuş gövdeli bir yırtıcıya boy hedefi olarak canlandırdığı bu namusu lekeli kız, kocasının bütün isteklerine boyun eğiyordu. Şurası da gerçek ki, Pierantonio'ya da isteyeceği çok az şey kalıyordu. İki zayıf noktası vardı: Konfor zevki ve lükse düşkünlüğü! Lüks mü? Evlendikleri dönemde, bu konuda Artemisia'nın en ufak bilgisi yoktu. Ona en nadir kumaşları tanımayı, seçmeyi öğreten Pierantonio idi.</p>

  <p>Evliliklerinin daha ilk günlerinden başlayarak, kocasının mobilyalar, çamaşırlar, biblolar, masasına yemek takımları hayal ettiğini görünce, genç kadın çok, şaşırmıştı. Bugün hala şaşırıyordu haline, bu denli özen ve ayrıntılar için bu ölçüde kaygı duyulmasından, maddi dünyanın ufak tefek şeylerine saplantılı tutkunluğundan dolayı. Bu özellik, kendisinin deyimiyle "Floransalı" olduğunu anlatan bu "incelik", Pierantonio'da biraz kadınsı kaçıyordu.</p>

  <p>Tuvalet, saç yapımı, bu geceye gereken mücevherler, her ikisinin de başına bir sürü iş çıkarmıştı. Pierantonio'nun hırkasını, çoraplarım, koca bir düğümle bağlanmış kapalı süet pabuçlarını görünce kim garip bulacak, kuşkulanacaktı ki durumdan? Çocukluğunun geçtiği mahallede, yeryüzüne gelip gelecek en güzel çocuk olarak görülürdü. Tüyleri, kurdelaları, süs şeritleri, kırmaları ona bir dakikalık bir özene bile patlamadığı, onun böylece cici centilmen giysileri içinde doğduğu söylense yeriydi. Gerçekte, bu farbalalar onu gırtlağına kadar borca sokuyordu. Zira Artemisia'nın çeyiz parasına, Orazio'nun onayı olmaksızın dokunamazdı. Orazio, tedbirli davranarak, piskoposluk üyesi Guidicciono'nun verdiği dört yüz ecu parayı Pisa'da gayrımenkullere ve crediti del monte (bir tür hazine bonosu) yatırmıştı. Olayın olağandışı bir yanı yoktu ki. Roma yasası, kadınların ailelerinden gelen parayı korumak amacıyla, kocaların anaparaya dokunmalarını yasaklıyordu. Buna karşın, tüm faizler, mülklerin kiralan ve evde kazanılan paralar kocaya aitti. Ama, Pierantonio, Artemisia'yı çeyiz parasının faizlerini ve işinden kazandığı parayı harcamada cömertçe serbest bırakmıştı.</p>

  <p>Artemisia üç aydır, atölyesini duyulmadık biçimde lüks eşyayla donatıyordu. Çekmecelerine boyalarını yerleştirebileceği mobilyalar, her boydan resim sehpaları, lambalar, makaralar satın almış, Floransa'da kışın ışığın az olduğundan yakınarak, bütünüyle bir aydınlatma düzeneği çizdirmiş ve yaptırmıştı. Tanrı ve Pierantonio sonuçta Agostino Tassi'nin bütün vaatlerini yerine getiriyorlardı! Betimlediği kadarıyla, altın tozu rengindeki atmosferi, basık tepelerden yükselen dumanlar, altın yaldızlı titreşim: İşte Floransa, Artemisia'nın bugün yaşadığı serüven buydu! Babasının arkadaşının ona daha iyi sarılmak ve bir Roma gecesinde ona sahip olmak için onda uyandırdığı düşleri, görüntüleri tekrar gözü önüne getirmeye asla cesaret edemiyordu. Öte yandan, Toscana'daki güzelliklere olan ilgisini frenleyemiyor, mutlu olmaya duyduğu açlığa gem vuramıyor, tutkusunu gizleyemiyordu artık... Desen, renk, ışık, her şeyi istiyordu: onun resmi onu tekrar ele geçirmişti!</p>

  <p>Şansa bakın ki, Pierantonio açık ve seçik servetlerinin kaynağını açıklamıştı: "Senin fırçalarının ucunda bir altın madenimiz var bizim," diyerek, bilmeden Agostino Tassi'den bir tümceyi yineleyip durmaktan hoşlanıyordu.</p>

  <p>Agostino ile hiçbir ortak yanı yoktu. Çok doğal bir tatlılıkla, neredeyse içi geçmiş bir yumuşaklıkla, az konuşuyordu. Pierantonio övünmezdi. Artemisia'ya deliler gibi tutkun, onun güzelliğine, yeteneğine hayran biri olarak onun başarılarından üstü örtük bir gurur payı çıkarıyordu. Artemisia ona, bu hayranlığın yüz kat fazlasını veriyordu. Onun kaygısızlığını ilgi eksikliğine, açık sözlülüğünü erdemine, uysallığını da iyi biri oluşuna bağlıyor, onu yüce bir ruh katına çıkıyordu. Tanrı'ya kendisine böyle bir koca verdiği için şükranlarını sunmadan uyumazdı. İsa gibi, Pierantonio da bağışlamayı biliyordu; sevmeyi biliyordu.</p>

  <p>Hiç sipariş almayan bir ressammış gibi ele alıp, damadının, kızının çalışmalarını, ilerlemesini ve sanatını büyütmesini engelleyeceğini sanmakla çok büyük yanılgıya düşmüştü. Artemisia'nın Floransa'daki meslek yaşamını Pierantonio bütün gücüyle daima desteklemekteydi.</p>

  <p>Artemisia İki yıl içinde, en nüfuzlu ortamlara sokulmayı başarmıştı.</p>

  <p>Çeyizini sağlayan, piskoposluk üyesi Lelio Guidicciono, bir zamanlar edebiyat öğrenimini Pisa'da, Floransa'nın ileride önemli aydınları olacak kişilerle bir arada yapmıştı. Artemisia'nın vaftiz annesi olan Markiz Artemisia Capizucchi, Floransa'da oturuyordu. Bir zamanlar Ludovico Cigoli ile birlikte öğrenim gören, grandüşes tarafından övgülere boğulan bir sanatçı olan amcası, bugün Accademia del Disegno'nun en ünlü konsüllerinden biriydi. Mirasçısı da yoktu.</p>

  <p>Kendisinden sonra atölyesini sürdürecek birini arıyordu.</p>

  <p>Yeğenlerinden birini Orazio'nun Pisa'da kalan öteki kardeşini evlat edinmiş ve yetiştirmişti. Bugün ise Artemisia'yı harika çocuğuymuş gibi karşılıyordu. Bir Floransa'lı ile evlenmekle, limana dönmekten, köklerini bulmaktan öte bir şey değildi yaptığı.</p>

  <p>Otuz yıl kadar önce Orazio Roma'ya yerleştiği sıralarda, ağabeyi Aurelio'yla ortak soyadını değiştirmek istemişti. Annelerinin soyadı olan Lomi yerine Gentileschi adını almıştı. Kızı, tarihi tekerrür ettiriyordu. Fakat bu defa ters yönde. Baba mirasından yararlanmak için, Floransa'ya yerleşen Artemisia, yapıtlarını "Artemisia Lomi" adıyla imzalayacaktı. Aurelio Amca'nın Toscana'daki ününü ve bu akrabalığın onlara açabileceği kapıları çok iyi bilen kocası, Artemisia'ya bu kimlik değişimi işinde canla başla yardım ve destek vermişti. Bu tavsiyeyi vermekte kendi çıkan da vardı: "Gentileschi", "Artemisa Gentileschi" adı skandal ve utanç kokuyordu. Ama karısının üstüne bunca bakışı ve isteği çeken de bu kokuydu. Bunca estetikçi ve çapkının yanı başında, cinsiyetin, güzelliğin ve yeteneğin, işin içine bundan iyi girişi olur muydu?</p>

  <p>Sessizlik içinde, gölgede kalan Pierantonio, insanların ilgisinden ve davanın, Artemisia'nın resmine katkılarından yararlanmayı bilmişti.</p>

  <p>O halde bulunduğu noktayı ona borçluydu, "onların" korumacılarına. Artemisia'nın mesenleri -liberetto'cular, besteciler, bu geceki gösterinin yorumcuları- kocası için de bir yer bulmuşlardı.</p>

  <p>Genelde Grandük'ün, halkına, Santa Croce Meydanı'nda verdiği şölende karı-koca Stiattesi'ler yan yana otururlardı. Ama, 1615 yılı karnavalının bu son gününde, Artemisia Lomi, Pitti Sarayı sahnesine resmi girişi yapıyordu. Pierantonio, onunla bale gösterisinden sonra buluşacaktı. Artemisia'nın, II. Cosme de Medicis ile dans edeceği küçük perde arası müziğinin sonunda...</p>

  <p>Pierantonio tiyatro binasına girmeden önce, kol kapaklarını düzeltmek istedi, ama aynaların önünde duramadı, kalabalık onu önüne kattı. Altı bin seyirci bekleniyordu. Salonun ana girişi henüz kapalıydı. Gösteriden, balodan, hafif yemekten sonra büyük merdivenlerden çıkacak olan davetlilerin gözlerini iyiden iyiye kamaştırsın diye...</p>

  <p>İçeri girince Pierantonio'nun başı döndü. Duvarlar boyunca üç taraf da, altı sıra basamaklar halinde inerek orta yeri parter bölümü dahil, dans yeri olarak boş bırakıyordu. Sahneyle ön sıralar arasındaki bağlantı yanlardaki iki rampa ve bir merdivenle sağlanıyordu. Onun konukları tam sahneye dönük yerde, bir sayvanın altına oturmaya gidiyorlardı. Tümü zambak ve güllerle kaplı tavandan, üstlerine uzun mumların sokuşturulmuş olduğu elli adet avize sarkmaktaydı. Köşe yerlerde çift çift heykeller, Trajedi'yi, Şiir'i, Eski ve Yeni Komedi'yi, Pastoral'i simgeleyen kadın figürleri bulunuyordu...</p>

  <p>Gösterinin, ana teması, son balo sırasında, Grandüşes'in Ortaçağ giysileri içinde en sevdiği cücesi tarafından duyurulmuştu: Ölümsüz Aşk'ın Şövalyesi ve Şövalye Fidamante Cupidon'a* kim karşı gelirse ona meydan okuyorlardı... Venüs'ün oğlu, aşkın rahatça serpilmesi için insanlığa yardım etmek istiyordu. Medicis'lerin sarayına yerleşen bu kişi, kıskançlık, öfke, tartışma, kavga ve aldatma olmaksızın yeni bir aşk krallığı kurmaya çalışıyordu. Demek ki, Grandük'ün davetlileri, Cupidon'un zaferini izleyeceklerdi.</p>

  <p style="text-align: right;">* Cupidon Eski Roma'da Aşk Tanrısı. Yunan mitolojisindeki karşılığı ise Eros'tur.</p>

  <p>Pierantonio koltuğunu kolayca buldu. Salonun arka kısımlarında bir yerde rahat koltuğuna oturmuş, topluluğa bakıyordu. Yüzleri ve kişileri birbirine karıştıran yabancı biri gibi duyumsamıyordu orada kendisini. Sayvan altında yer alan büyük ailelerin her bir üyesinin adını ve unvanını yapıştırmayı en iyi şekliyle biliyordu. Merhum Dük I. Ferdinand'ın eşini, dul peçesi altındaki bu ciddi ve oturaklı "madama"yı tanıyordu. Aynı biçimde, kabarık, yüksek saç biçimini, ta karnına kadar inen iki sıra iri inciden gerdanlığı ile "Şua Altezza Imperiale" Arşidüşes Hanımefendilerini de tanıyordu. Soluk teni, değerli taşlarla işlenmiş, vücuduna yapışık, dizlerine dek inen uzun ceketi içinde, zayıf omuzlarıyla, prensi II. Cosme'yi de tanıyordu.</p>

  <p>Onu dairesine git gide daha fazla kapatan hastalığı, iri burnuna dek varmış, etli dudaklarına daha bir şişkinlik veriyordu. Ama kısacık saçlı başını pliseli yakalığı üzerinde dimdik tutuyordu. Pierantonio karnaval maskeleri arkasındaki herkesi tek tek adlarıyla sayabilirdi, Medicislerin akrabaları, yeğenleri, Medicis'lerden yasal olmayan evlilik sonucu olanlar... Kendisi de soyun küçük kollarından Monsenyör Niccolo de Medicis'nin küçük oğlu, Kont Leone tarafından vaftiz kurnası üzerine tutulmuştu; bütün Stiattesi aileleri, bir zamanlar onun için çalışırdı. Yedi yıl önce kendi babası, terzi Vincenzo Stiattesi buraya, Pitti Sarayına, II. Cosme'nin düğün törenlerine sarayın kabul ettiği çalışanlar arasında davet edilmişti.</p>

  <p>Evet, Pierantonio'nun kendisi de Rönesans'ın son dönem sanatçı ve zanaatkarlarından, "ikinci kuşak"tandı. Birazdan sahneye çıkacak olanların çoğu, ressamlar, müzisyenler, şairler, Floransa'ya kendilerine bir isim yapmak için gelmişlerdi. Bu isim, yani başarı onları taçlandırmıştı: Ağabeyleri bu yolda çabalamıştı... Artemisia gibi bir figli d'arte... Tabii ki Artemisia'nın yeni arkadaşları da... Şarkıcı Francesca ve Settimia: İtalya'nın en ünlü müzisyenlerinden biri olan Guilio Caccini'nin iki kızı, ki bugün ikisi de Artemisia'nın sırdaşı, suç ortaklarıdır. İşte üçünün birlikte dans edeceği bale ve müziğini besteleyen kişiler bunlar. "Baba mesleğini" sürdüren çocuklar... Artemisia'nın beklediği bebeğinin vaftiz babası olmasını isteyeceği Cristofans Allori adlı bu ressam gibi örneğin: Ristofano, hem şu ünlü Bronzino'nun yeğeni ve aynı zamanda hem onun mimarı, hem de yirmi yıldır sarayın eğlencelerini düzenleyen kişi, yönetmen ve saray ressamı olan Alessandro Allori'nin oğluydu...</p>

  <p>Bu sanatçıları Floransa'ya uzun süre bağlayan güvenlik duygusu, aralarındaki rekabeti, Roma'lı sanatçıların birbirleriyle yarışmalarındaki özelliği oluşturan, aşırı biçimde şiddete başvurudan sıyırıyordu...</p>

  <p>Bu akşam herkes Grandük'ün konuğuydu ve Pierantonio da kendisinin aynı dünyaya Galileo'nun teleskobuyla gözlemlediği yeni evrene benzeyen sonsuz dünyaya ait olduğu duygusuna kapılıyordu.</p>

  <p>Tiyatronun görkemli perdesi üzerinde, II.Cosme'in ressamlarının bilginin devrimci buyrukları doğrultusunda resmettikleri yusyuvarlak bir ay dalgalanıyordu: Kraterler ve volkanlarıyla, ışıklı ve karanlık gölgeleriyle Ay! Jüpiter de oradaydı, Galileo'nun "Mediceenne Gezegenleri" adını verdiği dört uydusu ile. Sonra Dünya'mız, Güneş ve Dünya'nın yaratılış söylencelerine karşı çıkan sınırsız bir evren, İncil'in söylediklerini doğru bulmuyor, Kilise'ye karşı çıkıyordu.</p>

  <p>Sahneyi kapatan bu büyük perdenin -Güneş, kendi çevresinde dönen Dünya'nın resmi- ardında Artemisia hazırlanıyordu.</p>

  <p>Basamaklarda rahat, sakin oturan Pierantonio, kendi kendine sorup duruyordu: On sekiz yaşına kadar her tür incelikten yoksun kapatılmış yaşayan karısı, bu denli karma bir topluluğun karşısına nasıl çıkabilecekti? Doğrusu şuydu ki, Artemisia dans etmeyecekti.</p>

  <p>Baletin bir iki figürünü yapıyormuş gibi devinecekti, bacak rondo, yana sıçra ve oldukça hafif devinmeyle gerçekleştirdiği üç adım, dans... Onun oyununun kısa oluşu denemelerinin yoğunluğundan bir şey eksiltmiyordu ki... Ama Pierantonio hiç merak etmiyordu. Artemisia için asla endişeye kapılmadı. Her şeyin üstesinden gelirdi karısı.</p>

  <p>Çabuk öğreniyordu. Onu okuma yazma bilmez halde almamış mıydı? Bugünse mektuplarını kendi başına yazıyordu! O halde bugün de Grandük'ü şaşırtabilir, bileklerinin çevikliğiyle, elinin bükülgenliğiyle, topuk üstü düşüşlerdeki ustalığıyla hayretlere düşürebilirdi.</p>

  <p>Bu eğitimde Pierantonio'nun katkısı büyük olmuş olsa da, karısının kaydettiği ilerlemelerin salt kendisinin bir başarısı olduğunu sanacak ölçüde de saf değildi. Görgü kurallarını öğrenme, müzik ve şiir konusunda ilk bilgileri, bütün bunları, artık tam bir içtenlik ve rahatlıkla "vaftiz babam" dediği kişinin iyi yürekliliğine borçluydu.</p>

  <p>Floransa'da onun adı, Buanarotti le Jeune idi. Pierantonio onu ön sıralarda sayvan altında görüyordu, siyahlar içinde, uzun boylu, kibar bir bey, saray erkanını ve kent halkını selamlıyordu. Büyük Michelangelo'nun kardeşinin küçük oğlu ve Toscana'nın en büyük tiyatro yazarlarından biriydi. On beş yıldır en güzel yapıtları burada veriyordu. Crusca Akademisi üyesi olarak, yenice yayınlanmış ilk İtalyanca sözlüğün geliştirilmesi çalışmalarına katılıyordu.</p>

  <p>Gençliğinde Galileo Galilei ile birlikte Pisa Üniversitesi'nde öğrenim görmüştü. Her iki bilgin arasındaki dostluk, olgun çağlarında daha da sağlamlaşmıştı. Kara günlerde bile yanlarındaydı bu dostluk:</p>

  <p>Michelangelo Buonarroti le Jeune, bilginin en sadık savunucularından biri olarak kalacaktır. Ortak dostları, mahallelerini ve üniversiteyi paylaştıkları kişi olan Kardinal Maffeo Barberini daha dün Paris'te V. Paul, yarın VIII. Urbain adı altında Roma'da Papa nezdinde Galileo'yu savunacaktır.</p>

  <p>Eh, Michelangelo Buonarroti, le Jeune de bu dünyanın güçlüleri arasına girdiyse ne demeli?</p>

  <p>Genç Artemisia onun yoluna nasıl çıkmıştı? Belki de onu 1610'da ressam Cigoli ile Roma'ya yaptığı yolculuk sırasında Orazio'nun atölyesinde tanıdı... Ortak ilişkilerinin dolaylı yoldan, Agostino Tassi'ye dayanması yetmez mi!.. Daha sonra Floransa'da, Aurelio Lomi amca, yetenekli yeğeni Artemisia'yı Buonarroti'nin Ghitellina Caddesi'ndeki evine götürmüştü, Buonarroti onları bütün zamanların en büyük ressamının -Michelangelo'nun- evine davet etmişti.</p>

  <p>Buonarroti le Jeune, yaşamını ve tüm servetini bu çok ünlü atasının şöhretini dile getirmek için kullanıyordu. O müthiş estet ve koleksiyoncu enerjisini, onun anısını yüceltmek için harcıyordu.</p>

  <p>Michelangelo'dan ona kalan evini, bütün sanatlar için bir tapınak, resime, yontuya, müziğe ve şiire övgü yeri yapmayı düşlüyordu... Üç yıl önce, Artemisia'nın Floransa'ya geldiği zamanlar, düzenleme işlerini başlatmıştı. Üç yıldır da, Buonarroti le Jeune, büyük ustaları, yeni yetenekleri, tablo ısmarladığı, Toscana'nın en iyi sanatçılarını çevresinde topluyordu. Duvarlara, galerisinin tavanlarına yerleştirilmiş tuvaller, öldükten sonra ardında bırakmayı düşlediği vasiyeti; onun baş yapıtıydı! Galerisine o denli önem veriyordu ki, yazdığı sonelerde, alay ve yergiyle karışık, önsezilerle, yazgısını önlemeye çalışıyordu, "sinek pislikleri", "kedi çişleri" ve "güvercin pislikleriyle" kirletilmiş olarak terk edilecekler yakında... gibi dizelerle...</p>

  <p>Perde canlı bir tabloyla açılmıştı. Oyun dört saat sürecekti. Artemisia yalnızca iki kez gözükecekti, Pierantonio bunu biliyordu...</p>

  <p>Venüs'ün, korkunç kocaman kanatlarını çırpıp duran iki kuğu tarafından çekilen görkemli arabası sahneden geçecekti. Arka fonda karton hamurundan sayısız dalga, belirli zaman aralıklarıyla göz alabildiğine uzanan pırıltılı bir okyanus imgesi yaratacak biçimde tek tek, bir inip bir çıkıyordu. Amphytrite, yunuslarla at koşturuyor ve Neptün, söylencelerdeki hallerinden daha gerçek su perileri ve deniz kızlarıyla bir su balesi içerisinde derinliklerden çıkageliyordu.</p>

  <p>Burada, gerçeğe uygun ayrıntılara verilen önem ve dikkat her tür görsel taşkınlık ve saçmalığa, tüm periler alemine ve yapaylığa hükmediyordu. Ön plandaki kayalıklarda parıldayan deniz kabukluları en ufak ayrıntılarına, özelliklerine göre yapılmıştı: Midyeler, çayırlıklar, deniz salyangozları, zamanın ve rüzgarın aşındırdığı falezlere tutunuyorlardı. Yüzlerce mekanik balık, dalgalar arasında sıçrıyordu.</p>

  <p>Işık oyunları ve perspektif düzenlemeler, göz yanılsamaları, Agostino tüm bunlan burada, Floransa'da öğrenmişti. Yine işte burada adım adım işliyordu, Artemisia da kendi mesleğini!</p>

  <p>Venüs'ün arabası, su perileri ve aşkla yüklü olsa da, Artemisia orada sırtı dönük dursa da, Pierantonio yine de anında tanıdı onu. Kızıla çalan altın sarısı saçlarını tanıdı, annelik onu biraz esmerleştirmişti.</p>

  <p>Onca sevdiği kıvırcık buklelerin büküm büküm durduğu ensesini, sırtının eğimini ve yuvarlak kalçalarını görür görmez tanıdı.</p>

  <p>Mermer renginde, bedenini sımsıkı saran giysisi içinde, her iki yanında Caccini'nin kızları olduğu halde, üç güzeller temsil ediyordu.</p>

  <p>İki genç kadın, aynı yontularda görültüğü biçimde onun omuzlarına tutunuyorlardı. İki şarkıcı, seyirciye dönük, kendi besteleri olan şarkılar söylüyorlardı.</p>

  <p>Pierantonio onları sevmiyordu. Bu iki kadının Artemisia üzerindeki etkisini zararlı buluyordu. Altın zincirler, küpeler, mesenlerinden aldıkları armağanlar yine de iyiye yorulabilirdi! Mantova Dükü'nün hizmetindeki, Settimia Caccini -küçük olanı- Monteverdi'nin operasında Ariane rolünü canlandırıyordu, besteci ise yorumcusunun kendisinden daha fazla para aldığını söylüyordu her yerde. Sonuç olarak Settimia Caccini, Gonzagues'lere bir servete mal olacaktı! Francesca'ya gelince -La Cecchina deniyordu ona- Avrupa'nın bütün sarayları onu birbirinden zorla koparıyorlardı.</p>

  <p>Henüz yirmi altı yaşındaydı, fakat çoktan İtalya'nın en pahalı ve en güzel sanatçısı olmuştu.</p>

  <p>Şarkıcı ve aynı zamanda yetenekli bir besteci olan Francesca Caccini, Buonarroti le Jeune'ün en başarılı oyunlarını sahnelemişti. Bu zatın esin perisi ve metresi idi. Ama La Cecchina saray müzisyenlerinden, çok iyi bir aileden gelen ve onun serüvenlerine göz yuman genç bir adamla evliydi. Kocasını da kendi ışıklı yolunda peşinden sürüklemiş olmuyor muydu? Pierantonio gibi, Francesca'nın kocası da karısının yetenekleriyle yaşamını sürdürüyordu. Ama bu baylar, karılan olmadan var olamıyorlardı ve kanları da onlarsız bir şey yapamazlardı.</p>

  <p>Bir kadın sanatçının Grandük'ün ücretliler listesinde yer alabilmesi için, o kadınla aynı işi yapan bir erkeğe bağlanmak zorunluluğu vardı... Bir meslektaşla evlilik: sine qua non (olmazsa olmaz) bir koşul! Bir kadın ancak eşi ile birlikte kariyer yapabilirdi. Demek ki bu nedenle, Pierantonio, Accademia del Disegno temsilcilerine kendi mesleğini hatırlatmaya özen gösteriyordu. Artemisia'nın boya satıcılarındaki alışverişlerinde onun imzası kefil oluyordu. Karısının tuval tahtalarını çatan ve tuval geren doğramacılarda kendi adını kullanıyordu. Stiattesi'leri birbirine bağlayan toplumsal bağlar sevgi bağları kadar önemliydi.</p>

  <p>Gösteri bitiminde Pierantonio, Artemisia'nın kahkakasının kalabalığın gürültüsü içinden yükselişini duydu, tam Grandük'ün baleyi kapatıp, baloyu başlatmak için partere indiği andı.</p>

  <p>Pierantonio saray danslarını bilmezdi. Orada basamaklarda ısrarla Artemisia'nın yanına gelmesini oturup bekledi. İçi şekerleme ve drajelerle dolu gümüşten deniz kabuklarını davetlilere dağıtırken ona bir kez bile bakmamış, oturduğu sıraya kadar çıkmamıştı.</p>

  <p>Francesca sahnede söylediği şarkısında: "Bunca güzellik içinde yürekleri ateşle tutuşturan şu kadına bakın..." diyordu.</p>

  <p>Birazcık canı sıkılan Pierantonio, annesini, kız kardeşlerini ve bütün eniştelerini gösteriye çağırmadığı için pişmanlık duyuyordu. Stiattesi aşiretinin, ailesinin buradaki zaferine tanık olmasını isterdi.</p>

  <p>Onu gözden kaybetmişti, ama onun gülüşünü, ondan önce kimselerin duymamış olduğu, nice şen kahkahasını tanıyordu.</p>

  <p>Birdenbire, çabucak, inci taneleri gibi kesik kesik yükselen gülüşü aynı çabuklukla sönüp gidiyordu. Gülmenin, görgü kuralları açısından en büyük kusurlardan biri sayıldığı bu gibi yerlerde, insan bu özelliğiyle anında tanınabilirdi. Bir de, gözlerini yere dikerek bekleyemiyordu, doğuştan mükemmel insanlarda görüldüğü üzere alçakgönüllülük onun işi değildi. O, kibarlık kurallarının zorunlu kıldığı gibi "tatlı, ağır ve özenli" konuşmazdı. Asla dirsekleri bedenine yapışık, elleri önde bitişik -yine ayakta durma kurallarına uygun biçimde- durmazdı hiç. Hatta bu kabalıktan daha da beteri, yürürken "sokakta daha hızlı gitmek ve daha çok yol almak için" elini kolunu sallayabiliyordu. Sofrada, ekmeğini ufalıyor ve tuzu parmaklarıyla serpeliyordu. Mucize olarak, eğer canı bıçak kullanmak isterse, kolunda atılı olarak tutmak zorunda olduğu açık peçetesinin bir ucuyla bıçağı kurulamayı unutuyordu. Ama ne önemi var? Artemisia iyi bir okulda olduğunun bilincindeydi. Tuzia'dan sonra -kötü günlerin arkadaşı- dostları Francesca ve Settimia ona sosyal yaşamı öğretiyorlardı: yaşamın zevklerini, inceliği ve kibarlığı.</p>

  <p>Caccini kardeşler yanındayken Artemisia dayanılmaz oluyordu. Üç genç kadının birbirlerine gösterdikleri karşılıklı hayranlık, yeteneklerinin bilincinde oluşları, onlara aynı güven duygusunu, sarayın bütün avcılarını üstlerine çeken aynı fetheden gülümseyişi veriyordu. Erkeklerin arzusuyla oynamakta Caccini kardeşlerin üstüne yoktu. Oynamak ve de paylaşmak...</p>

  <p>Gösterilen oyunun kahramanı, Ölümsüz Aşk'ın Şövalyesinin zırhına bürünmüştü ve cennet kuşu biçimindeki tolgası başındaydı; üç Graces, -Antikçağ'ın giysileri içinde- daha sonra da çingene kılığında görülmüşlerdi; üstlerini değiştirmiş, yerine kırmızı kadifeden birer tuvalet giymişlerdi. Üçünde de aynı biçimde uzun ve kollan yırtmaçlı mantolar, yelpaze gibi kalkık ve açık, aynı dantel yakalan, üstünde bir tüyün uçuştuğu, külah biçiminde bir örnek şapkaları vardı. Hayranlarının kalabalığı, kadife, brokar kumaş kütlesi ve kurdela ile inci yığını, yapılmış saçlarının düzgün duruşunu birazcık bozuyordu.</p>

  <p>Her iki şarkıcının ünü henüz pek yeni olan Artemisia'ya gösterilen ilgiyi aşıyordu elbette, ama bütün bakışlar kadın ressam üstündeydi.</p>

  <p>Dedikodular, geçmişte kalan aşklarının tutku ve şiddeti akıllarda ilgi ve merak uyandırıyordu, duygulan ateşliyordu... Yanlarından o geçerken dedikodu yapıyorlardı. Hatta Grandüşes, "Madonna Serenissima" -II. Cosme'nin pek sofu annesi- bütün bunları en ince ayrıntılarına kadar biliyordu.</p>

  <p>O tarihten üç yıl önce, 1612 yılının Temmuz ayında, Orazio'nun Artemisia'yı Scipion Borghese'e takdim ettiği tarihte, Toscana'da da dava açmıştı. Kızını yüksek sınıftan bir soylunun koruması altına yerleştirmek amacıyla, Altesleri Serenissime Christine de Lorraine'e mektup yazmış ve Medicis'lere bağlılığının bir tanıtı ve zavallı genç kızın ender rastlanan yeteneğinin de bir kanıtı olarak, Artemisia'nın elinden çıkma küçük bir tabloyu göndermişti.</p>

  <p>Böylece Artemisia'nın bir yapıtı Toscana Sarayı'na kendisinden önce gelmişti...</p>

  <p>Christine Lorraine'in tepkisi ne oldu, tarih bu konuda bir şey söylemiyor. Ama bir kadın ressam kendi başına öyle büyük bir gariplik oluşturuyordu ki, olayla ilgilenmemesi olanaksızdı. Kadın cinsinden sanatçılara verdiği ender destek konusunda geliniyle rekabet halinde olduğuna göre... Gelini -yani oğlunun karısı- Habsburg'lardan Marie-Madelaine, bir başka kadın ressam olan ve yeteneği kuşku götüren, hevesini kırmanın daha hoş kaçacağı, Signora Arcagela Paladini'yi koruması altına almamış mıydı?</p>

  <p>Artemisia, resminin Lorraine'de uyandırdığı heyecanın büyük bir bölümünü davanın ilginçliğine borçluydu. Pierantonio'nun tersine Artemisia bunu anlamıştı. Birilerini etkilemek, rahatlatmak ve baştan çıkarmak için elinden geleni yapıyordu. Saraydaki sanatçılarla ve koleksiyoncularla ilişkileri öyle bir boyuta ulaşmıştı ki, kocası tüm bunların masumca olduğuna inanmak istiyordu.</p>

  <p>Pierantonio, sonunda basamakları inip onun yanına gitmeye karar verdi, parterde yer alan kalabalığı yarınca şaşıp kaldı. Uzaktan da olsa, Artemisia'nın yüzü, ressam Cristofano Allori'nin, meşeni Michelangelo Buenarroti'nin ve onu arzulayan ötki erkeklerin coşkusunu yansıtıyordu. Şölen hakkında önemsiz konulardan söz ediyorlardı karşılıklı, ama gözleri aşk diyordu, aşk! Özellikle de Artemisia'nın peşini bir türlü bırakmayan Cristofano Allori'nin etkileyici bahsi. Hemen yarın, atölyesine ziyarete gelmesini istiyordu... Artemisia'nın müthiş zaferi! Allori gibi bir sanatçının onayı, koruması ağırlığınca altın değerindeydi. Pierantonio bunu biliyordu.</p>

  <p>Tam karısının yanma gelince duraksadı. Yüzünde esen, gözlerinde, aynada yansıyan güneş ışığı lekesi gibi oynaşan zevk, Artemisia birkaç adım kala durdurdu kocasını.</p>

  <p>Artemisia'nın yüzü Allori ve Buonnaroti'ye dönüktü ve gözlerini onlara dikmiş bakıyordu. Kendisini onların duyduğu zevke kaptırmış gibiydi. Bu iki erkek şahsiyetin çapraz bakışı altında bedeni ışık saçıyordu. Umursamazlığı henüz öğrenmemiş olan gülüşü, her şeyi anlatıyordu: gurur, mutluluk, tanrıların, büyük ressamın ve Toscanalı meşenin hoşuna gitmenin sarhoşluğunu... Böylesi bir anda, yaşam birdenbire, kadınlık gururu ve sanatçı tutkusu kesiliyordu.</p>

  <p>Pierantonio'nun sevgi dolu bakışı karşılığını bulmadı. O da Artemisia'dan uzaklaştı. Ama dayanılmaz bir güç onu en ufak sevinç dalgalarını bile tanıdığı -dudakları aralık, dişleri beyaz ve sivri- bu yüze doğru götürüyordu... Genç kadından çevresine yayılan bir şeyler onu umutsuzluğa düşürüyordu. Yanaklarına dokunup duran küpelerinin düzensizliği, boynunu yalayıp duran kuş tüyünün ürpertisi, dantellerinin ve mücevherlerinin parıltısı, hepsi, hepsi baştan çıkarıcıydı.</p>

  <p>Giysisinin çok açık yakası ayartıcı... Pierantonio birden, karısının bedenini bedenine yapışmış gibi hissetti, kokusunu alıyordu. Karısı aşk için, yalnızca aşk için oluşmuş bir kadın gibi gözüküyordu ona.</p>

  <p>Eğer ona dönüp bakmıyorsa, demek ki başka şeyleri seviyordu... Başka şeyleri seviyorsa, demek ki, o Orazio'nun ona betimlediği gibi biriydi!</p>

  <p>Sıkıntı içindeki, Pierantonio onu, her tür kötülükle suçluyordu. Kazandığı paralar konusunda kendisine hiç hesap vermediği için kötü bir ev hanımıydı; bir de oğlunu ihmal ediyor ya da fazlasıyla uğraşıyordu onunla.</p>

  <p>Onun böyle seçkin sanatçılar arasına özgürce karışmasına bakınca, Pierantonio biraz buruk biçimde, onu içinden çekip aldığı dünyayı düşünüyordu. Peki, ya şimdi? Bir zamanlar Orazio'yu sıkıntılara sokan bu utku kazanmış dişilik şimdi de onu kaygılandırıyordu...</p>

  <p>Hayır, Artemisia'nın başını döndüren, kalabalığın ona duyduğu hayranlık değildi, tek bir kişinin coşkusuydu. Hangisi acaba?</p>

  <p>Buonarroti mi? Michelangelo'nun yeğeni olan, elli yaşındaki bu adam, yakışıklıydı. Kısa saçları, barkık bıyığı ve giysilerindeki alçakgönüllü havasıyla zarifti, sarayda her şeyi yapabilirdi Artemisia için... Christofano Allori mi yoksa? Artemisia, karnında taşıdığı çocuğun vaftiz babası olmasını istiyordu onun. Demek ki çok senli benliydiler! Belki de atölyeye sık sık geliyordu.</p>

  <p>Uzun boylu, iri yapılı, şakacı biri olan Christofano Allori, otuz sekiz yaşında, Floransa sarayı ile içli dışlı, güzellik biçimlerinin tümüne duyarlı bir estet tipi olarak ortadaydı. Resim onun gündüzleri tutkusu idiyse, şiir, dans, müzik -ve aşk da- gecelerini kaplamaktaydı. Güzel kadınların ender yeteneklerine büyük bir hayranlık besliyordu: Portresini yapmak istediği Francesca ve hemen ertesi gün tablolarını görmek arzusunu yineleyip durduğu Signora Artemisia gibi.</p>

  <p>Christofano'dan gelip bir çalışmasını incelemesini istemek genç bir sanatçı için yüksek sosyetede bütün başarılara, bütün sanatsal utkulara açılan bir kapı demekti. Grandük'ün favorisi, Grandüşes'in yakın dostu olan Christofano Allori resimi öylesine derinlemesine biliyordu ki, amatörlerin çoğu tablolarını değerlendirmesi için onu çağırıyorlardı. Genellikle ondan ille de istenen bu tür bir uzmanlık rolü oynamayı kabullenmiyordu. Bir ustanın yapıtı karşısında, ona -zira yapıt bedelsizdi- asla değer biçemeyeceğini biliyordu. Ortalama nitelikte bir yapıt karşısında ona da değer biçemeyeceğini -çünkü hiçbir değeri olmadığını- ileri sürüyordu. Mükemmel olmadığı sonucuna vardığı bir çalışma karşısında ise, susmayı yeğliyordu.</p>

  <p>Kendisi de çok az yapıt üretiyordu ve elini ağırdan alışı bütün Floransa'da dillere destandı.</p>

  <p>Ama, Cristofano Allori'nin nihayet bitirip, ısmarlayan sahibine teslim etmeyi kabul ettiği zaman yapıtın görkemliliği ressamın bütün geciktirmelerini doğrular nitelikte oluyordu. Artemisia'yı, sahnede bedenine sımsıkı yapışan giysisi içinde görmesine gelince, Allori, Artemisia'nın güzel anatomisine ilgi duyuyordu. En azından, hem metresi, hem modeli olan Mazzafira'ya duyduğu tutkulu sevginin izin verdiği sınırlar içinde; o da Mazzafıra'nın Holopherne'in kafasını kesen Judith olarak resmini yapmaktaydı. Cristofano şaka olsun diye, başı bedeninden ayıran zorba kralın yüzü için kendi yüzünü model olarak vermişti, gerçeğe daha da uygun olmasını istiyordu.</p>

  <p>Sakal bırakıyordu ve kara bukleli saçlarını kesmiyordu. Dalaverayla kandırılan erkek izleği -kadın zalimliği- onda bir saplantıydı. Durum böyleyken, 1615 yılı Şubat ayında Sinyora Artemisia da aynı konuyu büyük boyutta, hemen hemen kendi tablosuyla aynı boyutta işlediğini öne sürüyordu. Kendisi gibi sanatçıydı ve tuvalde kendi portresini yansıtmıştı. Bu kez tabii kılığında ki Judith! Kadın kahraman zorba kraldan kılıç ve kan yoluyla kurtuluyordu... Kendi ele alış biçiminden taban tabana zıt başka bir izleğin yorumlandığı bir otoportre.</p>

  <p>Her iki yapıtı yarım haliyle yalnızca Buonarroti görmüştü. Bu usta eleştirmen her ikisinin de şiddeti aynı biçimde işleyişlerinin harika olduğunu söylüyordu. Evet, Cristofano Allori hemen sinyora'nın Judith'mi incelemeye gidecekti. Büyük bir şey beklemiyordu:</p>

  <p>Buonarroti'nin Artemisia'ya duyduğu babacan duygular, herhalde hayranlığının bir sonucu olmalıydı.</p>

  <p>Pierantonio'yu büyük bir kuşku nöbeti bastı. Artemisia'nın çevresinde dolaşan erkek şahsiyetlerin tümünü aklına getirdiğinde başı döndü. Korku midesini bulandırdı. Nikahtan önce Orazio'nun ona dikkatli olmasını söylediğini anımsıyordu... Aklı başında her erkek Artemisia gibi bir kadınla dikkatli olmalı... "Belki de ben yanılıyorum," diye yineliyordu içinden, "önemsiz şeyleri kafama takıyorum."</p>

  <p>Ama gördüğü şeyi anımsıyordu: Kulis çıkışında, kendisine tek bir kez bile bakmadığı halde Allori'nin uzanan elini kabul ettiğini görmüştü.</p>

  <p>Ya geçmişi? Agostino Tassi! "Belki de yanılıyorum, o bana sadıktır!"</p>

  <p>Hafif yemek salonuna gidip sığındı, oraya bu ad verilmişti, çünkü burada yalnızca soğuk et ve ara yemek servisi yapılıyordu. Ama av eti, vanilya, sığır, portakal ve tarçın karışımı kokular midesini bulandırdı. Tatlı ve meyva masasına yanaşmadı bile, oysa ne çok severdi tatlıları, meyvaları, ayva kompostosunu, tatlı şarap ve badem kurabiyelerini. Genelde onu heyecanlandıran tüm süslemeler, şekerli Cupidon, badem ezmeli Venüs'ler, Medicis'lerin ünlü pastacılarının hazırladığı süslü püslü tatlı-pasta şekilleri; hepsi karşısındaydı. Fakat hiçbirinden zevk almıyordu. Gümüşşerbetlikler, kaymak taşından kol işi kupalar, ibrikler -yüksek sosyetenin ışıltısı, pırıltısı, birdenbire hepsi de boğucu hava içinde eriyip gitmişti.</p>

  <p>Öfke ve kuşku melankoliye dönüşüyordu. Bitişik salona geçti. Orada kimseyi tanımıyordu. Yalnızca, evet uşakları -calcio takımından arkadaşları- kapalı pencereler arasında durmuş, duvarlara yapışık büyük mum tablalarında alevleri gözetliyorlardı. Fransız duvar halılarının ipliklerini yalayıp geçiyordu, yeşillere, toprak rengine, kırmızılara, kanlı hayvan manzaralarına, geyikleri parçalayan köpeklere garip ve ilgi uyandıran ışıltılar yansıtıyordu alevler. Eski arkadaşlarını selamlasın mı, selamlamasın mı, bilemedi Pierantonio. Üçüncü bir salona geçti. "Acaba onu eve kapatsa mıydım?" Duygularından pek emin olmayan, karısının basanları karşısında büyülenip gelecekten şu çok yeni korkusu içinde adeta körleşen Pierantonio, Artemisia'nın her şeyden çok sessizliği, huzuru ve yuvasının loş odalarını özlemiş olduğunu unutuyordu... "Evet, Floransa'ya gelir gelmez onu kapatmalıydım..." Ama, Artemisia'nın, salt kocasına duyduğu sevgiyle, sanatından vazgeçmek ve öteki kadınlar gibi yaşamak istediğini unutuyordu. Küçük Giovan Battista'nın dünyaya gelişinde kendini o denli iş içinde bulmuştu ki -aynı zamanda annelik sevgisi ve Pierantonio'ya duyduğu sevgi- sonunda bir daha asla fırçalara el değdirmemek isteği uyandırmıştı onda... Pierantonio yine aynı biçimde, karanlıktan onu çekip alanın, sahnenin önüne fırlatanın, bizzat kendi arzu ettiği yaşamı sürdürmek için gereken altını kazanmaya onu zorlayanın kendisi olduğunu unutuyordu.</p>

  <p>Artemisia'nın ilk tablolarını -kadın portreleri- kentteki burjuva ailelerinin peşinden koşarak sipariş alan kişi Pierantonio idi. Bu gün tablolarına attığı şu "Lomi" soyadı, ne babasına, ne kocasına aitti -ve bu akşam bu adı kullandığı için Artemisia'ya sitemler etmeye hazırlandığı- bu adı bulup çıkaran da yine kendisiydi!.. Ruhunda tüccarlık olan Pierantonio, haklı olarak kendi soyadları "Stiattesi"nin çok belirsiz; Artemisia'nın Floransa surlarının ötelerine de yayılmasını umut ettiği müşterileri açısından hatırlanması çok zor bir ad alması onu korkutmuştu. Evet, sokakları arşınlamaktan, ödeme ve sipariş peşinde koşmaktan bu denli çabuk yoruldu, ama işte Artemisia deliler gibi çalışıyordu o gün. "Satmak, satmak, satmak..."</p>

  <p>Yıllarca Orazio'nun ona yineleyip durduğu bu yasayı, bunun kaçınılmaz özelliğini bugün anlayabiliyordu kızı. "Satmak, evet ama yükselmek, servet edinmek için değil, bir yapıta ün sağlamak için. Altın bizim estetik zenginliğimizin ölçüsüdür. Yalnızca şuna yarar: Bir ressamın değerini dünyaya haykırmak." Pierantonio bu yargının inceliklerini anlamıyor değildi.</p>

  <p>Evet... Bir ecu'nün ağırlığı ile Romagiulio'sunun ve Floransa lirasının günlük değerini biliyordu. Zevk düşkünü, belki biraz tembel, ama doymuş bir biçimde pazarlık etmeyi iyi biliyordu.</p>

  <p>Üzüntüden yorgun düşmüştü. Yerine gitmek için basamaklara yöneldi. Parter boşalmıştı. Yalnızca Grandüşesi'n peşindeki birkaç dansöz hızlı bir dans müziğinin karmaşık ve ağır aksak figürlerini oynamaktaydılar. Konuşkan insanlar kalabalığı, tiyatronun yüksek heykellerinin dibinde Komedi ve Trajedi'yi simgeleyen heykellerin orada yeniden bir araya gelmişlerdi. Ayakta duran beyler duvar kaplamalarına yaslanmıştı. Kadınlar onların önünde sıra sıraydılar...</p>

  <p>Pierantonio, pist kenarında son metal ve taş parıltısı içinde, altına bulanmış güzel böcekler arasında, yüreğine çöken karanlığın içerisinde karısını aramıyordu artık. Çok sayıda mücevherle yüklü minik kulaklar birazdan çıngırakların dokunaklı tıngırtısını işiteceklerdir herhalde, diye düşünüyordu. Uzun inci kolyeler, boyunlarını, gerdanlarını, göğüslerini nokta nokta belirleyen bu binlerce küçük, beyaz leke, cesetlerinin çok çabuk çözülerek ayrılacağı binlerce kemiğin simgesi gibiydi. Lavtalar, büyük lavtalar, müzik, dans ve ayakların altında kıpırdanıp duran bütün bu iskeletlerin sıçrayışları, sadece ve sadece sonsuz sessizliği maskelemekteydiler.</p>

  <p>Onu iyiden iyiye kaygılandırmaktan uzak, bu kara düşünceler Pierantonio'yu rahatlattı. Kıyamette yargı gününün pek yakın olduğundan haberleri yokmuş gibi davranan bu hayaletler için hiçbir acıma duygusu yoktu onda. Ama ölüm karşısında her şeyin eşit olduğu düşüncesi ona kaybettiği güven duygusunu yavaş yavaş geri veriyordu... Bu sırada, Artemisia'yı ikinci kez kalabalığın arasında ayrımsadı.</p>

  <p>Hızlı dansa ayrılan yerin kenarına çekilmiş büyük hanımların sırasından, görgü kurallarına aldırış etmeden, hemen önlerindeki partere çıkmak için Caccini kardeşler ayrılmış olmalıydılar, zira, sadece onun kadife giysisi, sedef rengi muare kumaşlar, altın yaldızlı sam ipekleri ve soğuk parıltılar saçan -lame kumaşlar örneği- saray tuvaletlerinin çizgili kumaşları üzerinde kırmızı bir leke gibi duruyordu.</p>

  <p>Oradan oraya gidip geliyordu. Tereddüt içerisindeydi, çevresine bakmıyor, duruyordu. Sonrasında yeniden harekete geçiyordu. Pierantonio öylesine sıkıntılı, kaybolmuş gibiydi ki, birdenbire rahatladı.</p>

  <p>Karısı başını basamaklı bölüme doğru kaldırmıştı. Onun kendisini aradığını anladı. Bir çocuk gibi karısının onu aramasını istiyordu.</p>

  <p>Pierantonio'nun yüreği mutluluğa boğulmuştu.</p>

  <p>Artemisia onu şükran ve şefkat dolu bir bakışla kavrayınca, Pierantonio sevgi anlarını yeniden anımsıyordu... "Sen olmadan ben hiçbir şeyim" derdi karısı ona. "Sensiz, yokum ben, resmim de yok. Sen olmadan..." Sonra anlatamadığı bir korkuya kapılarak susardı.</p>

  <p>Pierantonio onun bir kez daha basamaklı bölüme doğru döndüğünü gördü. Kalbi çarpmaya başladı: Sonunda karısı onu fark edecek miydi? Pierantonio onu ışıklı bölümde görebiliyordu; ama, karısı, onu nasıl görebilirdi ki? Basamaklı tiyatro salonundaki bütün büyük mumlar yanıp bitmişti. Gecenin bu saatinde, uşaklar sönen mumların yerine yeni mum dikmiyorlardı. Karanlığın ortasında garip siluetler -maymunlar, soytarılar, sıralar arasında zıplayan cüceler- dolaşıyordu. Yavaş yavaş karanlık bastırıyordu, ta Pierantonio'nun inatla durduğu en arka sıralara kadar...</p>

  <p>Artemisia onun varlığını hangi ayrıntıyla fark etti? Krem rengi hırkasından mı, yoksa kol manşetlerindeki büyük yırtmaçlardan mı?</p>

  <p>Yakasından bel altına kadar göz yaşları gibi dizilmiş inci düğmelerden mi? Yüzünün nefis -incecik bir sakalla ve kısa kesilmiş siyah saçlarla çevrili- yuvarlaklığından mı? Yoksa pliseli beyaz yakadan fırlayan düzgün hatlarıyla şu güzel kafasından mı?..</p>

  <p>Artemisia, kendisini dikkatle uzaktan izleyen kocasını karanlıkta bulup tanıyınca yakalandı. Hem gülümseyen, hem sıkıntılı bir bakışla onu yiyecek gibi bakarak olduğu yerde kala kaldı Artemisia.</p>

  <p>Artemisia'nın onu hem sıcaklığı, hem pırıltısı ile sevilen bir çocuk gibi tutkuyla sevdiğini anladı mı?</p>

  <p>Elleriyle kabarık eteklerini topladı. Karanlıkta koştu, basamakları tek tek çıkarak ona doğru gitti.</p>

  <p>Orada, olduğu yerde kıpırtısız duruyordu Pierantonio.</p>

  <p>Artemisia ona atılıp sarılınca, Pierantonio nihayet sevildiğinden emin oldu. Gözleri öylesine ateşliydi ki, nihayet bütün gücünü yeniden buldu. Ne yani, kentin en yakışıklı çocuğu ve en iyi kocası değil miydi kendisi?</p>

  <p>Elinden tutup karısını peşinden sürükledi. Birlikte saraydan kaçtılar.</p>

  <p>Sahnenin ön planında Ölüler Bayramı'nın kutsal çarşamba sabahı, tan ağarmaktaydı. Büyük perhiz alayının ilki, meydanı geçiyordu. Çuha kumaştan giysileri, açık ve dağınık saçları, çıplak ayaklarıyla genç kızlar ıslak taşlara basarak San Spirito Kilisesi'nden külleri almaya gidiyorlardı.</p>

  <p>Cenaze müziğinin ritmiyle ikişerli sıralar halinde saraydan dosdoğru kiliseye, balodan mihraba, zevkten, pişmanlık duymalara götüren yola giriyorlardı. Tahta haçlar, çiviler, kırbaçlar, dikenli taçlar, Passion'un bütün aletleri, uzun yetim kızlar alayı, bunların hepsini göğe doğru sallayarak, ellerindeki mumların ışığında, onlar da sarsılıyorlardı. Floransa'nın büyük çanları tövbe zamanını duyuruyorlardı. Şiddetli bir rüzgar birden alevleri söndürdü.</p>

  <p>Ama Arno Nehri'nin suları üzerinde toz rengi bir Ay, Jüpiter, Medicis'lerin bütün gezegenleri -sahnede- dansa devam ediyorlardı.</p>
</body>
</html>
