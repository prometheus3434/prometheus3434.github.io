<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p style="text-align: right;"><br /></p>

  <p style="text-align: right;">GİOVAN BATTISTA STIATTESI'NIN İFADESİNİN DEVAMI:</p>

  <p><br /></p>

  <p>"Saygıdeğer efendim, benim tutuklanmamdan sonra, taraflar arasındaki meselenin en iyi biçimde hallolması amacıyla kendimi bütünüyle her iki tarafın hizmetine vermiş olduğumu biliyor olmalısınız," diye anlatacaktır. "Bir zamanlar çok samimi dostum olan Agostino beni Corte Savella'ya çağırdı. Orazio'nun hapishaneye gelip kendisini görmesi için beni ikna etti. Bunu başarıyla yerine getirdim. Hatta bir sabah Orazio'yu dış parmaklıklara kadar götürmeyi başardım. Ama ayin saati olduğundan, Agostino ile Orazio konuşamadılar. Tekrar döndük. Ondan sonra Orazio'ya Corte Savella'ya gitmeyi bir daha asla kabul ettiremedim."</p>

  <p>Giovan Battista Stiattesi'nin gidiş gelişleri, Agostino Tassi ile özgürce görüşebilmeleri XVII. yüzyılda Roma tutukevi sistemi örgütlenmesiyle açıklanabilir. Corte Savella'da, Tor di Nona hapishanesinde yargı yolunda bekleyen suçlular bulunmaktaydı. Oradaki hapsetme, ceza niteliğinde değil de, koruma amaçlıydı, hapishane nasıl mıydı?</p>

  <p>Yargının cezalandıracağı veya salıvereceği bireyleri elinin altında hazır bulundurduğu bir bekleme salonu. Yargı ya sürgüne, ya küreğe ya da ölüme gönderir. Asla hapise tıkıp orada tutmaz. Hapishane, sorgulamanın iki evresine karşı gelecek şekilde iki bölüme ayrılmaktaydı: Tek kişilik hücrelerden oluşan segrete'ler: Buralarda neyle suçlandıklarını bilmeyen tutuklular kalırdı. Larga denen tür ise küçük yatakhanelere bölünmüş bir kat olup, lokantası, küçük bir kilisesi ve bir tür gezinme yeri, havalandırması vardır.</p>

  <p>Larga'da tutulan herkes gibi Agostino da -bir dizi ilk sorgulama sonucunda- nihayet ona bilgi veren suç dosyasını almıştı.</p>

  <p>Savunmasıyla uğraşıyordu ve bir avukat arıyordu. Odasından çıkabilir, merdivenlerde dolaşabilir, konuk kabul edebilirdi. İşte böylece, tutukluların arasına girebilen Giovan Battista, Stiattesi'yi yanına çağırmıştı.</p>

  <p>Stiattesi, Agostino ile geç vakit yemek yemeye geliyor. Tassi'nin görmek istediği dostlarını onun odasına kadar götürüyordu. Bunlar, Agostino'nun Orazio karşısına tanık olarak çıkarmak istediği kişilerdi.</p>

  <p>Kadın ziyaretçilere gelince, bu ziyaretler idare binası salonunda, bu iş için öngörülmüş sıralarda gerçekleştirilirdi. "O zaman Agostino, birlikte bir çözüm bulabilmeleri için Artemisia'yı ona getirme iyiliğini kendisine yapmam için yalvardı bana... Artemisia oraya gitmek istemiyordu... 'Size söyleyeceklerimi dinlemeniz belki de iyi olacaktır,' diye üsteledim. Sonunda kabul ettirdim. Ama babası gideceği yeri bilseydi onu eve kapatacağından, ona San Carlo ai Catinari Kilisesi'ne günah çıkarmaya gitmeyi düşündüğümüzü söyledik; kilise yeni takdis edilmişti..."</p>

  <p>Giovan Battista Stiattesi duruma hakim olduğunu sanıyor ve Gentileschi'lerin evinde kendisini padrona di cam (evin patronu) gibi görüyordu. Fakat Orazio'nun akılları başka bir yerden aldığını düşünmemişti. Ressam, ailesine mektup yazdı. Floransa'ya, Lucques'e, kardeşlerinin oturduğu Pisa'ya. Lomi ailesinden, Toscana'daki dostlarından aldığı haberlerden Agostino Tassi'nin şahsını karalayacak ve onu karısının ölümünden sorumlu tutacak ayrıntılar öğreneceğinden pek emindir. Katillerin adını ister, yeri, cinayet koşullarını. Kocasını aldatan bir kadını delik deşik eden yirmi bıçak darbesini soruşturur: nerede, ne zaman ve nasıl?..</p>

  <p>Orazio'nun öğrenme durumunda kalacağı haberler dostu olan noteri de şaşkınlıktan şaşkınlığa sürüklemekten geri kalmayacaktır. '</p>

  <p>"Bir akşam, diye sürdürdü sözü Stiattesi, sanırım Mayıs ayının ilk akşamı -pek emin değilim- gün batarken Artemisia, karım ve Artemisia'nın erkek kardeşlerinden sekiz yaşında olan en küçüğü ve bir de oğlum ve ben yola çıktık. Lungara Caddesi'ni ve Sisto Köprüsü'nü geçtik, kilisenin orada, vakit çok geç olduğundan, hiç durmadık..."</p>

  <p>Hiç duraksamadan sola dönüp, Giula Caddesi'ne sapmak için de dosdoğru ileriye gittiler. Artemisia, Stiattesi ve karısının arasında koşar adımlarla yürüyordu. İki küçük çocuk, arkalarından yetişmekte zorlanıyorlardı. Arkasında, gökte ki ay ışığı adeta güneş gibiydi...</p>

  <p>Dolunay vuruyordu. Tiber Nehri çelikten bir kılıç rengini almış, kıvrıla kıvrıla karanlığa dalıp gidiyordu.</p>

  <p>Sert kış rüzgarlarından sonra mayıs geceleri pırıl pırıldı. Mavi gecelerdi. Sanki büyük bir bez germişsin de ardından ışık tutmuşsun gibi. Lekesiz bir gök. Karanlık yok, bulut yok. Tek kıpırtı yok, her şey sabitlenmiş gibi.</p>

  <p>Artemisia sarayların duvarları arasında adeta koşuyordu. Agostino'nun ona yaptığı kötülük, sabırsızlığını azaltmıyordu... Çektiği acıları düşünmüyordu artık. Üstünde uzunca durmaya cesaret edemeyecek denli korkunçtu anıları. Geleceği kapalıydı, korkuya kapılmaksızın düşünemiyordu bile geleceği. Agostino ile birlikte bir çözüm bulmak: Onu bu tehlikeli girişime iteleyen Stiattesi'nin yansıttığı bu umut her bir şeyi doğruluyordu: sinirliliğini, neşesini, onu tekrar görecek olduğu için duyduğu mutluluğu...</p>

  <p>Hayır, artık ona karşı öfke duymuyordu. Ne vicdan azabı, ne pişmanlık... Bundan böyle eşit durumdaydılar... Stiattesi'nin genç kızın bu konuda dikkatini çektiği gibi, ikisi de bir oyun içinde.</p>

  <p>Artemisia, Tassi'ye artık kızamıyordu, verdiği ifade dolayısıyla kendini suçlu bulup pişmanlık duymuyordu. Ne yenmiş, ne de yenilmişti, ama içinden birlikte çıkabilecekleri bir durumda olan iki tutuklu vardı.</p>

  <p>Kendisini bu belirsiz umuda, birdenbire ortaya çıkan bu dirimselliğe kaptırmış olan Artemisia, bu nedenlerden dolayı babasını unutuyor ve onu hala aldatmaya devam ediyordu. Namusunu kirleten, herkesin namusuyla oynayan bu adamın çağırmasına karşılık veriyordu. Herkesin gözü önünde, tutukluların, muhafızların önünde, onunla karşı karşıya geliyor, düşmanın tarafına geçtiğini düşünmüyordu... Artık düşman filan yoktu!</p>

  <p>Vicolo San Girolamo alla Carita'da, sağa döndüklerinde, Roma'nın bütün kabadayılarının dolaştığı hapishane ile düşkünler yurdu arasında yarı yolda bir yerde, Ortaçağdan kalma bir küçük sokağa daldıklarında, Artemisia'nın neşesi kaçtı! Agostino onu oraya ne diye istiyordu ki? Kendisini, nasıl haklı çıkaracaktı acaba? Onun açıklamalarını duymak istemiyordu! Hiçbir şey duymak istemiyordu! Bir şey söylemek de... Tehlikeyi sezinledi mi ki?</p>

  <p>Corte Sevilla Hapishanesi, aralarından hiç sokak geçmeyen ev topluluğundan oluşuyordu. Saray kadar görkemli bina iki katlıydı. Tavşan büyüklüğünde fareler, duvar diplerinden koşuşturuyordu.</p>

  <p>Artemisia her şeyi çok açıkça gördü. Stiattesi'nin muhafız bölüğüne kendini tanıtmasını gördü. Nöbetçilerin ona kapıyı açışlarını gördü bu noter oralarda pek tanınıyordu galiba. Güvenlik görevlileri "efendim" diye sesleniyor ve karanlık soğuk kapı altlarından geçmesine izin veriyorlardı. İkinci parmaklığa kadar onunla birlikte gitmek zahmetine de katlanamıyorlardı. Kadın ve çocuklardan oluşan, kendisinin önderlik ettiği küçük gruba sol tarafta yer alan muhafızların bulunduğu salonla, sağ taraftaki idare binası salonunu gösteriyordu. İdare binasına bitişik mahkemenin farklı bürolarını gösteriyordu: Tribunale del Governatore, Tribunale del Vicarato, Tribunale del Auditore Camerae.</p>

  <p>Onun geçişini izleyen görevlilerin bakışları altında Artemisia yüzünün kızardığını hissetmedi. Ama heyecan ve sıkıntıdan bacakları tutmaz olmuştu. Acaba bu adamlar onun hangi tutukluyu ziyarete gittiğini biliyorlar mıydı? O adamı suçladığı olay konusunu biliyorlar mıydı?</p>

  <p>Bıyık altından gülerek, onun kızlığının bozulması olayını sahne sahne hayal ediyorlar mıydı acaba? Parmaklıklar arasında bekleşen tutukluların oluşturduğu kalabalık içerisinde Agostino Tassi'nin varlığını da hissetmedi.</p>

  <p>O, Artemisia'yı hemen gördü. Gidip muhafızı buldu ve demir parmaklığı açtırdı. Ama öylesine heyecanlıydı ki, bir saniye yine de parmaklık gerisinde kaldı. Kalbindeki bütün kan genelde yusyuvarlak görünen yüzüne vurmuş, yüzü bir uzamış, bir renksizleşmiş gibiydi. Stiattesi onun fenalık geçireceğini sandı.</p>

  <p>Artemisia da ayakta güçlükle durabiliyordu. Stiattesi ve karısı koşup onu banklara kadar götürdüler, sıranın sonunda küçük oğlan çocukları olmak üzere tek sıra halinde dizildiler.</p>

  <p>Agostino da onların peşinden gitmişti. Onların önünde öylece durup kalmıştı. Tek söz söyleyecek hali yoktu. Kızın başı önünde, kulakları uğulduyordu; gözleri önünden kara lekeler geçiyordu. Çabalıyordu.</p>

  <p>Artemisia özellikle bayılmamak için gayret gösteriyordu.</p>

  <p>Onu böyle kırılgan görünce, Agostino biraz sakinleşti. Sapsarıydı, ama hapishane hayatının onun görkeminden hiçbir şeyi yok edemediğini biliyordu. Berbere bıyıklarını sürekli düzeltsin diye dünya kadar para ödüyordu. Dişleri hiç bu kadar beyaz, tırnakları böyle bakımlı olmamıştı.</p>

  <p>Artemisia'nın varlığı ona dokunuyordu. Geldiği için teşekkürler ediyordu. Kurtuluşu görüşmelerine bağlıydı. Bu işin peşini sıkı tutmak zorundaydı. Agostino Sıkı tutmak zorundaydı işi... Ne kadar vakti vardı? On dakika! On dakikada bu kadından her istediğini elde edecek biçim de onu baştan çıkarmalıydı. Babasını da, sözünü de varsın inkar etsin, görmezden gelsindi... Oyun doğrusu bütün bunlara değerdi... On dakika sonra, yazıp karaladığı ve cebinde sımsıkı tuttuğu bu kağıdı genç kızın imzalamış olması gerekiyordu...</p>

  <p>Artemisia'nın verdiği ifadenin yalandan ibaret olduğunu kabullendiğini belirten bir mektup...</p>

  <p>Agostino'nun onun tüyüne bile dokunmadığını, her şeyi, onu kendisiyle evlenmek zorunda bırakmak umuduyla kendisinin uydurduğunu itiraf ettiği bir mektup. On dakika! On dakika içerisinde onu heyecana boğmak. Rahatlatmak. Güvence vermek.</p>

  <p>— ... 'signora Artemisia, bundan nasıl şüphe edebilirsiniz? Benim olmanız gerektiğini biliyorsunuz! Başka kimseye ait olamazsınız!..</p>

  <p>Bakışlarını adama karşı kaldırmıştı. Sıkıntı, şaşkınlık, bekleyiş içindeydi. Sorgulayan bu kapkara bakışlarıyla onun bu hali yüreğine dokunuyordu...</p>

  <p>— ... Size söz verdim ve de yemin ettim, tutacağım sözümü.</p>

  <p>Ateşli ve tumturaklı konuşma biçimiyle, kendini tutku seline bırakıyordu.</p>

  <p>— ... Eğer sizi kendime eş olarak almazsam, kafamdaki saç sakalımdaki kıl kadar çok şeytan girsin bedenime, ölene kadar da içimden çıkmasınlar!..</p>

  <p>Eğilip kızı kolundan tuttu. Kalkmasına yardım ediyordu.</p>

  <p>— ... Karşılıklı söz verelim... Birbirimizi her zaman seveceğimize dair...</p>

  <p>Tüm evrene karşı pırıl pırıl bir sevgiyle seveceğimize dair...</p>

  <p>Karısı ve iki erkek çocuğu ile birlikte sırasında oturan Stiattesi bu sözlerin bir tekini bile kaçırmıyordu.</p>

  <p>Günün bu saatinde diktörtgen şeklindeki bu salon tıklım tıklım doluydu. Kendi ziyaretçileriyle konuşmaya kaptırmış olan öteki tutuklular o hay huy içerisinde onlara dikkat etmiyorlardı. Ama, Agostino'nun bulunduğu köşedeki kalabalık biraz dağılmıştı.</p>

  <p>Çiftlerin biraz ötesinde birkaç tutuklu -belki de o anın ciddiyetinin önemini bilerek- onların tarafına dönmüş, olup biteni gözlemliyorlardı.</p>

  <p>Agostino ile Artemisia yüz yüze duruyorlardı. Agostino avcunu gererek açmıştı, kız da kendi avcunu açmıştı... Ellerini birleştirdiler.</p>

  <p>Artemisia gözlerini ondan ayırmaksızın şu sözleri söyledi: , -Bana verdiğiniz şekliyle bu sözü kabul ediyorum, benim için bu sözü tutacağınıza inanıyorum.</p>

  <p>Sesi titriyordu. Yumuşak bir ses tonuyla sürdürdü:</p>

  <p>— Ama Agostino eğer daha Önce başkalarına da söz verdiyseniz, söyleyin bunu bana...</p>

  <p>— Sinyora Artemisia, benim karım öldü...</p>

  <p>Elini göğsüne koydu.</p>

  <p>— ... Size yemin ediyorum! Bir süre öyle kaldı. Sonra yalvardı:</p>

  <p>— Size yeminler ediyorum, ne olur ifadenizi değiştirin! Sizi kirletenin ben olmadığımı söyleyin. Ölen biriydi deyin. Cosimo idi bunu yapan deyin...</p>

  <p>Elini birden tuttuğu yerden çekti.</p>

  <p>— O mu, asla asla! diye, bağırdı.</p>

  <p>— O halde çırak Scalpellino olsun, öyle söyleyin!</p>

  <p>— Ama bu gerçek değil! Böyle bir şeyi asla söylemem! Çünkü doğru değil! Siz de biliyorsunuz ki, bunu yapan sizsiniz, diye üsteledi.</p>

  <p>Ateşliydi. "Sizden başka kimse değil!"</p>

  <p>Adam yalvarıyordu:</p>

  <p>— Eğer beni bu pis çukurdan çıkarmak istiyorsanız, söylediklerinizi geri almalısınız. Sonra ben siz ne isterseniz onu yapacağım.</p>

  <p>— Hiçbir şeyi inkar etmem ben, dedi kararlılıkla Artemisia, Tekrar aynı konuya dönmek istemiyorum.</p>

  <p>Agostino alçak sesle konuşmayı sürdürüyordu. Kız başını iki yana sallıyordu. Yumuşak bir hareketle sarıldı kıza. Bir çan on kez vurdu...</p>

  <p>Gitme zamanıydı. Agostino ona sarılıyordu. Onu öpüyordu... O niyetle yazdığı mektubu Artemisia'ya imzalatmayı başaramadı, hatta kağıdı cebinden çıkarmaya bile yeltenememişti. Ama hiç önemi yoktu! Artemisia'ya hiç bu kadar yakın hissetmemişti kendini.</p>

  <p>Bir çare bulacaklardı elbet... Kekeleyerek, geldiği için ona teşekkür etti:</p>

  <p>— Bana çok büyük iyilik ettiniz!</p>

  <p>Çok heyecanlıydı, tekrar gelmesi için yalvardı. Artemisia ise ağlıyordu. Şimdi artık bütün tutuklular onlara bakıyordu. Onlar hiçbir şeyin farkında değillerdi: Kendi dünyalarındaydılar...</p>

  <p>Bir tutuklu bu sahneyi anlatırken şu sözlerle tanıklık edecekti: "Ben, Stiattesi'nin yanında iki kadın gördüm. Birisi, en genç olanı, Agostino'nun koluna yaslanıyordu. O da kızı yavaş yavaş parmaklıklara doğru götürüyordu. Birbirlerine sevgi dolu işaretler yapıyorlardı... Sonunda birbirlerinden ayrılmak zorunda kaldılar.</p>

  <p>Agostino onun dış kapıdan çıkıp gözden yitmesine baktı. Sonra bize doğru geldi. Sarsılmış gözüküyordu. Bu kadının kim olduğunu ona sorduğumda, onun, Tanrı katında kendi karısı olduğunu söyledi bana."</p>

  <p>— Seni orospu, fahişe, hain, çöplük! Yeryüzünün bütün pis herifleriyle yatmakla kalmıyor... üstüne üstlük nerdeyse çizmelerini yalayarak parlatıyorsun!</p>

  <p>Orazio, Artemisia'nın akşamı kimlerle geçirdiğini, en küçük oğlunun ağzından öğrenmişti. Oysa günah çıkarmaya kiliseye gideceğini öne sürmekteydi, öyle ya!</p>

  <p>Bu kez, öfkesini frenlemeden şiddete başvurdu. Kızına tokat atıyordu. Ne tokat ama! Artemisia babasının elinden kurtulup ona bağırdı.</p>

  <p>— Pis herif dediğin kişiyi, siz de ben de birlikte damadınız yapmaya çalışıyoruz efendim! Size ihanet etmek istemedim. Yalnızca onunla anlaşmanın yollarını aradım... Eğer benim kocam olacaksa, görevim...</p>

  <p>Orazio öyle korkunç bir kahkaha attı ki, kızı onun delirdiğini düşündü ve korktu.</p>

  <p>— Görevin mi? Kocan mı? Ne biri ne ötekisi senin için! Sen sokağa düşmek üzeresin kızım...</p>

  <p>Kızı elinden tuttuğu gibi atölye içinde sürükledi, kapıyı sonuna kadar açtı ve onu merdivenden aşağı atmak istedi.</p>

  <p>— ... Git haydi! Öldün sen! Agostino'nun karısı varmış, doğru, ama benim kızım yok artık.</p>

  <p>— Karısı mı varmış? diye böğürdü koluna asılarak babasının. Karısı ölmüş onun!</p>

  <p>— Evet, öyle mi? Peki hangisi?.. Şu sıralar, Agostino Tassi'nin karısı olan Maria Cannodoli mi nedir, bir kadın Lucques sokaklarında kolunda aşığı ile gezerek şişiniyormuş, ne haber!.. Yalan yalan böbürlenmeler, aman efendim, Agostino Tassi'nin onuru kurtulmuş, güya öcü alınmışmış... Onu öldürtmeyi asla başaramadı bu herif...</p>

  <p>Toscana'dan beklediğim cevap geldi... Evet, öldürme girişimi olmuş!</p>

  <p>Bir kez -belki iki- bıçak darbesiyle delik deşik etmeyi denemiş. Sonra bıkmış... Ona bu kadar ecu'lük bir para nereden geliyor sanıyorsun? Ya senin kulağının dibinde şıkırdattığı para keseleri? Yüzükleri, lal rengi kumaşları, tüyleri?.. Altını, alçaklığının bedelidir! "Floransalı beyler", Lucques'lu tüccar, Livourne'lu tacir, Maria'yı koruyan kim varsa hepsi, kadını rahat bıraksın diye kocasına paralar vermişler.</p>

  <p>Agostino evli, kızım ve baldızı Constanza da bunu biliyor! Evlenmeye kalkışsa, önce Constanza onu bırakmaz: Onu iki eşlilikle suçlayacaktır... İki eşlilik mi, kafasını uçurur Agostino'nun! Orazio alay etmeye başlamıştı. Seni seviyormuş, bunu sana söylemiş, seninle evlenmek istemediğinden değil canım, "yapamaz", evlenemez de ondan! Zaten kolayca anlaşılıyor. Evlenmekle, beş yıllık kürek cezası arasında seçim yapacak olsa, tabii ki evlenmeyi yeğleyecektir... Ama, kürek cezası ile, idam arsında ise, o seni fırlatıp atar... Başka yolu yok... Sonuçta bir labirent içine hapsolmuş durumda... Croce Sokağı'nda böbürlenmelerinden sonra, onurunu kurtarmak amacıyla öcünü almamış olduğunu, karısını öldürmediğini ve boynuzlu herif ağzını kapasın diye karısının ona paralar verdiğini kabul edebilecek mi bakalım? Bütün Roma, bu adamın alnında boynuzlar taşıdığını öğrendikten sonra, acaba ne diyecek? Bayağı adi bir adam mı, satılmışın biri mi? Tıkılıp kaldığı bu eşek arısı kovanından çıkıp kurtulması için bir tek yol kalıyor ona, tek bir şekilde...</p>

  <p>— Her şeyi inkar etmek!</p>

  <p>— Evet, sonuçta böyle... "Suçlu, kendisini suç üstü yakalatan kişi değil, itiraf eden kişidir!" Seni kirlettiğini inkar etmek! Bedence sana sahip olduğunu inkar etmek! Senin ortalık malı bir kız olduğun, bütün komşuların, sokak halkının, tüm mahallenin sana sahip olduğu konusunda yemin etmek! Yalancı tanıklık yapacak kişiler bulmak ve tüm bu kişilerin sana sahip olduğunu kanıtlamak!</p>

  <p>— Agostino böylesi bir yalanı kanıtlayamayacak!</p>

  <p>— Beyimiz rahatsız olacak! Eski arkadaşının ağzından duyduğu güzel bir tümceyi söyleyerek dalgasını geçti: "Beni masaya oturtacak cellat daha anasından doğmadı!" Kanıtlayacak, işine gelen her şeyi kanıtlayacak! Senin kendini satıyor olduğunu kanıtlayacak. Benim razı olduğumu, buna seni benim ittiğimi kanıtlayacak. Seni fahişe yapacak. Ya beni, beni de muhabbet tellalı, bir pezevenk...</p>

  <p>Gentileschi'lerin göreneklerini ifşa etmek bu işten sıyrılmasının tek yolu, tek savunma onun için... Seni çamura sürüklemek, bizi çamura batırmak! Seni, beni, kardeşlerini, ailemizi.</p>

  <p>— Hele bir kalkışsın buna!</p>

  <p>En kötü koşullarda başlayan bu sahne birden ani bir ateşkesle son buluyordu. Aylardan beri baba kız arasındaki ilk birliktelik. Aynı korkunun bir araya getirdiği, aynı acının kenetlediği, bu iki ikisi tek bir neden için savaşacaklardır: Salt gerçek. Aynı hayali paylaşmaktalar: intikam.</p>
</body>
</html>
