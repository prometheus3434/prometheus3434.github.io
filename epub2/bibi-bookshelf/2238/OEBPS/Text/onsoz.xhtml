<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3><br /></h3>

  <h3>Önsöz - KURŞUN MADENİ</h3>

  <p style="text-align: right;">Londra</p>

  <p style="text-align: right;"><span style="text-align: justify; text-indent: 1.5em;">11 Şubat 1639</span><br /></p>

  <p><br /></p>

  <p>Bir kadırganın pruvası Thames nehrinin üstüne çöken sisi yarmakta.</p>

  <p>Güvertede, Fransisken keşişlerin iç karartıcı giysileri içerisinde okudukları, "Ölülerin Ruhu İçin" adlı duanın mırıltıları arasında gemi ağır ağır yanaşıyor. Orada, sönmek üzere olan yüzlerce mumun titreşen alevi ardında ve çiseleyen yağmur altında devasa bir katafalk yükseliyor. Tehditkar bir kalabalık, iskele parmaklıklarının yanında birikmiş. İnsanlar, Stuartların ikametgahı Somerset Hall'e kadar, cenaze alayının geçeceği halı boyunca yığılmış. Altı muhafızın taşıdığı tabut iskele köprüsünü geçiyor.</p>

  <p>İşte o an, sisin içerisinden, tek başına, dimdik duran bir kadın silueti beliriyor. Kadın, alayın ardı sıra ilerliyor. Geniş, bol ve kolsuz mantosu onu gözlerden saklıyor. Peçesinin ardında kime ağlıyor bu kadın? Kocasına mı? Aşığına mı? Kendi yaşamına ve yaşamının özünü oluşturan babasına ağlıyor.</p>

  <p>"Ünlü ressam Gentileschi dört gün önce hayata gözlerini yumdu. Sayın Majesteleri çok üzgün. Yeteneğinin farkında olan bütün sanatseverler üzüntülerini bildirirler." Toscana büyük dukalığından bir görevli, I. Charles ve İngiltere Sarayı hakkında yazdığı raporda böyle bir ifade kullanıyor.</p>

  <p>Sabahın erken vakitlerinde Londra'da toprağa verilen sanatçı, sonuçta bütün Avrupa'da ünlenmiştir. İspanya kralı IV. Philippe, Fransa kralı XIII. Louis, Papa VII. Urbain, hepsi, hepsi de onun tablolarının duldasında düşüncelere dalmaktadırlar. Ressam, Roma'da Quirinal Sarayı'nda, Lüksemburg Sarayı'nda, Hampton Court Sarayı'nda çalışmıştır. Arkasında, Pisa'dan Floransa'ya, Cenova'dan Turin'e, Paris'ten Londra'ya kadar onu en büyükler katına yükselten bir yapıtlar bütünü bırakmıştır. Kendisiyle karşılaştırılabilecek sanatçılar Rubens ile Van Dyck ise, onun açtığı yolda ilerleyeceklerdir.</p>

  <p>Katolik ve "Papa yanlısı" bir İtalyan ressam, bu yoldan sapmış topraklarda ününe değer bir mezar bulmayı umamazdı. İç savaştan hemen sonra, Stuart Hanedanı'nın mutlak egemenliğini sonlandıracak din savaşları, Londra'nın dört bir yanında patlamaktadır. Kral, kendisinin mezhebini değiştirmeye ant içmiş karısının Katolik çevresine iyi davranmakla suçlanmaktadır.</p>

  <p>Şu berbat şubat sabahında, Orazio Gentileschi'nin naaşım taşıyan insanlar, düşmanca bakan Püriten kalabalığının orta yerinde kendilerine yol açmakta zorlanıyorlar. Roma'daki ayin alaylarına öykünen -gümüş şamdanlar, İsalı haçlar, tütsü kapları ve kutsal anmalıklarıyla- bu cenaze töreni, bir "putperest" olan ve kimselerin tasvir etmemesi gereken şeyleri resmetmeye kalkışan şu resim yapıcısı için bu kadar tantana, tüm bu şaşaa, Protestanlarla, tasvir ve put düşmanlarının öfkesini artırmakta.</p>

  <p>Keşişler, düzgün sıralar halinde, parktaki çeşmelerin, merhumun İtalya'dan getirttiği heykellerin -çıplak kadınlar ve su perileri- arasından kara bir yılan gibi kıvrılarak ilerliyor.</p>

  <p>Emin adımlarla ilerleyen kadın silueti, sarayın batısına kurulan zafer takını geçiyor. Alçı ve kartondan yapılmış bu geçici yapı, tabutun Somerset Hall'e görkem içinde geçişini daha bir vurguluyor.</p>

  <p>Kortejin ardından gelen kalabalık çim sahayı geçiyor ve cenazenin konduğu yerde toplanıyor, halk yanlış bulduğu ve onaylamadığı töreni yine de görmek istiyor. Halk arasında Gentileschi'nin, kraliçenin kilisesinin mihrabı altına gömülmek şerefine erişeceği söylentisi dolaşıyor. Bu kiliseyi, kocası İngiltere kralından almak için Henriette-Marie de France on yılını verdi. Bu onun kadınlığının, kraliçe oluşunun ve Katolikliğinin zaferidir. Ortalıkta, kralın katline dek gidecek bir halk hareketinin belirtileri dolaşırken, sarayın Katolik ressamını oraya gömmesi XVII. yüzyıl kasalarını tamtakır bırakan mutlak hükümdarların Avrupa'sına da bir son vermekle aynı anlama geliyordu.</p>

  <p>Krallar, bakanlar ve papalar, ölçüsüz bir açgözlülükle birer koleksiyoncu manyağı haline geldiler. Sanat her zaman için varsıllığın dışavurum göstergesi olmuştur. Öte yandan XVII. yüzyıl mesenlerinin elinde ressamlar ve heykeltraşlar, alım satımla propaganda aracı ve şantaj silahı olup çıktılar. İtalya'da Bernini, İspanya'da Velasquez, Flandre'da Rubens için de durum böyleydi.</p>

  <p>Her biri komşusunun açgözlülüğünü kullanıyor; bir dahiyi bir süre için elinde tutmayı başaran güç sahibi biri, ötekisine, unvan, mülk, savaş ya da barış sunuyor. Sözün kısası, o 1639 yılında, sanat iktidarın mihenk taşı olmuştur; sanatçı da iktidarın aracı. Başka kim, portresini yapmak bahanesiyle kapalı kapılar ardında bir hükümdara yaklaşabilirdi ki? Acaba hangi elçi, siyasetçi ve casus, sanatçıyla modeli arasındaki böylesi sıradan bir içtenlikten yararlanabilirdi?</p>

  <p>Baş başa geçen bu saatlerde, ressamın kendisinden başka kim kralla yarenlik edecek, onun fikirleri üzerinde etkili olacak, belki de kararını değiştirmesini sağlayabilecek zaman ve konumu bulabilirdi ki? Ya, bütünüyle yabancı bir saray aleminde bütün entrikalara burnunu sokma olasılığı? Rubens, Velasquez: Her ikisi de özel görevli olarak bunları yaşadılar. Bunlar Orazio Gentileschi'nin de başına gelenlere benziyordu. Kendi uluslarının hizmetinde olan ve güçlü ortaklarına da para karşılığı hizmet veren sanatçıların hepsi de zaman zaman Avrupa'nın yazgısını ellerinde tuttular. Ama hepsinin de her zaman tek bir efendisi oldu: sanatları... Yaşamlarının eşsiz ve büyük işi. Rubens'in de mektuplarında söylediği gibi... "Büyük Serüven."</p>

  <p>Ressam Orazio Gentileschi'nin yetmiş yedi yaşında umutsuzluk içinde ölüp gitmesi, şu 1639 yılı Şubat ayının yeryüzündeki görevini daha bitirmeden dünyayı terk etmesine benziyor. Greenwich'te kraliçenin evindeki büyük girişin tavanına çizdiği Esin Perileri bundan böyle yalnızca düşlerde tamamlanacak. Dehasının kanıtı ve belirtisi o büyük yapıt bitirilmemiş bir halde yarım kalacak. Onun bir son iş, bir kutsama gibi algıladığı bu yüce yaratıdaki tamamlanmamışlık, yaşamı boyunca peşinden koştuğu sorguyu hiçe indirger ve onu unutulmaya mahkûm eder. Ta ki kendi canından bir varlık, onun biçimlendirdiği, kıskandığı, kırdığı kızı Artemisia, meydan okuduğunu açıkça belirtene dek...</p>

  <p>Dehanın son nefesini verdiği saatte, Artemisia ondan çok daha ünlüdür. İspanya kralı IV. Philippe için ve Avrupa'nın öteki taç sahipleri için çalışmaktadır. Ünlüdür, evet. Güzeldir ve skandallar yaratır. On yedi yaşındayken babasının en yakın iş arkadaşının tecavüzüne uğramıştır. Olayı mahkemeye götürmek ve inatla sürdürmek yürekliliğini göstermiştir. Sonuçta ses getiren bir dava olmuştur ve yüzlerce sayfalık tanık ifadeleri ile yüzyılın en meşhur tecavüz davası olarak anılmaktadır.</p>

  <p>Yıl 1612. Yirmi beş yıl sonra, dünyanın harikaları arasında boy gösterir.</p>

  <p>Şairlerin dizelerine konu olan, elinin eşsiz ustalığıdır. Çağdaşlarının gözünde tarihteki kadın ressamların en büyüğü, belki de en dahi olanıdır. "Bende, bu kadın yüreğinde, Sezar'ın ruhunu bulacaksınız," diye belirtecektir mesenlerinden birine yazdığı mektupta.</p>

  <p>Somerset Chapel'in kapıları, Artemisia'nın yüzüne kapanıverir. Tabut şimdi, gümüş renkli kadifeyle kaplı tahtırevanın altında öylece durmaktadır.</p>

  <p>Roma'da Raffaello'nun, Floransa'da Michelangelo'nun cenaze törenlerinden bu yana başka hiçbir sanatçı, İtalyan Gentileschi'ye sunulan şerefe erişemedi; ama kilisede şu anda ruhsuz ve bunaltıcı bir hava var. Tek bir taş, metal veya tahta kırığı yok. Geometrik desenli döşeme taşları, tavan tekneleri, denge ve orantılardaki yetkinlik, her şey, her şey devasa bir kara örtü altında kalmış gibi gözüküyor.</p>

  <p>Büzgüler, kırmalı yakalıklar, kurdela düğümleri, fiyonk kaynaşması sanki hep birden patlıyor. Pli çukurlarında, drape gölgelerinde, ölü kafaları uçuşup titreşiyor. Görünmez müzisyenler, bir Dies İrea'nın yakaran sözlerini makama döküyorlar. Solukları, duvar kaplamalarını titretmekte. Ölüler... Şarkı söyleyenler ölüler.</p>

  <p>Katafalkın dibine oturmuş, yüzleri kilisenin dip tarafına dönük, ellerindeki tırpan ve kum saatini sallayan, yalancı mermerden iki hayalet sanki mahkemeyi selamlar gibiler. Araladığı perdenin bir ucundan tutan büyük kanatlı bir iskelet, yarı karanlık içerisinde, Orazio'nun kızını gözler önüne seriyor.</p>

  <p>1639 yılının şu Şubat ayında, Artemisia bu yaban elinde tek başına ayaktadır. Dilini anlamadığı bir kalabalığın uzaktan gelen çığlıklarını duymakta ve yaşamının özünü oluşturan adamın, babasının cesedini seyretmektedir.</p>

  <p>Yaşlı sanatçının çağırışına kulak vererek İtalya'nın ta nerelerinden çıkıp geldi. Tabloya, baba-kız Gentileschi diye imza atacaktı. Baba mı? Yoksa kızı mı? Hangisi ötekisini etkilemiştir acaba? Kim ustaydı, kim hoca oldu, kim öğrenci? Birbirlerine verdiklerini sonra gerisin geri aldılar. Artık aralarında barış var ve bu barışın adı ölüm.</p>

  <p>Artemisia kabulleniyor. Evet, ona her şeyi Orazio öğretti, şimdi o da geri vermeye geldi.</p>

  <p>Kızların babalarına ait olduğu, sanatın bir ölüm kalım sorunu sayıldığı ve fırçayla hançerin aynı ellerde karşılaştığı bir devirde, her ikisi de yetenek bakımından, daha üstün olduğunu kanıtlamak için her an öldürmeye hazır olmuşlardı. Her ikisi de ötekisinin yitip gideceğini düşleyip durmaktan çok daha fazla şey yaptılar. Baba katli mi? Ensest mi?</p>

  <p>Babasını ebedi istirahatgahına götürürken, yani Orazio'nun yapıtını tamamlarken, Artemisia yazgının, kilidini çevirdiğinin bilincindedir.</p>

  <p>Artık resim yapmayı sürdürebilecektir. Arkasında sanat ve yaşam vardır. "Büyük Serüven"! burada, Londra'da 1639 yılı Şubat'ında sona erdirir.</p>

  <p><br /></p>
</body>
</html>
