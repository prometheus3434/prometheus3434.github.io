<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p style="text-align: right;"><br /></p>

  <p style="text-align: right;">Venedik - Murano Arasında</p>

  <p style="text-align: right;">Nisan 1628</p>

  <p><br /></p>

  <p>Daniel Nys'in villasının en üst katındaki odalarında, Artemisia ve Nicholas hiç de rahat değillerdi. Son geceleriydi. Ne konuşabiliyor, ne sevişebiliyor, ne de birbirlerine dokunabiliyorlardı. Yan yana, çıplak, uzanmış, kıpırtısız yatıyorlardı; yarı karanlıkta, iki ölü gibi.</p>

  <p>Bastırmaya çalıştıkları soluklarından başka hiç gürültü yoktu. "Beni sevmiyor", diye düşünüyordu; "Nicholas, beni hiç sevmedi... Öyle olsaydı benimle İngiltere'ye gelirdi!" "Eğer senin peşinden gidersem," diye savunmaya geçiyordu Artemisia kendisini, "sanatımı gözardı etmiş olurum, düşüşe geçerim ve öteki bütün kadınlar gibi ölürüm... Resim olmadan, yaşayamam: Senin gözünde de yaşayamam ben!" Şu son zamanlarda, Nicholas'ın yanında, kendinden, kendi kararlarından, seçimlerinden kuşkuya kapılarak, çırpınıyordu. "Hayır," diye teselli veriyordu kendi kendine, korkunç da olsa bir karar almaktan korkmamalıyım. Nicholas zaten beni küçümsüyor. O beni artık sevemez, öyle ya, işime saygı duymuyor...</p>

  <p>Ama onsuz nasıl yaşamalı peki?"</p>

  <p>Gece geç vakit, Nicholas'ın bedeninin yanı başındaki ağır varlığını duyumsadığında, yan uykuda olduğunu anlayınca, yatakta ona doğru döndü, yaklaştı, elinde şamdan, onu, uzun uzun seyre daldı.</p>

  <p>Alevlerin ışıltısı, uykunun gevşetemediği bu güçlü yüze can katıyordu. Artemisia sinsi dudaklarına, dediğini yaptıran bakışlarını örteleyen kapalı gözkapaklarının narinliğine bakıyordu. Ve o koklamayı nice sevdiği sarışın ten, okşamaya bayıldığı o beden. "Onu arzu ettiğimi bilse de o bile yetmez..." diye itiraf etti kendi kendine.</p>

  <p>Artemisia ağlıyordu. Elini uzatmak, ona hafifçe dokunmak istiyordu.</p>

  <p>Ama yine geri çekildi. Hareketlerine dikkat ediyordu, gözyaşları, hıçkırıkları onu uyandırmasın diye. Uyansa yine o ciddi havasıyla şöyle bir bakar ve bir kez daha onunla birlikte Londra'ya gitmeyi ne diye reddettiğini sorardı. Resmini -Judith'i, Lucrece'i, Suzanne'ı, Bethsabee'yi- ona yeğlediğini söylerdi sitemler ederek! Onu hırsına mı, başarısına mı kurban etmekle suçlardı?..</p>

  <p>"Ötesi yok," diye geçiriyordu aklından Artemisia. Aşkım, sevgim git gide tutku halini alacak, onun sevgisi de yavaş yavaş sönecek ve sanatım da ölmüş olacak... Hayır, başka çaresi yok! Londra'da n'aparım ben? Kralı, müziği, karısı onu bütünüyle koparıp alır benden. Beni artık sevmezse ya da acıyarak iyi davranmak zorunda kalırsa, bir başka kadına tutulursa -n'aparım o zaman ben Londra'da? Karar vermeye çalışıyordu: "Haydi bakalım, n'olur ki bize, kim bize mutluluk sunar? Tut ki Tanrı'nın aklına Nicholas'ın karısı düştü ya da Pierantonio öldü diyelim, babam ortadan kayboldu varsayalım... Mezhep değiştirdiğimizi ve benim Nicholas ile evlendiğimi varsayalım: Nicholas benim resim yapmama hiçbir zaman izin vermez! Tut ki her şeye karşın beni yüreklendirdi, peşinden gitmeyi önerdi bana... Ama ben yapamam! Onun karşısında yeterince güçlü değilim ben, onun yanında ruhum, sanatım, her şey bitiyor... Yapıtımı bir başka tutkuyla bir kez takas ettim ben. Aynca bu değiş tokuştan dolayı sızlanmıyorum. Ama başka hiçbir çaresi yok!"</p>

  <p>— Peki, benim ne yapmamı istiyorsun şu an, diye sordu Nicholas yalın biçimde ve çok ciddi bir tavırla. Murno bahçesindeki patikayı son bir kez tırmanıyorlardı o sırada.</p>

  <p>Artemisia, şu zorlama gülüşüyle bir daha güldü, ona danışmadan krokilerini aşırmasından bu yana, ikisini ayıran gülüşüyle güldü.</p>

  <p>— Tuvalleri kralına götür, dedi köprünün basamaklarını çıkarken.</p>

  <p>Bunu hafif bir serzeniş içinde söyledi. "Fransızlara yakalanmamaya büyük özen göster... bir de yolda kimseleri öldürmemeye dikkat et!"</p>

  <p>— Bütün istediğin bu mu? diye sordu kırgın bir sesle. Artemisia duraksadı. Artemisia'nın başka türlü düşünüp, bambaşka bir yanıt vermeye zorlandığını duyumsadı. Artemisia'nın gözleri dolu dolu oldu. Onu dirseklerinden kavrayıp köprü parmaklığına yaslamak için Nicholas bundan yararlandı.</p>

  <p>— Benimle birlikte İngiltere'ye gelmeni istiyorum. Sana olan aşkım...</p>

  <p>— Aşkın bu denli büyükse... Artemisia ondan ayrıldı. "Bana gücümü ve dinginliği geri ver!"</p>

  <p>— Artemisia, sen dinginlik nedir bilmezsin! Olası bir dinginlik göremiyorum. Rahatlık yok! Ne sana, ne bana! Londra'ya gel benimle... Ailenin yanına gel, onlarla bir arada ol... Babanın yanı başında yap resmini.</p>

  <p>Artemisia alaylı bakarak:</p>

  <p>— Babamın mı? Altı aya varmadan beni kulu kölesi yapar. Kardeşlerime bak. Ben de onlar gibi babam için, onun için çalışacağım ha!</p>

  <p>Yanıt aynı tonda geldi.</p>

  <p>— Kendini küçümsüyorsun...</p>

  <p>Uzunca bakıştılar. Artemisia duygularını açıklamayı denedi:</p>

  <p>— Eğer babam Londra'da yaşıyor olmasaydı belki seninle gelirdim, dedi.</p>

  <p>— Ondan korkuyor musun?</p>

  <p>Artemisia yanıt vermedi, Nicholas ona şöyle bir baktı.</p>

  <p>— Onunla eşdeğerdesin! Bundan kuşku mu var? Neden korkuyorsun?</p>

  <p>— Vazgeçmekten.</p>

  <p>— Ne cesaretin var, ne de onurun Artemisia! Ben sana yaşam öneriyorum, aşk sunuyorum, serüven, başarı, büyük bir prensin hizmetinde başarı, ama sen kaçıyorsun!</p>

  <p>— Babamın da kaçtığı gibi kaçıyorum... Yitmemek, yok olmamak için...</p>

  <p>"Tanrım", diye geçirdi kafasından Nicholas. Kızgındı. "Benim olmayı tam kabul edecekken yine kaçıyor; öteki elimden kaçıyor!"</p>

  <p>— Baban sonunda Roma'ya dönecek. O zaman ondan nereye kaçacaksın? diye alaya aldı.</p>

  <p>Artemisia dikleşerek gülümsedi:</p>

  <p>— Londra'ya mı?</p>

  <p>— Artemisia, sana söylediklerimi iyice bir düşün. Senden ayrılamam ben. Biliyorum, gözünde her ikimiz ne aynı, ne tek bir kişiyiz...</p>

  <p>Artemisia "Hayır" dercesine başını salladı ve düzeltti:</p>

  <p>— Resim ve ben, biz tek bir bütünüz, başka kimse yok.</p>

  <p>— Eğer inat edersen, sen ve kızların için mutsuzluk ve umutsuzluk görüyorum yalnızca.</p>

  <p>— Neye inat edersem eğer? diye sordu, başını sert bir devinimle yukarı savurarak.</p>

  <p>— Bu saçma yarışta; babanın tabloları ile seninkiler arasındaki şu düelloda; ne bileyim nasıl bir başarı arayışı içinde olduğunu?..</p>

  <p>Artemisia'ya sıkkın gözlerle baktı. Başarı, onur, şöhret, bunların hepsine sahipsin sen... Hepsine. Evet hepsini elde ettin! Sana hiçbir şey önermiyorum artık, yalnızca peşimden gel! Sana sonsuz mutluluk vaat ediyorum.</p>

  <p>— Ne büyük mutluluk ya! diyerek alaya aldı. Köklere dönüş: "Baba-kız Gentileschi'ler"...</p>

  <p>— Biliyor musun, İngiltere Kralı geçen yıl kaç tablo aldı, ha?</p>

  <p>Koleksiyonlarının dökümleri, tahta çıktığında yirmi biri geçmiyordu.</p>

  <p>Bu gün tam beş yüz adet. Hesapla bakalım bir! İngiltere'de olsan yaratıcı gücün sınır tanımazdı!</p>

  <p>Artemisia konuşmak istedi. Ona umutsuzca baktı...</p>

  <p>— Seni sevdiğim içindir ki seninle gelemem, dedi.</p>

  <p>— Benim varlığım hoşuna gitmese de, bunu anlıyorum, beni görmeyeceksin artık! diye kestirip attı Lanier. Ama ikimizin de yaşam mutluluğu, şu bir zamanlar öylesine rahatlıkla telaffuz ettiğin, bugünse sanki dudaklarını yakıyormuşçasına söylediğin tek sözcüğe bağlı.</p>

  <p>— Aşk, diye onayladı yavaşça söyleyerek. Eğer dudaklarımı yakıyorsa, benim için baş döndürücü bir anlama bürünmüştür de ondan.</p>

  <p>Benim duyumsadığım biçimiyle aşka her şeyi feda ederdim. Senin içinse, kendime borçlu olduğum şeyi doğrusu artık iye yarar görmezdim... Tereddüt içindeydi. Senin için de, baban için de. Eee o zaman... Yumuşak ve çabuk adımlarla küçük köprünün son basamaklarını indi, rıhtım boyunca gitti, gondolcunun önünden geçti ve bir kiliseye girdi.</p>

  <p>Köpükler yeşil suyun üzerinde bir tuval bezi dokuyordu sanki, atkı ve çözgüler arasında Nicholas Lanier'nin kırık yansıması vardı. Geminin önünde, kıyıyı bakışlarıyla tarayarak, ayakta durmuş Artemisia'yı araştırıyordu. Birden onu variller, dalgakırandaki balyalar arasından gördü, Dukalık Sarayı'nın kemerlerinin yarı karanlığı içinde gözden yitiyordu. Nicholas olduğu yerde öylece kaldı. Artemisia onun ikinci kez yaşamından çıkıp gidişine bakıyordu.</p>

  <p>Tam on yıl boyunca bir daha görmeyeceklerdi birbirlerini.</p>

  <p>Artemisia pek yakında Venedik'ten ayrılacaktı. 1629 yılının Şubat ayında, eski meşeni, Alcala Dükü, İspanya'ya ait olan Napoli Krallığı'na genel vali oluyordu. Yüz yıldan daha fazla bir süreden beri, Madrid Habsbourg Hanedanlığı Napoli'yi papalık devletlerine sınırı olan bir askeri birliği sivil üs olarak kullanıyordu: vergilerle iliğini emdikleri bir sömürge olarak...</p>

  <p>İki-Sicilya Krallığının* yönetimi, İspanya'dan bir büyüğün onurlandırabileceği çok yüksek bir görevi üstleniyordu. Beş yıl boyunca tahtta kalınan süre. Genel valinin İtalya'yı tırtıklama, hazinelerini yağmalama; IV. Philippe ve kendi hesabına en yürekli çağdaş sanatçıları kullanma yolları vardı tabii: Bu durumda Alcala Dükü de "ressamını" oraya gelmesi için davet ediyordu işte.</p>

  <p>İspanya, İngiltere: Artemisia, Orazio. Baba ve kızı bundan böyle artık iki ulusa hizmet veren iki ustaydılar. Geçmişleri, dinleri, açgözlülükleri ve bir de savaş, kadir bilmez bir kargaşanın içine atıyordu bu ustaları.</p>

  <p>İlkbahar gelince, Sinyor Gentileschi, güçlü işvereninin malikanesine yerleşmeye gitti.</p>

  <p>* İki-Sicilya Krallığının: Tarihte sırayla, Fenikelilerin, Yunanlıların ve Karaçalıların işgaline uğrayan Sicilya, İ.Ö. tarihinde Romalıların eline geçti. Vandalların yağmasına uğradı. 11. yüzyılda Norman istilasına uğradı. 1130'da Hıristiyan Birliği'ne katıldı. 12. yüzyılda Germen istilası altındaydı. 1282'de Sicilya ikiye bölündü: Sicilya ve Güney İtalya. Her ikisi de Sicilya adını aldı. 1442'de Aragonya Prensi, Deux-Siciles (İki-Sicilya Krallığı) adını verdi. Daha sonra yeni bölünmeler oldu. 1816 yılındaki birleşmeden sonra bu ad kullanımdan kalktı ve daha sonra da Yeni İtalya İmparatorluğu'na katıldı.</p>
</body>
</html>
