<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css_r1.css" rel="stylesheet" type="text/css" />
</head>

<body>
  <h1 class="chapter">MARKOS’A GÖRE İNCİL</h1>

  <p class="nonindent"><span class="small1">OLAY, 1928</span> yılı Mart ayının son günlerinde, Junin bucağının güneyindeki Los Alamos <b>estancia</b>sında geçti. Olayın kahramanı, Baltasar Espinosa adında bir tıp öğrencisiydi. Şimdilik onu, Ramos Mejia İngiliz Okulu’nda, birden çok ödül kazanmasını sağlayan sözenlik yeteneğine ve sınırsız bir iyi yürekliliğe sahip olması dışında başkaca bir özelliği olmayan, Buenos Airesli delikanlılardan biri diye tanımlayabiliriz. Tartışmalardan hoşlanmazdı; kendinden çok karşısındakinin haklı çıkmasını yeğlerdi. İskambil oyunlarının rastlantısı onu ilgilendirmesine karşın, kötü bir kumarbazdı, çünkü kazanmak ona tatsız gelirdi. Üstün zekâsı tembeldi; otuz üç yaşında, bitirip diplomasını koparmak için, hâlâ geçmesi gereken bir dersi vardı, bu da onu en çok çeken konuydu. Zamanının bütün beyleri gibi, özgür düşünceli olan babası, ona Herbert Spencer’in öğretisini göstermişti, ama annesi, bir Montevideo yolculuğu arifesinde, her akşam istavroz çıkararak, Tanrı Babamız duasını okumasını istemişti. Yıllar boyunca asla sözünden dönmemişti. Yürekli olmadığı söylenemezdi; bir sabah, kendini bir öğrenci grevine katılmaya zorlayan bir grup okul arkadaşıyla, öfkeden çok ilgisizlikten ötürü, yumruk yumruğa girmişti. Uzlaşma eğilimiyle, sık sık tartışma götürür düşünce ve davranışları benimsiyordu: ülkesi, başka yerlerde Kızılderili diye bilinmememizden daha az önem taşıyordu; Fransa’ya saygı duyuyor, ama Fransızları hor görüyordu; Amerikalılara pek değer vermiyordu, ama Buenos Aires’te gökdelenlerin bulunması önemliydi; düzlüklerdeki <b>gaucho</b>ların, dağlık yörelerdekinden daha iyi binici olduğuna inanıyordu. Kuzeni Daniel yazı Los Alamos’ta geçirmesini önerdiğinde hemen kabul etmişti, kırsal yaşamı sevdiğinden değil, doğal inceliğinden; ayrıca reddetmek için geçerli nedenler de aramamıştı.</p>

  <p class="indent">Çiftliğin ana yapısı çok genişti ve biraz da bakımsızdı; Gutre adlı kâhyanın konutu çok yakındı. Gutre’ler üç kişiydi: baba, son derece hödük olan oğul ve soy zinciri belirsiz kız. Her üçü de uzun boylu, güçlü kuvvetli, sağlam yapılı, kızıla kaçan saçlıydılar ve yüzleri Kızılderili soyundan geldiklerini vurguluyordu. Hemen hemen hiç konuşmuyorlardı. Çiftçinin karısı öleli yıllar olmuştu.</p>

  <p class="indent">Espinosa, köy yaşamında, hiç bilmediği ve aklından bile geçirmediği şeyler öğrendi. Örneğin, evlere yaklaşırken dörtnala kalkılmadığını ve belirli bir görevi olmayanın ata binmediğini. Zamanla, kuşları ötüşlerinden ayırt eder hale gelmişti.</p>

  <p class="indent">Birkaç gün sonra, Daniel’in, en çok bir hafta sürecek bir hayvan alımı işini halletmek için başkente yollanması gerekti. Kuzeninin <b>bonnes</b> <b>fortunes</b> öyküleri ve erkek modasına olan bitmez tükenmez ilgisinden sıkılmaya başlayan Espinosa, ders kitaplarıyla çiftlikte kalmayı yeğledi. Sıcak bunaltıcıydı ve gece bile serinlik getirmiyordu. Tan sökümünde, gök gürlemesiyle uyandı. Yel çam ağaçlarını sarsıyordu. Espinosa ilk damlaların düştüğünü duyup Tanrı’ya şükretti. Birden serin bir yel esti. Öğleden sonra, Salado taştı.</p>

  <p class="indent">Ertesi gün, Baltasar Espinosa, verandadan su basmış tarlaları izlerken, pampayı denizle karşılaştıran eğretilemenin, en azından bu sabah, bütünüyle yanlış olmadığını düşündü; her ne kadar Hudson, denizin bize daha büyük görünmesinin nedeni, bir atın üstünden veya kendi boyumuzdan değil, geminin güvertesinden görmemizdendir, diye yazmışsa da. Yağmur dinmiyordu. Kentlinin yardımı veya ayak bağı olması ile, hayvanların çoğunu kurtardılar ama boğulan hayvan da çoktu. Çiftliğe ulaşan yolların sayısı dörttü: hepsini de sular örttü. Üçüncü gün, bir su sızıntısı kâhyanın evini tehdit etmeye başladı; Espinosa Gutre’leri avlunun ucunda, araç gereç hangarına yakın bir odaya yerleştirdi. Bu taşınma, aralarında bir yakınlık doğmasına neden oldu; hep beraber büyük yemek odasında yiyorlardı. Söyleşmenin güçlüğü ortaya çıktı; köy yaşamıyla ilgili bir sürü şey bilen Gutre’ler, iş açıklamaya gelince yetersiz kalıyorlardı. Bir akşam, Espinosa askeri garnizonun Junin’e yerleştiği dönemdeki yerli saldırılarını insanlar anımsıyor mu diye sordu. Evet, diye yanıtladılar, ama I.Carlos’un idamını sorsa alacağı karşılık aynıydı. Espinosa, babasının sık sık, köyde karşılaşılan uzun ömürlülük olgularının hemen hemen tamamında, kişinin, ya belleğinin zayıf olduğu ya da tarih kavramının belirsiz kaldığını söylediğini anımsadı. <b>Gaucho</b>lar, doğum yıllarını da, kendilerini dölleyenin adı gibi, bilmezler.</p>

  <p class="indent">Evde, <b>La Chacra</b> dergisinin birkaç sayısı, bir veteriner el kitabı, lüks ciltli bir Tabaré, <b>Shorthorn’ların</b> <b>Arjantin Tarihi</b>, birkaç erotik veya polisiye roman ve yeni bir romandan - <b>Don Segundo Sombra</b> - başka kitap yoktu. Akşam yemeğinden sonraki kaçınılmaz saatleri bir şekilde olsun doldurabilmek amacıyla, Espinosa, okuma yazması olmayan Gutre’lere iki bölüm okudu. Ne yazık ki, kâhyanın kendi sürüleri gitmişti ve bu durumda başka birinin serüvenlerine ilgi duyamazdı. Bu işin hafif olduğunu, gereken her şeyi taşıyan bu yük hayvanlarının hiç eksilmediğini söyledi ve eğer bu mesleği yapmasaydı, Laguna de Gómez’e, Bragado’ya, Chacabuco’daki Nünez’lerin tarlalarına asla gidemeyeceğini ekledi. Mutfakta bir gitar vardı; anlattığım olgulardan önce, sığırtmaçlar halka şeklinde otururlardı; biri gitarın akordunu yapardı, ama bir türlü çalmayı beceremezdi. Buna <b>guitarreada</b> denirdi.</p>

  <p class="indent">Sakal bırakan Espinosa, bazen değişen yüzüne bakmak için ayna karşısına geçerdi ve Buenos Aires’e dönüşünde Salado selini arkadaşlarına anlata anlata bitiremeyeceğini düşünerek gülümserdi. Anlaşılmaz bir şekilde, asla uğramadığı ve bir daha adımını bile atmayacağı yerleri özlüyordu: Cabrera Sokağı’nda bir posta kutusunun bulunduğu köşe, Once Meydanı yakınında Jujuy Sokağı’ndaki bir anakapının üstünde duvarcı işi aslanlar, nerede olduğunu bile pek bilmediği mozaik döşemeli bir bakkal dükkânı. Ağabeylerine ve babasına gelince, ırmağın kabarması yüzünden, tam anlamıyla adada kalmış olduğunu Daniel’den öğrenmiş olmalıydılar.</p>

  <p class="indent">Hâlâ sularla çevrili evi araştırırken, gözüne İngilizce bir İncil ilişti. Cildin son sayfalarına, Guthrie’ler -gerçek adları böyleydi- yazılı olarak öykülerini bırakmışlardı. Inverness’ten geliyorlardı ve kuşkusuz bu kıtaya XIX. yüzyılda sığırtmaç olarak ayak basmış ve yerlilere karışmışlardı. Günlük 1870 yılı sularında son buluyordu; İngilizce’yi unutmuşlardı; Espinosa onları tanıdığında, İspanyolca konuşmakta bile güçlük çekiyorlardı. İnançları yoktu, ama kanlarında, Kalvenciliğin katı bağnazlığı ile Pampa yerlilerinin batıl inançlarının karanlık izleri varlığını sürdürüyordu. Espinosa onlara buluşundan söz etti, ama kulak bile asmadılar.</p>

  <p class="indent">Cildin yapraklarını karıştırdı ve parmakları Markos’a göre İncil’in başını açtı. Çeviri alıştırması yapmak, belki de bir şey anlayıp anlamayacaklarını görmek için, akşam yemeğinden sonra bu metni okumaya karar verdi. Dikkatle, sonra da ilgi dolu bir sessizlikle dinlemelerine şaşırdı. Belki de cildin kapağı üstündeki altın harfler daha çok etkiliyordu. Kanlarında var bu, diye düşündü. Ayrıca, kendi kendine, insanların çağlar boyunca sürekli iki öyküyü tekrarladıklarını söyledi: Akdeniz’in dalgalarında sevgili adasını arayan kayıp bir gemi ve Golgotha’da çarmıha gerilen Tanrı’nın öyküleri. Ramos Mejia’daki söylem derslerini anımsayıp, mesellere vardığında ayağa kalktı.</p>

  <p class="indent">Gutre’ler, İncil okumasını geciktirmemek için ızgara etleri ve sardalyeleri yiyip yutuyorlardı.</p>

  <p class="indent">Genç kızın üstüne titrediği ve mavi bir kurdeleyle süslediği bir kuzucuk, dikenli tellere takılıp yaralandı. Kanı durdurmak için, örümcek ağlarından bir yakı koymak istediler. Espinosa birkaç hapla iyileştirdi. Bu sağalmanın doğurduğu minnet onu şaşırttı. Önceleri, Gutre’lerden sakınıp, yanında getirdiği iki yüz kırk pesosu bir kitabın arasına saklamıştı; şimdi, ev sahibinin yokluğunda, o an yerine getirilen çekingen emirler veriyordu. Gutre’ler yollarını kaybetmiş gibi, odalarda ve koridorda peşinden ayrılmıyorlardı. Bir yandan okumayı sürdürürken, masanın üstüne döktüğü kırıntıları topladıklarını fark etti. Bir gün öğleden sonra, saygıyla ve az söz sarf ederek kendinden bahsederlerken bastırdı. Markos’a göre İncil’i bitirdikten sonra, öteki üçünden birini okumak istedi; baba, daha iyi anlamaları için, bitirdiğine yeniden başlamasını rica etti. Espinosa, çocuklar gibi, yenilik ve çeşitlemeden çok, tekrarı sevdiklerini kavradı. Bir gece Tufan’ı düşledi, bu şaşılacak bir şey değildi; geminin yapımında çekiç sesleri onu uyandırdı, yıldırım düştüğünü sandı. Gerçekten de, hafifleyen yağmur, yeniden boşanmaya başlamıştı. Hava çok soğuk’tu. Fırtınanın gereç hangarının damını yıktığını ve kirişleri onarınca göstereceklerini söylediler. Artık onlar için bir yabancı değildi, hepsi saygı gösteriyorlar, hatta üstüne titriyorlardı. Hiçbiri kahve sevmiyordu, ama her zaman bol şekerli küçük bir fincan onun için hazır beklerdi.</p>

  <p class="indent">Fırtına salı günü patlamıştı. Perşembe gecesi, önlem alarak kilitlediği kapısına hafif bir darbe vurulmasıyla uyandı. Kalkıp açtı: genç kızdı. Karanlıkta görmüyordu, ama ayak sesinden yalınayak, az sonra da yatakta, çırılçıplak geldiğini anladı, avlunun ta ötesinden. Kız tek el-kol hareketi yapmadı, tek söz etmedi; gelip yanına uzandı, titriyordu. İlk kez bir erkek tanıyordu. Giderken onu öpmedi; Espinosa adını bile bilmediğini fark etti. Açıklamaya çalışmadığı derin bir nedenle kendi kendine Buenos Aires’e dönünce bu olayı kimseye anlatmamaya yemin etti.</p>

  <p class="indent">Ertesi gün, babanın Espinosa’ya yönelttiği, İsa’nın tüm insanları kurtarmak için mi öldürülmeye karşı koymadığı sorusu dışında, öncekiler gibi başladı. Özgür düşünceli olan, ama kendini onlara okuduklarını haklı çıkarma zorunluluğuna düşmüş duyan Espinosa, yanıtladı:</p>

  <p class="indent">— Evet. Hepsini cehennemden kurtarmak için.</p>

  <p class="indent">O zaman, Gutre sordu:</p>

  <p class="indent">— Cehennem nedir?</p>

  <p class="indent">— Ruhların sonsuza dek yandığı, toprak altında bir yer.</p>

  <p class="indent">— Peki onu çivileyenler de kurtuldu mu?</p>

  <p class="indent">— Evet, diye yanıtladı Tanrıbilimi belirsiz Espinosa.</p>

  <p class="indent">Kâhyanın gece kızıyla ne yaptığı konusunda hesap sormasından korkmuştu. Yemekten sonra, son bölümleri yeniden okumasını istediler.</p>

  <p class="indent">Espinosa uzun bir öğle uykusuna yattı; düşü ısrarlı çekiç darbeleri ve belirsiz önsezilerle bölündü. Akşamüstü kalktı ve koridora çıktı, yüksek sesle düşünür gibi söyledi:</p>

  <p class="indent">— Sular alçalıyor. Sık dişini az daha.</p>

  <p class="indent">— Az daha, diye tekrarladı Gutre, yankı gibi.</p>

  <p class="indent">Üçü de onu izlemişti. Taş zeminde diz çöküp, kutsanmayı dilediler. Sonra ona lanet yağdırdılar, yüzüne tükürdüler ve avlunun öte ucuna kadar sürüklediler. Genç kız ağlıyordu. Espinosa kapının öbür yanında neyin beklediğini kavradı. Kapıyı açtıklarında, gök kubbeyi gördü. Bir kuş öttü; içinden geçirdi: öten saka kuşuydu. Gereç hangarının damı yoktu, kirişleri söküp çarmıh yapmışlardı.</p>
</body>
</html>
