<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css_r1.css" rel="stylesheet" type="text/css" />
</head>

<body>
  <h1 class="chapter">NANKÖR</h1>

  <p class="nonindent"><span class="small1">KENTİN KAFAMIZDAKİ</span> imgesi hep biraz çağdışıdır. Kahvehane, bara dönüştü; bize hafifçe iç avluları ve asma çardağı gösteren geniş yerini, dipteki asansöre götüren sıkıcı koridora bıraktı. Yıllar boyunca, Talcahuano Sokağı’nın belirli bir yüksekliğinde, Buenos Aires Kitapçısı’nın beni beklediğini sandım; bir sabah yerini bir antikacı dükkânının aldığını farkettim ve bana kitapçı don Santiago Fischbein’ın öldüğünü söylediler. Oldukça şişman bir adamdı; yüz çizgilerinden çok, uzun gevezeliklerimizi anımsıyorum. Kendinden emin ve soğukkanlı, saplantıyla Siyonizm’e karşı çıkardı, Musevi’yi sıradan bir insana dönüştüreceğini, günümüzde onu zenginleştiren karmaşıklık ve uyuşmazlıktan yoksun, tek bir gelenek ve ülkeye bağımlı yapacağını savunurdu. Bana söylediğine göre, Baruch Spinoza’nın eserlerinden geniş kapsamlı bir antoloji derlemekle uğraşıyordu; okumayı güçleştiren ve garip sistemine aldatıcı bir ağırlık veren Euclid göndermelerini hafifletmeyi amaçlıyordu. Satmaya kalkışmadan, Rosenroth’un <b>Kabbala</b> <b>denudata</b>’sının ilginç bir örneğini göstermişti; buna karşın kitaplığında ondan aldığım Ginsburg ve Waite’nin birkaç kitabı var.</p>

  <p class="indent">Bir öğle sonrası, ikimiz baş başayken, yaşamından bir alıntıyı bana açtı. Bugün, doğal olarak bazı ayrıntıları değiştirerek size aktaracağım.</p>

  <p class="indent">"Kimseye anlatmadığım bir şeyi size açacağım. Karım Ana da öteki yakın dostlarım gibi olayı bilmiyor. Geçeli o kadar uzun zaman oluyor ki, sanki benim değil de, başka birinin başına gelmiş gibi görünüyor bana. Belki anlatımı, kuşkusuz hançer darbeleri katacağınız bir öyküde kullanabilirsiniz. Size Entre Rio yöresinden geldiğimi söyleme fırsatı oldu mu bilmiyorum. Yahudi <b>Gaucho</b> olduğumuzu söylemeyeceğim; Yahudi Gaucho asla olmadı. Tüccar ve çiftçiydik. Urdinarrain’de doğdum, bu yerin çok silik bir anısını saklıyorum; ailem, bir dükkân açmak için Buenos Aires’e geldiğinde, daha çok küçüktüm. Birkaç evin ötesinde Maldonado, sonra da çorak topraklar vardı.</p>

  <p class="indent">Carlyle insanların kahramana gerek duyduklarını yazdı. Grosso’nun tarih kitabı bana San Martin’e tapmayı önerdi, ama onda Şili’de savaşmış ve artık bronzdan bir heykel ve bir meydan adından öte olmayan bir askerden başka şey bulamadım. Rastlantı karşıma çok farklı bir kahraman çıkardı: Francisco Ferrari - ikimiz de talihimize küselim. Sanırım ilk kez ondan söz edildiğini duyuyorsunuz.</p>

  <p class="indent">Bizim mahalle, söyledikleri kadarıyla, Corrales ve Bajo gibi huzursuz değildi, ama kendi kabadayı çetesi olmayan kahvehane de yoktu. Ferrari, Triunvirato ve Thames sokakları köşesindeki birine takılırdı. Beni, onun yandaşlarından biri olmaya sürükleyen olay da orada geçti. Yarım litre Paraguay çayı almaya gitmiştim. İçeri uzun saçlı, bıyıklı bir yabancı girdi ve bir kadeh ardıç içkisi istedi. Ferrari tatlı bir sesle konuştu:</p>

  <p class="indent">— Dün akşam Juliana’nın eğlencesinde karşılaştık değil mi? Nereden geliyorsunuz?</p>

  <p class="indent">— San Cristóbal, diye yanıtladı öteki.</p>

  <p class="indent">— Bir daha buralara gelmemenizi öğütlerim, dedi Ferrari. Size üzücü dakikalar geçirtebilecek utanmaz kişiler var çevrede.</p>

  <p class="indent">San Cristóbal’li adam, bıyığına ve fiyakacı havalarına rağmen çekip gitti. Belki ötekinden daha az yürekli değildi, ama bütün çetenin orada olduğunu biliyordu.</p>

  <p class="indent">O andan sonra, Francisco Ferrari on beş yaşımın beklediği kahraman oldu. Esmer, uzunca boylu, sağlam yapılı, zamanın modasına göre yakışıklı bir adamdı. Her zaman siyahlara bürünürdü. Bir başka olay bizi yakınlaştırdı. Annem ve teyzemle beraberdim; haytalar yolumuzu kesti, biri ötekilere yüksek sesle:</p>

  <p class="indent">— Yaşlı karı bunlar. Bırakın geçsinler, dedi.</p>

  <p class="indent">Ne yapacağımı şaşırmıştım. İşte o zaman, evinden çıkan Ferrari devreye girdi. Küstahın karşısına dikilip,</p>

  <p class="indent">— Canın dalaşmak istiyorsa, neden bana bulaşmıyorsun? dedi.</p>

  <p class="indent">Tek tek her birinin yüzüne sakince dikkatle baktı, kimsenin sesi çıkmadı. Karşılarındakinin kim olduğunun farkındaydılar.</p>

  <p class="indent">Ferrari omuz silkti, bizi selamladı ve yoluna gitti. Uzaklaşmadan önce, bana dönüp,</p>

  <p class="indent">— İşin yoksa bu akşam kahveye uğra, dedi.</p>

  <p class="indent">Şaşkınlıktan donakalmıştım. Teyzem Sarah konuştu:</p>

  <p class="indent">— İşte hanımları saydırmayı bilen kibar bir bey.</p>

  <p class="indent">Annem, beni güç durumdan kurtarmak için, gözlemledi:</p>

  <p class="indent">— Daha çok, rekabet istemeyen bir kabadayıya benziyor.</p>

  <p class="indent">Nasıl anlatsam bilemiyorum. Şimdi kendime bir yer edindim. Sevdiğim ve bol kitap okuduğum şu kitapçı dükkânı var, bizimki gibi dostluklar kurmaktan zevk duyuyorum, karım ve çocuklarım var, sosyalist partiye yazıldım, iyi bir Arjantinli ve iyi bir Musevi’yim. Sayılan bir adamım. Bugün beni hemen hemen kel görüyorsunuz; ama o zamanlar yoksul, kızıl saçlı, kenar mahallede yaşayan küçük bir Yahudi’ydim. İnsanlar bana horgörüyle bakardı. Bütün gençler gibi, başkalarına benzemeye çalışıyordum. Adımın Jacobo yerine Santiago olduğunu söylüyordum, ama Fischbein kalıyordu. Hepimiz, başkalarının bizim üzerimize kurduğu imgeye benzeriz. İnsanların beni hor gördüğünü hissediyor ve ben de kendimi hor görüyordum. O dönemde, özellikle o çevrede, yürekli olmak önemliydi; ben korkaklığımın bilincindeydim. Kadınlar gözümü korkutuyordu; çekingen iffetim önünde gizli bir utanç duyuyordum. Yaşıtlarımdan hiç arkadaşım yoktu.</p>

  <p class="indent">O akşam kahvehaneye gitmedim. Asla da ayak basmamam gerekirdi. Sonunda bu çağrının ardında bir buyruk olduğu inancına kapıldım; bir cumartesi, yemekten sonra kahvehaneye girdim.</p>

  <p class="indent">Ferrari masalardan birine başkanlık ediyordu. Ötekileri görmüşlüğüm vardı; yedi kişiydiler. Pek konuşmayan, adından başka -don Eliseo Amaro- bütünüyle belleğimden silinen yaşlı bir adamı saymazsak, en büyükleri Ferrari idi. Geniş ve şişkin yüzünü bir yara izi kat ediyordu. Sonradan, bir süre hapis yattığını söylediler.</p>

  <p class="indent">Ferrari beni soluna oturttu; don Eliseo yer değiştirmek zorunda kaldı. Aklımı toplamakta güçlük çekiyordum. Ferrari’nin, birkaç gün önceki olaya anıştırmada bulunmasından korkuyordum. Ama bir şey olmadı; kadınlardan, iskambillerden, seçimlerden, gelmesi beklenen ama gelmeyen bir şarkıcıdan, mahalle dedikodularından söz ettik. Başlangıçta, bana ters bakılıyordu; sonra beni kabullendiler, çünkü Ferrari böyle arzu ediyordu. Hepsi, İtalyan adlarına karşın, kendilerini Arjantinli, hatta <b>gaucho</b> duyuyorlardı (başkaları da onları öyle görüyordu). Biri seyis, öteki arabacı, bir başkası mezbaha kasabıydı; hayvanlarla uğraşmak onları köy halkına yaklaştırıyordu herhalde. Sanırım hepsinin düşünde Juan Moreira olmak yatıyordu. Sonunda bana Kızılcık demekte karar kıldılar, ama bu takma adda horgörü yoktu. Onlardan cigara içmesini ve başka şeyler öğrendim.</p>

  <p class="indent">Junin Sokağı’ndaki bir evde, biri Francisco Ferrari’nin dostu olup olmadığımı sordu. Hayır diye yanıtladım; olumlu karşılık vermenin övünmek olacağı inancındaydım.</p>

  <p class="indent">Bir akşam, polis içeri dalıp, üstümüzü aradı. Aramızdan birinin karakola gitmesi gerekti; Ferrari kaygılanmadı. On beş gün sonra, aynı sahne tekrarlandı; bu kez kemerinde bıçak taşıyan Ferrari de tutuklandı. Belki, mahallenin siyasal şefliğin kayrasını kaybetmişti.</p>

  <p class="indent">Bugün geriye dönüp baktığımda Ferrari’nin yanılgıya düşmüş ve aldatılmış gariban bir delikanlı olduğunu görüyorum; ama o zaman benim için Tanrı idi.</p>

  <p class="indent">Dostluk, aşk veya yaşam denen şu belirsiz şeyin herhangi bir yüzünden daha az gizemli değildir. Bazen kendime yalnız mutluluğun gizemsiz olduğunu söylerim, çünkü kendi içinde bir çözümdür. Açık kanıtı, gözüpek ve acımasız Ferrari’nin, benim gibi aşağılık birine yakınlık duymasıydı. Hakkımda yanıldığını ve bu dostluğa layık olmadığımı düşünüyordum. Ondan kaçınmaya çalıştıysam da izin vermedi. Tasalarım, beni ayaktakımı diye adlandırdıkları ile görüştüğüm ve onları taklit ettiğimi öne sürerek suçlayan annemin kınamaktan vazgeçmemesi ile arttı. Size anlattığım öykünün özü, benim Ferrari ile dostluğumdur, artık pişmanlık duymadığım şu uğursuz olaylar değil. Pişmanlık sürdükçe, suç da sürer.</p>

  <p class="indent">Ferrari’nin yanındaki yerine dönen yaşlı adam alçak sesle bir şeyler söylüyordu. Kuşkusuz gizlice bir dolap çeviriyorlardı. Masanın öte ucundan, kumaş fabrikası mahallemizin yakınlarında bulunan Weidemann’ın adı kulağıma çalınır gibi oldu. Az sonra, başka açıklama yapmadan, bana gidip yapıların çevresinde gezinmemi ve bütün çıkışları saptamamı buyurdular. Dereyi ve demiryolunu geçtiğimde gün batıyordu. Araziye serpiştirilmiş evleri, söğütleri ve çorak toprakları anımsıyorum. Fabrika yeniydi, ama ıssız ve harap bir görünümü vardı; kırmızı sıvası belleğimde tan kızıllığıyla karışıyor bugün. Demir parmaklıkla çevriliydi. Ana kapıdan başka, güneye açılan ve doğrudan konutlara ulaşan iki de arka kapı vardı.</p>

  <p class="indent">Sizin çoktan kavradığınızı anlayıncaya kadar epey zaman geçtiğini itiraf ederim. Gördüklerimi aktardım, başka bir çocuk da doğruladı. Kız kardeşi bu fabrikada çalışıyordu. Bütün çetenin, bir cumartesi akşamı kahveyi terk etmesi herkesin dikkatini çekerdi; Ferrari darbenin ertesi cuma yapılmasına karar verdi. Ben erketelik görevini üstlenecektim. Bu arada, kimsenin bizi bir arada görmemesinde yarar vardı. Sokakta ikimiz yalnız kaldığımızda, Ferrari’ye sordum:</p>

  <p class="indent">— Bana güveniyor musunuz?</p>

  <p class="indent">— Evet, diye yanıtladı. Erkekçe davranacağını biliyorum.</p>

  <p class="indent">O gece ve sonraki geceler iyi uyudum. Çarşamba günü, anneme kente inip yeni bir kovboy filmine gideceğimi söyledim. En güzel elbisemi giydim ve Moreno Sokağı’na gittim. Lacroze ile yolculuk bana çok uzun göründü. Karakolda, önce beni beklettiler, sonra Eald veya Alt adında bir memur, beni kabul etti. Gizli bir işten söz etmek için geldiğimi açıkladım ona. Çekinmeden konuşmamı söyledi. Ferrari’nin kurduğu düzeni anlattım. Bu adı daha önce hiç duymamış olduğunu görünce şaşırdım; don Eliseo’nun adı geçince işler değişti.</p>

  <p class="indent">— Ha! dedi, bu Uruguaylının çetesindendi.</p>

  <p class="indent">Bizim mahalleden sorumlu başka bir polis memurunu çağırttı ve karşılıklı bir süre lafladılar. Biri, hafif alayla, bana sordu:</p>

  <p class="indent">— İyi bir vatandaş olduğun için mi ihbar ediyorsun?</p>

  <p class="indent">Beni anlayamayacağını hissettim ve karşılık verdim:</p>

  <p class="indent">— Evet efendim. İyi bir Arjantinliyim.</p>

  <p class="indent">Bana verdikleri görevi yerine getirmemi, ama polisleri görünce ıslık çalmamamı söylediler. Ayrılırken, biri beni uyardı:</p>

  <p class="indent">— Kendini kolla. İspiyonları neyin beklediğini bilirsin.</p>

  <p class="indent">Ortaokul öğrencileri gibi, polisler de argo kullanmaya bayılırlar.</p>

  <p class="indent">— Beni öldürebilirler. Başıma gelecek en iyi şey de bu olur zaten, diye karşılık verdim.</p>

  <p class="indent">Cuma sabahından itibaren, sonunda büyük günün geldiği düşüncesi ile dinginlik ve hiçbir pişmanlık duymadığım için de pişmanlık duyuyordum. Saatler geçmek bilmiyordu. Ağzıma lokma koymadım desem yeridir. Gece saat onda, fabrika yakınlarında bir yerde buluştuk. Bir kişi eksikti, don Eliseo böyle durumlarda hep bir ödlek çıktığını söyledi. Sonradan, işin bütün sorumluluğunun onun başına patlayacağı aklımdan geçti. Her an yağmur bastırabilirdi. Birinin yanımda kalmasından çekiniyordum; ama arka kapılardan birinde beni yalnız bıraktılar. Bir süre sonra polisler ve başlarında bir subay belirdi. Yürüyerek yaklaştılar, kuşku uyandırmamak için atlarını çorak arazide bırakmışlardı. Ferrari kapıyı kırmış ve gürültü çıkarmadan içeri girmeyi becermişlerdi. Dört el silah sesiyle serseme döndüm. İçeride, karanlıkta birbirlerini öldürdüklerini düşündüm. Ardından, elleri kelepçeli gençlerle polisin dışarı çıktığını gördüm. Sonra, Francisco Ferrari ve don Eliseo Amaro’nun kurşunlarla delik deşik cesetlerini sürükleyen iki memur çıktılar. Yazanakta teslim olmayı reddettikleri ve ilk onların ateş açtığı açıklanıyordu. Doğru olmadığını biliyordum, çünkü tabanca taşıdıklarını hiç görmemiştim. Polis eski bir hesabı kapatmak için bu fırsattan yararlanmıştı. Birkaç gün sonra, bana, Ferrari’nin kaçmayı denediği, ama bir kurşunun ona yetiştiği söylendi. Doğal olarak gazeteler, onu asla olmadığı ve benim düşlediğim kahramana dönüştürdüler.</p>

  <p class="indent">Beni de ötekilerle birlikte tutukladılar, ama çok geçmeden serbest bıraktılar.</p>
</body>
</html>
