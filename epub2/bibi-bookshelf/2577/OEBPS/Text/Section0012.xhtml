<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css_r1.css" rel="stylesheet" type="text/css" />
</head>

<body>
  <h1 class="chapter">GUAYAQUIL</h1>

  <p class="nonindent"><span class="small1">HIGUEROTA DORUĞUNUN</span>, Golfo Plácido sularında yansımasını asla göremeyeceğim, Estado Occidental’a gidemeyeceğim, şu kitaplıktaki, kuşkusuz kendine göre boyutları kesin ve gölgeleri uyan, ama benim buradan, Buenos Aires’ten, binlerce şekilde imgelediğim Bolivar’ın yazısını sökemeyeceğim.</p>

  <p class="indent">Bir sonrakine girişmeden, bu paragrafı okuyorum ve hem melankolik, hem görkemli biçimine şaşırıyorum. Kuşkusuz bu Karayip Cumhuriyetinden, en ünlü tarihçisi Yüzbaşı José Korzeniovski’nin biçemi hiç olmazsa yaklaşık olarak taklit edilmeden, söz edilemez; ama benim durumumda başka bir neden var. Biraz üzücü, daha çok sıradan bir olaya dokunaklı bir ton vermek için derin bir gereksinim yazdırdı bu ilk paragrafı bana. Bütün dürüstlüğümle anlatacağım bu öyküyü; belki böylece kendim de anlamayı başaracağım. Ayrıca, bir olayı aktarmak, oyuncu olmaktan kurtulup tanıklığa dönüşmektir; izleyip anlatan kişi, olay kahramanı değildir artık.</p>

  <p class="indent">Olay, geçen cuma günü şu anda yazdığım odada, bugünden daha serin aynı ikindi saatinde geldi başıma. Tatsız şeyleri unutma eğiliminde olduğumuzu biliyorum: Unutma silmeden önce, Güney Üniversitesi öğretim üyelerinden Profesör Eduardo Zimmerman ile yaptığım söyleşiyi kağıda dökmek istiyorum. Hâlâ çok belirgin anısını saklıyorum.</p>

  <p class="indent">Anlatımı anlaşılır kılmak için, kamuoyunun ayrıntılarını bildiği gibi, kaybolduğu sanılan, 1939’da torunu Profesör Ricardo Avellanos tarafından bulunup yayınlanan, <b>Elli Yıllık Karmaşanın Tarihi</b>’nin yazarı Profesör Avellanos’un arşivlerinin gün ışığına kavuşturduğu Bolivar’ın bazı mektuplarının garip yazgısını kısaca hatırlatmam gerekiyor. Birçok yayından derlediğim bilgilere bakılırsa, bu mektupların, 13 Ağustos 1822 tarihli, Cartagena’da yazılmış ve Kurtarıcı’nın General San Martin ile yaptığı görüşmenin bazı ayrıntılarını açıkladığı bir tanesi dışında, özellikle ilgi çekici yanları yok. Bolivar’ın kısmen de olsa, Guayaquil’de neler olduğunu açtığı bu belgenin önemini vurgulamam gereksiz. Resmi olan her şeye şiddetle karşı olan Profesör Ricardo Avellanos, bu yazışmayı Tarih Akademisi’ne devretmeyi reddetti ve birçok Latin Amerika Cumhuriyeti’ne bıraktı. Büyükelçimiz, Sayın Melaza’nın övgüye değer çabaları sayesinde, bu ilginç teklifi ilk kabul eden Arjantin hükümeti oldu. Bir yetkilinin Estado Occidental başkenti Sulaco’ya taşınıp, bizde yayımlanması için mektupların kopyasını almasına karar verildi. Güney Amerika Tarihi kürsüsü başkanlığını yaptığım üniversitenin rektörü, elçilik görevini üstlenmek üzere bakanlığa beni salık verme kibarlığını gösterdi; ayrıca üyesi olduğum Ulusal Tarih Akademisi’nde de oyların hemen hemen tamamını elde ettim. Bakanın beni kabul edeceği tarih belirlendikten sonra, bu kararlardan haberi olmadığına inanmayı tercih ettiğim Güney Üniversitesi’nin, Profesör Zimmerman’ın adını önerdiğini öğrendik.</p>

  <p class="indent">Belki okurun da bildiği gibi, bu kişi, Üçüncü Reich tarafından ülkesinden kovulmuş ve Arjantin vatandaşlığına geçmiş, yabancı bir tarihçidir. Değerli olduğu su götürmeyecek çalışmalarından yalnızca, geleceği düşmanları Roma tarihçileri tarafından yargılanan Sâmi Kartaca toplumu üzerine bir incelemeyi ve yönetme eyleminin görünür ve duyarlı olmaması gerektiğini kanıtlamaya çalışan bir çeşit denemeyi biliyorum. Bu sav, koca gazete başlıklarının fotokopileri yardımıyla, günümüzde bir devlet başkanının, adsız olmaktan uzak, görkemli bir sahnelemeyi hizmetine katan ve söylev sanatının göz kamaştırıcı abartmalarına başvurmaktan kaçınmayan, halkının dramını yansıtan bir başoyuncu, antik bir koro şefi ve dans eden Davud olduğunu tanıtlayan Martin Heidegger tarafından kesin bir şekilde çürütüldü. Bunun yanı sıra, Zimmerman’ın İbrani soyundan -Yahudi dememek için- geldiğini de kanıtladı. Ünlü varoluşçunun bu açıklaması, misafirimizin ani göçüne ve gezgin etkinliklerine neden oldu.</p>

  <p class="indent">Zimmermann Buenos Aires’e bakanı görmek için gelmişti kuşkusuz; bakan da, sekreteri aracılığıyla bana, Zimmerman ile bir görüşme yaparak kararları bildirmeyi ve iki üniversitenin anlaşmazlıklarını can sıkıcı bir gösteriye dönüştürmelerini engellemeyi önerdi. Doğal olarak kabul ettim. Eve döndüğümde, Profesör Zimmerman’ın, telefonla arayıp saat altıda ziyarete geleceğini bildirdiğini öğrendim. Bilindiği gibi Chile Sokağı’nda oturuyorum. Saat tam altıda, kapım çalındı. Cumhuriyetçiye yaraşır bir sadelikle kapıyı kendim açtım ve çalışma odama doğru yol gösterdim. İç avluyu hayranlıkla seyretmek için durdu; siyah beyaz döşeme, iki manolya ve sarnıç, ağzından bir laf selinin dökülmesine neden oldu. Bana biraz da sinirli göründü. Dikkat çekici hiçbir özelliği yoktu; kırk yaşlarında olmalıydı, kafası da oldukça büyüktü. Gözleri, arada bir çalışma masasının üzerine koyduğu, sonra da yine burnunun üstüne yerleştirdiği kara gözlüklerin ardında gizliydi. Tek bakışta, daha uzun boylu olduğumu saptayıp hoşnut oldum; ama hemen ardından bu hoşnutluktan utanç duydum. Sözkonusu olan ne fiziksel, ne töresel bir düello değil, basit, belki de tatsız bir <b>mise au point</b> idi. Pek gözlemci sayılmam, hatta hiç değilim desem yeridir, ama, bir şairin tanımlamak istediği şey kadar çirkin sözcükleri kullanırsam, bayağı rüküşlüğünü anımsıyorum. Bir sürü düğmeli ve bir sürü cepli mavi takım elbisesi gözümün önüne geliyor. Boyunbağı, lastikle ayarlanan hokkabaz düğümü gibiydi. Belgelerle dolu olduğunu sandığım deri bir çanta taşıyordu. Asker tıraşı küçük bir bıyığı vardı; söyleşi sırasında bir puro yaktı ve o zaman bu yüzde aşırı çizgi olduğunu hissettim. <b>Trop meublé</b> dedim kendi kendime.</p>

  <p class="indent">Anlatmadaki süreklilik, belirtilen olguları yersiz olarak abartır, çünkü her sözcük sayfada bir yer kaplar ve okurun dikkatinden bir an çalar; sıraladığım dış imlerin önemsizliği dışında, adam mutsuz bir geçmişi olduğu izlenimi veriyordu.</p>

  <p class="indent">Çalışma odamda, bağımsızlık savaşına katılmış büyük dedemin oval bir portresi ve kılıçların, madalyaların ve sancakların sergilendiği cam bir dolap var. Bir yandan yorumlayarak, bu eskil ve şan şeref dolu kutsal anıları gösterdim; ödevini yapar gibi çabucak bir göz atıp, açıklamalarımı tamamlıyordu; istemeyerek yaptığını düşündüğüm, daha çok dil sürçmesine benzeyen birkaç densizlik de etmedi değil. Örneğin:</p>

  <p class="indent">— Doğru. Junin Muharebesi, 6 Ağustos 1824. Juàrez’in komutasındaki süvari saldırısı, dedi.</p>

  <p class="indent">— Suàrez, diye düzelttim.</p>

  <p class="indent">Bu yanlışı bile bile yaptığından şüphe ediyorum. Doğululara özgü bir şekilde kollarını iki yana açtı ve haykırdı:</p>

  <p class="indent">— İlk yanılgım; sonuncu da olmayacak! Kendimi metinlerle besliyorum ve kafam karışıyor; buna karşın, bu ilginç geçmiş sizde varlığını sürdürüyor.</p>

  <p class="indent">“V” harfini “f” gibi söylüyordu.</p>

  <p class="indent">Dalkavukluğu hoşuma gitmedi. Kitaplarım onu daha çok ilgilendiriyordu. Gözlerini neredeyse aşkla ciltlerim üzerinde gezdirdi. Şöyle dediğini anımsıyorum:</p>

  <p class="indent">— Ah, Schopenhauer, her zaman tarihi yadsımıştı... Grisebach’ın yayınladığı baskının aynı bende de vardı. Prag’dayken ve bu kadar kullanışlı boyuttaki ciltlerin arasında yaşlanacağıma inanırdım, ama tam tamına tarih, bir delide somutlaşarak beni evimden ve yurdumdan kovdu. Ve işte şimdi burada, Güney Amerika’da, konuksever evinizde sizinle birlikteyim...</p>

  <p class="indent">Yanlışlar yaparak, akıcılıkla konuşuyordu; belli belirsiz Almanca vurgusu, İspanyolca’nın peltekliğine karışıyordu.</p>

  <p class="indent">Bu arada koltuklara yerleşmiştik, söylediğinden yararlanıp, doğrudan konunun özüne geldim:</p>

  <p class="indent">— Burada tarih daha yufka yüreklidir. Doğduğum bu evde ölmeyi umuyorum. Bütün kıtayı dolaşan şu kılıcı büyük dedem bu eve getirdi; burada dikkatle geçmişi inceleyip, kitaplarımı yazdım. Hatta bu kitaplıktan asla ayrılmadığımı bile söyleyebilirim, ama sonunda çıkıp, yalnızca haritalar üzerinde baştan başa dolaştığım toprakların üstüne basıp, çiğneyebileceğim.</p>

  <p class="indent">Abartmalı kaçması mümkün sözlerini bir gülümsemeyle yumuşattım.</p>

  <p class="indent">— Karayip’te bir cumhuriyete mi anıştırma yapıyorsunuz, diye sordu Zimmerman.</p>

  <p class="indent">— Doğru. Ziyaretinizin onurunu da bu pek yakın yolculuğa borçluyum, diye yanıtladım.</p>

  <p class="indent">Trinidad kahve servisi yaptı. Ölçülü bir güvenle sürdürdüm:</p>

  <p class="indent">— Profesör Avellanos’un arşivlerinde rastlantı sonucu ortaya çıkarılan Bolivar’ın mektuplarının kâğıda dökülmesi ve önsöz yazılması ile bakanın beni görevlendirdiğini biliyor olmalısınız. Bir çeşit mutlu yazgı sonucu, bu görev bütün yaşamımın eserini, bir anlamda kanımda taşıdığım eseri taçlandırıyor.</p>

  <p class="indent">Söylemek istediklerimi söylemek beni rahatlattı. Zimmerman beni duymamış göründü; gözleri yüzüme değil, arkamdaki kitaplara bakıyordu. Belli belirsiz başını eğdi, sonra tumturaklı bir edayla konuştu:</p>

  <p class="indent">— Sizin kanınızda var. Tarihçi olmak sizin alınyazınız. Atalarınız Güney Amerika’nın ülkelerini arşınlamış ve savaşlarında yer almış, o sırada benim karanlık ailem daha yeni gettodan dışarı çıkıyordu. Anlamlı sözlerinize göre, damarlarınızda tarih akıyor; dikkatle bu içsesi dinlemeniz yeterli. Buna karşın, ben Sulaco’ya gidip, belki de uydurma kâğıt kümelerinin şifresini çözmek zorundayım. İnanın bana, sayın profesör, size imreniyorum.</p>

  <p class="indent">Bu sözcüklerden ne bir meydan okuma, ne bir alay sızıyordu; yalnızca geleceği de geçmiş kadar çürütülmez kılan bir sistemin dışavurumuydular. Uslamlamasının pek önemi yoktu; güç adamın içindeydi, eytişiminde değil. Zimmerman, eğitimsel bir yavaşlıkla sürdürdü:</p>

  <p class="indent">— Bolivar (pardon, San Martin) konusunda, sevgili hocam, sizin durumunuz çok iyi biliniyor. <b>Votre</b> <b>siège est fait</b>. Bolivar’ın dillere destan mektubunu henüz okumadım, ama kaçınılmaz ve mantıksal olarak, Bolivar’ın mektubu kendini aklamak için yazdığı varsayımına geliniyor. Her neyse, bu mektup, bizim için San Martin’in değil, Bolivar’ın görüş açısını ortaya koyacak. Mektup yayımlandıktan sonra, her sözcüğü tartmak, incelemek, eleştirinin süzgecinden geçirmek, gerekirse de çürütmek gerekecek. Son yargıyı bildirmek için, kimse elinizde pertavsız, sizin kadar nitelikli olamaz. Bilimsel kesinlik buyuruyorsa, skalpele, neştere başvurmak gerek! Ayrıca, mektubu çözenin adının mektuba bağlı kalacağını eklememe izin verin. Koşullar ne olursa olsun, böylesine bir etiketleme size uygun düşemez. Halk bazı küçük farkları algılayamaz.</p>

  <p class="indent">Bundan sonra konuştuklarımızın bütünüyle gereksiz olduğunun bilincine daha yeni varıyorum. Belki o zaman hissetmedim bile; doğrudan karşı çıkmamak için, bir ayrıntının üstüne atlayıp, mektupların uydurma olduğuna gerçekten inanıp inanmadığını sordum.</p>

  <p class="indent">— Bolivar’ın elinden çıkmış olmaları, bütün gerçeği yansıttıkları anlamına gelmez, diye yanıtladı. Bolivar yazıştığı kişiyi yanıltmak istemiş olabilir, belki de en basit şekliyle kendi yanılmıştır. Tarihçi, düşünür olan siz, gizemin sözcüklerde değil, içimizde olduğunu benden daha iyi bilirsiniz.</p>

  <p class="indent">Bu laf kalabalığı genellemeler beni kızdırdı ve sonrasında General San Martin’in tutkularından vazgeçip, Latin Amerika’nın yazgısını Bolivar’ın ellerine bıraktığı Guayaquil’deki görüşmenin, bizi çevreleyen bilmeceler içinde, üstüne eğilinmesi gereken başka bir bilmece olduğunu belirterek sözünü kestim.</p>

  <p class="indent">Zimmerman yanıtladı:</p>

  <p class="indent">— Birçok açıklaması olabilir... Kimileri San Martin’in tuzağa düştüğüne inanıyorlar; kimileri de, Sarmiento gibi, Avrupa’dan gelen ve asla anlayamadığı kıtada yolunu kaybetmiş bir asker olduğunu düşünüyorlar; başkaları, çoğu Arjantinli, bu davranışta özveri görüyor, kimi de bıkkınlık. Hatta gizli bir tarikattan, bilmemne mason locasından söz edenler bile var.</p>

  <p class="indent">Peru Koruyucusu ile Kurtarıcı’nın karşılıklı kullandıkları sözcüklerin tam tamına bulgulanmasının, her koşulda ilginç olacağını belirttim.</p>

  <p class="indent">Zimmerman kanısını bildirdi:</p>

  <p class="indent">— Belki de kullandıkları sözcükler sıradandı. İki adam Guayaquil’de karşı karşıya geldiler; biri ağırlığını koyduysa, eytişim oyunlarıyla değil, daha güçlü istenciyle gerçekleşti bu. Gördüğünüz gibi, Schopenhauer’ini unutmadım ben.</p>

  <p class="indent">Bir gülümsemeyle ekledi:</p>

  <p class="indent">— <b>Words</b><b>, words, words</b>. Shakespeare’in kendisi, sözcüklerin erişilmez ustası, onları aşağılardı. Guayaquil’de, Buenos Aires’te veya Prag’da olsun, her zaman insanlardan daha az değer taşırlar.</p>

  <p class="indent">O anda, aramızda bir şeyler geçmekte olduğunu, daha doğrusu geçmiş olduğunu duydum. Bir anlamda başkaları olmuştuk. Alacakaranlık odaya yayılıyordu, lambaları da yakmamıştım. Rastgele sordum:</p>

  <p class="indent">— Prag’dan geliyorsunuz, değil mi sayın profesör?</p>

  <p class="indent">— Prag’da idim, diye karşılık verdi.</p>

  <p class="indent">Ana konuya dönmemizi önlemeye çalıştım:</p>

  <p class="indent">— Garip bir kent olsa gerek. Hiç gitmedim oraya, ama okuduğum ilk Almanca kitap Meyrink’in <b>Der Golem’i</b> oldu.</p>

  <p class="indent">Zimmerman yanıtladı:</p>

  <p class="indent">— Gustav Meyrink’in anımsamaya değer tek kitabı. Ötekileri hiç açmamakta yarar var, bir dolu kötü edebiyat, daha da beter bir teozofi. Sonuç olarak, Prag’ın garipliğinin bir parçası, başka düşlerin içinde kaybolan düşlerden oluşan bu kitaba yansıyor. Prag’da her şey gariptir veya tercih ederseniz, hiçbir şey garip değildir. Her şey olabilir. Bir akşam Londra’da aynı duyguya kapıldım.</p>

  <p class="indent">— İstençten söz ettiniz, diye bağladım. Mabinogion’larda, iki kral bir tepenin doruğunda satranç oynarken, orduları ovada savaşırlar. Krallardan biri oyunu kazanır; bir atlı, öteki kralın ordusunun yenildiği haberini getirir. Adamların savaşı, satranç tahtasının üzerindeki savaşın yansısıdır.</p>

  <p class="indent">— Ha! Bir büyü işlemi, dedi Zimmerman.</p>

  <p class="indent">Yanıtladım:</p>

  <p class="indent">— Veya bir sistemin iki ayrı eylem alanında ortaya çıkması. Bir başka Kelt efsanesi, iki ünlü ozanın yarışmasını anlatır. Biri harpıyla kendine eşlik ederek, günbatımına dek türkü söyler. Yıldızlar ve ay parıldarken, harpını ötekine teslim eder. Öteki bunu bir kenara bırakır ve kalkar. İlki kendini yenik sayar.</p>

  <p class="indent">— Ne derin bilgi! Ne büyük sentez gücü, diye haykırdı. Zimmerman.</p>

  <p class="indent">Daha sakin bir sesle ekledi:</p>

  <p class="indent">— Brötanya efsaneleri konusunda cahilliğimi, içler acısı cahilliğimi itiraf ederim. Siz, Güneş gibi, Doğu’ya ve Batı’ya hükmediyorsunuz; buna karşın ben, üstüne Güney Amerika tarihinden kırıntılar katmaya çabaladığım, küçücük Kartaca payıma indirgenmiş durumundayım. Basit bir derlemeciden öte değilim ben.</p>

  <p class="indent">Yahudi köle ruhluluğu ve Alman köle ruhluluğu sesinde belirgindi, ama davayı kazanıyor olmasından ötürü, bana hak veriyor olması veya beni göklere çıkarmasının gücüne gitmediğini hissettim.</p>

  <p class="indent">Yolculuğu ile ilgili başvurularda bulunmamam için yalvardı (kullandığı çirkin sözcük <b>tedarik</b> idi). Hemen ardından, çantasından, bakana yazılmış, görevden çekilmemin nedenlerini sergileyen ve Profesör Zimmerman’ın tartışma götürmez değer ve yeteneklerini açıkladığım bir mektup çıkardı ve imzalamam için elime kendi dolmakalemini tutuşturdu. Mektubu katlarken, kaçamak bir bakış, ertesi gün Ezeiza-Sulaco uçuşu için yerini sağlama aldığını görmeme yaradı.</p>

  <p class="indent">Evden ayrılırken, yeniden Schopenhauer ciltlerinin önünde durdu.</p>

  <p class="indent">— Hocamız, ikimizin de hocası, hiçbir âlemin istençdışı olmadığını ileri sürerdi. Eğer burada, bu geniş soylu evde kalıyorsanız, içinizde bir yerlerde kalmayı arzu etmenizdendir. İstencinize saygı ve minnet duyuyorum.</p>

  <p class="indent">Hiç ses çıkarmadan, bu son sadakayı da kabullendim.</p>

  <p class="indent">Sokak kapısına kadar geçirdim. Benden ayrılırken, bildirdi:</p>

  <p class="indent">— Kahve nefisti.</p>

  <p class="indent">Çok geçmeden ateşe atacağım bu düzensiz sayfaları yeniden okuyorum. Görüşme kısa sürmüştü.</p>

  <p class="indent">Bundan böyle asla yazmayacağımı seziyorum. <b>Mon</b> <b>siège est fait</b>.</p>
</body>
</html>
