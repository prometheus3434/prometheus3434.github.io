<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css_r1.css" rel="stylesheet" type="text/css" />
</head>

<body>
  <h1 class="chapter">JUAN MURANA</h1>

  <p class="nonindent"><span class="small1">YILLAR BOYUNCA</span>, Palermo’da büyüdüğümü tekrarlayıp durdum. Şimdi, basit bir edebi övüngenlikten ileri geldiğini biliyorum; gerçek, uzun mızraklı bir demir parmaklığın öteki yanında, bahçeli bir evin içinde, babamın ve atalarımın kitaplığında büyüdüğümdür. Bıçak ve gitar Palermo’sunun her köşe başında kol gezdiği konusunda yemin ediyorlar; 1930’da, şarkı söyleyerek kenar mahalleleri yücelten komşumuz Carriego’ya bir inceleme adadım. Rastlantı az sonra karşıma Emilio Tràpani’yi çıkardı. Morón’a gidiyordum; kompartımanda pencere yanında oturan Trápani, bana adımla seslendi. Kim olduğunu çıkarmak biraz zamanımı aldı; Thames Sokağı’ndaki bir okulda aynı sırayı paylaştığımızdan bu yana yıllar geçmişti. Roberto Godel anımsayacaktır.</p>

  <p class="indent">Birbirimize asla yakınlık duymamıştık. Hem zaman, hem karşılıklı ilgisizliğimiz yollarımızı ayırmıştı. O dönemin argosunun ana çizgilerini bana öğretmiş olduğunu anımsıyorum şimdi. Gereksiz olayları hatırlatmak ve belleğimizde yalnızca bir ada dönüşmüş bir sınıf arkadaşının ölümünü öğretmek için üstümüze çullanan aşağılık söyleşilerden birine koyulduk. Aniden Tràpani bana sordu:</p>

  <p class="indent">— Carriego üzerine yazdığın kitabı bana verdiler. Hep kabadayılardan söz ediyorsun; ama, söylesene Borges, onlar hakkında ne biliyorsun ki?</p>

  <p class="indent">Şaşkınlıkla bana bakıyordu.</p>

  <p class="indent">— Belgelere başvurdum, diye yanıtladım.</p>

  <p class="indent">— Belgelere başvurmak, işte o kadar. Benim belgelere başvurmam gerekmiyor; ben, ben bu insanları tanıyorum.</p>

  <p class="indent">Kısa bir sessizlikten sonra, sanki gizini bana açıyormuş gibi ekledi:</p>

  <p class="indent">— Ben Juan Murana’nın yeğeniyim.</p>

  <p class="indent">Geçen yüzyılın sonunda, Palermo’da yaşayan kavgacılar arasında en ünlüsü Muran idi. Tràpani sürdürdü:</p>

  <p class="indent">— Teyzem Florentina’nın kocasıydı. Öykü ilgini çekebilir.</p>

  <p class="indent">Tumturaklı bir anlatım ve çok uzun cümleler, bu öyküyü ilk kez anlatmadığından kuşkulanmaya itti beni.</p>

  <p class="indent">"Ablasının yaşamını Juan Murana’nınkine birleştirmesi, asla annemin hoşuna gitmedi; ona göre Murana duygusuz adamın tekiydi, teyzem Florentina için de eylem adamıydı. Eniştem hakkında çok şey anlatıldı. Hatta kafayı bulduğu bir gece, Coronel Sokağı köşesini dönerken arabasından düşüp, kafatasını çakıllara vurup çatlattığı bile söylendi. Polis peşinde olduğu için, Uruguay’a kaçtığı da söylendi. Kayınbiraderini hiç çekemeyen annem, işin aslını bana anlatmadı. Çok küçük olduğumdan, onu hiç anımsamıyorum.</p>

  <p class="indent">Yüzüncü yıldönüme yaklaşırken, Russel aralığında, uzun ve dar bir evde oturuyorduk. Her zaman kilitli olan arka kapı San Salvador Sokağı’na açılıyordu. İyice yaşlanmış ve bunamaya başlamış teyzem çatı katında bir odada yaşardı. Bir deri, bir kemik haliyle çok uzun boyluydu, en azından bana öyle görünürdü ve az konuşurdu. Cereyandan korktuğu için asla dışarı çıkmazdı, odasına girmemize de izin vermezdi; birçok kez yiyecek çalarken veya saklarken suçüstü bastırmıştım. Mahallede, Murana’nın ölümü veya ortadan kaybolmasından ötürü delirdiği söyleniyordu. Her zaman siyahlara bürünmüş gördüm. Kendi kendine konuşma alışkanlığı edinmişti.</p>

  <p class="indent">Ev sahibimiz, Barracas Mahallesi’nden bir berber, Luchessi diye bir adamdı. Evde terzilik yapan annemin para durumu sıkışıktı. Anlamını kestiremeden, fısıltıyla söylenen sözcükler duyuyordum: icra memuru, haciz, vadesi gelen borçlar. Annem son derece üzgündü; teyzem inatla tekrarlıyordu: Juan, şu <b>gringo</b>nun bizi kovmasına izin vermez. Hepimizin ezbere bildiği, kentin güneyinden gelip, kocasının yürekliliğinden kuşku duyan bir kendini bilmezin öyküsünü anımsatıyordu. Adamın varlığının haberini alan kocası, kentin öte ucuna kadar gitmiş, arayıp bulmuş ve bir bıçak darbesiyle işini bitirdikten sonra, cesedi Riachuelo’ya atmıştı. Olayın doğruluğunu bilmiyorum; bugün için önemli olan, bu öykünün anlatılmış olduğu ve bizim de inandığımızdır.</p>

  <p class="indent">Kendimi Serrano Sokağı’ndaki çukurlarda uyurken veya dilenirken veya bir sepet şeftali satarken görüyordum. Sonuncu çözüm işime geliyordu, böylece okula gitme derdinden kurtulabilirdim.</p>

  <p class="indent">Sıkıntımızın ne kadar sürdüğünü bilmiyorum. Rahmetli babam bir gün, paranın <b>centavos</b> veya <b>pesos</b>la ölçüldüğü gibi, zamanın günlerle ölçülemeyeceğini, çünkü bütün pesolar aynıyken, her gün, hatta her saatin farklı olduğunu söylemişti. Ne dediğini pek anlamamıştım, ama cümlesi belleğime kazılı kaldı.</p>

  <p class="indent">Bir gece, karabasana dönüşen bir düş gördüm. Eniştem Juan’ı düşledim. Onu asla görmemiştim, ama Kızılderili melezi, sağlam yapılı, uzun saçlı ve ince bıyıklı bir adam olarak düşünüyordum. Geniş çayırlar ve maki örtüsü arasından güneye doğru yol alıyorduk, ama bu çayırlar ve makiler aynı zamanda Thames Sokağı’ydı. Düşümde, güneş tam tepedeydi. Juan enişte siyah bir elbise giymişti. Dar bir geçitte, bir yapı iskelesi önünde durdu. Elini, yüreği hizasında ceketinin içine koymuştu; silah çekmeye hazırlanan birine değil, saklamaya çalışan birine benziyordu. Çok hüzünlü bir sesle bana ‘Çok değiştim artık’ dedi. Elini çıkardı ve bir akbaba pençesi gördüm. Karanlıkta haykırarak uyandım.</p>

  <p class="indent">Ertesi gün annem beni, Luchessi’lere giderken ona eşlik etmeye zorladı. Sürenin uzatılmasını isteyeceğini biliyordum; beni götürmesinin nedeni, alacaklıya çaresizliğini göstermekti kuşkusuz. Ablasına tek söz etmedi, yoksa kendini böyle alçaltmasına izin vermezdi kesinlikle. Barracas Mahallesi’ne hiç adımımı atmamıştım; sanki orada daha çok insan, daha çok trafik ve daha az çorak toprak varmış gibi geldi. Sokağın köşesini dönerken, aradığımız numaranın önünde polis memurları ve başlarına üşüşmüş kalabalığı fark ettik. Komşulardan biri, bir gruptan ötekine geçerek, geceyarısı saat üçte Luchessi’nin kapısına vurulurken uyandığını; kapının açılıp, içeri birinin girdiğini duyduğunu anlatıyordu. Kimse kapıyı kapatmamıştı; tan sökerken Luchessi’yi evin girişinde yarı çıplak yatarken bulmuşlardı. Bıçak darbeleriyle öldürülmüştü. Adam yalnız yaşıyordu; polis asla suçluyu bulamadı. Hiçbir şey çalınmamıştı. Biri, son zamanlarda, ölünün görme yeteneğini hemen hemen yitirmiş olduğunu anımsadı. Bir başkası tartışmaya yer vermeyen bir edayla ‘Alınyazısı böyleymiş’ dedi. Bu yargı ve ses tonu beni etkilemişti; sonraları, bir kişinin ölümünden sonra, her zaman birinin aynı şeyi bulguladığını gözleyebildim.</p>

  <p class="indent">Ölünün başında bekleyenler bizi kahve içmeye çağırdılar, ben de bir fincan aldım. Tabutun içinde, ölünün yerinde balmumundan bir yüz vardı. Bunu anneme gösterdim; cenaze alayı görevlilerinden biri gülüp, siyahlar giymiş bu şeklin Bay Luchessi olduğunu açıkladı. Büyülenmiş gibi bakakaldım. Annem kolumdan çekmek zorunda kaldı.</p>

  <p class="indent">Aylar boyunca, başka şeyden söz edilmedi. O zamanlar pek cinayet işlenmezdi; Melena, Campana ve Silletero olayının yarattığı gürültü patırtıyı bir düşünün hele! Bütün Buenos Aires’te kılı kıpırdamayan tek kişi Florentina Teyze oldu. Yaşının bekinmesiyle tekrarlayıp durdu:</p>

  <p class="indent">— Gringonun bizi kovmasına Juan’ın izin vermeyeceğini söylemiştim size.</p>

  <p class="indent">Bir gün, yağmur bardaktan boşanırcasına yağdı. Okula gidemediğim için, evi denetlemeye koyuldum. Çatı katına çıktım. Teyzem, kollarını kavuşturmuş orada dikiliyordu; hiçbir şey düşünmediğini kavradım. Oda havasızlıktan kokuyordu. Bir köşede, bir çubuğuna bir tespih asılmış demirden bir yatak, başka bir köşede, elbiseleri yerleştirmek için kullanılan tahta bir sandık vardı. Kireçle boyanmış duvarlardan birine Meryem Ana resmi asılmıştı. Başucundaki masanın üzerine bir el şamdanı yerleştirilmişti.</p>

  <p class="indent">Gözlerini kaldırmadan, teyzem bana seslendi:</p>

  <p class="indent">— Neden buraya geldiğini biliyorum. Seni anan gönderiyor. Bizi Juan’ın kurtardığını anlamak istemiyor.</p>

  <p class="indent">— Juan mı, demeyi göze aldım. Juan öleli on yılı aştı.</p>

  <p class="indent">— Juan burada, dedi. Görmek ister misin?</p>

  <p class="indent">Komodinin çekmecesini açtı ve bir hançer çıkardı.</p>

  <p class="indent">Tatlı bir sesle konuşmayı sürdürdü:</p>

  <p class="indent">— İşte. Beni asla terk etmeyeceğini biliyordum. Yeryüzüne onun gibi bir başka adam gelmedi. <b>Gringo</b>ya soluk alma fırsatı tanımadı.</p>

  <p class="indent">Yalnızca o zaman kavradım. Bu zavallı kaçık Luchessi’yi öldürmüştü. Kinle, çılgınlıkla ve belki de, kim bilir, aşkla canlanarak, arka kapıdan sıvışmış, geceyarısı sokak sokak üstüne aşmış, sonunda aradığı evi bulmuş ve kocaman kemikli elleriyle hançeri adamın göğsüne saplamıştı. Hançer Murana idi, tapmayı sürdürdüğü ölüydü.</p>

  <p class="indent">Olayı anneme açmış mıydı bilmiyorum. Dışarı atılmamızdan az önce öldü."</p>

  <p class="indent">Tràpani’nin anlatısı burada son buluyor, onu bir daha da görmedim. Yalnız kaldıktan sonra, erkeğini, kaplanını, kendine bıraktığı, cinayetlerinin silahı acımasız hançerle karıştıran bu kadının öyküsünde, bir simge, hatta birçok simge görüyorum. Juan Murana, tanıdığım sokaklarda gezinen, insanların bildiğini bilen, ölümün tadını öğrenen bir adamdı; sonra bir bıçak, daha sonra bir bıçağın anısı oldu; belki yarın unutulup gidecek ve bu herkese özgü bir unutulma olacak.</p>
</body>
</html>
