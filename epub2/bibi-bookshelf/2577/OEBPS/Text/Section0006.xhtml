<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css_r1.css" rel="stylesheet" type="text/css" />
</head>

<body>
  <h1 class="chapter">ROSENDO JUÁREZ’İN ÖYKÜSÜ</h1>

  <p class="nonindent"><span class="small1">GECE ON</span> bir sıralarındaydı; Bolivar ve Venezuela sokaklarının kesiştiği köşedeki, bugün bara dönüşen, kahvehaneye girmiştim. Köşesindeki adam, yaklaşmam için işaret etmişti. Etkili olduğu su götürmezdi, çünkü hemen boyun eğmiştim. Küçük masalardan birine oturmuştu; anlaşılmaz bir şekilde uzun zamandır hiç kıpırdamadan aynı yerde, boş kadehinin önünde oturduğu duygusuna kapılmıştım. Ne uzun, ne kısa boyluydu, dürüst bir zanaatçıya veya köyden gelmiş yaşlı bir çiftçiye benziyordu. Kır bıyığı seyrekti. Bütün Buenos Airesliler gibi çok üşüdüğünden, <b>poncho</b>sunu üstünden çıkarmamıştı. Beraber bir-iki kadeh atmamızı önermişti. Oturunca sohbete başladık. Olay 1930 yıllarında geçiyordu.</p>

  <p class="indent">Adam bana şöyle dedi:</p>

  <p class="indent">— Siz benim yalnızca adımı bilirsiniz, ama ben sizi tanıyorum, bayım. Ben Rosendo Juàrez’im. Rahmetli Paredes size benden söz etmiştir. Moruğun delice hevesleri vardı; yalan söylemeyi severdi, ama milleti aldatmak için değil, eğlendirmek için. İkimizin de yapacak başka işi olmadığına göre, size o gece gerçekte neler olduğunu anlatayım. Tongacı’nın (el Corralero) öldürüldüğü o gece. Siz bayım, bunu değerini pek anlamadığım bir romanda anlattınız, ama ben bu işin aslını bilmenizi istiyorum.</p>

  <p class="indent">Anılarını toparlamak ister gibi bir an sustu, sonra sürdürdü:</p>

  <p class="indent">— İnsan başına gelen bazı şeyleri ancak yıllar geçtikçe anlamaya başlar. O gece olanlar, bana uzaklardan geliyordu. Floresta’nın ötesinde, Maldonado mahallesinde büyüdüm. Doldurmakla iyi ettikleri pis bir çöplüktü. Hep gelişmeye engel olmamak gerektiğini düşünmüşümdür. Sonuçta, insan doğabildiği yerde doğar. Bana can veren babamın kimliğini öğrenmeye çalışmadım asla. Anam, Clementina Juárez, ekmeğini ütü yaparak kazanan namuslu bir kadındı. Bence Entre Rios veya Uruguay’dan geliyordu; her neyse sık sık Uruguay’da, Concepción’daki ailesinden dem vururdu. Ben acı patlıcan gibi yerden bittim. Öteki veletlerle beraber, bir ucu ateşte sertleşmiş sopayla döğüşmesini öğrendim. İngiliz sporu olan futboldan daha haberim yoktu.</p>

  <p class="indent">Bir akşam kahvehanede, Garmendia adlı biri bana sataşmaya başladı. Ben duymazdan geliyordum, ama o, iyice sarhoş, diretiyordu. Dışarı çıktık; kaldırımdan geri döndü, kahvenin kapısını aralayarak, içeriye seslendi:</p>

  <p class="indent">— İçiniz rahat etsin, az sonra geliyorum.</p>

  <p class="indent">Yanımda bir bıçak vardı; yavaşça, birbirimizi gözleyerek, dere yönünde ilerledik. Benden birkaç yaş büyüktü; sık sık birlikte kavga etmiştik ve bağırsaklarımı deşeceğini sezdim. Ben patikanın sağından, o ise solundan yürüyorduk. Bir hurda parçasına takılıp, sendeledi. Garmendia daha yere yapışmadan, hiç düşünmeksizin üstüne çullandım. Bir bıçak darbesiyle yüzünden yaraladım, boğaz boğaza yuvarlandık, bir belirsizlik anı yaşandı, ama hemen ardından, bıçağımı bir kez daha sapladım, sonuncu oldu. Her şey bittikten sonra, onun da beni yaralamış olduğunu fark ettim, birkaç sıyrık. İşte o gece öldürmenin veya öldürülmenin hiç de güç olmadığını öğrendim. Dere yarığın ta dibinde akıyordu; zaman kazanmak için cesedi elimden geldiğince tuğladan bir ocağın ardına sakladım. Saf yelteklikten, parmağından hiç eksik etmediği pırlantalı yüzüğünü aldım. Kendi parmağıma geçirdim, dik şapkayı taktım ve kahveye döndüm. Sakin adımlarla içeri girip,</p>

  <p class="indent">— Galiba geri dönen ben oldum, dedim.</p>

  <p class="indent">Bir kadeh içki söyledim, doğrusu ihtiyacım vardı. İşte o zaman biri üzerimdeki kan izini gösterdi.</p>

  <p class="indent">O geceyi yatağımda bir o yana, bir bu yana dönerek geçirdim; gün ağarıncaya kadar gözüme uyku girmedi. Akşamüstü iki jandarma gelip, beni tutukladılar. Anam -huzur içinde yatsın- çığlıklar atmaya başladı. Beni caniymişim gibi yaka paça götürdüler. İki gün, iki gece kodeste geçirdim. Gerçek dostum Luis Irala’dan başka kimse ziyaretime gelmedi, ona da beni görmesi için izin verilmedi. Bir sabah, komiser beni çağırttı. Bir sandalyede oturuyordu, bana bakıp, sordu:</p>

  <p class="indent">— Demek Garmendia’yı haklayan sensin?</p>

  <p class="indent">— Siz öyle diyorsanız doğrudur, diye yanıtladım</p>

  <p class="indent">— Bana "efendim" diyeceksin. Uyanıklık yapmaya kalkışma. İşte tanıkların açıklamaları ve evinde bulunan yüzük. Hadi, imzala bakalım şuraya itiraflarını.</p>

  <p class="indent">Kalemi mürekkep şişesine batırdı ve bana uzattı.</p>

  <p class="indent">— Biraz düşünmeme izin verin, efendim, demeyi başardım.</p>

  <p class="indent">— İyice düşünmen için sana yirmi dört saat veriyorum, delikte. Seni itip kakmak istemiyorum. Aklını başına devşirmezsen, Las Heras Sokağı’nda bir süre ikamet etmeyi kafana koy.</p>

  <p class="indent">Kestirebileceğiniz gibi, bu söylevden pek bir şey anlamadım.</p>

  <p class="indent">— İtiraf edersen, birkaç günle yırtarsın. Sonra seni salarım, don Nicolás Paredes de işini ayarlayacağına söz verdi.</p>

  <p class="indent">On gün içerde yattım. Sonunda beni anımsadılar. İstedikleri her şeyi imzaladım ve jandarmalardan biri beni Cabrera Sokağı’na götürdü.</p>

  <p class="indent">Çite bağlanmış atlar ve girişte sıralanmış genelevdekinden çok insan vardı. Gören seçim toplantısı sanırdı. Paraguay çayı içmekte olan Don Nicolás, bir süre sonra varlığımı fark etti. Büyük bir sakinlikle, beni seçimlerin hazırlandığı Morón’a göndereceğini bildirdi. Beni, denemeden geçirecek Bay Laferrer’e salık verdi. Mektubu siyahlar giyinmiş bir delikanlı yazdı; bana söylediklerine göre genç adam, kalburüstü insanları ilgilendirmeyen konularda, ayaktakımı ve serseriler üzerine dizeler kaleme alıyordu. Yardımına teşekkür ettim ve dışarı çıktım. Bu sefer yanımda jandarma yoktu.</p>

  <p class="indent">Her şey en iyi şekilde sona ermişti; Tanrı ne yaptığını bilir. Garmendia’nın ölümü, her ne kadar başta beni sıkıntıya sokmuşsa da, şimdi yararı dokunacaktı. Doğal olarak, polisin avucundaydım. Partiye hizmet etmezsem beni içeri atacaklardı, ama daha atılgan olmuştum ve kendime güven duyuyordum.</p>

  <p class="indent">Bay Laferrer, onunla dosdoğru yürümek zorunda olduğum konusunda beni uyardı, ama koruma görevlisi olabileceğimi de belirtti. Benden bekleneni yerine getirdim. Morón’da, sonra kendi mahallemde, şeflerimin güvenini hak ettim. Polis ve parti yavaş yavaş adımı acımasıza çıkardı; başkent ve taşrada hatırı sayılır bir seçim görevlisi haline geldim. Ayrıntılarla başınızı şişirmeyeyim, beyim, o zamanlar seçimlerin kargaşa içinde geçtiğini belirtmekle yetineyim. Alem’in eteklerini hiç bırakmayan radikalleri asla çekemedim. Herkes bana saygı gösterirdi. Kendime bir kadın, Lujanera ve kibirli doru bir at edindim. Yıllar boyunca, Juan Moreira’cılık oynadım, onun da kendi döneminde başka bir sirk <b>gaucho</b>sunu oynamış olabileceği gibi. Kendimi kumara ve apsente verdim.</p>

  <p class="indent">Biz ihtiyarlar, konuşuruz da konuşuruz, ama işte şimdi anlatmak istediğime geliyorum. Size Luis Irala’dan söz etmiş miydim bilemiyorum. Az bulunur bir dost. Yaşını başını almış bir adamdı, asla işten kaçmazdı ve bana sevgiyle bağlanmıştı. Yaşamı boyunca herhangi bir seçim kuruluna adımını atmamıştı. Marangozluk mesleği ile geçiniyordu. Başkalarının işine burnunu sokmaz, kendi işine de başkalarınınkini sokturmazdı. Bir sabah beni görmeye geldi.</p>

  <p class="indent">— Casilda’nın beni terk ettiğini sana çoktan anlatmışlardır herhalde, dedi. Onu elimden alan da Rufino Aguilera’dır.</p>

  <p class="indent">Morón’da bu konu kulağıma çalınmıştı.</p>

  <p class="indent">— Haberim var, diye yanıtladım. Aguilera’ların içinde en az çürük olanıdır.</p>

  <p class="indent">— Çürük veya değil, şimdi bana hesap vermek zorunda.</p>

  <p class="indent">Bir an düşündüm, sonra sürdürdüm:</p>

  <p class="indent">— Kimse kimseden bir şey alamaz. Casilda seni terk ettiyse, Rufîno’yu sevdiğinden ve artık sen önem taşımadığındandır.</p>

  <p class="indent">— Peki insanlar ne der sonra? Tabansızın teki olduğumu mu?</p>

  <p class="indent">— Bana sorarsan, başkalarının diyecekleri ve seni sevmeyen bir kadın için rezalet çıkarmaya değmez.</p>

  <p class="indent">— Karıyı zerre kadar iplediğim yok. Beş dakika bir kadını düşünen adam adam değil, kancıktır. Casilda taş yüreklidir. Beraber geçirdiğimiz son gece, yaşlanmaya başladığımı söyledi.</p>

  <p class="indent">— Doğru söylemiş.</p>

  <p class="indent">— Yalnız gerçek yaralar. Ama şimdi önemli olan Rufino.</p>

  <p class="indent">— Dikkatli ol. Merlo seçimlerinde Rufino’yu iş başında gördüm. Tam bir yıldız.</p>

  <p class="indent">— Korktuğumu mu sanıyorsun?</p>

  <p class="indent">— Korkmadığını biliyorum, ama iyice düşün taşın: ya onu öldürürsün ve kodesi boylarsın, ya da o seni öldürür ve <b>Chacarita’</b>ya yollanırsın.</p>

  <p class="indent">— Belki. Benim yerimde olsaydın sen ne yapardın?</p>

  <p class="indent">— Bilmem, ama yaşamım pek örnek alınacak cinsten sayılmaz. Hapisten kurtulmak için, seçim görevlisi olmayı kabullenmiş bir adamım.</p>

  <p class="indent">— Benim hiçbir şey görevlisi olmaya niyetim yok, görülecek bir hesabım var, hepsi o kadar.</p>

  <p class="indent">— Yani tanımadığın bir adam ve seni sevmeyen bir kadın için başını belaya mı sokacaksın?</p>

  <p class="indent">Beni dinlemek istemedi ve sıvıştı. Ertesi gün, Morón’da bir kahvehanede Rufîno’yu kışkırttığını ve Rufino’nun da onu öldürdüğünü öğrendik.</p>

  <p class="indent">Ölüme gitmişti ve kendine yaraşır bir şekilde, erkek erkeğe bir kavgada öldürülmüştü. Ona dost öğüdü vermiştim, yine de kendimi suçlu hissediyordum.</p>

  <p class="indent">Cenazeden birkaç gün sonra, horoz döğüşü seyretmeye gittim. Böyle gösterilerden asla çok hoşlanmamıştım, ama o pazar günü resmen midem bulandı. Birbirlerini hiç yerine böylesine katletmek için, bu hayvanların içinde ne var, diye düşünüp durdum.</p>

  <p class="indent">Öykümün geçtiği gece, öykümün sonunun geçtiği gece arkadaşlarla Esmer’in dans salonunda buluşmayı kararlaştırmıştık. Bu kadar yıldan sonra, bana eşlik eden kızın çiçekli elbisesini bugün bile anımsıyorum. Şenlik avluda yapılmıştı. Ortalığı karıştırmak isteyen bir ayyaş çıktı, ama her şeyin yolu yordamına uygun geçmesi için gerekeni yaptım. Yabancılar belirdiğinde daha saat geceyarısını çalmamıştı. İçlerinden biri, Tongacı dedikleri ve o gece kalleşçe öldürüleni, herkese içki ısmarladı. Rastlantıya bakın ki, ikimiz de aynı yoldaydık. Kafasında bir art düşünce vardı; yaklaşıp gönül okşayıcı sözler söylemeye başladı. Kuzeyden geldiğini, oralarda benim adımı duyduğunu anlattı. Keyfince konuşmasına ses çıkarmadım, ama sakınmaya başladım. Durmadan ardıç içkisini yudumluyordu, belki cesaret toplamaya çalışıyordu, sonunda beni kavgaya davet etti. İşte o zaman, kimsenin asla kavrayamadığı şey gerçekleşti. Bu kışkırtıcının puslu beyninde, aynada gibi kendimi gördüm ve utanç duydum. Korkmuyordum; belki korku duyduğumun farkına varsaydım, dışarı çıkar kapışırdım. Soğukkanlılığımı kaybetmedim. Yüzünü neredeyse benimkine yapıştıran öteki, herkes duysun diye haykırdı:</p>

  <p class="indent">— Sen nesin biliyor musun? Pis ödleğin tekisin.</p>

  <p class="indent">— Belki, dedim. Korkak yerine konmaktan çekinmiyorum. İstersen bana orospu evladı dediğini ve yüzüme tükürmene göz yumduğumu da ekleyebilirsin. İçin rahat etti mi şimdi?</p>

  <p class="indent">Lujanera yeleğimde sakladığım bıçağı çıkardı ve öfkeden çılgına dönmüşçesine elime tutuşturdu. Bu yetmezmiş gibi ekledi:</p>

  <p class="indent">— Sanırım, Rosendo, ihtiyacın olacak.</p>

  <p class="indent">Bıçağı yere bıraktım ve hiç acele etmeden dışarı çıktım. Herkes, hayretten ağzı açık, iki yana açılıyordu. Düşündüklerinin ne önemi vardı?</p>

  <p class="indent">Bu yaşamımdan kurtulmak için, Uruguay’a geçtim ve arabacılık yapmaya başladım. Döndükten sonra buraya yerleştim. San Telmo hep sakin bir mahalle olmuştur.</p>
</body>
</html>
