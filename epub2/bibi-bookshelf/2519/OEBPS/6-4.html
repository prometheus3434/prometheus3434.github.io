<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>6-4.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:44eb52e5-fd92-4589-801b-ccfe789cac2c"/>
	</head>
	<body>
		<div id="x6-4.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-5">Yeniçeri’nin Hikâyesi - 19. yüzyıl</p>
				<p class="paragbas">Murad Efendi, dükkânının önünden geçen Eşkinci Ocağı askerlerine nefretle baktı. Üzerlerindeki üniformalarla, İslâm askerinden çok gâvur askerlerine benziyorlardı. Üçünün de gözlerinde derin bir kibir vardı. Daha iki gün önce talimlerine başlayan eşkincilerin, Hacı Bektaşi Veli’nin Yeniçeri Ocağı’na kasıtlarının olduğu herkesin malumuydu; lâkin bunca yıl Devlet-i Aliyye-i Osmaniyye’yi zaferden zafere taşıyan bu ocağı kaldırmaya kimsenin gücü yetmezdi.</p>
				<p class="paragraf"><span>Besmelesini çekip</span><span> dükkânını açtı. İçeri girer girmez küçük ayakkabı dükkânının kendisine has</span><span> kokusu yüzüne vurdu. Onca seneden sonra hâlâ her sabah bu</span><span> kokuyu alabildiğine şaşırdı. Eline köşede duran süpürgeyi aldı ve yeri</span><span> süpürmeye başladı. “Bir çırak almalı artık,” diye düşündü. Eski kalfası</span><span> önceki sene usta çıktığından beri dükkânında yalnızdı. Komşusu Ragıp Efendi</span><span> geçenlerde oğlunun kunduracılığa merakı olduğundan bahsetmişti. Akşama kahvehanede bu konuyu</span><span> konuşmaya karar verdi.</span></p>
				<p class="paragraf"><span>Çarşı hareketlenmeye başlamıştı. Esnaf dükkânını açıyor ve</span><span> sabah müşterileri yavaş yavaş düşmeye başlıyordu. İşliğinin başına geçti, eline</span><span> önceki günden yarım bıraktığı kundurayı alıp eskimiş pençesini kısa sürede</span><span> değiştirdi. Kunduranın sahibi Vartan Efendi sabahçı bir adamdı ve her</span><span> an gelebilirdi. Tam kundurayı yerine koymuştu ki uzaktan gelen Vartan</span><span> Efendi’yi gördü. Kendisini şaşırtmamıştı. Vartan Efendi dükkâna girdi, selâmlaştılar</span><span>.</span></p>
				<p class="paragraf"><span>“Sabahı şeriflerin hayırlı olsun Murad Efendi. Nasılsın?”</span></p>
				<p class="paragraf"><span>“Senin de Vartan</span><span> Efendi. Nasıl olayım, sabah sabah deyyus-u ekber gördüm. Şeytan</span><span> görmüş gibi oldum.”</span></p>
				<p class="paragraf"><span>“Kimi gördün yahu?”</span></p>
				<p class="paragraf"><span>“Kimi olacak efendi? O</span><span> eşkinci deyyusları dolaşıyordu buralarda. Nasıl cesarettir bu kadar yeniçerinin arasında</span><span> dolaşmak? Esnafın yarısının ocaklı olduğunu bilmezler mi? Domuz gibi bilirler</span><span> tabii de, inadına yaparlar.”</span></p>
				<p class="paragraf"><span>“Yahu Murad Efendi, boşver! İt ürür</span><span>, kervan yürür. Ocağa kim dokunabilir ki? Ne Alemdarlar ne Sekban</span><span>-ı Cedidler geçti bu dünyadan. Hangisi ocağı söndürebildi?”</span></p>
				<p class="paragraf"><span>Murad Efendi</span><span> sessizce onaylayarak başını salladı.</span></p>
				<p class="paragraf"><span>“Orası öyle. Lâkin ocağa kasteden olursa</span><span> vay hâline! Evvel Allah bu esnaf adamı...”</span></p>
				<p class="paragraf"><span>Sözünün devamını getirmedi</span><span>. Eliyle kızgınca pazarı göstererek, “Esnafın yarısı ocaklı!” diye ekledi.</span></p>
				<p class="paragraf"><span>“Ona</span><span> şüphemiz yok. Ancak bir söylentidir dolaşıyor etrafta Murad Efendi, aman</span><span> siyaset için bir delilik yapma.”</span></p>
				<p class="paragraf"><span>Murad Efendi bu uyarıya cevap</span><span> vermedi. Bu gâvur kim oluyordu ki devlet meselesi hakkında fikir</span><span> söylüyordu? Gâvur gâvurluğunu bilecekti.</span></p>
				<p class="paragraf"><span>Sinirle, “Hadi Vartan Efendi hadi! Siftahını</span><span> at da işimize bakalım,” dedi.</span></p>
				<p class="paragraf"><span>Vartan Efendi siftah parasını yere</span><span> attı, bir şey söylemeden dargınlıkla dışarı çıktı. Murad Efendi yine</span><span> işliğinin başına geçti. Elleri işinde olmasına rağmen aklı tamamen başka</span><span> yerlerdeydi.</span></p>
				<p class="paragraf"><span>“Ne siyaseti be adam!” diye içten içe söylendi. “Hacı</span><span> Bektaş Ocağı sönerse Rumeli çıkar elden. Bu devletin bekâsı için</span><span> başından beri cenk etmişiz, yine ederiz! Yoksa bu halkın yüzüne</span><span> nasıl bakarız?”</span></p>
				<p class="paragraf"><span>Murad Efendi, kızgın bir hâlde tüm bunları düşünürken</span><span> dükkânına başka bir müşterinin yaklaştığını gördü. Yavaşça kafasını kaldırarak gelen</span><span> kişiye baktı. Gelen uzunca boylu, genç irisi ve temiz yüzlü</span><span> bir delikanlıydı. Kıyafetleri jilet gibiydi. O derece parlıyorlardı ki, sanki</span><span> daha yeni terziden alınmış gibiydiler. İstanbullu olmadığı kesin olmakla beraber</span><span>, delikanlı Müslüman mı değil mi, üstündekilerden pek anlaşılmıyordu. Murad Efendi</span><span>, dükkânına seğirten her müşterinin pabuçlarına bakardı. Bunu bir meslek hastalığı</span><span> olarak addediyordu. Gencin ayaklarındaki pabuçların hayli yıpranmış, hatta kenarlarından alenen</span><span> yırtılmış olduğunu gördü. Üzerindeki temiz elbise ile ayaklarındaki ayakkabılar tam</span><span> bir tezat teşkil ediyordu.</span></p>
				<p class="paragraf"><span>“Hayırlı sabahlar delikanlı. Buyur?”</span></p>
				<p class="paragraf"><span>Henüz sadece</span><span> tek bir ayağını ayakkabı dükkânının kapısının eşiğinden atabilmiş delikanlı bir</span><span> an duraksadı. Ardından hemen toparlanarak, “Hayırlı sabahlar,” dedi. “Pabuç alacağım</span><span>.”</span></p>
				<p class="paragraf"><span>Muntazam konuşmasına rağmen belli ki Türkçe anadili değildi. Murad Efendi</span><span>, genç adamın bir Frenk devletinin elçiliğinde çalışıyor olabileceğini düşündü. Son</span><span> zamanlarda Frenk illerinden gelen ve Türkçe bilen gâvurlar, özellikle de</span><span> Beyoğlu civarında iyiden iyiye görülmeye başlamıştı.</span></p>
				<p class="paragraf"><span>“Doğru yere geldin delikanlı</span><span>,” dedi. “Bak pabuçlarım nah şu tezgâhın üzerinde. Ha, hususi pabuç</span><span> ister isen onu da yaparız ama biraz daha pahalıya patlar</span><span>.”</span></p>
				<p class="paragraf"><span>Delikanlı Murad Efendi’ye bir adım yaklaştı, “Efendim nasıl desem</span><span>,” dedi. “Acilen pabuca ihtiyacım var.”</span></p>
				<p class="paragraf"><span>“Görüyorum, hayli yıpranmış ayağındakiler. Tezgâhtan</span><span> bir tane seç, dene.”</span></p>
				<p class="paragraf"><span>“Mamafih, şu anda yanımda para yok</span><span> ustacığım.”</span></p>
				<p class="paragraf"><span>“Haa,” dedi Murad Efendi. Bir an durdu, elindeki çekici</span><span> bıraktı. Karşısındaki bir kere daha baştan aşağıya süzdü, “Yahu, kıyafetine</span><span> bakarsak pek de garibana benzemiyorsun?”</span></p>
				<p class="paragraf"><span>“Haşa, şu anda yanımda kesem</span><span> yok. Sabah acilce evden çıkarken para kesemi evde unutmuştum. Evim</span><span> de ta Üsküdar’da. Takdir buyurursunuz ki bu pabuçlarla tüm</span><span> gün dolaşmak istemiyorum. Şimdi Üsküdar’a geri dönersem öğleden önce</span><span> halletmem gereken işlerimi göremem. İstediğim, ben size bir rehin versem</span><span> de yarın gelip parayı ödesem?”</span></p>
				<p class="paragraf"><span>Murad Efendi delikanlıya uygunsuz bir</span><span> lakırdı etmiş gibi kaşlarını çatarak baktı. “Rehinci dükkânı değilim ben</span><span> delikanlı! Veresiye istersen eyvallah, ismini deftere yazarız ama rehine falan</span><span> gerek yok.”</span></p>
				<p class="paragraf"><span>“Efendim ısrar ediyorum, zira başka türlü içim rahat</span><span> etmez.”</span></p>
				<p class="paragraf"><span>Murad Efendi iş yaparken sağlam akçeden şaşan adam değildi</span><span> ya, rehincilik işinden oldukça tiksinen biriydi. Hem rehin bırakılan şey</span><span> kaybolabilirdi ya da çalınabilirdi. Sahibi gelip de rehin verdiğini bulamazsa</span><span> ve rehin aldığı da değerli ise, girebileceği zarar kendisine çok</span><span> pahalıya patlayabilirdi. Geçen ramazanda rehin aldığı Felemenk saatini kaybeden marangoz</span><span> Hüseyin Efendi, çarşı esnafının topladığı yardım parası olmasaydı neredeyse dükkânını</span><span> kaybedecekti.</span></p>
				<p class="paragraf"><span>Bir de vicdan meselesi vardı. Kendisini tanıyordu. Parasını denkleştiremese</span><span> bile kimsenin malına el koyamazdı. Hepsinden önemlisi günahtı, haram paraydı</span><span>.</span></p>
				<p class="paragraf"><span>“Yok delikanlı haramdır, ben yapamam.”</span></p>
				<p class="paragraf"><span>“Öyle mi? Peki o zaman</span><span>. Ben de karşılıksız bir şey alamam. Neyse, sağ olasın ustacığım</span><span>. Bir şekilde bugünü çıkaracağız artık. Yağmur da yağmaz inşallah. Hadi</span><span> hayırlı günler,” dedi delikanlı ve arkasını dönüp yürümeye başladı.</span></p>
				<p class="paragraf"><span>Murad</span><span> Efendi kendisinden yardım isteyen birini geri çevirmenin günahının ne kadar</span><span> büyük olabileceğini kafasında hızlıca tarttı. Tamam, çocuk yine de rehin</span><span> verdiğini sansındı. Kendisinin rehin alma niyeti gütmediği sürece, günaha girmeyeceğine</span><span> hükmetti.</span></p>
				<p class="paragraf"><span>Kapıdan henüz dışarı çıkmış olan delikanlının arkasından, “Hele bir</span><span> dur bakalım,” diye seslendi. “Senin ismin nedir? Bize bir adını</span><span> bağışla önce bakalım.”</span></p>
				<p class="paragraf"><span>“Yasin. Yenilerin Yasin derler bana.”</span></p>
				<p class="paragraf"><span>“Ve aleyküm</span><span> selam Yasin. Bana da Kunduracı Murad Efendi derler. Hah işte</span><span>, şimdi tanış olduk. Müslüman çocuğuymuşsun da. Tamam, rehinini alacağım ama</span><span> sadece senin işin görülsün diye. Biz ne bezirgânız ne de</span><span> rehinciyiz. Ne vereceksin bana?”</span></p>
				<p class="paragraf"><span>Yasin sol omzundan sarkıttığı heybesine elini</span><span> soktu, biraz karıştırdıktan sonra Murad Efendi’ye parlak ve yuvarlak</span><span> bir şey uzattı. “Yüksek ayar gümüştür,” dedi.</span></p>
				<p class="paragraf"><span>Murad Efendi kendisine</span><span> uzatılanı aldı ve incelemeye başladı. İspanyol esküdosu büyüklüğünde fakat ondan</span><span> daha da kalın, cilalı ve oldukça güzel kesilmiş gümüş bir</span><span> paraydı bu. Paranın bir yüzünde Frenk yazısı ile kargacık burgacık</span><span> bir şeyler yazıyordu. Öbür yüzünde ise, tanımadığı bir Frenk kralının</span><span> uzun saçlı bir portresi darp edilmişti.</span></p>
				<p class="paragraf"><span>“Nerenin parası bu?”</span></p>
				<p class="paragraf"><span>“Amerika</span><span>’dan, Yeni Dünya’dan...”</span></p>
				<p class="paragraf"><span>“Haa...” Murad Efendi parayı elinde gelişigüzel</span><span> tarttı. “Tamamdır delikanlı, şu tezgâhın üzerindeki pabuçlardan istediğini beğen al</span><span>.”</span></p>
				<p class="paragraf"><span>Yasin pabuçların özenle sergilendiği tezgâha doğru yöneldi. Bir-iki pabucu</span><span> denedikten sonra hafif Frenk işi olan bir tanesini beğendi. “Bunu</span><span> alacağım.”</span></p>
				<p class="paragraf"><span>“Güzel pabuç seçtin. Hayırlı olsun, ayağında paralansın.”</span></p>
				<p class="paragraf"><span>“Yarın öğlene</span><span> kalmadan parayı getiririm.”</span></p>
				<p class="paragraf"><span>“Tamam aslanım, emanetin güvendedir. Sakın aklın arkada</span><span> kalmasın. Sen ısrar etmesen zaten almayacaktım ya, neyse...”</span></p>
				<p class="paragraf"><span>Yasin teşekkür</span><span> etti, hayırlı işler dileyip dışarı çıktı. Murad Efendi hızlıca yürüyen</span><span> delikanlının arkasından bir süre baktı. Tasasız beyzade işte, diye düşündü</span><span>, devlete kasteden var mı yok mu umurunda değil! Günün geri</span><span> kalanı öğlene kadar oldukça sakin geçti. İşlerin eski keyfi yoktu</span><span>. Dükkânına gelen bir müşterisinin yırtık pabucunu tamir etti, bir müşterisinin</span><span> Şam işi pabucuna pençe taktı. Öğle namazını eda etmeden önce</span><span> alışveriş yapmak için çarşıya erkenden gelmiş bir kişiye pabuç sattı</span><span>. Namazdan hemen önce çarşının kasabı Mahmud Efendi ziyaretine geldi.</span></p>
				<p class="paragraf"><span>Murad</span><span> Efendi dükkânından içeri girmekte olan Mahmud Efendi’yi görür görmez</span><span>, gayri ihtiyari gülümsedi. Mahmud Efendi eski ocaklılardan olup gençliğinde bileğine</span><span> kuvvet bir yiğitti. Alemdar iblisinin devlete tasallut olduğu sene beraberce</span><span> deyyusa karşı cenk etmişler ve o zamandan beridir de muhabbetleri</span><span>, Allah artırsın, hiç eksilmemişti.</span></p>
				<p class="paragraf"><span>“Selamün aleyküm Murad Efendi!”</span></p>
				<p class="paragraf"><span>“Ve aleyküm</span><span> selam Mahmud Efendi! Yüzünü gören cennetlik yahu!”</span></p>
				<p class="paragraf"><span>“Vallahi özrüm yok</span><span>! İyice fani dünyanın meselelerine kaptırdık kendimizi.”</span></p>
				<p class="paragraf"><span>“Hangimiz kaptırmadık ki Mahmud</span><span>? Geceleri gözüme uyku girmiyor. İblisler nispet yaparcasına ortalarda dolaşıyor vallahi</span><span>!”</span></p>
				<p class="paragraf"><span>“Sorma Murad. Allah şahidimdir, benim ortadaki yiğitleri zor zaptediyorum. Hepsi</span><span> sanki ateş yakmaz birer semender. Ateşe atlamak için yangın yeri</span><span> arıyorlar.”</span></p>
				<p class="paragraf"><span>“O ocaklı yiğitler bok yemeyip otursunlar da ustalarını dinlesinler</span><span>. Onlara kalsa gündüz vakti Eşkinci avına çıkacaklar da ocağa büsbütün</span><span> incir ağacı diktirecekler. Her şeyin bir usulü var. Hele önce</span><span> yeniçeri taslaklarının bir icabına baksınlar, sonra siyaseti düşünsünler.”</span></p>
				<p class="paragraf"><span>“Öyle, öyle</span><span>. Geçen birini daha falakaya yıktım. Yine birini ‘Gel şahbazım, seni</span><span> yeniçeri yazalım,’ diye taslakçı yazmışlar... Bu akşam Yeni Odalar’a</span><span> geleceksin değil mi?”</span></p>
				<p class="paragraf"><span>“Pek tabii, devlet sohbetini kaçıracak zaman mı</span><span> efendi?”</span></p>
				<p class="paragraf"><span>“Âlâ âlâ. E hadi o zaman. Ben dükkânı daha</span><span> da boş bırakmayayım. Benim teres kalfa kuşbaşını beceremez. Akşama inşallah</span><span>.”</span></p>
				<p class="paragraf"><span>“Hadi selametle.”</span></p>
				<p class="paragraf"><span>Mahmud Efendi ayakkabıcı dükkânından ayrıldıktan sonra akşam çok</span><span> çabuk indi. Batmaya hazırlanan güneş ile ortaya çıkan kırlangıçların bağırarak</span><span> uçmaya başlamasının hemen ardından Murad Efendi dükkânını topladı ve yerleri</span><span> süpürdü. Yasin’in verdiği paranın cebinde emniyette olduğuna kanaat getirdikten</span><span> sonra dükkânını kapattı ve Yeni Odalar’a gitmeden önce karnını</span><span> doyurmak için evine doğru yola koyuldu. Çarşıdan çıkarken ocaklı esnafın</span><span> birer ikişer dükkânlarını kapattıklarını ve çok da kalabalıklaşmamaya dikkat ederek</span><span> yürüdüklerini gördü. Tüm ocaklıların hep birden pazardan çıkıp Yeni Odalar</span><span>’a doğru yürümesi şüphe uyandırabilirdi.</span></p>
				<p class="paragraf"><span>Murad Efendi kısa sayılabilecek bir</span><span> yürüyüşle evinin önüne vardı. Dış kapının mandalını çevirdi, içeri girdi</span><span>. Küçük olmamakla beraber yazları yataklarını dışarı attıklarında çok da hareket</span><span> edecek yeri kalmayan bahçeyi geçip evinin iç kapısını açar açmaz</span><span> burnuna güzel kokular geldi. Fasulye, diye düşündü. Çok geçmeden karısı</span><span> yemeğini getirdi. Yemekte konuşmak âdetleri değildi. Çabucak yemeklerini yediler, ardından</span><span> karısı çubuğunu getirdi. Biraz çubuk tüttürdü. Düşüncelere daldı.</span></p>
				<p class="paragraf"><span>Koca yeniçerinin</span><span> karısı Fatma Hanım, kocasını bu tip durumlarda rahatsız etmemesi gerektiğini</span><span> bilirdi. Ketum adamdı, karısıyla pek konuşmazdı. On sekiz sene önce</span><span> Alemdar köpeğine karşı cenk ettikten sonra eve kan revan içinde</span><span> geldiğinde bile ağzından sadece, “Tepeledik şerefsizi! Hadi durma öyle! Yemek</span><span> için yoğurtla ekmek getir. Çubuğumu da hazır et,” sözleri çıkmıştı</span><span>.</span></p>
				<p class="paragraf"><span>Murad Efendi bir süre sonra zamanın tamam olduğuna karar verdi</span><span>. Çubuğunu bıraktı ve ayağa kalktı. Karısına, “Hatun, ben Yeni Odalar</span><span>’a gidiyorum. Sakın ağzından bunun hakkında bir laf çıkmaya. Hakkını</span><span> da helal et!” dedi. Bunu duyar duymaz Fatma Hanım’ın</span><span> kalbi aniden ezilir gibi oldu. Kocasının uzattığı eli öptü ve</span><span> sadece, “Helal olsun beyim,” diyebildi. Murad Efendi eğildi, karısını alnından</span><span> öptü. Ardından evdeki feneri alıp sokağa çıktı ve Yeni Odalar</span><span>’a doğru yollandı.</span></p>
				<p class="resim-1"><img alt="3.png" class="image" height="38" src="images/3_fmt14.jpeg" width="32"/></p>
				<p class="paragraf"><span>Hafif bir meltem esiyordu, hava güzeldi</span><span>. Sabahın sıcağı kırılmış, nem biraz düşmüştü. Etrafta tek tük insan</span><span> vardı. Bir süredir şehirde süregelen gerginlik her yerden okunabiliyordu. Çarşıda</span><span> işlerin gidişatından memnun esnaf yoktu. Siyasi pazarlıklar ve akitler ne</span><span> kadar gizli kapılar arkasında yapılırsa yapılsın sokaktaki halk bunu hissediyor</span><span>, duyuyor ve biliyordu.</span></p>
				<p class="paragraf"><span>Murad Efendi hızlıca seğirterek odalara geldi. Kapıda</span><span> bekleyen, bıyığını balta kesmez yiğitlere selam verip odaların dış kapısından</span><span> içeri girdi. Rüesa, dokuzuncu ortanın odasında toplanacaktı. Giderken fodula fırınından</span><span> gelen ekmekleri gördü. Eh, belki de sabah namazına kadar odalarda</span><span> kalacaklardı, tedarikli olunmalıydı. Çıkacak kararın ne olacağı belli olmazdı. Yiğitlerin</span><span> yemeleri ve güçlerini korumaları gerekti. Kışla içinde gördüklerine selâm vere</span><span> vere dokuzuncu ortanın odasına girdi.</span></p>
				<p class="paragraf"><span>Sohbet çoktan başlamıştı. Büyükçe odada</span><span>, usul gereğince en koca yeniçeriler önde olmak üzere büyükçe bir</span><span> daire oluşturulmuştu. Yeniçeri taslakları sessizce çalışarak hem odadakilere ekmek getiriyor</span><span> hem de isteyenlerin çubuklarını yeniliyorlardı.</span></p>
				<p class="paragraf"><span>Oda hâliyle kalabalıktı. Kimler yoktu</span><span> ki? Bölükbaşı Habib, sekizinci ortanın çorbacısı Süleyman Ağa, dördüncü ocağın</span><span> çorbacısı Kara Ağa, üçüncü ortadan Sekbanbaşı Ahmed Ağa, iki ay</span><span> önceki Baklava Alayı’ndan beridir ocağa uğramamış olan Yorgancı Serdar</span><span> Ahmed ve altmış dörtlerin Haşim Ağa gözüne ilk çarpan kişilerdi</span><span>. İçeri girdiğini gören gençten birkaç kişi ayağa kalktı. Yer verdiler</span><span>, oturdu.</span></p>
				<p class="paragraf"><span>Tıknaz, sarı saçlı bir adam olan sekizinci ortanın çorbacısı</span><span> Süleyman Ağa konuşmasını bitirmek üzereydi: “... ve dahi ecdadımız bu ocaklıdır</span><span>. Ağalar! Unutmayın! Ocaklı olmak bizim için sadece yeniçerilik gayreti değildir</span><span>. Bu ocak bize ata mirasıdır. Namusumuzdur. Ocak sönerse devletin bekâsı</span><span>, maazallah, elden gider. Bizler olan biteni oturup da seyredecek âdem</span><span> değiliz.”</span></p>
				<p class="paragraf"><span>Bunları söyledikten sonra sustu ve ölüm sessizliğinin hüküm sürdüğü</span><span> odayı çakmak çakmak bakan gözleriyle taramaya başladı. Gözleri Kara Ağa</span><span>’ya gelince onda kilitlendi ve başını hafifçe sıra sende der</span><span> gibi salladı.</span></p>
				<p class="paragraf"><span>Dördüncü ocağın çorbacısı Kara Ağa, yetmiş yaşını devirmiş</span><span>, pala bıyıklı bir yeniçeriydi. Ocakla nice cenge gitmiş, din-ü</span><span> devlet için vaktinde nice kâfir tepelemişti.</span></p>
				<p class="paragraf"><span>“Ağalar,” diye sözüne başladı</span><span>. “Mesele hassastır. Hassas olduğu kadar da mühimdir. Hacı Bektaş’ın</span><span> kendi elleriyle kurduğu, İslam’ın kılıcı ocağımız söz konusudur. İçinizde</span><span> Alemdar köpeğini hatırlayan canlar var. Köpek tepelemek helâldir demiştik, tepeledik</span><span>. Şimdi ise karşımıza gâvur it sürüsü çıkarıyorlar. Cennet mekân Sultan</span><span> Süleyman Han dahi böylesine bir ordu kurmayı lazım görmemiş iken</span><span>, padişahımız Mahmud Han bu cesareti nereden buluyor? Pek bellidir ki</span><span> padişahımızın yanındaki bir kısım kişi kendisini kandırıyor ve İslâm’ın</span><span> kılıcını yok etmeye çalışıyor. Lâkin bilmezler mi ki, yeniçeri ahalidir</span><span>? Yeniçeriye sallanan kılıç ahaliye sallanmış olur!”</span></p>
				<p class="paragraf"><span>Odadan onaylama sesleri yükseldi</span><span>. Murad Efendi göz ucu ile Yorgancı Serdar Ahmed’in söz</span><span> almaya hazırlandığını gördü. Hiç sevmezdi Ahmed’i. İşi düşünce odalara</span><span> gelirdi. Bazen aylarca görünmediği olurdu.</span></p>
				<p class="paragraf"><span>Yorgancı Serdar Ahmed, “Ağalar,” diye</span><span> söze başladı. “Ocağımız uludur. Kılına zarar vermek isteyenlerin boğazına çökeceğimize</span><span> kimsenin kuşkusu olmasın. Lâkin öfkeyle kalkan da zarar ile oturur</span><span>. Ne edecek isek, iyice bir tartıp öyle etmemiz gerek. Geçmişte</span><span> ocağın eline bir kere padişah kanı bulaşmıştır. Bu bize âtiden</span><span> bir ihtardır. Hem bir padişah leşkerinin kötülüğünü ister mi? Ben</span><span> bekleyelim derim ağalar!”</span></p>
				<p class="paragraf"><span>Tam itiraz sesleri yükselecekti ki, Sekbanbaşı Ahmed</span><span> Ağa elini kaldırdı ve “Yorgancı doğru der ayaktaşlar,” dedi. “Keskin</span><span> sirke küpüne zarardır. Oturalım bekleyelim. Niyetleri nedir görelim. Pire için</span><span> yorgan yakmayalım.”</span></p>
				<p class="paragraf"><span>“Yahu Ahmed Ağa, sen şu yorgancının maskarası olmuşsun</span><span> be!”</span></p>
				<p class="paragraf"><span>Bu sözler odaya bomba gibi düştü. Birden çöken ölüm</span><span> sessizliğiyle beraber gözler sözlerin sahibini aramaya başladı. Murad Efendi’nin</span><span> çatık kaşları ve ateş saçan gözleri sözlerin sahibini arayan meraklı</span><span> gözleri kaya gibi bir metanetle karşıladı.</span></p>
				<p class="paragraf"><span>Sekbanbaşı şaşkınlıktan ne diyeceğini</span><span> bilemiyordu. Böyle bir saygısızlığı genç ağalardan biri yapmış olsaydı, belki</span><span> de kuşağındaki piştovunu çeker ve o arsızı olduğu yere armut</span><span> gibi sererdi. Lâkin sözlerin sahibi adıyla sanıyla Bahadır Murad Efendi</span><span>’ydi.</span></p>
				<p class="paragraf"><span>Ocaktan teklif edilen her türlü mansıp ve payeyi reddeden</span><span> Murad Efendi kâğıt üzerinde alelâde biri gibi görünse bile aslında</span><span> ocağın en çok saygı duyulan koca yeniçerilerinden biriydi.</span></p>
				<p class="paragraf"><span>Sekbanbaşı yutkundu</span><span>. Tüm gözler Murad Efendi’den ona doğru çevrilmişti. Artık bir</span><span> şeyler söylemeliydi. Göz ucuyla Yorgancı’ya baktı. Serdar Ahmed kaskatı</span><span> kesilmişti ve yüzü kıpkırmızıydı. Lâkin bu durumda ona laf söylemek</span><span> düşmezdi.</span></p>
				<p class="paragraf"><span>Derin bir nefes aldı. “Destur Murad Efendi! Kimsenin maskarası</span><span> değiliz çok şükür!” Sesindeki titremeyi duyabiliyordu.</span></p>
				<p class="paragraf"><span>“Ya o zaman dediğin</span><span> nicedir?”</span></p>
				<p class="paragraf"><span>“Ben ocağın istikbalini düşünüyorum efendi! Diyeceğin bir şeyin varsa</span><span> de, meclis boşuna toplanmadı.”</span></p>
				<p class="paragraf"><span>Murad Efendi şöyle bir doğruldu. Çubuğundan</span><span> bir nefes çekti. Önüne bakarak ciğerlerindeki dumanı yavaş yavaş dışarı</span><span> verdi. “Vardır elbet. Olmaz mı? Gönlüm aslanların ve devletin kaderini</span><span> görmeye razı değildir. Senin dediklerini on sekiz sene evvel başkalarından</span><span> da duyduk sekbanbaşı. Sen bilmezsin, ocağa ertesi sene girmiştin.”</span></p>
				<p class="paragraf"><span>Durdu</span><span>, aklı eskilere gitmişti. Alemdar’ın kendisini havaya uçurmasıyla şehit düşen</span><span> yiğitler aklına geldi. Saklandığı binadan kendisini almak için kubbeyi delmeye</span><span> çalışan yeniçeriler vargüçleri ile kubbeyi delmeye çalışırken, Alemdar barut deposunu</span><span> patlatmış ve yüzlerce yiğit paramparça olarak şehit olmuştu. Murad Efendi</span><span> o akşam İstanbul’un üzerine gökten yağmur gibi kol, bacak</span><span> ve kafa yağdığını hatırladı.</span></p>
				<p class="paragraf"><span>“Alemdar geldiğinde ve hatta esami defterlerimize</span><span> karışmaya başladığında, senin gibi diyenler olmuştu aramızda. Aman ağalar dediler</span><span>, bekleyelim dediler. Karamanın koyunu sonra çıkar oyunu demişler ya? Sekban</span><span>-ı Cedid’i dağıtmasak bu ocak bu güne kadar dahi</span><span> gelmezdi!”</span></p>
				<p class="paragraf"><span>“Murad Efendi, ocağı yıkmaya kimsenin gücü yetmez. Önce eğrisi</span><span> doğrusu ile bir düşünüp...”</span></p>
				<p class="paragraf"><span>“Düşünecek ne zaman ne de bir</span><span> şey kalmıştır sekbanbaşı! Bu davada bizimle gelen gelir, geride kalanlar</span><span> ile elbet hesaplaşılır!”</span></p>
				<p class="paragraf"><span>Tam odada herkesten bir ses yükselmeye başlamıştı</span><span> ki, adı Kara Ağa olmasına rağmen bembeyaz sakalları göğsüne kadar</span><span> düşen koca yeniçeri ayağa fırladı ve “Haydi ağalar, yatsı zamandır</span><span>. Namazı kılalım, sonra devlet sohbetine devam ederiz. Nefer namazı odalarda</span><span> kılacak, biz ağalar Orta Camii’ne geçeceğiz. Gecemiz uzun. Allah</span><span> hayır eder inşallah,” dedi.</span></p>
				<p class="paragraf"><span>Herkes Kara Ağa’nın gittikçe içinden</span><span> çıkılmaz bir hâl almaya başlayan durumu yumuşatmak için bu çıkışı</span><span> yaptığını biliyordu. Biliyordu bilmesine de, yatsıya da gerçekten az bir</span><span> vakit kalmıştı. Ağalar sessizlik içinde kalktılar ve küçük gruplar hâlinde</span><span> odalardan ayrılarak Orta Camii’ne doğru yürümeye başladılar.</span></p>
				<p class="resim-1"><img alt="3.png" class="image" height="38" src="images/3_fmt15.jpeg" width="32"/></p>
				<p class="paragraf"><span>Cami</span><span> yolu boyunca Kara Ağa ile Murad Efendi yan yana yürüdüler</span><span>. Sessizliklerini bozmadan namazlarını eda ettiler. Dönerken Murad Efendi Kara Ağa</span><span>’ya sokuldu ve sadece onun duyabileceği bir şekilde, “Ağam, araya</span><span> girdin ortalığı yumuşattın ama sadece günü kurtardın. Sana olan hürmetim</span><span> büyüktür, dillendirmeme gerek yok. Lâkin o Ahmed Ağa denen deyyus</span><span> bizi arkadan vuracak ağam! Laf taşır, askeri kışkırtır ki yeniçeri</span><span> kırılsın. Mahmud Han’ın yakını derler.”</span></p>
				<p class="paragraf"><span>“Murad,” dedi Kara Ağa</span><span>, “Seni çok severim. Nice ocak düşmanına karşı beraber kurşun sıktık</span><span>, pala salladık. Lâkin ocaklı ocaklıdır. Fesat bize düşmez. Birlik bize</span><span>, fesat düşmanlarımıza. Yoldaşlık bize, ayrılık gayrılık ocağı söndürmek isteyenlere. Kendi</span><span> gözlerin ile bir şey gördün ise konuş, görmedin ise sus</span><span>!”</span></p>
				<p class="paragraf"><span>Murad Efendi başını eğerek Kara Ağa’ya saygı ile selâm</span><span> verdi. Dönüş yolunun devamını hızlıca yürüyüp yeniden kışlalara vardılar. Koğuşta</span><span> herkes eski yerini aldı ve sohbet sanki hiç kesilmemiş gibi</span><span> kaldığı yerden devam etti. Murad Efendi, o zamandan sonra sohbete</span><span> pek karışmadı. Zira iyice anlamıştı ki, yeniçeriyi tutmak artık mümkün</span><span> değildir ve yeniçeri kazan kaldıracaktır. Düşüncelere dalmış hâlde iken kulağına</span><span> uzaktan sesler çalınıyordu.</span></p>
				<p class="paragraf"><span>“...Müslümanın en mühim görevidir. Yeniçeri kazan kaldırsa</span><span> halk hemen arkasında bir olur. İstanbul halkına karşı kimin gücü</span><span> yeter!”</span></p>
				<p class="paragraf"><span>“...Frenk ilindeki gibi cumhur başa gelsin demeyiz ama padişah</span><span> da cumhuru dinlemeli, ona göre hareket etmelidir...”</span></p>
				<p class="paragraf"><span>“...Savaşa gitmeyen padişah</span><span> yeniçerilere kastetmektedir. Yağma olmazsa yeniçerinin hâli nice olur? Esnaflık yapmayın</span><span> diyorlar, ya evdeki boğazları nasıl doyuralım?”</span></p>
				<p class="paragraf"><span>Bir süre sonra konuşulanları</span><span> büsbütün duymaz oldu. Kalabalık kararını vermişti. Şu anda yapılan konuşmalar</span><span>, atılan nutuklar ve söylenen sözlerin hepsi âdet yerini bulsun diyeydi</span><span>. Kazan kaldırma kararı aslında yatsı namazından önce alınmıştı bile. Geceyi</span><span> epey geçmişti ki dualar okundu, din ve devlet için yeniçerinin</span><span> boynunun kıldan ince olduğu ve devletin bekâsı için her türlü</span><span> bedeli ödemeye kabul ettiği konusunda konuşmalar yapıldı.</span></p>
				<p class="paragraf"><span>Sabaha doğru kazanlar</span><span> getirildi, kışlanın önüne atıldı.</span></p>
				<p class="paragraf"><span>Mehteran zaten dünden beri tam takım</span><span> olarak hazırdı, vurmaya başladı. Mehteri duyan yeniçeri daha bir şevke</span><span> gelmişti, yerinde duramıyordu. Mehterin gürültüsünü duyan halkın bir kısmı da</span><span> yeniçerilere katılmıştı. Sabah ezanını iki saat geçe saraya elçi gönderildi</span><span> ve yeniçerilerin kurulan yeni ordudan razı olmadığı, İslâm ve devletin</span><span> bekâsı için ordunun dağıtılması gerektiği söylendi. Kışlaların önündeki durum panayırdan</span><span> farksızdı. Sokak satıcıları, dalkavuklar, dilenciler ve tekaüt askerler çarçabuk kurulan</span><span> sahnede yerlerini almışlardı. İstanbul’un maceraperest gençleri ve Yeniçeri yamakları</span><span> ne bulabildilerse silâh diye kuşanmışlar ve yeniçeriye destek olmaya gelmişlerdi</span><span>. Bektaşi Dedeleri meydanda dolaşıyor, dua ediyor ve nefes söylüyorlardı. Meydanın</span><span> iklimi savaşa hazırlanan bir grup isyancının değil de sanki çoktan</span><span> zafer kazanmış bir ordunun hâlet-i ruhiyesini yansıtmaktaydı.</span></p>
				<p class="paragraf"><span>Bir süre</span><span> sonra saraya gönderilen elçi geri geldi. Elçinin getirdiği haberler esef</span><span> vericiydi. Dedelerinin şanına leke sürmekte ısrar eden Mahmud Han, İslâm</span><span>’ın ve devletin direği yeniçerilere karşı İslâm’ın ve Allah</span><span>’ın bayrağı olan cihat bayrağını, Sancak-ı Şerif’i meydana</span><span> çıkarmış ve “Sancak için cenk etmeyenlerin avratları boş olur!” diye</span><span> bağıran tellâlları tüm İstanbul’a salmıştı. Bu haber duyulunca meydanda</span><span> karınca sürüsü gibi birikmiş halk ve yeniçeriler arasında bir gulgule</span><span> koptu. Dua edenler, lânet edenler, küfür edenler, kendi aralarında Gülbank</span><span> çekenler...</span></p>
				<p class="paragraf"><span>Haberleri duyan Murad Efendi donup kaldı. Uğruna hayatını vermekte</span><span> bir saniye bile tereddüt etmeyeceği devleti kendisini hain ilan etmekle</span><span> kalmamış, karşısına Sancak-ı Şerif’i çıkarıp onu kâfir yerine</span><span> koymuş ve canını Müslüman ahaliye helâl kılmıştı. Sanki dünya durmuş</span><span> gibiydi. Başı zonklamaya, gözleri bulanıklaşmaya başladı.</span></p>
				<p class="paragraf"><span>Toparlandı. Demek ki şu</span><span> anda devleti, İslâm devleti değildi. Kendi askerinin canına kasteden ve</span><span> ümmeti İslâm askerine karşı kışkırtan bir gâvur devletiydi. Sinirden dişlerini</span><span> dudaklarına geçirdi ve ağzında tuzlu bir demir tadı duydu.</span></p>
				<p class="paragraf"><span>Saraydan</span><span> gelen haberi işiten yeniçeri ve onlarla birlik olan halkın nevri</span><span> dönmüştü. Aralarında padişahın katlinin vacip olduğunu söyleyen hocalar ve haremdeki</span><span> kadınların helâl olduğu müjdesini veren mollalar türemişti. Murad Efendi tiksinti</span><span> ile bu akbabalara baktı.</span></p>
				<p class="paragraf"><span>Cengin artık iyice kaçınılmaz olduğu ortadaydı</span><span>. Hemen cephaneden silâhlar ve cebehaneden zırhlar getirilip Yeniçerilere ve halka</span><span> dağıtıldı. Ortalar saflar hâlinde ayrıldılar ve dualar eşliğinde saraya yürümeye</span><span> başladılar. Önünden kuşağında iki piştovu ile ortasına katılmak üzere yürüyen</span><span> Kara Ağa geçti.</span></p>
				<p class="paragraf"><span>Murad Efendi, “Kara Ağam!” diye seslendi. Kendisine</span><span> seslenildiğini duyan ağa durdu ve Murad Efendi’ye baktı. Hafifçe</span><span> gülümsedi. “Murad’ım,” dedi. “Allah’ım inşallah şehit sayılacak orduda</span><span> vuruşmayı bize nasip kılsın.” Yaşlı adam başka bir şey söylemeden</span><span> yoluna hızlıca devam etti. </span></p>
				<p class="paragraf"><span>Bir süre sonra sıra Murad Efendi</span><span>’nin ortasına gelmişti. Toplandılar ve aralarında ayaktakımından insanlar olmasına rağmen</span><span> saraya doğru ilerlemeye başladılar. Önden gelen haberler fena değildi. Saraya</span><span> doğru giden yeniçeriler büyük bir direniş görmemiş ve Divanyolu’na</span><span> kadar ilerlemişlerdi. Oradaki öncü gruplar hemen bir savunma hattı kurmuş</span><span> ve arkadan gelen gruplarla birleşmek üzere beklemeye başlamışlardı. Murad Efendi</span><span>, arkadaki ayaktakımından birkaç kişinin sokak üzerindeki bir evin kapısını kırmaya</span><span> çalıştığını gördü. “Yazıklar olsun!” diye düşündü. “Bunlarla mı devlet-i</span><span> âliyi kurtaracağız?” Tam kapısına saldırılan eve doğru müdahale etmek için</span><span> harekete geçecekti ki bir silâh sesi ile etraf inledi ve</span><span> kapıyı omuzlayan haytalardan biri çuval gibi yere yıkıldı. Suç arkadaşları</span><span> bir anlık afallamanın ardından hemen ara sokaklara kaçışıp gözden kayboldular</span><span>. Namus düşmanı hırsızı vuran tabancasının dumanı hâlâ tüten kişi, eski</span><span> arkadaşı Mahmud Efendi’den başkası değildi. Yanına yaklaştı, bakıştılar. Mahmud</span><span> Efendi’nin gözleri yaşlıydı. Konuşmadan bir süre durdular, sonra sanki</span><span> son kez veda edermiş gibi birbirlerine sarılıp yollarına gittiler.</span></p>
				<p class="paragraf"><span>Murad</span><span> Efendi ortasıyla birlikte Divanyolu’na vardığında kalabalık hayli artmıştı. Bir</span><span> yeniçeriden ileride padişaha bağlı askerlerin gruplaştığını öğrendi. Sekbanbaşı Ahmed Ağa</span><span> ile Yorgancı Serdar Ahmed’i bir süredir kimse görmemişti. Bir</span><span> söylentiye göre bu iki mel’un, en az kendileri kadar mel’un</span><span> olan diğer yeniçerilere önayak olmuş ve sarayın yanında vuruşmak üzere</span><span> firar etmişlerdi.</span></p>
				<p class="paragraf"><span>Birden, büyük bir gürültü koptu ve Murad Efendi</span><span> ayaklarının yerden kesildiğini hissetti. Her şey aniden sessizleşti, etrafında yıldızlar</span><span> patlamaya başladı. Yere düşen Murad Efendi cehenneme baktığını sandı.</span></p>
				<p class="paragraf"><span>Divanyolu</span><span>’nun ilerisinde pusuda bekleyen ve sarayın yanında bulunan topçu birliği</span><span> hiçbir uyarı yapmadan Yeniçerilerin üzerine ateş açmıştı. Patlayan topların çıkardığı</span><span> sesler İstanbul’un ahşap evlerini zangır zangır titretmiş ve silahlardan</span><span> çıkan gülleler uskumru sürüsü gibi birbirlerine yakın bekleşen Yeniçerilerin üzerine</span><span> düşmeye başlamıştı. Murad Efendi, yerde yattığı hâlde olan bitene tanıklık</span><span> ediyordu. Düşen gülleler Yeniçerileri parçalıyor, etrafta kol, bacak ve diğer</span><span> vücut parçaları uçuşuyordu. Murad Efendi sendeleyerek ayağa kalktı.</span></p>
				<p class="paragraf"><span>Gülleler Yeniçerileri</span><span> hiç beklemedikleri bir anda yakalamıştı ve top atışları durmak bilmiyordu</span><span>. Arkadaşlarına yardım etmek için koşuşturan Yeniçeriler top atışlarının kesilmemesi üzerine</span><span> can kaygısına düştüler ve hızlıca geri çekilmeye başladılar. Bu geri</span><span> çekilme, artan panikle beraber bir bozguna dönüştü. Murad Efendi sekerek</span><span> gerisin geriye, kışlalara doğru kaçmaya başladı. Ölülerin ve can çekişenlerin</span><span> üzerlerinden atlıyor, kan gölüne dönmüş Divanyolu’ndan olabildiğince çabuk uzaklaşmaya</span><span> çalışıyordu. İki kere yerdeki kana basarak düştü. Yolun sonunda gözünün</span><span> ucuyla yerde cansız yatan Kara Ağa’yı gördü. Gözyaşlarını esmeye</span><span> başlayan rüzgar bile kurutamadı.</span></p>
				<p class="resim-1"><img alt="3.png" class="image" height="38" src="images/3_fmt16.jpeg" width="32"/></p>
				<p class="paragraf"><span>Kışlalara vardıklarında durum içler acısıydı</span><span>. Yeniçerinin büyük bir kısmı topçu ateşi altında kırılmıştı. Murad Efendi</span><span>, geride kalan yaralı ve şanssız Yeniçerilerin işini ise İstanbul ahalisinin</span><span> bitirdiğini duyduğunda buna inanmak istemedi. Her gün yüz yüze baktıkları</span><span> komşuları, dostları ve mahallelileri bunu nasıl yapardı? Ardından, aklına evin</span><span> kapısını kırmak isteyen haramiler geldi. İçinden bir şeyler kopuyor gibi</span><span> oldu.</span></p>
				<p class="paragraf"><span>Etrafında insanlar telaşla bir oraya bir buraya koştururken koridorda</span><span> hareketsiz duran Murad Efendi’yi Mahmud Efendi’nin sözleri kendine</span><span> getirdi. “Murad!” dedi Mahmud Efendi. “Kapıyı tahkim etmek gerekir! Yardım</span><span> lazım!” Murad Efendi bu sözleri duyar duymaz kendine geldi. Yine</span><span> Mahmud Efendi ile yan yana çarpışıyorlardı. Eski günlerdeki gibi.</span></p>
				<p class="paragraf"><span>Kapının</span><span> önüne ellerine geçirdikleri her şeyi yığarak girişi tahkim etmeye çalıştılar</span><span>. Bu ölüm kalım savaşında artık acemilik ya da ağalık kalmamıştı</span><span>. Herkes elinden geleni yapıyor ve aslında malum olan sonucu geciktirmeye</span><span> çalışıyordu. Uzaktan silâh sesleri gelmeye devam ediyordu. Bir süre sonra</span><span> dışarıya bir sessizlik çöktü. Duyulan tek ses kışladaki yaralıların inlemeleriydi</span><span>.</span></p>
				<p class="paragraf"><span>Ellerinden geldiğince kapıyı tahkim ettiler ve beklemeye başladılar. Mahmud Efendi</span><span>, Murad Efendi’nin yanına geldi, ikisi de bir duvarın dibine</span><span> çöktüler.</span></p>
				<p class="paragraf"><span>“Biz ne ettik Murad?”</span></p>
				<p class="paragraf"><span>“Cenk ettik Mahmud. Şaşırmış padişaha</span><span> karşı ocağın namusunu koruduk.”</span></p>
				<p class="paragraf"><span>“Padişah mı şaşırdı yoksa biz mi</span><span> Murad? Şu hâlimize baksana? Bizi bire kadar kırmadan bırakmazlar artık</span><span>.”</span></p>
				<p class="paragraf"><span>“Şehadetten ne korkarsın Mahmud? Bu şerbeti içecek isek, elbette hep</span><span> beraber içeceğiz.”</span></p>
				<p class="paragraf"><span>Mahmud Efendi derin bir iç çekti. Konuşmadan oturdular</span><span>. Bekleyiş kışladaki herkesi asabi yapmış, en ufak bir kıvılcımda kavgalar</span><span> patlamaya başlamıştı. İşte Murad Efendi yine böyle bir olayı ayırmak</span><span> için arkadaki odalara gittiğinde kışlaya topçu saldırısı başladı. Topçular, atışlarını</span><span> tahkim edilmiş kapıya yoğunlaştırdılar. Her ne kadar hayli sağlamlaştırılmış olsalar</span><span> da kapıların onlarca topun saldırısına dayanması imkansızdı. Çarpan her gülle</span><span> ile kışla temellerinden sarsılıyordu. Arka odalarda mahsur kalmış Murad Efendi</span><span> ön tarafta bir yangının başladığını gördü. Mahmud Efendi’nin bulunduğu</span><span> oda alevler içindeydi. Murad Efendi kalbinin acıdığını hissetti.</span></p>
				<p class="paragraf"><span>Kapının açılması</span><span> topçuları susturmamıştı. Aksine sanki daha bir hevesle kışlanın içini vurmaya</span><span> başlamışlardı. Murad Efendi, bizi buraya canlı canlı gömecekler, diye düşündü</span><span>. Bir gülle tanesi bulunduğu odanın kapısının baktığı avluya isabet etti</span><span>. Ortalık toz duman oldu; etraf yaralıların figanları ve tekbir sesleri</span><span> ile inliyordu. Murad Efendi kışladan çıkış olmadığını düşündü. Ön taraftan</span><span> çıkış yangın sebebi ile mümkün değildi. Arka tarafta da yeni</span><span> başlayan yangın etrafı iyice sarmaya başlamıştı. Kendi kendine, “Buraya kadarmış</span><span>,” dedi. Kelime-i şehadet getirdi.</span></p>
				<p class="paragraf"><span>Cebinde bir karıncalanma hissetti. Önce</span><span> ehemmiyet vermedi. Hâliyle o anda daha acil olan başka şeyler</span><span> vardı. Fakat karıncalanma bir süre sonra belirgin bir hareketlenmeye dönüşünce</span><span>, elini ne oluyor diye cebine attı ve genç delikanlının verdiği</span><span> parayı gördü.</span></p>
				<p class="paragraf"><span>Para, mavi bir ışıkla parıldamaya başlamıştı ve titriyordu</span><span>. Murad Efendi tam tiksinti ile parayı yere atacaktı ki, paradan</span><span> bir ses yükseldi: “Gelinciği takip et. Seni kurtaracak olan O</span><span>’dur.”</span></p>
				<p class="paragraf"><span>Savaş meydanında ölmek üzereyken saçmalayan ya da olmayan şeyler</span><span> gören yiğitlere rastlamıştı. “Demek ki ben de ölüyorum,” diye iç</span><span> geçirdi. “Eh, en azından bu işkence bitiyor.” Paranın mavi ışığı</span><span> gittikçe güçleniyordu. Solundaki bir hareket dikkatini çekti ve gördüklerine inanamadı</span><span>. Heybe takmış bir gelincik, iki arka ayağı üzerinde duruyor ve</span><span> sol eliyle Murad Efendi’ye ‘Gel’ işareti yapıyordu!</span></p>
				<p class="paragraf"><span>Murad Efendi</span><span> hayâl gördüğüne emindi ama yine de şaşaladı. Arkadan başka bir</span><span> patlama sesi daha geldi. Yanındaki duvar çöktü. Gelincik, bir gelincik</span><span> ne kadar sabırsız görünebilirse o kadar sabırsız görünüyor ve eliyle</span><span> hızlı hızlı Murad Efendi’yi çağırmaya devam ediyordu.</span></p>
				<p class="paragraf"><span>Murad Efendi</span><span>, “Ya Allah!” diye bağırdı ve gelinciğin peşinden gitti. Toz ve</span><span> duman içinde bazen hayvanı gözden kaybettiği oluyor ama gelincik ya</span><span> onu bekliyor ya da geri dönerek kendisini gözden kaçırmasına izin</span><span> vermiyordu. Ölü Yeniçerilerin, yanan odaların ve yıkılan duvarların arasından geçtiler</span><span>. Artık kullanılmayan bir odaya geldiklerinde gelincik yine iki ayağı üzerine</span><span> kalkarak Murad Efendi’ye bir şeyler gösterdi. Eski, suyu çekilmiş</span><span> bir kuyuydu bu. Murad Efendi, hemen kuyunun üzerindeki ahşap kapağı</span><span> kaldırdı. Kapağı kaldırır kaldırmaz gelincik kuyudan içeri daldı, Murad Efendi</span><span> de arkasından girdi. İçerisi zifiri karanlıktı. Körlemesine, duvarlarını baca gibi</span><span> kullanarak kuyunun dibine kadar indi. Gelincik yakınlarında bir yerdeydi; sesini</span><span> duyuyor ama göremiyordu. Aniden kuyunun içi aydınlandı. Murad Efendi acıyan</span><span> gözlerini elleri ile örttü. Etrafa bakabildiğinde gelinciğin tek eliyle bir</span><span> çeşit meşale taşıdığını, öbür eliyleyse kendisine ancak emekleyerek içine girilebilecek</span><span> büyüklükte bir tüneli gösterdiğini gördü. Gelincik önden, Murad Efendi arkadan</span><span> tünelin içinde ilerlemeye başladılar.</span></p>
				<p class="paragraf"><span>Olan biten, saçmasapan bile değildi. Murad</span><span> Efendi artık doğru düzgün düşünemiyordu. Henüz ölmediğine hükmetti. Zira, kuyuya</span><span> inerken duvarda şiddetlice kolunu çizmiş, canı oldukça acımış ve kolu</span><span> kanamıştı. Önündeki gelincik acaba Allah’ın bir meleği miydi? Belki</span><span> de gelincik kılığına girmiş iblisin ta kendisiydi ve kendisini cehennemin</span><span> dibine götürüyordu... Daha fazla kurcalamadan gittiği yere gelincikle gitmeye karar</span><span> verdi.</span></p>
				<p class="paragraf"><span>Uzun süre tünelde süründüler. Bazen birkaç tünelin kesiştiği bir</span><span> noktaya geliyorlardı ve önündeki gelincik hiç duraksamadan bu tünellerden birini</span><span> seçiyordu. Tünelleri avcunun içi gibi biliyor olmalıydı.</span></p>
				<p class="paragraf"><span>Saatler sonra Murad</span><span> Efendi tünelin yukarı doğru gitmeye başladığını fark etti. Çok geçmeden</span><span> de başka bir kör kuyunun dibine çıktılar. Üzerinde kapak olmayan</span><span> kuyunun içine güneş ışığı vuruyordu. Yukarı tırmanıp yeniden yeryüzüne ayak</span><span> bastılar.</span></p>
				<p class="paragraf"><span>Murad Efendi, kuyunun yakınında yere oturmuş birini gördü. Bu</span><span> genç adam, o garip parayı veren Yasin adındaki delikanlıydı. Dışarı</span><span> kendisinden önce çıkan gelincik hiç beklemeden koşturarak genç adamın yanına</span><span> gitmiş ve Yasin bu garip hayvanla konuşmaya başlamıştı: “Çok sağ</span><span> olasın Theo. İşte sana söz verdiğim o elyazması. İskenderiye Kütüphanesi</span><span> yıkıldığından beri bunu çok az göz görebildi, görenlerin çoğu ise</span><span> insan gözleri değildi.”</span></p>
				<p class="paragraf"><span>Bir dem durdu ve gülerek, “Ha ha</span><span>! Bundan sonra da insan gözünün bakacağını kim söylemiş?” diye ekledi</span><span>. Elyazması papirüsü heybesine sokan gelincik hemen gözden kayboldu.</span></p>
				<p class="paragraf"><span>Yasin ayağa</span><span> kalktı ve Murad Efendi’ye yaklaşmaya başladı. Murad Efendi kaskatı</span><span> kesildiğini hissetti, kımıldayamıyordu. “Rahat ol Murad Efendi,” dedi Yasin. “Benden</span><span> sana zarar gelmez, aksine seni kurtaran benim.”</span></p>
				<p class="paragraf"><span>Ağzı ve boğazı</span><span> zaten susuzluktan iyice kuruyan Murad Efendi bir şeyler söylemeye çalıştı</span><span> ama konuşmakta zorlandı. Yasin bir elini kaldırdı. “‘Sen kimsin?’ diye</span><span> soracaksın değil mi?” dedi. Gülümsedi.</span></p>
				<p class="paragraf"><span>“Bana çok isim yakıştırırlar. İran</span><span>’da vaktinde Mitra derlerdi. Ermeniler Sarkis der. Rumlar Yorgi adını</span><span> verdiler bana. Ta Hind ellerinde Vişnu diye çağırırlar beni. Sizinkiler</span><span> ise Hızır derler. Zorda kalanın yardımına koşarım. İnsanlar dünyaya gelmeden</span><span> önce buradaydım, sizden sonra da kim gelirse onlara yardım etmek</span><span> için burada olmaya devam edeceğim. Verilmiş bir sözüm vardır, onu</span><span> tutarım.</span></p>
				<p class="paragraf"><span>“Kurunun yanında yaşın yanmasına izin vermem. Seni bu yüzden</span><span> kurtardım. O kadar düzenbaz, günahkâr ve harami ile aynı şekilde</span><span> ölmene gönlüm razı olmadı.”</span></p>
				<p class="paragraf"><span>Murad Efendi zorlukla, “Gelincik?” diyebildi.</span></p>
				<p class="paragraf"><span>Genç</span><span> adam yine gülümsedi, “Gelincik bu âlemin mebzul miktardaki sırlarından biri</span><span>. Ben bile sırrına vâkıf değilim. Bazen bir hususta yardıma ihtiyacım</span><span> olduğunda bana yardım eder, ben de onun bir isteğini yerine</span><span> getiririm. Huysuzdur ve inatçıdır ama kalbi temizdir.”</span></p>
				<p class="paragraf"><span>Ciddileşti.</span></p>
				<p class="paragraf"><span>“Şimdi Murad</span><span> Efendi... Tahmin buyurmuşsundur ki, eski Murad Efendi o gün o</span><span> kışlada öldü. Geri dönüşün yok. Aileni ve evini bırakacaksın, kendine</span><span> yeni bir düzen kuracaksın. Şu anda bile cadı avlar gibi</span><span> Yeniçeri avlamaktalar. Konuşmamız bittikten sonra hemen Selanik’e gideceksin. Korkma</span><span>, seni yolda bulamayacaklar. Selanik’te, Yeni Dünya’ya açılmak üzere</span><span> bekleyen bir gemi olacak. Gemide ise yanında götürmek üzere kunduracı</span><span> arayan bir kaptan... İki yıllık hizmetin karşılığında seni oraya taşıyacak</span><span> ve orada sana iki yıl boyunca bakacak. Sayılı gün çabuk</span><span> geçer, iki yıl sonra hür olacaksın ve yeni hayatını orada</span><span> yaşamaya başlayacaksın.”</span></p>
				<p class="paragraf"><span>Murad Efendi hüzünlendi. Demek ki baba topraklarından gitmesi</span><span> gerekiyordu. Karısını düşündü. Ortadan kaybolduğunda, cefasını yıllar boyu çekmiş olan</span><span> kadına dükkânını bırakmış olacaktı. Ekmek teknesinin kirası dul kaldığında geçinmesine</span><span> yeterdi. Önünde duran genç adamın gözlerinin içine baktı ve “Paran</span><span>,” dedi. “Sözümü tutup da emanetini koruyamadım. Verdiğin gümüş para kışlalarda</span><span> kaldı.”</span></p>
				<p class="paragraf"><span>Genç adam ayağa kalktı, gülümseyerek Murad Efendi’ye yaklaştı</span><span>. Bir elini omzuna koydu ve “Yeniçeri Ocağı’na sadakamız olsun</span><span>,” dedi.</span></p>
			</div>
		</div>
	</body>
</html>