<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-55.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-55.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-5-7"><span>ELLİ BİRİNCİ BÖLÜM</span></p>

      <p class="arabaslik-orta-copy"><span>Kadınların Özgürlüğü</span></p>

      <p class="paragraf"></p>

      <p class="paragraf">Kadının Türkiye’deki durumu, Peygamber zamanından beri pek değişmiş değildi. Abdülhamit’ten önce ve sonra, durumu gittikçe daha çok tartışıldığı halde, bugün bile şeriat kurallarından bir adım dışarı çıkmadan, her şeyden uzak yaşıyordu. Bu durumun en kötüsü kölelik biçiminde, en iyisi de, kadının yırtıcı bir dünyadan, manastırda yaşarcasına, uzak tutulmasıyla kendini gösterirdi. Orta Osmanlı Türkü, erkeklik gururu ve zorbalık duygusu ile, kadını hâlâ aşağı bir yaratık, ahlak ve onurdan yoksun dişi bir hayvan gibi görür, zayıf içgüdüsü nedeniyle erkek tarafından korunması gerektiğine inanırdı. Kadının davranışlarına göz kulak olmak hem kişisel, hem de toplumsal bir görev olmuştu. Yalnız kocası, kardeşi ve babası değil, bütün sokak, bütün mahalle, kadını gözaltında tutmakla, kollarının bacaklarının iyice örtülü olmasına dikkat etmekle, toplumun ona gösterdiği dar yoldan ayrılacak gibi olursa hemen yakalamakla görevliydi.</p>

      <p class="paragraf">İstanbul’da bir kadın, kocası bile olsa, ne sokakta, ne arabada bir erkekle yan yana gezebilirdi. Bir arada çıksalar bile, koca, karısını hesaba katmadan önden giderdi. Kadın, hiçbir zaman kocasıyla birlikte bir toplantıda bulunamazdı. Zaten, Müslümanlar arasında kadınlı erkekli bir toplum hayatı yoktu. Tramvaylarda, vapurlarda kadınlarla erkekler bir perde ile ayrılırdı. Kadınlara eğitim yolu açıldıktan sonra da, kız okullarındaki erkek hocalar, haremağalarından seçilirdi. Tiyatrolarda kadın rolleri, ya İngiltere’de Kraliçe Elizabeth döneminde olduğu gibi erkekler tarafından ya da Hıristiyan kadınlar tarafından oynanırdı. Kadınların tiyatroya gitmesine izin verildikten sonra bile “hanımlara mahsus” belirli günler yapılmıştı. Yalnız Anadolu’nun bazı kesimlerinde köylü kadınları daha serbesttiler; yabancılar önünde olmamak koşuluyla, yüzlerini bile açarlardı. Çünkü köylüler, bazen de tarikatlarının etkisiyle, göreneklerinde daha az tutucu davranırlardı; üstelik kadınlar, ekonomik nedenlerden dolayı, tarlada çalışmak ve evin dışında ailenin yaşaması için gerekli başka işleri de yapmak zorundaydılar.</p>

      <p class="paragraf">Bu yasaklar, yirminci yüzyıla kadar uzayıp gelmişti. Jön Türkler, din adamlarının desteğiyle daha da güçlenen önyargılara karşı bir şey yapamamışlardı. Ancak çabalarında ısrar ediyor, kadın haklarını savunma konusunda kararlı görünüyorlardı. Henüz peçeyi kaldırmaktan söz edilemezdi. Yalnız gizlice dağıtılan bir broşürle bunun dinle hiçbir ilgisi olmadığı, aksine daha ilkel bir dinsizlik geleneğinin kalıntısı olduğu ileri sürülmüştü.</p>

      <p class="paragraf">Jön Türkler, yine de kadınların eğitiminde ileriye doğru birkaç adım atmışlar, kızlar için ortaokullar, liseler ve en son da üniversiteler açarak onların mesleğe atılmalarına yol hazırlamışlardı. Birinci Dünya Savaşı’nda kadınlar bazı işlerde, erkeklerin yerini tuttular; fabrikalarda, yazıhanelerde, toplum görevlerinde çalıştılar, son olarak da askerliğe benzer bir iş taburuna yazılarak, İstanbul sokaklarının temizliğiyle görevlendirildiler. Peçe, bu işler için engel olduğundan, ilke olarak kalkmadıysa da, istenildiği zaman örtülen bir başörtü şeklini aldı. Savaşın sonuna doğru laik bir evlenme şekline izin veren Aile Kanunu çıkarıldı. Bu kanun, kadınlara; erkeğin tek eşi olmak hakkını tanıyordu. Gazi, şeriye mahkemelerini kaldırıp İsviçre Medeni Kanunu’nu alarak, bu kanunun ilkelerini genel hale getirmiş oldu.</p>

      <p class="paragraf">Yol böylece açılmıştı. Gazi, şimdi bunu son amacına ulaştıracaktı, ama dinle ilgili öteki reformlara kıyasla daha ihtiyatlı davranarak, halka, kadınların Kurtuluş Savaşı’nda oynamış oldukları rolü hatırlattı. Bir konuşmasında dünyanın hiçbir ülkesinin “bu yüksek, bu fedakâr, bu ilahi Anadolu kadınlarıyla” boy ölçüşebilecek bir kahramanlık örneği veremeyeceğini söyledi. Ama, daha aşılacak yol vardı. 1923 başlarında bir mebusun, Meclis’te, kadınların yeni seçim kanununa hazırlık olarak yapılacak sayıma sokulmalarını önermesi, büyük bir gürültü kopardı. Bunun, kadınlara seçim hakkı vermek anlamına gelmediğini anlatmaya çabaladıysa da gürültü dinmedi. Böyle bir olasılığın ağza alınması bile mebusun daha sözünü bitirmeden bağrış çağrışlar eşliğinde kürsüden indirilmesine yol açmıştı.</p>

      <p class="paragraf">Bununla birlikte, Mustafa Kemal yeni bir görüşün tohumlarını ekmeye çalışıyor, bunun için de bile bile gerici alanları seçiyordu. Ankara’da bir öğretmenler kongresine hem kadınlar hem de erkekler katılmış; ama kadınlar, erkeklerle aralarında birçok sıra bulunacak şekilde ayrı bir yere oturtulmuşlardı. Bu toplantıyı haber alan hocalar, telaşla, heyet halinde protesto için Gazi’ye gittiler. Gazi, öğretmenler derneğinin başkanını çağırtarak yüksek sesle azarladı: “Ne yapmışsınız bu öğretmenler toplantısında? Utanmıyor musunuz? Ayıp!” Hocalar, sevinçten yerlerinde duramıyorlardı. Gazi, devam etti: “Toplantıya kadın öğretmenleri de çağırmışsınız. Peki, onları ne diye erkeklerden ayrı oturttunuz? Kendinize mi güveniniz yok, yoksa bu hanımların namusundan mı şüphe ediyorsunuz? Bir daha kadınların ayrı tutulduğunu duymayayım.” Hocaların eli ayağı kesilmiş, dilleri tutulmuştu. Ağızlarını açmadan kendilerini kapıdan dışarı attılar.</p>

      <p class="paragraf">Bundan sonra Gazi, demeçlerinde sık sık kadın sorununa değinmeye başladı. Kadınlar, erkekler kadar, hatta onlardan daha iyi bir eğitim görmeliydiler. Çünkü erkekleri de yetiştiren onlardı. “Daha iyi düşünen, daha mükemmel adamlara ihtiyacımız var. Geleceğin anneleri böyle adamların nasıl yetiştirileceğini bilmelidirler.” Bu dönemde, henüz kadınların peçelerini çıkarmalarını istemiyordu. Peçe örtsünler, ama ince, onları körmüş gibi göstermeyecek ve hareketlerine engel olmayacak kadar ince bir peçe.</p>

      <p class="paragraf">Kastamonu’da düşüncesini açıkça söylemişti. Her toplum, kadın ve erkek olarak iki cins insandan kuruluydu. İkisi bir arada olmadan ilerleyemezdi:</p>

      <p class="paragraf"></p>

      <p class="arayazi para-style-override-14">“Mümkün müdür ki, bir toplumun yarısı topraklara zincirle bağlı kaldıkça öbür yarısı göklere yükselebilsin? Şüphe yok; ilerici adımlar, dediğim gibi iki cins tarafından, birlikte, arkadaşça atılmalı, yenilik ve ilerleme düzeyinde aşamalar birlikte geçilmelidir. Böyle olursa, devrim başarıya ulaşır.</p>

      <p class="arayazi para-style-override-16">Bazı yerlerde kadınlar görüyorum ki, başına bir bez ya da bir peştamal ya da buna benzer bir şeyler atarak yüzünü gözünü gizler ve yanından geçen erkeklere ya arkasını çevirir ya da yere oturarak yumulur. Bu davranışın anlamı nedir, ne demektir?</p>

      <p class="arayazi">Efendiler, uygar bir millet anası, millet kızı, bu garip biçime, sıkıntılı duruma girer mi? Bu hal, milleti çok gülünç gösteren bir manzaradır. Derhal düzeltilmesi gerekmektedir.”</p>

      <p class="paragraf"></p>

      <p class="paragraf">Bundan sonraki on yıllık süre içinde bu düzeltmeler yavaş yavaş yapıldı. İlk örneği şehirli kadınlar verdi, fakat eski geleneklere bağlı köylere yayılması için daha yıllar geçecekti.</p>

      <p class="paragraf">Gazi, 1925’teki Kastamonu gezisinden biraz sonra, daha uyanık bir şehir olan İzmir’e gitti. Burada, aslında ilk Türk balosu denebilecek bir gösteriye başkanlık etti. Çağrılanlar, yalnız Müslümanlar ve eşleriydi. Orkestra, Batı müziği çalıyordu; davetlilerden dans etmeleri istendi. Ama bu onlara, Gazi, valinin kızıyla bir fokstrota kalktıktan sonra bile, çekilmez bir işkence gibi gelmişti. O zamana kadar hiçbir Türk kadını, kendi ülkesinde, kimsenin gözü önünde bir erkekle dans etmiş değildi.</p>

      <p class="paragraf">İstanbul dansa çok çabuk alıştı. Ama başka yerlerde Gazi, dansın, toplumsal bir görev gibi kabul edilmesi için bütün inandırıcılığını harcamak zorunda kaldı. Başlangıçta, çekingen duruyorlar; kadınlar bir köşede, erkekler öbür köşede oturuyor, hiç kimse karısını arkadaşına tanıştırmak istemiyordu. Türk Ocağı salonlarındaki böyle bir toplantı sırasında Gazi, birkaç cesaretli kadının salonun ortasında çekinerek durduklarını gördü; çevredeki erkekler gözlerini dikmiş, onlara bakıyorlardı. Gazi, bir çocuk balosunda gibi erkeklere, “Haydi kalkın da bu hanımlarla konuşun, onlara bir şeyler ikram edin. Kompliman yapın. Oturanlar da kıskansınlar. O zaman onlar da birbiri ardından kalkacaklardır,” dedi. Gerçekten de öyle oldu.</p>

      <p class="paragraf">Ankara’da Cumhuriyet’in kuruluşu şerefine verdiği balo, oldukça iyi geçmişti. Gazi, geç vakte doğru hiçbiri dans etmeyen birkaç genç subay gördü. Subaylar, hanımların kendileriyle dansa kalkmadıklarını söylediler. Gazi hemen onlara, herkesin işiteceği gibi yüksek sesle, “Arkadaşlar,” dedi. “Dünyada hiçbir kadının, üzerinde subay üniforması taşıyan bir Türk’le dans etmek istememesini kabul edemem. Şimdi size emrediyorum. Dağılın salona! Marş! Marş! Dans!” Gazi’nin sitemini anlayan kadınlar, subaylar kendilerine yaklaşırken kalktılar. Biraz sonra hepsi, kasılmış bir halde fokstrot yapıyorlardı. Ankara’da ve belli başlı vilayet merkezlerinde, cuma akşamları danslı toplantılar düzenlenmeye başlandı ve ortaya yeni bir meslek çıktı: Dans öğretmenliği.</p>

      <p class="paragraf">Kadınlar çeşitli mesleklere ve sonunda da politikaya atıldıkça, toplumdaki buzlar, kendiliğinden çözülmeye başladı. Gazi bu işi, fazla zorlamadan yaptı. Beş yıl sonra kadınlar, belediye seçimlerine katılma hakkını kazanmışlardı; on yıl sonra gelen seçimlerde oy kullanmalarına izin verildi ve 1935’te, Gazi’nin desteğiyle, Türkiye Büyük Millet Meclisi’ne on yedi kadın mebus seçildi.</p>

      <p class="paragraf">Tuhaftır ki, Gazi’nin toplum savaşında, özgür Türk kadınının gözle görünür örneği olarak, bir mızrak gibi ileri sürdüğü Latife Hanım, bütün bu gösteriler sırasında onun yanında değildi. Bir gün Gazi’ye, dilinden, “Bekârlık sultanlıktır,” lafını düşürmediği halde niçin evlendiği sorulunca, “Bu reform yüzünden,” diye cevap vermişti. Kendi karısının yüzünü açtığını göstermeden, milletten karılarının yüzlerini açmasını isteyebilir miydi? İşin doğrusu, hem kişisel, hem de sosyal nedenlerden dolayı evlendiğidir. Ama, yaradılışındaki o Batılı gibi düşünüp Doğulu gibi davranmasına yol açan çelişki yüzünden, evliliği başarılı olamadı.</p>

      <p class="paragraf">Bu Doğu-Batı anlaşmazlığı, Latife Hanım’da da vardı. Yetişmesi ve eğitimi bakımından Batılıydı. Çağdaş bir toplum içerisinde kadının durumu ve eğitimi gibi konularda iyi görüşleri vardı. Gazi de içinde olmak üzere herhangi bir erkekle rahatça tartışmaya girişebilirdi. O da, Gazi’nin söylevlerinde öne sürdüğü gibi, evlenmeyi, kadınla erkeğin iki arkadaş gibi yan yana yürüyeceği, birbirini etkileyip yardım edeceği bir kuruluş olarak görüyordu.</p>

      <p class="paragraf">Ama aslında, Gazi ne kimsenin kendisini etkilemesini isterdi, ne de yardımını – hele kadın olursa. Evi de, yaşama tarzı da kendisinindi. Latife Hanım’ın yapmaya kalktığı gibi, bunların değiştirilmesini de istemiyordu. Kuramsal olarak ne kadar ileri olursa olsun, aslında iki cinsin eşitlik kavramı, yaradılışına uymuyordu. Kadınlarla, fizik hoşlukları dışında, pek ilgisi yoktu. Görevleri, her zamanki gibi, erkeğe yararlı olmaktı, o kadar. Latife Hanım’da kendisini çeken şey, kadınca karakteri değil, erkekçe düşünüşü olmuştu. Bu alanda paylaşacak bir şeyleri olabilirdi. Bunun dışında evin efendisi kendisiydi. Latife Hanım, Batılı bir kadın gibi, baskı altında tutulmaya karşı geliyordu. Üstelik duygularını gizlemek ve Gazi’yi, belli etmeden çekip çevirmek için gerekli olan kadınca incelikten de yoksundu. Oysa, Gazi başkaları karşısında her zaman daha büyük bir esneklikle bunu yapmayı başarırdı. Latife Hanım, zeki olmasına rağmen, insanları kullanmayı bilemezdi. Bu yüzden, aralarında çıkan çatışmalar, gittikçe artmaya başladı.</p>

      <p class="paragraf">Ama, bu çatışmalar arasında birbiriyle uyuştukları dönemler de yok değildi. Gazi, Latife Hanım’a bir süre bağlı kaldı. Fikriye ölmüştü, özellikle ilgilendiği bir kadın yoktu; birtakım hafif kadınları evlilik yuvasına sokacak kadar da incelikten yoksun değildi. Çok kere de kendisini gerçek bir aile havası içinde yaşar buldu. Ama bu aile kendinin değil, Latife Hanım’ın ailesiydi: Anası, babası, kız ve erkek kardeşleri Çankaya’ya gelir, uzun zaman kalırlardı. En sonunda artık ağırlık vermeye başladılar. Ama o sıralarda Gazi onlara karşı sabırla, nezaketle davranırdı. Özellikle, Latife Hanım’ın yeğeni olan duygulu bir çocuktan oldukça hoşlanırdı.</p>

      <p class="paragraf">Latife Hanım, yine de kendini tatmin edilmiş saymıyordu. Baştaki, bir kahraman karşısındaki saygı duygusu şimdi şiddetli bir sevgi halini almıştı. Ama Gazi’nin ona karşı duyguları böyle bir tutkudan doğmuyordu; ilk zamanlardaki isteği zamanla küllenmişti. Latife Hanım onu kıskanmaya başladı. O zaman da yaradılışının Doğulu yönü ortaya çıkmış oldu. Çünkü arada bir kıskançlığı öyle bir hal alıyordu ki, Latife Hanım, harem kadınları gibi, bunu saklayamıyor, açığa vuruyordu. Gazi’nin iltifat ettiği kadınları, erkek arkadaşlarını, onların Gazi üzerindeki etkilerini, daha ötesi köpeğini ve köpeğiyle ilgilenmesini bile kıskanıyordu. Bir akşam, Gazi, Latife Hanım’ın piyano çalan genç yeğenini tebrik için omzunu okşamıştı; Latife Hanım bunu bile çekemeyip kavga çıkardı.</p>

      <p class="paragraf">Bu kavgalar gittikçe sıklaşmaya başlamıştı. Latife Hanım artık başkalarının önünde de Gazi’yi eleştiriyor, canını sıkıyordu. Onun sosyal durumunu yüzüne vuruyor, kendi ailesinin kibarlığı ve zenginliğiyle övünüyordu. Gazi daha çok içmeye, çabuk sinirlenip kızmaya, o da Latife Hanım’ı arkadaşlarının önünde küçük düşürmeye başladı. Bunlardan bazıları da, Gazi’nin Latife Hanım’a karşı duygularını körüklemeye, zaten dünden hazırdılar.</p>

      <p class="paragraf">Durum, o sırada bir deprem geçirmiş olan Erzincan’a ve oradan da Erzurum’a yaptıkları bir gezi sırasında daha da kötüleşti. Gazi, burada şerefine verilen bir öğle yemeğine subay ve memurların eşleriyle birlikte gelmelerini istemişti. Bu tutucu şehirde, kadınlarla erkekler ilk olarak, bir sofrada bir arada oturuyorlardı. Bu yüzden yemeğin, sembolik ve resmi bir havası vardı. Davetlilerin çoğunun huzursuz olduğu görülüyordu. Gazi, soğukluğu gidermek için, mevki komutanının, ev sahibesi durumunda olan güzel eşine kur yapmaya başladı. Karşısında oturan kadına iltifat ediyor, övgülü bakışlarla bakıyordu. Latife Hanım önce bundan hoşlanmadığını belli etti, sonra kendine hâkim olamayarak bağırdı: “Kemal, ayaklarına dikkat et. Bana kadar uzanıyor.”</p>

      <p class="paragraf">Gazi öfkeyle dikildi. Davetliler sıkıntıyla sustular. Toplumsal deneme çok kötü bir sonuç vermişti. Gazi bundan sonra Latife Hanım’la konuşmadı. Ertesi gün Ankara’ya, kabineye bir telgraf çekerek derhal boşanma işlemine girişilmesini bildirdi. Latife Hanım ertesi sabah, yanına iki subay katılarak geri gönderildi. Ne Gazi, ne de evlerinde misafir kaldıkları komutanın karısı, kendisiyle vedalaşmışlardı.</p>

      <p class="paragraf">Latife Hanım, depreme uğramış olan Erzincan’dan Erzurum’a Gazi’ye mektup yazarak, suçun kendisinde olduğunu kabul etti ve yanlışlarının Erzincan’ın yıkıntıları arasına gömülmesi için yalvardı. Bu mektubu, Kılıç Ali eliyle gönderdi. Ama Gazi okumak istemedi. Kılıç Ali, mektubu cebine koyarak, daha uygun bir zaman bekledi. Daha sonra Gazi’ye komutanın karısının, Latife Hanım’ı, artık boşanmış bir kadın olduğu için uğurlamamış olduğunu söyledi. Gazi, tahmin ettiği gibi, bu kabalığa alındı. Mektubu isteyip okudu. İçindeki espriyi beğenmişti. Latife Hanım’ı bağışladığını söyleyerek, Erzincan’da onunla tekrar buluştu. Ankara’ya birlikte döndüler.</p>

      <p class="paragraf">Ama bu barışma çok kısa sürdü. Bu çeşit kavgaların sonu gelmiyordu. Bir akşam Çankaya’da, Latife Hanım yine kendini tutamadı. Gazi’nin birlikte içtiği arkadaşlarına dönerek hepsi için, bir bir, ağzına geleni söyledi. Bu kadarı, Gazi’nin sabrını taşırmıştı. İşin sonu gelmişti artık. Latife Hanım’la evliliğinin sona erdiğini söyleyerek bu konuda kabineye talimat verdi. Annesi İzmir’den, onu almaya geldi. Gazi, Latife Hanım’ı gidinceye kadar görmedi. İstasyonda kendisini vekiller uğurladılar. İsmet Paşa, kalması için ısrar etti. Onun varlığının Gazi üzerinde düzenleyici bir etkisi olduğuna inanıyordu. Latife Hanım’ın İzmir’e sağlık nedenlerinden dolayı gittiği ilan edilmişti. Boşanma haberi ancak İzmir’e gittikten sonra resmen açıklandı. Sonradan, ikisi de çok ağırbaşlı davrandılar. Latife Hanım, her şeyden elini eteğini çekerek yaşadı, herhangi bir istek ya da kınamada bulunmaktan kaçındı; Gazi’ye gelince, Latife Hanım’ın ailesi ile bir yerde karşılaştığı zaman, onlara hep saygı ile davrandı.</p>

      <p class="paragraf">Batı usulü bir ilişkinin, eşitlik koşullarıyla bağdaşamayan bu iki Doğulu karakterin yalnız boşanmaları değil, bu boşanmanın biçimi de tuhaftı. Gazi, Latife Hanım’la evlenirken Müslüman geleneklerini bir yana iterek, töreni Batı ilkelerine uydurmuştu. Boşanırken ise, bir erkeğe sorgusuz sualsiz karısını boşama hakkını tanıyan, İslam yasalarına göre davranmıştı. “Boş ol!” veya “Bir daha yüzünü görmeyeyim!” demekle bu iş oluyordu. O da böyle yaptı. Bununla birlikte, aldığı kararın sertliğini, ikisi arasında anlaşma ile alınmış olduğunu bildirerek, yumuşatmaya çalıştı.</p>

      <p class="paragraf">Birkaç ay sonra olsa, böyle davranamazdı. Çünkü, getirdiği reformların temelini oluşturan ve aslı İsviçre’den alınan Medeni Kanun, en sonunda Meclis’çe onaylanmıştı. Erkeklerin birden fazla kadınla evlenmesi, kadınların boş düşmesi kaldırılmış, bunların yerine iki yana da aynı hakları tanıyan medeni nikâh ve ayrılma konmuştu. Kadınlar bundan sonra, hiç olmazsa kanun gözünde yeni bir özgürlüğe ve itibara kavuşmuş olacaklardı.</p>

      <p class="paragraf">Türkiye’de yaşayan yabancı azınlıklar da, bu hukuk reformları çerçevesi içinde, ülke yasalarına bağlı oluyorlardı. Böylece Lozan’da varılmış olan anlaşmalar gerçekleştirilmişti. Bu arada Ankara’da hukukçu yetiştirmek için yeni bir yüksekokul kurulmuştu. Gazi bunu şu sözlerle açtı: “İnkılapçıların en büyük ve aynı zamanda en sinsi düşmanları, çürümüş kanunlarla bunların köhne destekçileridir... Amacımız baştan başa yeni kanunlar yaratmak ve böylece eski hukuk sistemini kökünden yıkmaktır.”</p>

      <p class="paragraf">Gerçekten de, ülkesine ilk olarak bağımsız bir adalet mekanizması sağlamış olması, Mustafa Kemal’in en önemli başarılarından biridir.</p>
    </div>
  </div>
</body>
</html>
