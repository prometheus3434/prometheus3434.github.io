<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-52.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-52.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-5-4"><span>KIRK SEKİZİNCİ BÖLÜM</span></p>

      <p class="arabaslik-orta-copy"><span>Şeyh Sait İsyanı</span></p>

      <p class="paragraf"></p>

      <p class="paragraf">Irk ve dil bakımından Türklerden ayrılan, derebeyliğe bağlı, başına buyruk, sofu ve hırçın bir azınlık olan Kürtler, Osmanlı hükümetlerinin başına, zaman zaman dert açarlardı. Savaştan sonra, Barış Konferansı’nda İtilaf Devletleri’nin bağımsız bir Kürdistan kurmak istemeleri, Kürtlerin özgürlük heveslerini kamçılamıştı. Şimdi de İngilizlerin, Musul’da ve Irak sınırının ötesinde bulunmasından, merkezi Türk hükümetine karşı ustaca yararlanıyorlardı.</p>

      <p class="paragraf">Elazığ-Egil’in Piran köyünde başlayan ve doğu illerine yayılan isyanın elebaşısı Şeyh Sait adında Hınıslı<span class="dipnot char-style-override-12" xml:lang="tr-TR"><a class="footnote-link" href="#footnote-225-134" id="footnote-225-134-backlink">134</a></span> bir aşiret reisiydi. O bölgedeki Nakşibendi dervişlerinin de başı olan Şeyh Sait, okuma yazma bilmeyen, ilginç görünüşlü bir toprak ağasıydı. Sürülerindeki koyunları, aşiretindeki adamların topraklarında otlatır, büyütür; dini itibarına ve otoritesine sığınarak onların sırtından geçinirdi. Kendi soyunu ötekilerle birleştiren birtakım evlilikler yoluyla, etkisini komşu dağlarda yaşayan sürü sahibi zengin ailelere de yaymıştı. Ancak şimdi Ankara’nın yeni “Türkleşmiş” hükümeti, bu derebeylik gücünü tehdit edeceğe benziyordu. Bu gücünü, özerk bir Kürdistan bağlamında sürdürmek isteyen Şeyh Sait, aşiretini, hilafetin kaldırılmasına ve Kemalist hükümetin “kâfirce” siyasetine karşı ayaklanmaya çağırdı; 13 Şubat 1925’te, birkaç haftalık sürekli bir propagandadan sonra, “Allahın emriyle” isyan ilan etti. Yeşil Müslüman sancağı altındaki kuvvetleri, şeriatı geri getirmek amacıyla bölgeye yayılarak hükümet binalarını ele geçirdiler, jandarmaları tutukladılar, önemli Elazığ ve Diyarbakır şehirlerine yürüdüler.</p>

      <p class="paragraf">Meclis, başta olayı önemsememiş, yerel bir eşkıyalık hareketi gibi görmüştü. Fethi Bey, bölgede sıkıyönetim ilan etmekle durumun kontrol altına alınacağını söylüyor, Fevzi Paşa, bir askeri harekât planı hazırlıyordu. Harekâtın başarılı olacağından kimsenin şüphesi yoktu. Ordu hâlâ seferberlik halindeydi; karşıdaki de, bastırılacak birkaç cahil Kürt çetesinden başka bir şey değildi.</p>

      <p class="paragraf">Ancak Halk Fırkası’nın aşırı kanadındakiler, ters görüşü savunuyorlardı. Bu ayaklanma, bir karşıdevrim girişimi olabilir, doğu illerinden Türkiye’nin başka yerlerine sıçrayarak rejimi devirmeyi amaç edinen bir eylem halini alabilirdi. Onun için, sıkıyönetim yalnız isyan bölgesinde değil, yurdun her yanında ilan edilmeli, İstanbul’u da kapsamalıydı. Fethi Bey bu teklifi reddetti. Karşısındakiler, bunun üzerine ateşlerini Terakkiperver Fırka’ya yönelttiler ve Fırka’nın, alevlendirici bir dini propaganda ile, isyanın patlamasına yol açtığını ileri sürdüler. Fethi Bey tasalanmıştı. Kendileriyle görüşmek için, Kâzım Karabekir’le Rauf Bey’i ve Ali Fuat Paşa’yı çağırdı. Ali Fuat Paşa, yerine Dok­tor Adnan Bey’i göndermişti. Fethi Bey onlardan, kan dökülmesini önlemek için, örgütlerini dağıtarak Halk Fırkası’yla işbirliği yapmalarını istedi.</p>

      <p class="paragraf">Kâzım Karabekir buna şiddetle karşı koydu. Partisinin varlığı yasal güvenlik altındaydı, hiçbir hükümetin onu kapatmaya yetkisi olamazdı. “Bilirsiniz ki,” dedi Fethi Bey, “zor kullanmanın her zaman karşısında olmuşumdur, ama azınlıkta kalmaktan korkuyorum.”</p>

      <p class="paragraf">Kâzım Paşa uzlaşmaya razı oldu. Kendisi gibi arkadaşları da isyanın tehlikesini anlıyor ve bastırılmasını oybirliğiyle istiyorlardı. Fırkayı dağıtacak değillerdi. Fakat bu özel durumda, hükümeti bütün güçleriyle desteklemeyi kabul ediyorlardı. Fethi Bey onlara teşekkür ederken harekâtın, plan gereğince geliştiğini bildirdi. Şimdiki halde, isyan bölgesi dışında her yerde huzur ve sükûn hüküm sürdüğü için yeni önlemler almaya gerek yoktu. Meclis’te ertesi gün, Kâzım Paşa’nın isyanı kınayarak hükümeti desteklemeye söz vermesinden sonra yeni bir yasa kabul edildi. Buna göre, dini, ülkenin iç düzenini yıkmak için araç olarak kullananlar, vatana ihanetle suçlandırılacaktı.</p>

      <p class="paragraf">Ancak bu ılımlı politika, çok uzun ömürlü olmadı. Geçirdiği bir rahatsızlıktan sonra Heybeliada’da dinlenmekte olan İsmet Paşa, isyan haberini duyunca hemen kalkıp Ankara’ya gelmiş, derhal Gazi ile görüşmüş; o da kabineyi toplantıya çağırmıştı. Gazi’nin isyana karşı tepkisi iki türlü olmuştu. İlkönce bunu, o her zaman korktuğu gericilik açısından ele almıştı: “Sağ kanadı kontrol altında tutabilirsek, soldan korkumuz kalmaz,” derdi. “Bir gericilik hareketini ezmek için beklemektense, önce davranmak daha iyidir.” Kurtuluş Savaşı’nda, hilafet ordularının isyanına verdiği karşılık da böyle olmuştu. Şimdi bu dar çerçeveli isyan karşısında da, aynı tepkiyi göstermesinin sebebi bunun altında İstanbul’daki düşmanlarının parmağını görmesiydi. Sonra da bu, Meclis’te Terakkiperverlileri susturmak için iyi bir bahane gibi geliyordu. Bu yüzden, İsmet Paşa’nın “olağanüstü hal” önerisini kabul edip, Fethi Bey’in görüşünü reddetti. O da Halk Fırkası grubunun hakemliğine razı oldu.</p>

      <p class="paragraf">Arkadan toplanan Parti grubunda, İsmet Paşa ile Recep Bey, isyanın bastırılması konusunda hükümetin tutumunu ağır şekilde eleştirdiler ve ülke çapında daha köklü tedbirlere başvurulmasını istediler. İstiklal Mahkemeleri kurulması, basına sansür konulması ve isyana karşı daha sert önlemler alınması için bir yasa tasarısı sundular. Fethi Bey, kabine üyelerinin çoğunun desteğiyle bunlara karşı geldi. Bu önlemlerin yalnız karışıklığı çıkaranlara karşı uygulanmasında ısrar etti. Aşırı uçlardakiler, ılımlıların bağnazlıklarını yüzlerine vurunca, Fethi Bey, Müslümanlığın, Anayasa’ya göre devletin dini olduğunu söyledi. “İçinizde, dini inançlara saygı beslemeyen bir kişi var mı?” dedi.</p>

      <p class="paragraf">Bu soruya izleyen öfke nöbeti içinde, üyelerden biri silahına davrandı, ama ötekiler ateş etmesini önlediler. Gazi’nin iyi ezberlettiği bir formüle sıra gelmişti. Üyelerden biri kalkarak hatırlattı: “Efendiler, bu partinin bir lideri vardır. Bakalım o ne diyecek?” Gazi, toplantıya çağrıldı. O da başkanlık odasında bu çağrıyı bekliyordu. Uzun bir konuşma yaparak aşırıların tarafını tuttu ve sözlerini şöyle bitirdi: “Milletin elinden tutmak zorundayız. Devrime başlamış olanlar, onu tamamlamalıdırlar.” Hükümete güvensizlik önerisi oya sunuldu ve zayıf da olsa, çoğunlukla kabul edildi. Fethi Bey daha fazla direnmek istemedi, partiyi aşıp Meclis’te güvenoyu istemektense, hemen istifasını sunmayı daha uygun buldu. Böylece İsmet Paşa, bir kere daha başbakanlığa getirildi. Recep Bey de milli müdafaa vekili oldu.</p>

      <p class="paragraf">Bu arada Şeyh Sait’le adamları, dağlık doğu bölgelerinde ellerinde yeşil sancak, göğüslerinin üzerinde Kuranıkerim; bankaları, evleri, dükkânları basıp soyarak “Hak yolunda” ilerliyorlardı. Türklerden, Tanrı adına teslim olmalarını istiyorlardı. Vaizler onlara cennette ödüller vaat ediyordu. Yerden ve havadan; halifenin kendilerinden fedakârlık istediğini, halifelik olmadan Müslümanlık da olmayacağını bildiren bildiriler dağıtıyordu. Şeriat geri getirilmeli; okullarda dinsizlik öğreten kadınları yarı çıplak gezdiren hükümetin başı ezilmeliydi.</p>

      <p class="paragraf">İsyancılar, Ankara’dan takviyeler gelmeden önce bölgeyi ellerine geçirmeyi ummuşlardı. İlerledikleri sırada, başka aşiretleri de yanlarına katarak, zayıf milis kuvvetlerini geri püskürttüler. Köyleri bir bir zapt ediyorlardı. Elazığ’ı aldıktan sonra Diyarbakır’ı kuşattılar. Şehir surlarının dışında büyük bir kuvvet topladıktan sonra, içerideki beşinci kolun yardımıyla, lağım hendeklerinden Kürt mahallesine erişmeyi başardılar. Ama şehir halkından, umdukları yardımı göremediler. Yirmi dört saat süren sokak çarpışmalarından sonra, hükümet kuvvetleri tarafından püskürtüldüler. Çarpışma sırasında Kürtler, minarelerden Türklerin üzerine ateş açmışlardı. Fakat Türkler, Kürtlerin peşinden gitmediler. Çünkü Fevzi Paşa düzenli ordu birlikleri yetişinceye kadar yerli milis kuvvetlerinin büyük ölçüde çarpışmalardan kaçınmalarını emretmişti. Bu kararı da, Gazi’ye ve İsmet Paşa’ya danışarak almıştı.</p>

      <p class="paragraf">Üçü, ağır ağır bütün bölgeyi kuşatmayı, sonra savaş düzeninde sekiz tümenlik bir ordu ile büyük ölçüde bir saldırıya geçerek asileri sıkıştırmayı tasarladılar. Harekât havadan da desteklenecekti. Bu iş zaman alacaktı. Çünkü bu bölgede yol olmadıktan başka, arazi de –Von Moltke’nin dediği gibi– içinde evlerin damlarından başka hiçbir düzlük görülmeyecek kadar dağlıktı. Bu mevsimde, tipi ortalığı kasıp kavurur, geçitler çoğu kez kar yığınlarıyla kapanırdı. Takviye birlikleri cepheye varıncaya kadar yüzlerce kilometre yürümek zorundaydılar. Ancak Fransızlar Irak’taki İngiliz kuvvetlerine karşı bir harekete girişmemek şartıyla, Türklerin Bağdat demiryolunun Suriye’nin kuzeyindeki kesimini kullanmalarına izin verdiler.</p>

      <p class="paragraf">Ordu, hazırlıklarını tamamladığı sırada, İsmet Paşa da, Meclis’e “Takriri Sükûn Kanunu” adıyla acımasız bir yasa getirerek, ülkede iktidara iyice egemen oldu. Yasa, hükümete geniş yetkiler veriyordu. İki yıllık bir süre için –ki sonra bir o kadar daha uzatılacaktı– hükümet “isyanı ve gericiliği” teşvik eder nitelikte herhangi bir kuruluşu, girişimi ya da yayını yasaklayabilecek ve kapatabilecekti. Yasayı yürütmeye İstiklal Mahkemeleri yetkiliydi. Bunların çoğu isyan bölgesinde kurulacak, “Harp Divanı” gibi iş görerek; verecekleri ölüm cezalarını, Meclis’in onayına sunmaksızın, derhal yerine getirmek yetkisine sahip olacaklardı. Ankara’da kurulacak bir ek mahkeme, yurdun geri kalan kesimlerindeki davalara bakacak ve gericilik propagandasını önleyerek, huzuru bozan hareketleri cezalandıracaktı. Yalnız, bu mahkemenin vereceği ölüm cezaları, Meclis’in onayına bağlı olacaktı.</p>

      <p class="paragraf">Terakkiperverliler, Anayasa’ya aykırı olduğu gerekçesiyle bu yasaya şiddetle karşı koydular. Bütün özgürlükleri elden alıyor, insan haklarını çiğniyordu. Ancak İsmet Paşa’yı yumuşatamadılar. “Dünya yüzünde, her muhalefet üyesinin ağzına geleni söylediği meclis kürsüsü pek azdır,” diyordu. İtiraz seslerini duymazlığa gelerek, güven ve düzenin her şeyden üstün tutulması gerekçesiyle yasayı savundu. Milli inkılaplar ancak böyle bir temel üzerinde gerçekleşebilirdi. Getirdiği iki öneri de büyük bir çoğunlukla onaylandı. İstiklal Mahkemeleri’nin yargıç ve savcıları, Terakkiperverlilerden pek hoşlanmayan Meclis üyeleri arasından seçildi. Gazi, cumhurbaşkanı olarak yayımladığı bir bildiride, bu olağanüstü önlemlerin “bütün devlet memurlarına herhangi bir olayı, ortaya çıktıktan sonra bastıracak yerde, daha çıkmadan önleme görevini yüklediğini” açıkladı. Devlet, “sokaklardaki sarhoşların, dağlardaki eşkıyanın, Cumhuriyet’in silahlı kuvvetlerine karşı koymaya kalkışan asilerin ve milletin dimağında karışıklık yaratmaya çalışanların saldırgan davranışlarını” hızla bastırmaya yetkili olmalıydı.</p>

      <p class="paragraf">1925 martı sonunda gerekli askeri harekât tamamlanmış ve bütün isyan bölgesi iyice çember içine alınmıştı. Şeyh Sait kendi topraklarında abluka edilmiş; İran’a, Suriye’ye ve Musul’a giden bütün kaçış yolları kesilmişti. Şimdi yapılacak iş, topçusu olmayan ve süngü savaşından korktukları bilinen isyancılara saldırıp yok etmekten ibaretti. Şeyh Sait, Kürt bağımsızlığı yerine din davası ile ortaya çıktığı için, komşu kabilelerden kendine fazla taraftar toplayamamıştı. Bunlar bir Nakşibendi dervişinin ruhani başkanlığını kabule yanaşmıyorlardı. Üstelik, bir Kürt devleti için en uygun merkez olan Diyarbakır’ı ele geçirmeyi de başaramamıştı. Böylece bütün hesaplar, hükümetin zaferi mutlaka elde edeceğini gösteriyordu. Fakat boyuna yer değiştiren küçük gruplar halinde dağlara çekilen Kürtler, ciddi bir direnme göstermemekle beraber, pusular kurarak, tepelerden ateş ederek, arkadan ani saldırılara girişerek harekâtı yavaşlatıyorlardı. Bununla birlikte bu kuvvetler teker teker çevrilerek direniş yuvaları ele geçirildi. En sonunda, nisan ortalarında, Şeyh Sait de yanında birkaç elebaşı ve küçük bir kuvvetle, kuşatıldı. Yenilgiyi kabul ederek isteğiyle teslim oldu. Üzerinde suçlayıcı belgeler ve büyük miktarda altın bulundu. İsyanı ancak iki ay sürmüştü.</p>

      <p class="paragraf">Şeyh Sait’in, yanında otuz kadar atlı asi, önünde ve arkasında atlı ve piyade hükümet kuvvetleriyle Diyarbakır’a getirilişi bütün halkın dikkatini çekti. İnce uzun boylu, güneşten yanmış yüzü ile at üzerinde çalım satarak gidiyordu. Halkın üzerine uçaklardan havai fişekler atılıyordu. Yetkili memurlar, Şeyh Sait’i dikkatli bir nezaketle karşıladılar. Yolda yorulmuş muydu? Bütün seferler yorucu olur, diye cevap verdi. Rahatsız olduğu söyleniyordu; şimdi nasıl olmuştu? Daha iyiydi ama, henüz yemek yiyemiyordu. Kendisine iyi bakılacağına söz verildi. Doktorlar onu tedavi ederlerdi. Sonra film makinelerinin gırıltısı arasında oradan uzaklaştırıldı.</p>

      <p class="paragraf">Şeyh Sait’le suç ortakları, bir ay sonra, İstiklal Mahkemesi önüne çıkarıldılar. Savcıdan başka bütün mahkeme, Millet Meclisi üyelerinden kurulmuştu. Bunlar, Kürtlerin yeşil Müslüman bayrağına karşı, açık ve sembolik bir protesto niteliğinde olarak, kırmızı-beyaz Türk bayrağının altında yer almışlardı.</p>

      <p class="paragraf">Şeyh Sait, dava sırasında sakin davrandı, hatta yargıçlarla şakalaştı. Yalnız, bir Müslüman olarak, mahkeme salonundaki film makinelerine itiraz etti, dudaklarını oynatarak bunlara karşı beddualar mırıldandı. Din elden gittiği için isyana kalktığını söyledi. Öteki Müslümanlara kılıç kaldırmakla günaha girdiğini kabul etmedi; onlar nasıl olsa imansızdılar. İsyanı başarabilmiş olsa, medreseleri tekrar açarak, şeriatı geri getirecek, mecelleyi yeniden uygulayacak; yalancının dilini, hırsızın elini kesecekti. Kürdistan, yeni baştan, Peygamber’in zamanındaki mutluluğa kavuşacaktı.</p>

      <p class="paragraf">Şeyh Sait ve suç ortakları, bu nedenlerle suçluluğu kabul etmediler. Ama bu onları, vatan haini olarak ölüm cezasına çarpılmaktan kurtaramadı. Şeyh Sait’le, içlerinde dokuz da şeyh bulunan kırk kişi, Diyarbakır Ulucamii önünde asıldılar. Çoğu, cesaretli bir şekilde öldü. Şeyh Sait, sonuna kadar istifini bozmadı. Sehpaya çıkarken, mahkeme başkanına gülümseyerek, “Senden hoşlandım,” dedi. “Ama kıyamet gününde hesaplaşacağız.” Oradaki komutana takılarak, “Paşa,” dedi. “Gel de düşmanınla vedalaş.” Gömlek üzerine geçirilirken kımıldamadan durdu ve başka bir şey söylemeden asıldı.</p>

      <p class="paragraf">Kürt ayaklanması böylece sona erdi. Yeni Türkiye’nin her tarafında halkın isyana karşı tepkisi, düşmanca olmuştu. Yurdun hiçbir yerinde, hükümetin çekindiğini söylediği çeşitten bir sempati belirtisi görülmedi. Komşu vilayetlerde olsun, başka yerlerde olsun, köylüler kendilerini savunmaya hazırlanmışlardı. İstanbul’da öğrencilerle hamallar –aydınlarla emekçiler– bu gericilik gösterilerini şiddetle protesto ettiler. İsmet Paşa’nın Meclis’te söylediği gibi “Cumhuriyet çocukları” seferberlik çağrısına gönülden karşılık vermişlerdi. O kadar güçlükle elde edilmiş olan barışı bozmaya yönelen bu girişime kızmışlar, dinin siyasete alet edilmesine içerlemişlerdi. Gazi’nin yeni milli cephesi, Kurtuluş Savaşı’ndan sonra ortaya çıkan bu ilk bunalımı, güven verici bir biçimde önlemiş oluyordu.</p>

      <p class="paragraf">Ancak Gazi, hiçbir riske girmek istemiyordu. Artık aşırı liberal eğilimli bir hükümet şeklinden vazgeçmişti. Meclis’te ve basında karşılaştığı muhalefet de, isyan nasıl bastırıldıysa, şimdi öyle bastırılmalıydı. İsyan sırasında, zafer artık kesinleştiği bir anda, İsmet Paşa, Ali Fuat Paşa’ya muhalefetin gereksiz bir şey olduğunu söylemişti. Amerikan temsilcisi Amiral Bristol’e ise düşüncesini daha da açık olarak şu sözlerle bildirmişti: “Bu memlekette muhalefet, ihtilal demektir.”</p>

      <p class="paragraf">Bu ruh içinde hükümet, saldırılarını, yeni kazandığı güçle, ilkönce basına yöneltti. Takriri Sükûn Kanunu’nun kabulünün hemen arkasından, İstanbul’un büyük gazetelerinden beşi kapatıldı. Birkaç hafta sonra, şehirdeki on dört gazeteden yalnız yarım düzine kadar kalmış; onların da kesin haber veremedikleri ve hükümeti eleştiremedikleri için satışları çok düşmüştü. Hüseyin Cahit’in itibarlı gazetesi <span class="italik">Tanin</span><span class="italik char-style-override-11">,</span> ihtiyatlı davranıyordu. Bu yüzden, hükümet, gücünü Terakkiperver Fırka’ya yönelterek İstanbul merkezinde araştırma yapıncaya kadar yaşayabildi. Hüseyin Cahit, bundan sonra, verdiği haberde “baskın” sözünü kullandığı için tutuklandı. Üç yardımcısıyla birlikte Ankara’daki İstiklal Mahkemesi’ne gönderildi ve Çorum’da “süresiz sürgün” cezasına çarptırıldı. Fakat, burada ancak birkaç yıl kaldı.</p>

      <p class="paragraf">Polis, Parti’yi doğrudan doğruya suçlayacak bir delil ele geçirememişti. Mahkeme, Parti üyelerinden ikisini, dini politikaya alet ettikleri için, suçlamakla yetinmek zorunda kaldı. Bunların hüküm giymelerini de, partiyi kapatmak için bahane olarak kullandı. Böylece bu “gericilik yuvası” ortadan kaldırılmış oldu. Terakkiperver Fırka’nın kapatılmasını, eski meclisteki muhalefet üyelerinden bazılarının, çeşitli bahanelerle tutuklanıp yargılanmaları izledi.</p>

      <p class="paragraf">Bunun arkasından daha başka gazeteciler de tutuklandı. İçlerinden bazıları, korku içinde, yargılanmak için Elazığ ve Diyarbakır gibi uzak yerlere götürüldüler. Ancak, propaganda sanatını iyi bellemiş olan hükümet, onlara karşı iyi davranmaya dikkat ediyordu. Gittikleri yerlerde yetkili memurlar onları resmen ve nezaketle karşılıyor; kendilerine iyi bir yatacak yer veriliyordu. Valilerle uzun ve aydınlatıcı konuşmalar yapıyorlar; ailelerine hatıra eşyası yollayabiliyorlardı. Bu davranış, çoğu şehir çocuğu olan ve Anadolu toprağına ilk olarak ayak basan gazeteciler üzerinde, derin bir etki yaptı. Ülkenin tüm olarak ne kadar geri kalmış olduğunu ve toplumsal koşullar arasındaki ayrılıkları, gözlerinde daha açık olarak belirtmeye yaradı. Ülke sorunlarını çözmek için birlikte çaba harcamak zorunluluğu, kendiliğinden ortaya çıkıyordu. Mahkeme, haklarında açılmış olan davayı reddetti. Böylece İstanbul’a, uslanmış ve Mustafa Kemal’in politikasını kabule hazırlanmış bir halde döndüler.</p>

      <p class="paragraf">Bu politika, Ankara basınınca “kanun”, “düzen”, “birlik” ve hepsinden üstün olarak “kuvvet” gibi sözlerle savunuluyordu. Gösterileri ise bazen tüyleri ürpertecek gibiydi. Ankara’nın belli başlı meydanında, hâlâ otel yerini tutan, yıkık dökük handa kalan Bulgaristan Büyükelçisi Simon Radev bir gece, dışarıda bir gürültüyle uyanmıştı. Pencereden bakınca, meydanın üç tarafının darağaçlarıyla çevrilmiş olduğunu gördü. Hepsi on bir taneydi. Fenerlerin ve ağarmaya başlayan günün ışığında, bu darağaçlarına asılmış birçok adam görülüyordu. Henüz sırası gelmeyenler ise, suçsuz olduklarını söyleyerek ağlaşıyorlardı. Bu sırada askerler öteye beriye koşuşuyor, subaylar yüksek sesle emirler veriyorlardı.</p>

      <p class="paragraf">Amerikan Büyükelçiliği kâtiplerinden Howland Shaw, sabahın sekizinde oradan geçerken gördüğü bu sahneyi şöyle anlatıyor:</p>

      <p class="paragraf"></p>

      <p class="arayazi">“Sehpalarda sallananların her birinin üstünde, beyaz gömlek gibi bir şey ve buna iğnelenmiş bir kâğıt vardı. Kâğıda adları ve suçlarının ne olduğu karalanmıştı. Her sehpanın altında bir seyirci grubu duruyor; bazıları da, sanırım, daha yakından görmek niyetiyle, komşu evlerin basamaklarında bekleşiyorlardı. Çocuklar sehpaların çevresinde oynaşıyor ve hiç kimse pek üzüntülü görünmüyordu. Bunun da herhangi başka bir manzaradan farkı yoktu.”</p>

      <p class="paragraf"></p>

      <p class="paragraf">İşte o sırada, Ankara’da, Türk Ocağı salonunda toplanmakta olan İstiklal Mahkemeleri dönemi böyleydi. Bu salonda, bir kış öncesi, Türk kültürünü yaymak için konserler verilir, çeşitli gösteriler düzenlenirdi. Mahkemedeki yargıçlar, saygıdeğer vatandaşlardı. Bu çeşit kararlar vermek için, ülkenin başka bir yerine gidecekleri vakit, istasyonda resmi törenlerle uğurlanırlardı. Onların çabaları sayesinde yeni Türkiye Cumhuriyeti, ilanından bir buçuk yıl sonra, bütün siyasi muhaliflerini susturmuş olmakla övünebilecekti.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-134-backlink" id="footnote-225-134">134</a> <span xml:lang="en-US">Palu doğumludur. Hınıs’a sonradan yerleşmiştir. (ç.n.)</span></p>
        </div>
      </div>
    </div>
  </div>
</body>
</html>
