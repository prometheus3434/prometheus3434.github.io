<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-49.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-49.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-5-1">KIRK BEŞİNCİ BÖLÜM</p>

      <p class="arabaslik-orta-copy">Cumhuriyet’in İlanı</p>

      <p class="paragraf"></p>

      <p class="paragraf">Ankara’da, Lozan’dan sonra, “Savaş bitti,” diyorlardı. Oysa, savaş bitmiş değildi. Makedonyalı Mustafa Kemal, amaçlarından birincisini elde etmişti. Türkiye’yi kurtarmış, canlandırmış; düşmanlarla sarılı, dağınık, parçalanmış bir imparatorluktan, ileride dost olabilecek milletler tarafından tanınan yoğun, katıksız bir devlet çıkarmıştı. Amacının büyük önemi, ölçülü yöntemlerle kıvama gelip, kızgın bir canlılığın aleviyle çelikleşerek, bu sonuca erişmeyi sağlamıştı. Gerçekleri kavramayan bir ortamda, bir gerçekçi olarak, gözünü bir tek amaca dikmiş, elde edebileceği şeyin ne olduğunu görmüş ve hem kendisinden kuşku duyan dostlarına, hem de elde edilemeyecek şeyler peşinde koşan düşmanlarına karşın, onu kovalamıştı. Bu iş için yüksek bir önsezi, kendi tabiatıyla çelişen ve ancak büyük bir iç disiplinle kazanılabilecek bir sabır gerekliydi. Ayrıca temel sorunları sezmek ve dost düşman herkesin psikolojisini anlamak, sorumluluğunu kavramak ve onu kesinlikle kullanmak da şarttı. Mustafa Kemal, gençliğinden beri şiddetle arzuladığı iktidarı, bu nitelikleri sayesinde, en sonunda elde etmişti. O zamanlar, “Önemli bir adam olacağım,” diye yüksekten atıyordu. Şimdi, acılarla geçen yıllardan sonra, kırk iki yaşında, gerçekten önemli bir adam olmuştu.</p>

      <p class="paragraf">Aslında yaptığı iş, bütün siyasi yankılarına rağmen, bir askerin –planlama, örgütleme, ani karar verme ve harekete geçme konularında ustalaşmış bir adamın– işiydi. Şimdi yapacağı iş için daha fazla şeyler gerekiyordu: Bir devrimcinin, bir peygamberin, bir devlet adamının nitelikleri. Yurdunu kurtardıktan sonraki amacı, yeni bir yurt yaratmak olacaktı. Türk toplumunu kökünden değiştirmek istiyordu, şeriata dayanan ortaçağ yapısı bir toplum sistemini süpürüp atarak yerine Batı uygarlığına dayanan yeni, çağdaş bir düzen getirmek.</p>

      <p class="paragraf">Bu yeni çabasına da yine bir asker gibi düşünerek girişti. Zaferin üzerine yatıp dinlenmek yoktu; yine Gazi’nin komutasında bu yeni savaşa girişmeden önce gevşemek de yoktu. Bu seferki savaş maddi değil, manevi silahlarla yapılacaktı. Fakat usul ve taktik bakımından ötekinden farklı değildi. Önceki gibi, adım adım gerçekleştirecekti. Yalnız, şimdi inisiyatif kendi elinde olduğu için, daha hızlı olacaktı. Planlarında ileriyi gören, ama uygulamalarında deneyci olan Mustafa Kemal daha 1920’de “milletin vicdan ve geleceğinde sezinlediği gelişim yeteneğinin kafasının içinde milli bir sır gibi gizli kalmasına ve vakti gelince toplumun bütününe uygulanmasına” karar vermişti. Şimdi vakit gelmişti. Türkiye, gelişiminin yeni bir dönemine giriyordu.</p>

      <p class="paragraf">Ancak Türkiye hâlâ, Falih Rıfkı’nın dediği gibi, “denize açılmak için limandan ayrılmış, fakat rotasını kaptanından başka kimsenin bilmediği bir gemiye” benziyordu. İzleyeceği rota ne olacaktı? Mustafa Kemal kararını vermişti. Zafere doğru Samsun’dan Erzurum’a, Sivas’a, Ankara’ya ve şimdi Lozan’a kadar uzanan sabırlı yolculuğun amacını, kendi pek iyi biliyordu. Kararı şuydu: Türkiye bir cumhuriyet olmalıdır. Şimdi kararını yerine getirmek için güçlü bir durumdaydı. Kazandığı zafer ve şerefli bir barış, nüfuzunu yükseltmişti. Kendi topladığı yeni bir meclis ve hem kurucusu, hem de başkanı olduğu yeni bir parti, ona yeni iktidar yolları açmıştı. Reformlara girişmek işi artık yalnızca bir taktik ve zaman sorunuydu.</p>

      <p class="paragraf">Cumhuriyet düşüncesi, yazın, daha Lozan Konferansı sürüp gittiği sırada kafasında belirli bir biçim almıştı. Bir tasarı hazırlayarak, gizlice, daha önceleri de saltanatın kaldırılması ve birtakım anayasa konuları üzerinde kendisine danıştığı, Adliye Vekili Seyit Bey’e yolladı. Seyit Bey, tasarıyı ilke olarak yasama bakımından uygun buldu, yalnız bazı ayrıntıların düzeltilmesi için geri gönderdi. Sonra tasarı, barış imzalanıncaya kadar, bir yana bırakıldı.</p>

      <p class="paragraf">Mustafa Kemal, şimdi düşüncesini yakınlarına açmaya başlıyordu. Çankaya’da, Falih Rıfkı’nın ve kendilerine güvendiği birkaç gazetecinin daha bulunduğu bir akşam yemeğinde, Fransız İhtilali tarihini okumakta olduğundan söz ederek <span class="italik">république</span> sözcüğüyle Türkçedeki karşılığı “cumhuriyet” üzerinde bazı notlar almış olduğunu bildirdi. Bir sözlük getirildi. <span class="italik">République</span> karşılığında <span class="italik">la chose publique</span><span class="italik char-style-override-11">,</span><span class="dipnot char-style-override-12" xml:lang="tr-TR"><a class="footnote-link" href="#footnote-225-128" id="footnote-225-128-backlink">128</a></span> “kamusal varlık”, “toplum” gibi kavramlar olduğu görüldü. Sözcüğün tam anlamı üzerinde bir tartışmaya girişildi. Bunun üzerine Gazi planını açıkladı; bu plan henüz tam değildi, dostları bunu kendi aralarında tartışmalı, zamanı gelince de partiye sunulmalıydı. İçlerinden biri, “Cumhurbaşkanı seçildikten sonra, yine parti başkanı olarak kalacak mısınız?” diye sordu. Gazi, gözleri ışıldayarak, “Laf aramızda, evet,” diye karşılık verdi. Ancak başka birisi, cumhurbaşkanlığı süresinden söz ederek, “Ömür boyunca mı?” deyince, “Kesinlikle hayır,” dedi.</p>

      <p class="paragraf">Haber ortalığa yayılmıştı. Yerli gazeteler sözde daha hiçbir şey duymamışlardı. Fakat Gazi, bir deneme balonu uçurtarak, Viyana’da çıkan <span class="italik">Neue Freie Presse</span><span class="italik char-style-override-11">’</span>ye verdiği bir demeçte, niyetini dünyaya açıkladı. Türk Devleti’nin adından başka her şeyiyle bir cumhuriyet olduğu noktasından hareket ediyordu. Anayasanın ilk maddesinde egemenliğin millete ait olduğu; ikinci maddesinde de halkın, yalnız Büyük Millet Meclisi tarafından temsil edildiği bildiriliyordu. Gazi, “Bu iki cümle bir tek sözcükle özetlenebilir,” dedi. “Cumhuriyet... Türkiye’nin şimdiki gerçek şekli kısa zamanda kanunla onaylanacaktır.” Nasıl ki, aslında, Avrupa ve Amerika cumhuriyetleri arasında bir fark yoktu; Türkiye’nin de bu cumhuriyetlerden ayrılığı, bir biçim sorunundan başka bir şey değildi.</p>

      <p class="paragraf">Bu demeç, Ankara’da yıldırım etkisi yaptı. Cumhuriyet kavramı geleneksel Müslüman devlet anlayışıyla taban tabana zıttı ve bu “çirkin” sözcük Türkçe bir sözde ilk kez ağza alınıyordu. Böyle bir değişiklik tehlikesi hem İstanbul basınında, hem de henüz ciddi bir cumhuriyetçi hareketin gelişmemiş olduğu Meclis’te heyecan yarattı. Mustafa Kemal, bu konuda Meclis’te açık bir tartışmanın kötü sonuçlar vereceğini anlamıştı. Cumhuriyeti, muhalefet daha birleşmeye vakit bulmadan, başka yollardan gerçekleştirmek gerekiyordu.</p>

      <p class="paragraf">Yeni meclis, şimdiye kadar, Mustafa Kemal’in dikkatli yönetimi altında oldukça uysal davranmıştı. İlk önemli haftalar süresince, hemen hiçbir toplantıyı kaçırmıyor; daha tartışmaya geçilmeden önerilerin açıklamasını yapıyor, kabul ya da reddedilmesi halinde kendi görüşünü belirtiyordu. Bir defasında bir önerinin kabul edildiğini görünce, “Rica ederim,” demişti. “Ellerinizi indirin. Galiba bu noktayı size pek iyi açıklayamadım.” Baştan, önerinin geri çevrilmesini istediğini belli ederek anlattı, ikinci oylamada öneri reddedildi. Her fırsatta, mebuslara çağdaş bir Batı devletinin ne olduğunu anlatmaya çalışıyordu. Bir gün, bir söylev verirken, hocanın biri öfkeyle sordu: “Ne demektir bu çağdaş lafı?” Gazi buna, “Adam olmak demektir hoca,” diye cevap verdi. “Adam olmak.”</p>

      <p class="paragraf">Bütün bunlara karşın, bu meclis, birincisine göre daha aklı başında bir kuruluştu. Daha genç, daha seviyeli ve Mustafa Kemal’in dediği gibi bir “Aydınlar Meclisi” olmaya daha hevesliydi. Ciddi tartışmaların tadını kaçıran o yobazlar bu mecliste yoktu artık; yerlerini daha olgun kafalı, Batı düşüncelerini daha iyi kavramış, yazar, gazeteci ve meslek adamlarından kurulu gruplar almıştı.</p>

      <p class="paragraf">Ancak, ne de olsa cumhuriyet, sağdan da soldan da karşı akımları harekete geçirecek bir sorundu. Her türlü köklü değişime karşı olan örümcek kafalılar, halifenin gücünü ne pahasına olursa olsun korumak istiyor; bazıları da Cumhuriyet ilan edilecekse, halifenin cumhurbaşkanı olması gerektiğini ileri sürüyorlardı. Adım adım ilerleme taraflısı olanlar, güçler arasında bir denge kurmak çabasındaydılar. Bazı kimseler, halifenin başına geçeceği meşruti bir krallık gibi bir şey düşünüyor; bazıları da Batı’daki, örneğin Fransa ya da Amerika’daki gibi gerçek bir demokratik cumhuriyet kurulmasını uygun buluyorlardı. Bir yandan da Cumhuriyet’in Mustafa Kemal’in elinde Güney Amerika ve Sovyet Rusya’da olduğu gibi, bir çeşit diktatörlüğe dönmesinden çekiniyorlardı. İkisi de yürekten meşrutiyetçi olan Ali Fuat Paşa ile Rauf Bey’in görüşleri de böyleydi. Onların bu sırada Meclis’ten uzaklaşmış olmaları Gazi’nin işine yarıyordu. Ne olursa olsun, Mustafa Kemal’in Meclis’te Cumhuriyet’i bir oldubittiyle ilan etmesinden korkuluyordu.</p>

      <p class="paragraf">Böyle bir şeyi gerçekten de tasarlamıştı. Bahane olarak bir kabine bunalımı yarattı. Meclis, vekilleri seçme yetkisini hâlâ elinde bulunduruyor; oysa mebusların iktidar için manevralara girişmelerine, hizip yaratmalarına yol açan bu ayrıcalık, birliği bozuyordu. Parti içinde beliren ve Gazi’nin “gizli muhalefet” diye suçladığı bir bölüntü, iki boş yer için ortaya iki ad atmıştı. Bunlardan biri dahiliye vekilliğine getirilmek istenilen Erzincan mebusu Sabit Bey, öteki de Ali Fuat Paşa’dan boşalan meclis ikinci başkanlığına aday gösterilen Rauf Bey’di. Gazi, bunların aday gösterilmelerini uygun bulmamıştı. Muhalefetin çektiği blöfe “rest” diyerek, Fethi Bey’le öteki vekillere istifa etmeleri ve yeniden seçilecek bile olsalar kabinede görev almamaları için talimat verdi. Şimdi, muhalefetin kendi kabine listesini hazırlaması gerekecekti.</p>

      <p class="paragraf">Gazi böylece, renklerini açıkça belli ederek kendisiyle savaşa girmeleri için, Meclis üyelerine meydan okumuştu – ki bunu yapamayacaklarını da pek iyi biliyordu. Ortaya bir söylenti attı: Bir patırtı çıkacak olursa, yanındaki Başkanlık Muhafız Alayı’yla karşı koymaya da hazırdı; bu yolda ordunun desteğine ve milletin kendisine olan saygısına güveniyordu. Muhalefet grupları, Rauf Bey’in yokluğunda, aralarındaki uzlaşmazlıkları yatıştırmaya ve hepsinin onaylayacağı bir kabine listesi hazırlamaya çalıştılar, ama boş yere; Gazi, parlamentoda bundan dolayı doğan durumu, anarşi diye niteledi. Ülke, iki gün süresince hükümetsiz kalınca, harekete geçti. İçlerinde Fethi Bey’le İsmet Paşa’nın da bulunduğu birkaç dostunu, Çankaya’da yemeğe çağırdı. Yemek sırasında onlara, “Yarın Cumhuriyet’i ilan edeceğiz,” dedi. Buna kimse itiraz edemedi. Fethi Bey’le arkadaşlarına, izleyecekleri taktik konusunda talimat verdikten sonra, konuklar dağıldılar.</p>

      <p class="paragraf">İsmet Paşa ile Mustafa Kemal yalnız kaldılar. Baş başa vererek, Cumhuriyet tasarısına, eldeki anayasa üzerinde yapılacak birtakım değişiklikler halinde, son şeklini verdiler. Anayasa’ya, “Türkiye Devleti’nin hükümet şekli cumhuriyettir,” cümlesi eklenecekti. Cumhurbaşkanı, devlet başkanı olacak ve Meclis’çe seçilecekti. Başbakanı o seçecek, öteki bakanları da başbakan atayacaktı. Meclis’in bunları onaylamaya yetkisi olacaktı, ama seçmeye değil. Böylece Gazi, kendisine gerekli olan iktidarı sağlamış oluyordu.</p>

      <p class="paragraf">Ertesi gün bu hükümler, artık politik bir güç haline gelmiş olan Halk Fırkası grubuna sunuldu. Mustafa Kemal’den, Fethi Bey’le önceden anlaşmış oldukları gibi “hakemlik etmesi” istendi. O gün taktırdığı dişleri henüz yerine iyi oturmadığı için sesi, ıslıklı çıkıyordu. Konuşması, belki de bu yüzden kısa sürdü. Kısa, ama derli toplu. Hükümetin şimdiki kuruluşunda köklü bir yanlışlık vardı. Her mebusun bakan seçimine katılmasını ve dolayısıyla her bakan üzerinde etkili olmasını gerektiriyordu. Artık, bu sistemin kötülükleri anlaşılmıştı. Bunlar kendisinin kararlaştırdığı gibi düzeltilmeliydi. Bundan sonra Anayasa’da değişiklik yapan tasarı, İsmet Paşa tarafından okundu. Bu tepeden inme değişikliğe içerleyen parti üyeleri, şaşkınlık içinde mırıldanmaya başladılar. Ancak Gazi’nin yardımcısı olan adliye vekili, bu formülün yeni bir icat olmadığını, yalnızca aslında var olan bir yasayı açıklığa kavuşturduğunu ileri sürdü.</p>

      <p class="paragraf">Parti grubu, birkaç itiraza rağmen, yeni anayasayı ister istemez kabul etmek zorunda kaldı. Artık, o akşam Meclis tarafından onaylanması sadece bir formaliteden ibaretti. Şair Mehmet Emin Bey, Ankara cumhuriyetini bundan 1.400 yıl önce Peygamber’in Mekke’de kurduğu hükümetle kıyaslamaya kalkınca, hocalar şaşkınlıklarından ağızlarını açamadılar. Mustafa Kemal, oylamaya katılan 58 milletvekilinin oybirliğiyle cumhurbaşkanlığına seçildi. Ancak, 100 kişi de çekimser kalmıştı. Toplantı, Cumhuriyet’in gelecekteki mutluluğu için edilen dualarla son buldu. Cumhuriyet’in ilanı, bütün yurtta 101 pare top atışıyla kutlandı. Gün, 29 Ekim 1923’tü.</p>

      <p class="paragraf">Gazi, “bu tarihi anda” kendisini destekledikleri için “arkadaşlarına” teşekkür ederken, gözlerini her zamanki gibi Batı’ya döndürerek, bu olayın yurtdışında yapacağı etkilere dokundu: “Milletimiz, kendisinde bulunan vasıf ve değerleri, hükümetinin yeni adıyla, uygarlık dünyasına göstermeyi daha kolaylıkla başaracaktır. Türkiye Cumhuriyeti, dünya yüzünde bulunduğu yere layık olduğunu eserleriyle ispat edecektir.”</p>

      <p class="paragraf">İsmet Paşa’yı kendisine başbakan seçti. Onun, savaş alanında olduğu gibi, Meclis’te de isteklerini yerine getireceğine güveniyordu. Görüşleri daha liberal olan Fethi Bey’e ise o kadar güveni yoktu. Bir akşam Çankaya’da “ihtilalci” nitelikte bir konuşma sırasında Fethi Bey’in geldiğini haber vermişlerdi. Gazi, konuklarına, “Hişt çocuklar,” dedi. “Susun. Hükümet geliyor.” Fethi Bey’i başbakanlık yerine, meclis başkanlığına getirdi. Mustafa Kemal, uygun zamanı, sürpriz yaratacak taktiği, üstü kapalı tehdidi bir arada ustalıkla kullanarak ülkede iktidarın en yüksek noktasına erişmişti. Kendinde üç başkanlığı birden toplamıştı: Devlet başkanlığı, hükümetin ve Meclis’in gerçek başkanlığı, tek parti başkanlığı. Selanik’ten beri kendisine hayran olan arkadaşı Tevfik Rüştü onu bir gün Hıristiyanların “teslis”iyle (üçlü birlik) kıyaslamıştı: “Baba, Oğul ve Kutsal Ruh.” Gazi, gözlerinde bir pırıltıyla onayladı: “Öyledir, ama, kimse duymasın!”</p>

      <p class="paragraf">Rauf Bey, İstanbul’da 101 pare top sesiyle uykusundan uyanmıştı. Cumhuriyet gerçekleşti demek, diye düşündü. Böyle birdenbire, kendisine, Ali Fuat Paşa’ya ve de Refet Paşa’ya sorulmadan ilanı, Mustafa Kemal’le eski arkadaşları arasındaki uçurumu, açık bir muhalefet haline sokacak kadar derinleştirecekti. Cumhuriyet’in ilanı, “sahibinin sesi” olan Ankara basınına kıyasla daha açık konuşabilen İstanbul gazetelerinde tenkide uğradı. “Yaşasın Cumhuriyet!” başlığı altında çıkan bir yazı bile “Cumhuriyet’in ilan ve tespit tarzının garip olduğunu”, bunda, “sıkboğaza getirilmiş bir hal!” bulunduğunu ilan ediyordu.”<span class="dipnot char-style-override-12" xml:lang="tr-TR"><a class="footnote-link" href="#footnote-225-129" id="footnote-225-129-backlink">129</a></span> Gazi’ye verilen yetkiler, diye yazıyorlardı, padişahlara bile verilmemişti. George Washington, Meclis kendisini başkanlığa seçmeden önce altı yıl anayasa üzerinde çalışırken çiftliğine çekilmiş değil miydi? Nerede o, nerede bu?...</p>

      <p class="paragraf">Bu görüşler aslında, Rauf Bey’le onun gibi düşünenlerin ilkelerini yansıtıyordu. Rauf Bey, meşrutiyet uğruna başvurulan girişimlerin başarısızlığa uğraması üzerine, şimdi cumhuriyetten yana görünüyordu. Ancak, Cumhuriyet Anayasası’nın ilan edilmeden önce Meclis’te enine boyuna eleştirilmesi, tartışılması gerekirdi. Daha önce Birinci Meclis tarafından geri çevrilmiş olan yeni kabine sistemi konusunda da, Rauf Bey, “Kuvvetli bir hükümetten söz ediyorsunuz,” diyordu. “Benim kuvvetli hükümetten anladığım, halk egemenliğine dayanan, görev ve yetkilerini iyice kavramış, olgun bir kabinedir. Birtakım kimselerin, kuvvetli hükümet deyiminden, ülkeyi yumruk zoruyla yönetmeyi anladıklarını işitince çok şaşırdım.” Rauf Bey’in basına verdiği demeç, Ankara’da biraz da isteyerek, yanlış yorumlandı. Mustafa Kemal, Rauf Bey’le arkadaşlarının bir muhalefet kurmak istediklerini sanarak, onu gözden düşürmeyi ve gericilikle suçlamayı denedi. Rauf Bey, halifeye bir nezaket ziyaretinde bulunmuştu; bundan, hilafetin siyasi bir rol oynaması yolunda birtakım tertiplere giriştiği sonucunu çıkarmak pek zor değildi.</p>

      <p class="paragraf">Rauf Bey, bu hava içinde, Ankara’ya gitmek üzere İstanbul’dan ayrıldı. Kendisini, Ali Fuat, Refet, Kâzım Karabekir paşalarla halifenin yaverlerinden biri ve aralarında deniz subayları ile tıbbiye öğrencileri bulunan bir kalabalık uğurlamıştı. Kâzım Karabekir, Rauf Bey’le arkadaşlarını şu sözlerle destekliyordu: “Ben cumhuriyetten yana, fakat kişisel yönetime karşıyım.” Böylece, ihtilalin yaratıcılarından dördü şimdi, Mustafa Kemal’e karşı açıkça cephe almış oluyorlardı.</p>

      <p class="paragraf">Tam bu nazik zamanda, Gazi, bahçesinde dolaşırken bir kalp kriziyle yere yığıldı. Kriz hafif geçmiş, fakat sonradan Ali Fuat Paşa’ya söylediği gibi kendini büsbütün kaybetmiş, sanki öbür dünyaya gidip gelmişti. Bunun üzerine doktorlar, günde iki üç sigaradan fazla içmemesini ve perhize girmesini söylediler. Latife Hanım da bu perhizi sıkı sıkıya uygulamaya başladı. Ali Fuat Paşa, bundan sonra sağlığına çok dikkat etmesini istedi. Normal ömrünün yarısına gelmişti. Gazi, ona merak etmemesini söyledi. Doktorlar kendisine rakıyı yasaklamışlardı. Yalnız arada, bir kadeh viski içebilecekti; bir zamanlar Abdülhamit’e de rakı yasak edilmiş, sadece viskiye izin verilmişti.</p>

      <p class="paragraf">Bu durum yüzünden, Rauf Bey, Mustafa Kemal’le Çankaya’da çok kısa bir görüşme yaptı ve politik sorunları ortaya atmaktan çekindi. Meclis’te soğuk karşılanmıştı. Parti grubunda, basına vermiş olduğu demeç üzerinde açıklamada bulunmaya çağrıldı. Bu demecin, Cumhuriyet’i güçten düşürmek amacıyla verildiği ve kendisinin muhalif bir parti kurmak yolundaki niyetini ortaya çıkardığı ileri sürülüyordu. Toplantıya başkanlık eden İsmet Paşa, uzlaşmaz bir tutum takınmıştı.<span class="dipnot char-style-override-12" xml:lang="tr-TR"><a class="footnote-link" href="#footnote-225-130" id="footnote-225-130-backlink">130</a></span> Sert ve emredici bir tonla, savaş zamanıyla bir kıyaslama yaparak, Milli Mücadele’nin yaşamsal önem taşıyan bu ikinci döneminde de, düşünce birliğinin şart olduğu üzerinde durdu. Rauf Bey, sözleriyle, ülkenin anarşiye sürüklenmesine yol açıyordu. İsmet Paşa, onun halifeden gördüğü desteğe değinerek, “Tarihin herhangi bir devrinde, bir halife, zihninden bu ülkenin yazgısına karışmak arzusunu geçirirse, o kafayı herhalde koparacağız!” dedi. Sonunda, Rauf Bey’in, aleyhteki sözlerini geri alarak Parti içinde yürümeye mi, yoksa bunlardan vazgeçmeyip muhalif bir parti kurmak için ayrılmaya mı kararlı olduğunu sordu.</p>

      <p class="paragraf">Rauf Bey, açık ve ağırbaşlı bir cevap vererek, halk egemenliğine olan inancını bir daha belirtti ve (gerçekten basına da söylediği gibi) hükümetle arasında bir anlaşmazlık olmadığı üzerinde ısrar etti. Düşünce ve görüşlerini açıkça bildirmenin bir dürüstlük gereği olduğuna inandığı için, o demeci vermişti. Muhalif bir parti kurmaya niyeti yoktu. Ancak üye arkadaşları kendisini partiden çıkarmak isterlerse, bu kararı kabul etmeye hazırdı. Kararlarını serbestçe verebilmeleri için, toplantıdan ayrıldı. Çıkarken, “Ölümsüz olan kişiler değil, düşüncelerdir,” dedi.</p>

      <p class="paragraf">Rauf Bey konuşurken alkışlanmıştı. İsmet Paşa, grubun ona karşı sempati beslediğini sezince, önerisinde ısrar etmedi. Ertesi gün, Rauf Bey’in Saltanat’a karşı ve Cumhuriyet’ten yana olduğunu belirten bir bildiri yayımlandı. Basına verdiği demecin yanlış yorumlanmış olduğu anlaşıldığından Parti’den ayrılmasını gerektirecek bir durum kalmamıştı.</p>

      <p class="paragraf">Ali Fuat Paşa, Konya’ya ordu müfettişliği görevine gitmeden önce, Gazi’yi, Rauf Bey’in görüşleri konusunda yatıştırmaya çalıştı. Halk egemenliği ilkeleri zedelenmemek ve Gazi bütün bu teşkilatın üzerinde kalmak şartıyla cumhuriyete karşı değildi. Mustafa Kemal, Rauf Bey’in İngiliz kuruluşlarına karşı eğilimini bildiği için şüpheci bir tutumla, “İngiltere Krallığı da halk egemenliğine dayanır, ama başında bir kral vardır,” dedi. Ali Fuat Paşa ve Rauf Bey’le açıkça çatışmaya girmek henüz işine gelmiyordu. Ancak daha sonra, Rauf Bey’in niyetlerini kötülemeye çalışarak, lehinde alınmış olan kararla “Rauf Bey ve arkadaşlarına, bir süre daha, Parti’nin içinde Parti’yi yıkmak için çalışma fırsatı verilmiş olduğunu” söyledi.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-128-backlink" id="footnote-225-128">128</a> <span xml:lang="en-US">Devlet.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-129-backlink" id="footnote-225-129">129</a> <span xml:lang="en-US">Gazi Mustafa Kemal,</span> <span class="char-style-override-10" xml:lang="en-US">Nutuk.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-130-backlink" id="footnote-225-130">130</a> <span xml:lang="en-US">“... İsmet Paşa, başkan yerinden görüşme konusunu açıklayıp önemini anlattıktan sonra, ‘Bugünkü toplantıda benim de söz almam gerekebilir,’ diyerek başkanlığı başkasına bıraktı.” Gazi Mustafa Kemal,</span> <span class="char-style-override-10" xml:lang="en-US">Nutuk</span><span xml:lang="en-US">. (ç.n.)</span></p>
        </div>
      </div>
    </div>
  </div>
</body>
</html>
