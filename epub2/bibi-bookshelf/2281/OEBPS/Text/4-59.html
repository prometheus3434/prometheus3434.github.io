<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-59.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-59.html" xml:lang="en-GB">
    <div class="Basic-Text-Frame">
      <p class="split"></p>

      <p class="paragraf"></p>

      <p class="paragraf"></p>

      <p class="arabaslik-orta" id="toc_marker-5-11"><span>ELLİ BEŞİNCİ BÖLÜM</span></p>

      <p class="arabaslik-orta-copy"><span>Demokrasi Denemeleri</span></p>

      <p class="paragraf"></p>

      <p class="paragraf">Gazi, ülkenin kültürel yarını üzerinde çalışırken, o günkü ekonomik durum iyice bozulmuştu. Mustafa Kemal iktisatçı değildi. Kafasını hiçbir zaman para ve paraya bağlı şeylerle yormamıştı. Paraya karşı umursamaz bir tutumu vardı. Ticaret konusundaki beceriksizliğine kendi de güler, savaşta biriktirdiği paraları ahlaksız bir İzmirli bezirgâna nasıl kaptırdığını alay ederek anlatırdı.</p>

      <p class="paragraf">Ülkesi hesabına da, Kurtuluş Savaşı’nın parasız yapılamayacağı düşüncesine, daha Anadolu’ya ilk ayak bastığı günlerden beri önem vermemişti. Para gökten inmese bile, olaylar onu doğururdu. Gerçekten de böyle oldu. Savaş, günü gününe bulup buluşturulan paralarla kazanıldı. Yeni devlet, herhangi küçük bir şirketinkinden daha ufak bir sermaye ile kurulmuştu. Mustafa Kemal Ankara’ya geldiğinde, Hazine’de topu topu birkaç lira bulmuştu. Yunus Nadi’yi bir gazete çıkarmak üzere beş yüz lira istemek için gönderdiği vakit veznedar gülerek, “Kasa açık. Buyrun alın!” demişti. Çünkü kasada tek kuruş yoktu.</p>

      <p class="paragraf">Mustafa Kemal, daha çok yerel vergilere ve bağışlara dayanmak zorundaydı. Tuhaftır ki, bağışlar da genellikle din adamlarından geliyordu. Heyeti Temsiliye’nin kasasına giren ilk para olan üç yüz lirayı, hocanın biri cemaatinden toplamış ve mendile sararak Mustafa Kemal’e getirmişti. Birinci Türkiye Büyük Millet Meclisi’nin günlük giderleri, en çok, yatakhane ve yemekhane haline sokulmuş olan resmi binalarda kalan mebusların ödedikleri yatak ve yemek paralarıyla karşılanırdı. Ama, onlar da aylıklarını geç aldıkları için çoğu kez bu parayı ödeyemezlerdi. Gazi, İstanbul’la ilişkiler kesildikten sonra, devlet örgütünü ele alınca, Anadolu’dan vergi toplamaya başladı. Yine de milliyetçilerin ve ordunun para durumu hiçbir zaman iyice düzelmemişti.</p>

      <p class="paragraf">On yıllık sürekli bir savaş dönemini izleyen zafer kazanıldıktan sonra ortaya çözümlenecek bir sürü ekonomik sorun çıktı. Ülke baştan başa harap olmuştu. Evler, çiftlikler yanmış, yıkılmış; hayvanlar azalmıştı; tarlalar çoraklaşmış, yiyecek, giyecek ve para kıtlaşmıştı. Türkiye savaştan çok ufalmış olarak çıkmış, ancak, nüfusuna ve olanaklarına göre yine de geniş kalmıştı. Doğal kaynaklarını geliştirmek için para bulması gerekiyordu. Ama yine yabancıların ağına düşme korkusundan bu parayı dışarıdan alamıyor; yabancılar da daha yeni rejime karşı güven beslemedikleri için yatırım yapmaktan çekiniyorlardı. Eskiden yabancıların elinde olan alışveriş şimdi durmuştu. Ülkede yalnız zanaatkârların değil, işadamlarının ve bankacıların da eksikliği duyuluyordu. Çünkü bu işleri çoğunlukla ellerinde tutan Rumlar ve öteki yabancılar, artık piyasada yoktu.<span class="dipnot char-style-override-12" xml:lang="tr-TR"><a class="footnote-link" href="#footnote-225-148" id="footnote-225-148-backlink">148</a></span> Türkiye böylece yaşam standardını yükseltmek ve gericilik propagandasını, maddi gelişme yoluyla karşılamanın gerektiği bir sırada, kendini ekonomik bir boşluk içinde bulmuştu.</p>

      <p class="paragraf">Gazi bu boşluğu doldurmak amacıyla, 1923’te İzmir’de bir iktisat kongresi topladı. Burada, ülkenin gerçek sahibinin halk olduğu tezini, bu kez siyasi alandan ekonomik alana kaydırarak, bir daha tekrarladı. İzmir İktisat Kongresi’ni açış konuşmasında, Anadolu köylüsünü, İslam kaderciliğine göre “bir lokma, bir hırka”ya razı olarak yaşamaktan vazgeçirmeye çalıştı:</p>

      <p class="paragraf"></p>

      <p class="arayazi">“Bence halk dönemi iktisat dönemi kavramı ile belirtilir. Öyle bir iktisat dönemi ki, ondan ülkemiz bayındır olsun, milletimiz varlıklı olsun ve zengin olsun. Bu noktada bir felsefeyi size hatırlatayım: Elinizde olanla yetinmek, bitmez tükenmez bir hazinedir. Yetinmeyi, tükenmez hazine saymak, yoksulluğu fazilet bilmek felsefesine de artık iktisat dönemi son versin. Eğer vatan denilen şey, kupkuru dağlardan, taşlardan, çorak düzeylerden, çıplak ovalardan ibaret olsaydı, onun zindandan hiçbir farkı olmazdı. Oysa bu vatan çocuklarımız ve torunlarımız için cennet yapılmaya değen, en çok değen topraktır. Efendiler, kılıç kullanan kol yorulur, en sonunda kılıcını kınına koyar ve belki kılıç o kında küflenmeye, paslanmaya mahkûm olur. Ama sapan kullanan kol, gün geçtikçe daha çok güçlenir ve daha çok güçlendikçe daha çok toprağa malik ve sahip olur.”</p>

      <p class="paragraf">Kısacası, Türkiye ekonomik alanda kendi kendisine güvenecekti. Bunun için tarım makineleştirilecek, endüstri geliştirilecek, ulaşım sistemi düzeltilecekti. Bu işi başarmak için çiftçi, sanatkâr, esnaf, işçi her sınıftan halkın birleşmesi gerekiyordu. Çünkü her biri ötekinin yardımına muhtaçtı. Bu ilkeler, konferansın sonunda, Milli Misak’ın bir benzeri olan İktisadi Misak’a geçirildi. Buna göre devlet, özel teşebbüsün yapamadığı işleri üzerine alacaktı.</p>

      <p class="paragraf">Bundan sonra birkaç yıl süresince, bu ilkeleri gerçekleştirmek yolunda birtakım önlemler alındı. Köylüyü bir çeşit köle durumuna sokan Aşar Vergisi kaldırıldı. Şeker, tuz, kibrit, tütün, alkol, gaz ve denizyolları işletmeciliği gibi belli başlı konularda devlet tekelleri kuruldu. Böylece vergi yükü bunların asıl tüketicisi olan kentlere ve zenginlere aktarılmış oluyordu. Tekeller o kadar çok şeyi kapsıyordu ki, şakacı mebusun biri, “Kebap tekeli ne zaman kurulacak?” diye sormuştu. Ortakçılık sisteminde yapılan değişiklik ve büyük topraklardan bir kısmının topraksız köylüye ve göçmenlere dağıtılması gibi birtakım tarımsal reformlara girişildi. Böylece eskiden Rumların oturduğu bölgelerde yeni bir küçük toprak sahibi sınıf ortaya çıkmış oldu. Halk Partisi, yerel örgütleri aracılığıyla, köylüye “öğüt vererek” eski eşrafın oynadığı rolü kendi oynamak istiyordu. Çünkü ülkenin, hem kendini beslemesi, hem de ürün fazlasını dışarı satarak, karşılığında, gerekli şeyleri satın alabilmesi için daha çok toprak ekilmesi ve daha çok ürün yetiştirilmesi gerekliydi.</p>

      <p class="paragraf">Yine de bu yıllarda tarıma kıyasla endüstriyi geliştirmeye daha çok önem verilmesi, köylünün ve topraklarının güçten düşmesine yol açtı. Bunun için ileri sürülen ekonomik neden, Türkiye’nin gerek duyduğu bütün sanayi ürünlerini satın almaya gücü yetmeye kararlı olan Türkiye, kendisine bir köylü milleti gözüyle bakılmasını istemiyordu. Batı ülkeleri sanayileşmişti. Öyle ise Türkiye de sanayileşmeliydi. Sermaye yatırımları bu yüzden, toprağın geliştirilmesine değil, fabrikalara, yüksek fırınlara, çelik endüstrisine ve madenlere yöneltildi.</p>

      <p class="paragraf">Bu dönemde sermaye, genel olarak devlet tarafından sağlanıyor, özel teşebbüs buna belirli bir ölçüde katılıyordu. Dört milli banka kurulmuştu. Gazi, Kurtuluş Savaşı için Hint Müslümanlarının bağışlamış olduğu parayı, bu işlerden biraz anlayan adamlarından Mahmut Celal’e (Bayar) verdi ve bununla ilk Türk bankasını kurmasını söyledi. Böylece, eski Ankara’nın boş duran bir dükkânında açılan İş Bankası’nı, Sümerbank, Merkez Bankası ve Etibank izledi. Devletin kurduğu endüstri ve bankalar, yabancıların bıraktığı boşluğu dolduracak yeni bir Türk orta sınıfının yetişmesini sağlayacaktı. Daha az önemli endüstri alanlarında özel teşebbüse de şans tanındı. İsmet Paşa, sıkı bir devlet denetimi sisteminden yana olmasına karşın, ekonomik sorunlarla pek ilgilenmez, özellikle siyasi konularla ve askeri strateji ile uğraşırdı. Büyük Savaş ve Kurtuluş Savaşı boyunca hep ulaştırma eksikliğini düşünüp durmuştu. Bu yüzden en çok önem verdiği iş, demiryolu yapımı oldu.</p>

      <p class="paragraf">Cumhuriyet’in ilk altı yılında ülke ekonomisi, alınan bu çeşit önlemlere karşın, bir türlü ilerleyememişti. Hele 1929 ekiminde New York Borsası’nda baş gösteren bunalım ve bunun bütün dünyada yarattığı durgunluk, ekonomiyi büsbütün felce uğrattı. Bu durgunluk birkaç yıldan beri gelişmekte olan genel hoşnutsuzluk duygusunu daha da artırdı. Bir yandan kuraklık, bir yandan da tohumluk bulunmaması yüzünden ürün az olmuş, yer yer açlık tehlikesi baş göstermişti. Açlık korkusu, Batılılaşmaya karşı duyulan nefreti güçlendirmişti. Allah milletin rızkını kesmişti. Bu da tanrısızlığın, dinsizliğin cezasıydı. Böylece halk, ramazanda yine camilere akın ederek suçlarının bağışlanması için duaya koyuldu.</p>

      <p class="paragraf">Köylüleri harekete geçirmek için yapılacak pek bir şey yoktu; durumun düzeleceği sözlerine de kulak asmıyorlardı. Memurların aldığı aylık kendilerine yetmiyor, bu da onlara rüşvet yollarını açıyordu. Karadeniz dağlarında yine eşkıyalar türemeye başlamıştı, bunları bastırmak için üzerlerine asker yollandı. Kürdistan’da da, daha ciddi bir karışıklık çıkmıştı. Bütün bu işler para istiyordu. Devlet tekellerinin doğurduğu yokluklara eklenen fiyat artışları bir yandan; köylünün malını pazara taşıması için yol yokken demiryolu yapımına para harcanması öbür yandan, hoşnutsuzluk yaratıyordu. İsmet Paşa’nın güttüğü politika genellikle kötüleniyordu. 1930 başlarında <span class="italik">Yarın</span> gazetesi, ona karşı açıkça saldırıya geçti. Basında, hükümetin serbestçe yerildiği, beş yıldan beri ilk olarak görülüyordu. Üstelik Gazi’nin de bu eleştirileri bağışladığı belli oluyordu. İsmet Paşa’dan yeni bir iktisadi program hazırlamaya söz vermesini istedi.</p>

      <p class="paragraf">Ama, Gazi’nin niyetleri bu kadarla kalmıyordu. Yazın sonunda kendi hükümetine karşı yeni bir parti kurulacağını bildirdi. Ekonomik kriz, en sonunda ona tek parti yönetiminin kötülüklerini göstermişti. Bu sistem yüzünden hükümetin yaptığı yanlışlıklar ona yükleniyor, halkın kendisine olan sevgisi sarsılıyordu; kamuoyunun eğilimlerinden uzak kalıyor; halkın hoşnutsuzluğunu belirtebileceği normal yolları tıkandığından, ortaya daha gergin durumlar çıkıyor, denetim altında tutulan basın, ona az bilgi veriyordu. Her zaman Meclis’te bulunamadığı için nabzı yoklayamıyor, vekiller kendisine durumu güllük gülistanlık gösteriyor, böylece hükümetinin politikasını değerlendirebilmesi ve ona gerçekten yol göstermesi güçleşiyordu. Artık parlamentoda eleştiriye biraz olsun yer verilmesinin gerekli olduğunu anlamaya başlamıştı.</p>

      <p class="paragraf">Bu konulardan söz ederken, kendisini ilk Roma Caesar’ı August’a benzetiyordu. O da Roma’nın Cumhuriyet olduğu dönemde Senato’dan kendisine tam yetki almış, ancak öldükten sonra Cumhuriyet unutulup gitmiş, yerine geçenler imparatorluklarını ilan etmişlerdi. Türkiye’de böyle bir şey olmamalıydı. Gazi, ilke olarak hâlâ diktatörlüğü yermekteydi. Asıl dilediği şey, ölümünden sonra ayakta durabilecek ve ülkesinin yararına olarak, Batı biçiminde bir demokrasi gibi gelişecek bir sistem yaratabilmekti.</p>

      <p class="paragraf">Ayrıca, yabancıların görüşlerine de önem veriyordu. Dışarıda, demokratik ülkelerde, Türkiye’nin tek partili sistemi, Batı’ya göre daha aşağı olduğu şeklinde yorumlanıyordu. Avrupalı yazarların, Türk sisteminin, görünüşte Batılı da olsa aslında Doğulu olduğunu söylemeleri Gazi’yi kızdırmıştı. Hem bu eleştirileri önlemek, hem de asıl amacına varmak için bugünkü hoşnutsuzluğun demokrasiye daha uygun bir biçimde, ama hâlâ kendi otoritesini zedelemeyecek bir yolla su yüzüne çıkmasını sağlamayı düşündü.</p>

      <p class="paragraf">Terakkiperver Fırka, yabancı bir diplomatın söylediği gibi, kendi kendine doğmuş, bu da Gazi’nin hoşuna gitmemişti. Ayrıca Rauf Bey’le paşalara halkın gösterdiği sevgi de onu kuşkulandırmıştı. Bunun yerine Rauf Bey’inki gibi bağımsız olmayan, dolaylı olarak kendi yönetiminde bulunan, yeni bir muhalif parti kuracaktı. İki partiyi at başı sürecek, başarılarından kendine pay çıkaracak, başarısızlıklarını ise üzerine almayacaktı. İsmet Paşa’ya rakip lider olarak, beş yıl önce başbakanlıktan çekildiğinden beri Paris büyükelçiliğinde bulunan Fethi Bey’i seçti. Kendisine güvenebileceğini ve onu idare edebileceğini biliyordu. Yeni partinin adı Cumhuriyet Halk Fırkası’na karşılık Serbest Fırka olacaktı.</p>

      <p class="paragraf">Bu öneri 1930 yazı boyunca Gazi’nin sofrasında tartışılmış ve daha Fethi Bey, temmuz sonunda Paris’ten izinli gelmeden kabul edilmiş bulunuyordu. İstanbul’a döndükten birkaç gün sonra Gazi, kendisini çağırtarak yeni partinin liderliğini almasını söyledi. Tezinin temeli şuydu: “Türkiye’de tek kişiye dayanan yönetimin sona erdiğini görmeden ölmek istemiyorum. Demokratik bir cumhuriyet yaratmak istiyorum.” Fethi Bey’in, İngiliz parlamento sistemini beğenmesine değinerek, bunu ülkede uygulamak için kendisine bir fırsat verildiğini söyledi. Fethi Bey, son yıllarda Fransız parlamento sisteminin nasıl işlediğini de yakından görmüştü. Yurdun demokratik bir düzene girmesini tamamlamak için ondan daha iyisi bulunabilir miydi?</p>

      <p class="paragraf">Fethi Bey çekingen davranıyordu. Bu denemenin kendisini birtakım kişisel uyuşmazlıklara sürükleyeceğini pek iyi biliyordu. Öte yandan liberalizm ilkesine içten bağlıydı. Fransız Millet Meclisi’nin balkonunda otururken, günlerce, Türkiye’deki tek partili meclisin dar çerçevesini üzüntüyle düşünmüştü. Bundan başka, gençliğinden beri ekonomik konularda ciddi çalışmalar yapmış, Malta’daki sürgünlüğü sırasında da Maynard Keynes’in bir kitabını Türkçeye çevirmişti. Liberal iktisat ilkelerine derinden inanıyor, İsmet Paşa’nın katı devletçiliğini beğenmiyor ve bugünkü ekonomik bunalımın nedenleri üzerinde birtakım düşünceler besliyordu. İşte asıl bunlardan dolayı, yalnız Gazi’nin değil, İsmet Paşa’nın da ısrarı üzerine, en sonunda, evet dedi.</p>

      <p class="paragraf">Tartışmalar, Dolmabahçe Sarayı’nın sıkıntılı havasından pek hoşlanmayan Gazi’nin çoğu zamanını geçirdiği Yalova’da sürdürüldü. Gazi, her ne kadar partinin lideri Fethi Bey olacaksa da, kendisinin de Halk Fırkası’nda yaptığı gibi, parti yönetimiyle ilgileneceğini açıkladı. Fethi Bey’e ilerideki seçimlerde Meclis’te yetmiş seksen mebusluk ayırmaya söz verdi, kendisine bir aday listesi vermesini istedi. Bu arada Halk Fırkası üyelerinin de karşı partiye geçmeleri kolaylaştırılacaktı.</p>

      <p class="paragraf">Muhalefetin liderini seçtikten sonra, öteki önemli üyeleri seçme işi de Mustafa Kemal’e düşüyordu. Ancak mebuslar Serbest Fırka’ya geçmek istemiyorlardı. Beş yıl süren tek parti yönetiminden sonra muhalefet diye bir şey onlara o kadar aykırı geliyordu ki, Gazi’ye karşı olmaktan dolayı kendilerine bir zarar gelmeyeceği konusunda ondan güvence istiyorlardı. Gazi onlara kesin olarak söz verdi ve kendisinin de çekişmenin nasıl gelişeceğini merakla beklediğini söyledi. Ne kadar kızışırsa kızışsın, iki taraf da masasına çağrılacak; serbestçe konuşmaları ve kendisine görüşmeleri üzerinde yargı fırsatı vermeleri istenecekti. Başlangıçta gerekli güveni sağlamak için, yakın arkadaşı Nuri’den (Conker) fırkanın genel sekreterliğini üzerine almasını istedi. Kız kardeşi Makbule Hanım’ı da partiye yazdırdı. Makbule Hanım’ın inatçılığı ve gergin mizacı Gazi’ye benzerdi. Ama zekâsı oldukça kıt, eğitimi ise onunkiyle kıyaslanamayacak kadar azdı. Ancak, kavgacı ve sözünü sakınmaz olduğu için, şimdi halk önünde, Gazi’yi istediği gibi yerebilecekti. O da eline geçen bu fırsattan iyice yararlandı. Türkiye Cumhuriyeti, ikinci demokrasi denemesine böylece girmiş oldu.</p>

      <p class="paragraf">Ne var ki, üç ay geçmeden bu deneme başarısızlıkla sona erdi. Daha Fethi Bey, İzmir’e, Serbest Fırka’nın yeni bir şubesini açmaya giderken işler karıştı. Danıştığı, aklı başında kimseler, ona partinin ağır davranmasını ve şimdiden seçim peşinde koşmamasını ısrarla söylemişlerdi. Ancak Fethi Bey, Gazi’nin kendisini sıkıştırması üzerine, bunun tersini yaptı. Bununla birlikte, İzmir’e gelişinin mümkün olduğu kadar sessiz sedasız geçmesi için önlem alınmıştı. Polis, ona karşı girişilecek gösterilerden çekiniyordu. Gerçekte, bunun tam tersi oldu. Alınan bütün önlemlere rağmen, limanda toplanan büyük bir kalabalık, onu bir kahraman gibi karşıladı. Fethi Bey, hayranlarını yatıştırmak için elinden geleni yaptı. Hükümete karşı bu kadar yaygın bir gösteri, yerel yöneticileri telaşlandırdı; kanun ve düzen adına Fethi Bey’den, söz almayı tasarladığı mitingi ertelemesini istediler.</p>

      <p class="paragraf">Bu arada Halk Fırkası çarçabuk bir miting düzenlemişti. Yeteri kadar taraftar toplaması güç oldu. Halk, konuşmacıları bağırarak susturdu: Fethi Bey’i istiyorlardı. Kalabalık, caddelerden taşarak Fethi Bey’in kaldığı otelin ve Halk Fırkası merkeziyle gazetesinin önünde gösteri yaptı. Burada camlar kırıldı; polis ateş açmak zorunda kaldı; on dört yaşında bir çocuk vurularak öldü. Düzeni sağlamak için bir askeri birlik getirildi. Fethi Bey, en sonunda, Gazi’den telgrafla aldığı talimat üzerine konuşmasını yaptı. Bu konuşma, polis kordonu altında olmuş ve Fethi Bey’in kısılan sesi, toplanan büyük kalabalığın işitebileceği kadar çıkmamıştı.</p>

      <p class="paragraf">Fethi Bey konuşmasında, partinin biraz belirsiz olan programını açıkladı ve kuruluşunu iyi karşılayan Gazi’yi “milletin manevi önderi” diye övdü. İsmet Paşa’ya karşı liberal sistemi savundu ve bazı alanların devlette kalmasına karşılık, özel girişime de çalışma fırsatı verilmesini istedi. Halk kendisini gürültülü bir çoşkunlukla alkışlıyordu; yalnız bir kişi, Fethi Bey’in fesin ve Arap harflerinin geri getirilmesinden söz etmediğini duyunca, çekip gitmişti.</p>

      <p class="paragraf">Fethi Bey bundan sonra gittiği Manisa ve Balıkesir’de de aynı türde gösterilerle karşılandı. Her yerde köylü, yakınmalarını dile getirmek için bu fırsattan yararlanıyordu. Bir yerde, boş bulunup başından şapkasını çıkarınca, dinleyenler de şapkalarını çıkarıp alkışlar içinde yere attılar. Başka bir yerde, “Tanrısız Cumhuriyet’e karşı İman’ın koruyucusu,” diye yeşil bayraklarla karşılandı.</p>

      <p class="paragraf">Amerikan Büyükelçisi Grew’un dediği gibi, “Yeni parti, ülkenin siyasi ateşini ölçmek için bir termometre olmuştu; ateşin yüksekliğinden kimsenin şüphesi olamazdı.” Halk Fırkası gazeteleri, Fethi Bey’e karşı giriştikleri saldırılarla bu ateşi büsbütün körüklediler; Ankara’daki parti ileri gelenleri telaşa düşerek Gazi’ye baskı yapmaya başladılar. Bunun sonucu olarak, o da iyi niyetli tarafsızlık politikasından vazgeçti ve basına verdiği bir demeçte, Halk Fırkası’na olan “tarihi” bağlılığını belirtip, bu bağları koparmak niyetinde olmadığını söyledi. Arkadan, İzmir’de Halk Fırkası merkezine yapılan saldırıyı ve “birkaç sorumsuz kişi”nin hükümete yönelttikleri hareketleri kınayınca, terazinin kefesini bir parça Serbest Fırka aleyhine eğmiş oldu. Bu türden saldırılar, Cumhuriyet yasalarınca cezalandırılacaktı.</p>

      <p class="paragraf">Böylece Fethi Bey, Ankara’ya hakkı yenmiş olarak döndü. Partiler arasındaki çatışma, burada Meclis çatısı altında sürdürülmekteydi. Gazi, görüşmeleri açarken, hiçbir partiyi ötekine karşı tutmadığını tekrarlayarak, iki tarafa da cesaret verdi. Amerikan elçisi, sahneyi, ticaret ataşesinin raporuna dayanarak, şöyle anlatır:</p>

      <p class="paragraf"></p>

      <p class="arayazi">“Gazi, özel locasında oturuyor ve kürsüde muhalefetle hükümet arasındaki çekişmeyi seyrediyordu. Bir taraf iyi bir şey yakalayınca gözleri parlıyor, biri bir beceriksizlik edince kaşları çatılıyordu. Gillespie onu, iki karşıt okul tartışma ekibinde yarışan oğullarını, göğsü kabararak seyreden bir babaya benzetmişti. Meclis’in görünüşü bambaşka olmuştu. Hükümetin önerileri eskiden heyecansız ve otomatik olarak kabul edilip onaylanırken, şimdi herkes çoşku içindeydi. Önemli noktalar serbestçe tartışılıyor, yapıcı eleştiriler ileri sürülüyor ve ortada gerçek bir parlamento havası esiyordu.”</p>

      <p class="paragraf"></p>

      <p class="paragraf">Ancak bu ilk çoşkunluk ateşi çabucak sönecekti. İki partiden hiçbiri, göze görünür bir önderlik ya da olumlu bir politika örneği verememişti. İlerideki genel seçimlerin bir çeşit kostümlü provası niteliğinde olan belediye seçimleri sırasında, iki parti arasındaki gerginlik en yüksek dereceye varmıştı. Seçimler, polis denetimi altında ve Serbest Fırka aleyhine aşırı derecede taraf tutularak yapıldı.</p>

      <p class="paragraf">Fethi Bey, 15 Kasım’da bu hileli işlem konusunda dahiliye vekiline şiddetle saldırdı. Tartışma, karşılıklı sövüp saymalar bakımından, Birinci Büyük Millet Meclisi’ni hatırlatacak kadar kızıştı. Gazi, başkanlık locasında, bunları sesini çıkarmadan sonuna kadar dinledi. Canının sıkıldığı yüzünden okunuyordu. On yıldır bunlara demokratik tartışma kurallarını öğretmeye çalışıyordu; hâlâ öğrenememişler miydi? Bununla birlikte, arkadaşlarının başına sarmış olduğu tatsız duruma karışmamak konusundaki kararından caymadı. Oturumun sonunda hükümet, 10’a karşı 225 güvenoyu aldı.</p>

      <p class="paragraf">Fethi Bey bunun üzerine, Serbest Fırka’yı dağıtmaya karar verdi. Genel sekreteri Nuri Bey’le beraber Çankaya’ya gitti. Fırka’nın kapatılma tasarısını da yanına almıştı. Bunda, Fırka’nın Gazi’nin garantisi altında kurulmuş olduğu ve bundan dolayı kendisine karşı cephe almasının söz konusu olamayacağı tekrarlanıyordu. Ama, şimdi böyle bir eğilim ortaya çıktığı için, Fırka’nın kapanması gerekmekteydi.</p>

      <p class="paragraf">Bu başarısızlık biraz da, Fırka’nın iyi yöneltilmemesinden ileri gelmişti. Fethi Bey, Gazi’nin yüklediği rolü tam anlamıyla yerine getirebilecek yapıda bir kişi değildi. Demokrasiye içtenlikle inanmasına rağmen, gerçek bir siyasi liderin yeteneklerinden yoksundu. Konuşmacılığı zayıf, tartışmacılığı yetersizdi. Yardımcıları arasında da yüksek kıratta pek az kişi vardı. Halk Partisi’nin Meclis’teki pişkin ve oturmuş ekibine karşı büyük bir varlık gösterememişti. Beş yıl süreyle yurtdışında kalmış, böylece hem Meclis’teki politik ve kişisel akımlarla, hem de kamuoyu ile bağlantısını kaybetmişti. Üstelik bir taktik yanlışı da yapmıştı. Birdenbire yurt ölçüsünde ortaya atılacak yerde, Rauf Bey’in başta Terakkiperver Fırka ile yaptığı gibi, Meclis’te iktidar partisi karşısında denetçi durumunda küçük bir baskı grubu olarak kalıp partisini yavaş yavaş örgütlemek yolunu tutmuş olsaydı, daha başarılı olabilirdi. Yerel örgütü çabucak ve rasgele kurulmuş, hoşnutsuzlukları ve aşırıları karmakarışık içine alan bir birleşme yeri haline gelmiş, böylece kamu güvenliğini tehlikeye sokmuştu.</p>

      <p class="paragraf">Ama asıl yanlışlığı, Mustafa Kemal yapmıştı. Bundan önce giriştiklerinin aksine, bu “ruhsatlı muhalefet” macerasını baştan yeteri kadar düşünerek hazırlamamıştı. Cumhuriyet düşüncesi gibi içten içe gelişmiş ya da öyle olmuş gibi gösterilmişti. Oysa bu, böyle bir şeyi hiç beklemeyen ülkenin karşısına birdenbire, adeta bir kapris sonucu atılıvermişti. Fesin kaldırılması gibi hallerde çok yararlı olan bu çeşit ani taktikler, parlamenter bir demokrasi kurmak gibi köklü işlere pek uygun düşmüyordu, hele bu demokrasinin yasaklanması üzerinden henüz bu kadar az zaman geçmiş olursa. Mustafa Kemal, çift parti sistemine daha beş yıl önce, henüz Devrim’in hızı ve muhalefet liderlerinin kişiliği bunu yürütmeye elverişliyken, karşı koymuştu. Şimdi tam hızı kesilmeye başladığı, siyasi ve askeri zaferin yerini ekonomik bir krize bıraktığı bir sırada, yeniden kurmaya kalkıyordu. Bu demokrasi denemesi, ancak şu koşullarda başarıya ulaşabilirdi: Birincisi, kendisinin de bu işe bütün kalbiyle atılması ve elindeki yetkilerden bir kısmından vazgeçmeye razı olması; ikincisi de yüzlerce yıllık keyfi yönetim yüzünden geri kalmış olan Türk halkının, böyle olgunluk ve sorumluluk isteyen bir sistemi içselleştirebilmeye olan yatkınlığı. Bu iki koşulun ikisi de ortada yoktu.</p>

      <p class="paragraf">Bu bozgunun, yine de iyi bir sonucu oldu: Ankara’nın, Türkiye’nin geri kalan kesiminde ne olup bittiğinden haberi olmadığını göstermeye yaradı. Şimdi hiç olmazsa buna bir çare bulunabilirdi. Gazi, Meclis’in kapanış konuşmasını yaptıktan hemen sonra, durumu kendi gözüyle görmek için, üç aylık bir yurt gezisine çıktı.</p>

      <p class="paragraf">Yanına, aralarında çeşitli bakanlık ileri gelenleri de bulunan birçok kişi almıştı. Bunlar sosyal ve ekonomik koşullar üzerinde ayrıntılı incelemeler yaparken, Gazi de gittiği yerlerdeki yüksek görevlilerle görüşüyor, çeşitli kurumları denetliyor, halka sorular sorarak dertlerini kendisine açıklamalarını istiyordu. Amacı Devrim’in temelini onlara anlatmak, yazı ve başlık değişikliği gibi yüzeyde kalan simgelerin altında, halkın asıl düşüncesini yoklamaktı.</p>

      <p class="paragraf">Öğretmenlikten bir türlü vazgeçemediği için, okullarda öğrencileri boyuna sınava çekiyordu. Sınıflara giriyor, çok kere onu görünce dilleri tutulan öğretmenler karşısında her yanı dolaşıyor, öğrencilere soru soruyor, kitaplarını inceliyordu. Bu kitaplardan birinde birkaç Arapça sözcüğe rastlamıştı. Kitabın yazarı olan Hasan Âli (Yücel) adındaki genç eğitimci, maiyetindekiler arasında bulunuyordu. Gazi onu Dil Devrimi üzerine görüşmek için akşam yemeğe çağırdı. Kendisine matematik üzerine bir sürü şey sordu. Hasan Âli bu konuyla doğrusu pek ilgisi olmadığını açıkladı. Gazi, boyuna soruyordu: “Nokta neye derler? Çizgi neye derler?” En sonunda da sordu: “Sıfır neye derler?”</p>

      <p class="paragraf">Nabza göre şerbet vermesini bilen Hasan Âli, “Bunu tarif etmek en kolayı paşam,” dedi. “Sizin karşınızda bana derler.”</p>

      <p class="paragraf">Mustafa Kemal, “İyi ama,” dedi. “Sıfırın da önemi vardır.”</p>

      <p class="paragraf">“Sizin karşınızda olduğuma göre, ben de öyle olmalıyım paşam.”</p>

      <p class="paragraf">Gazi, Hasan Âli’nin kadehini kendi eliyle doldurdu ve sofradakilerin önünde yüksek sesle, “Sınavı kazandın,” dedi. Hasan Âli daha sonra milli eğitim bakanlığına atanarak ödüllendirildi. Bu görevde uzun yıllar kaldı.</p>

      <p class="paragraf">Gazi birçok yerde konuşarak halka o anlaşılması güç demokrasi kavramını ve buna bağlı sorumlulukları anlatmaya çalıştı. İzmir’de şöyle konuştu: “Bir vatandaş, ‘Ben şunu isterim, ben bunu isterim,’ dediği vakit bu, ‘Ben şunu ya da bunu yapmalıyım,’ demektir.” Her gittiği yerde, gerekli önlemleri hemen orada aldı, parti yöneticileri ve memurları değiştirdi. Halk Fırkası’nın Samsun’daki yönetim kurulunu işbaşından uzaklaştırdı; Havza’da çiftçilere tohumluk verilmesini emretti; Uşak’ta şeker üretiminin artırılmasını istedi; çeşitli yerlerde bankalar açtırdı.</p>

      <p class="paragraf">Yaptığı incelemeler, ortada yaşam koşullarından doğan geniş bir hoşnutsuzluk bulunduğunu gösterdi, hem de geçmişteki gibi tevekkülle boyun eğilmeyen bir hoşnutsuzluk. Gazi ile maiyeti İstanbul’a dönünce vardıkları sonuçları özetleyen ve çeşitli alanlarda düzeltmeler yapılmasını tasarlayan bir rapor hazırlandı. Bundan alınan ders şuydu: Serbest Fırka’nın denediği çeşitten herhangi bir siyasi reformun ilkönce halkın sosyal ve ekonomik yaşayışı konusunda temel reformlara dayanması gerekliydi.</p>

      <p class="paragraf">İkinci bir ders de, Serbest Fırka’nın dağıtılmasından bir buçuk ay sonra, İzmir dolaylarında Menemen’de çıkan iğrenç bir dini kargaşalıktan alındı. Kürt isyanı gibi bu da bağnaz Nakşibendi tarikatı tarafından hazırlanmıştı. Başlarında bir derviş bulunan bir yobaz grubu, Manisa’dan kalkarak kasabayı ziyarete gelmişti. Bunlar, namaz kılıp oruç tutarak uzun bir hazırlık döneminden geçmişler, incir yiyip su içerek zayıflatıcı bir perhize girmişler, arada bir de afyon çekerek tam cezbe haline gelmişlerdi. Yolda giderken köylüleri de aralarına katılmaya teşvik ediyor, kendilerine silah vermelerini istiyorlardı. Kasaba meydanında toplandılar. Elebaşıları gözü dönmüş bir halde, halkı açıkça isyana çağırdı. Şeriat kanunlarının, fesin, Arap harflerinin geri gelmesini istiyor; imansız Cumhuriyet’in, Müslüman mücahitler tarafından yıkılacağı kehanetini savuruyor; önce Ankara’yı, sonra da dünyayı fethetmek için bir müminler ordusu toplamak istiyordu.</p>

      <p class="paragraf">Çevrelerinde biriken kalabalığın ne düşündüğü pek belli değildi. Kimisi ilgisiz duruyor, kimisi merakla dinliyordu. Konuşmacıların sözleri, birtakım kimselerde de uyuyan bağnazlığı yeniden canlandırmıştı. O sırada, Kubilay adında genç bir subay, yanında birkaç erle meydandan geçiyordu. Asileri dağıtmak için, erlere, kurusıkı silah atmalarını emretti. Hiç kimse yaralanmayınca, hocanın biri bağırmaya başladı: “Görüyorsunuz ya, kurşun işlemedi. Bunlar evliya!” Subay arkadan boş bulunarak, elebaşı Derviş Mehmet’le görüşmeye kalktı. Derviş o anda onu vurdu. Kubilay yerde kanlar içinde can çekişirken, derviş, bir testere isteyerek başını gövdesinden ayırdı. Kubilay’ın başı bir bayrak direğine geçirilerek kanları aka aka sokaklarda gezdirildi. Kudurmuş dervişler de tekbir getirerek peşinden gittiler.</p>

      <p class="paragraf">Jandarmalar, isyanı tek başlarına bastıramayınca, ordudan yardım istediler. Askerler gelince, dervişlere ateş etmekten çekinerek durdular. Ancak subaylar bundan çekinecek değillerdi, makineli tüfeklerini isyancılara çevirdiler; dervişlerden birkaçı yere çakıldı ve isyan başka ciddi bir olay çıkmadan bastırılmış oldu. Derhal sıkıyönetim ilan edildi; İzmir’i de içine alan geniş bir çevrede tutuklamalar yapıldı. Yüzden fazla kişi, halkı isyana kışkırtmak ve “Anayasa’yı zorla değiştirmeye kalkmak” suçundan mahkemeye verildi. Kimisi ölüm cezasına, diğerleri çeşitli hapis cezalarına çarptırıldı.</p>

      <p class="paragraf">Olay gazetelerde enine boyuna ve heyecan verici şekilde anlatıldı. Bir buçuk ay önce dağılmış olmasına rağmen, Serbest Fırka’nın bundan sorumlu olduğu ima yollu söylendi. Şehit Kubilay’ın kahramanlığı, Türk gençliğine bir ilham kaynağı olarak yüceltildi, anısına toplantılar düzenlendi.</p>

      <p class="paragraf">İsyan, yüzyıllar boyunca yurtta yalnız dinin değil, siyasi ve sosyal yaşamın da temelini oluşturmuş olan tarikatların, Meclis’in bir kalem darbesiyle ortadan kaldırılamadığını göstermişti. Bunlar, halkın içine işlemiş oldukları için, yeraltında hâlâ yaşıyor, en ufak bir kıvılcımla patlamaya hazır bekliyorlardı. Çünkü Mustafa Kemal’in dini reformları yeni bir yaşama göreneği gibi geliştirilmemiş; tepeden inme ve yapay bir şekilde yerleştirilmişti. Halkın, kendi adına yapılmış olan devrimin gerçek anlamını kavrayabilmesi için bir, hatta iki kuşak gelip geçmeliydi.</p>

      <p class="paragraf">Bu arada, devrimleri kurtarabilmek için demokrasi lafını bir daha ağza almamak gerekecekti. Bunun yerine tek parti yönetimi daha güçlendiriliyor ve genişletiliyordu. Bundan sonra Parti’nin “kuvvetli adamı”, genel sekreterliğe atanan Recep Peker olacaktı. Sert, fakat akıllı bir despot olan Recep Bey’in politika felsefesine göre, Gazi’nin ilk zamanlarda “adım adım” yapmak istediği şeyler, “kuvvet ve baskı yolu ile” gerçekleştirilmeliydi.</p>

      <p class="paragraf">Aynı zamanda, İsmet Paşa’nın da açıkça söylediği gibi, halkla ilişkisini kaybetmiş olan Parti, daha yumuşak bir araç haline getirilecek şekilde yeniden örgütlendi; üst yönetim kadrosuna daha geniş bir sorumluluk, alt basamaklara da daha geniş bir denetim yetkisi verildi. Halkla daha yakın bir bağlantı kurmak için eski Türk Ocakları’nın yeni bir biçime sokulması düşünüldü. Başta kültürel bir kuruluş olan Türk Ocakları’nın yerini, yurdun her yerinde yapılan “Halkevleri” aldı. Bunlar politika için de kullanılıyor ve Gazi’nin Halk Fırkası’na verdiği “milletin öğretmenliği” rolünü yerine getirmesine yardımcı oluyorlardı.</p>

      <p class="paragraf">Şimdi, millete yeni bir ideoloji aşılanacaktı: Kemalizm. Bunun sembolü “Altı Ok”tu: Baştaki dört ilkeye, Milliyetçilik, Laiklik, Cumhuriyetçilik ve Halkçılık ilkelerine, 1931’de Devletçilik ve Devrimcilik de eklenmişti. Bunlar birbiriyle kenetlenmiş durumdaydı: Devletçilik sömürücülüğe Halkçılık yoluyla karşı koyuyor; Laiklik, Halkçılık’ın sömürülmesini önlüyor, hepsini yabancı saldırısına karşı koruyan Milliyetçilik de, yaşama hızını Devrimcilik’ten alıyordu.</p>

      <p class="paragraf">Gazi, öteden beri, hareket özgürlüğünü kısıtladıkları için, ideolojilere karşıydı. Ancak şimdi ortaya çıkan sorunların çeşitliliği ve karmaşıklığı yüzünden belirli bir doktrin gerekiyordu. Türklerin, bir yanlarında faşizm, öbür yanlarında komünizm yükselirken, bunların hiçbirine saplanmadıklarını dünyaya göstermelerinin önemi vardı. Daha esnek bir ideoloji olan Kemalizm bundan doğdu. Kemalizm ilkeleri, hiç olmazsa, kafadan atma kuramlara değil, on yıllık sıkı bir gerçek deneye dayanmak gibi bir değer taşıyordu.</p>

      <p class="paragraf">Hükümet, devlet eliyle kurulmuş fabrikaların, devletçiliğe uygun olarak daha da geliştirilmesi için, beş yıllık bir plan hazırladı. Sovyet Rusya örneğinden ilham alan bu planın uygulanması için Rus makinelerinden ve faizsiz bir borçtan yararlanıldı. Ancak Mustafa Kemal, bunun sosyalist kuramlara dayanmadığını belirtmeye önem veriyordu. Komünizmin, amacını ve verdiği sözü gerçekleştirmediğini söylüyordu. Liberalizm de ölmüştü. Türk devletçiliği ikisinden de ayrılıyor, devlet denetiminin yanı sıra özel girişime de yer veriliyordu.</p>

      <p class="paragraf">İyi ya da kötü, devletçilik hiç olmazsa ülkeye yararlı endüstrileri kurmayı başardı. Yalnız, yurdun en değerli doğal serveti olan tarım alanında, bu başarıyı gösterememişti. Ancak, İkinci Dünya Savaşı’nın bulutları ufukta belirmeye başladıktan sonra, “ciddi incelemelere dayanan” bir tarım politikasına acele ihtiyaç olduğu, ayrıca köylüye toprak dağıtılması ve kimsenin topraksız kalmaması gerektiği anlaşılabildi.</p>

      <p class="paragraf">Yeni ekonomi politikasıyla birlikte, yeni bir politikacı ön plana çıktı. Bu da Celal’di (Bayar). Kurnaz bir eski İttihatçı olan Mahmut Celal, sonradan Mustafa Kemal’e yanaşmış, saygı göstermişti. İzmir’de banka memurluğu yaparken, Gazi ona, Cumhuriyet’in bankacılık sistemini örgütleme görevini vermişti. Ondan, “Bir çuval altın verdim, bana bir banka verdi,” diye söz ederdi. Mahmut Celal şimdi, iktisat vekili olmuştu. Mustafa Kemal bundan sonra, zaten hiçbir zaman ciddi şekilde ilgilenmemiş olduğu ekonomi politikasını Bayar’a bıraktı ve bütün dikkatini, dış politika üzerinde topladı.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-148-backlink" id="footnote-225-148">148</a> <span xml:lang="en-US">Maliyeci Cavit, asılmamış olsaydı, bu dönemde yararı dokunabilirdi. Cavit, Sivas Kongresi sırasında hizmet teklifinde bulunmuştu ama Gazi bu teklifi geri çevirmişti.</span></p>
        </div>
      </div>
    </div>
  </div>
</body>
</html>
