<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-28.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-28.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-4-6"><span>YİRMİ BEŞİNCİ BÖLÜM</span></p>

      <p class="arabaslik-orta-copy"><span>İtilaf Kuvvetleri Meclis’i Basıyor</span></p>

      <p class="paragraf"></p>

      <p class="paragraf">Osmanlı Mebusan Meclisi, 16 Ocak 1920’de İstanbul’da toplandı. Kemalist bir çoğunluğu kapsayan bu ilk Meclis, ancak iki ay yaşayabildi. Çünkü İtilaf Devletleri işe hemen el atmışlardı. Harbiye Nazırı Cemal Paşa<span class="dipnot char-style-override-12" xml:lang="tr-TR"><a class="footnote-link" href="#footnote-225-59" id="footnote-225-59-backlink">59</a></span> ile Genelkurmay Başkanı Cevdet Paşa’nın istifasını istediler. Ali Rıza Paşa, kabinesiyle toptan çekilmektense, bunu kabul etmeyi uygun gördü. Kendi çekilirse, işgal kuvvetleri, belki de yine Damat Ferit’in başkanlığı altında, bir kukla hükümet kurarlardı. Ancak İtilaf Devletleri’nin bu zorbalığı, hiç olmazsa Mustafa Kemal’in hazırladığı Misakımilli’nin Meclis’çe onaylanmasına yaramış ve ona resmi bir unvan kazandırmış oldu.</p>

      <p class="paragraf">Şimdi durumun çözümlenmesi en çok Londra ve Paris’in elindeydi. Başkan Wilson’un hastalığı ve Amerika’nın işi ele alması umudu, Türklerle barış antlaşması görüşmelerinin altı ay ertelenmesine yol açmıştı. Mustafa Kemal’e de, Lord Curzon’un öteden beri sezinlediği gibi, gerçek milli direniş yaratabilmesi için bu kadar bir zaman gerekiyordu. Lloyd George’un “inandığını savunmak için tek parmağını bile oynatamayan şaşkın ve sakat peygamber” dediği Başkan Wilson, birkaç ay sonra Amerikan sahnesinden büsbütün çekildi. Bundan sonra da, Ortadoğu’ya bir Amerikan müdahalesinden artık söz edilmez oldu.</p>

      <p class="paragraf">Lord Curzon Türkiye için bir barış antlaşması taslağı hazırlamak zamanının geldiğine karar vermişti. Anadolu’da bağımsız bir Türkiye planına hâlâ bağlı bulunuyor, ama Türkleri “bohçalarını ellerine verip” Avrupa’dan atmayı tasarlıyordu. Lloyd George’la hiç olmazsa bu noktada bir görüş birliğine varmışlardı. Buna rağmen, kabinede Hindistan İşleri Bakanı Edwin Montagu onlara şiddetle karşı koydu. Halifenin İstanbul’dan atılması bütün İslam âlemini gücendirecek ve İngilizlerin Hindistan’daki durumunu sarsacaktı. İngiliz Savaş Bakanlığı da, çeşitli nedenlerden dolayı, bu görüşü destekleyince, kabine en sonunda, Türklerin İstanbul’da kalmalarına büyük bir çoğunlukla karar verdi. Yalnız bu, Boğazlardan geçişin serbest olması konusunda varılacak uluslararası bir anlaşmaya bağlı olacaktı.</p>

      <p class="paragraf">Karar, Fransa yoluyla Türklere iletildi. Ankara’da Mustafa Kemal, bu “yaldızlı vaade” pek inanmamıştı: Kaldı ki bunun yanında, Yunanlılar da içinde olarak işgal kuvvetlerine karşı girişilmiş olan hareketlerin derhal durdurulması da isteniyordu. Mustafa Kemal’e göre bu, hükümetin milli kuvvetleri kontrol altına alamadığını bahane ederek, İstanbul’u işgal tehdidinden başka bir şey değildi.</p>

      <p class="paragraf">Bu arada Fransızlar, milli harekete karşı daha uzlaşıcı bir tutum benimsemişlerdi. Fransa’nın Suriye Yüksek Komiseri Georges Picot, Sivas’tayken, Mustafa Kemal’i ziyarete gelmişti. Bu gezisi, ne Beyrut’un, ne de İstanbul’un resmen onayından geçmiş olmasına rağmen, Picot kendisini, “Fransız hükümetinin temsilcisi” olarak tanıtmış, Kemal de onu öyle kabul etmişti. Türk-Fransız dostluğunun gelişmesi konusunda uzun uzun konuştular. Adana bölgesindeki karışık durumdan özellikle tedirgin olan Picot, burada barışın korunması için Kemal’in yardımcı olmasını istedi. Bu ziyareti, ilk olarak yabancı bir devlet tarafından tanınma anlamına alan Kemal, kendini güçlü hissediyordu. Fransız’a, yüksekten atarak, emrindeki “milli ordular”dan söz etti. Bu tutumu, bu orduların birkaç başıbozuk birlikten başka bir şey olmadığını bilen Rauf Bey’le arkadaşlarını bile şaşırtmıştı. Mustafa Kemal, Fransızlar Kilikya’da gözleri olmadığını ispat edinceye kadar, Türklerin bağımsızlıklarını korumak için çarpışmaya devam edeceklerini söyledi. Picot, bu kararlı tutumun etkisi altında kaldı ve İstanbul hükümetine kıyasla Kemal’e daha iyi bir not verdi. Biraz sonra Paris gazetelerinde milli harekete karşı sempati besleyen yazılar çıkmaya başladı.</p>

      <p class="paragraf">Mustafa Kemal bu gibi belirtilerden, Kilikya’da Fransızlara karşı harekete geçme zamanı geldiği sonucunu çıkardı; Yüzyıllardan beri Fransa’ya karşı beslediğimiz dostluğa dayanarak, Urfa, Maraş ve Antep’in mütarekeye aykırı olan işgalini, Heyeti Temsiliye adına protesto etti ve halkı, bu işgale karşı koymaya çağırdı.</p>

      <p class="paragraf">İlkönce Maraş’ta harekete geçti. Fransızlar, buradaki durumları zayıf olduğu için çekilmek zorunda kaldılar. Mustafa Kemal’in silahlı çeteleri, dağlardan inerek jandarmalara yardımcı olmuşlardı. Mütarekede kurmuş olduğu gizli depolardan yararlanan bu kuvvetler, oldukça iyi silahlanmış durumdaydılar.Türkler, Fransızlarla birlik olan Ermeniler üzerine, evlerinin damlarından, pencerelerinden ateş açmışlardı. Ermeniler kaçışmaya başladılar. Bir yandan da şehirde yangın çıkmıştı. Şehir dışındaki bazı yerlerde koyu Müslümanlarla Hıristiyanlar arasında kanlı çarpışmalar oldu.</p>

      <p class="paragraf">Fransızlar, ancak üç hafta süresince kan döküldükten sonradır ki, Maraş’ı tekrar ele geçirmek için oldukça güçlü bir birlik gönderebildiler. Ama bu kuvvet tam şehre yaklaşırken kökeni belli olmayan bir kaynaktan, geri çekilme emri aldı. Fransızlardan yardım uman Ermeniler de paniğe kapıldılar. Fransız askerleri, kutuplardaki kadar sert bir iklimde, dağ yollarından kendilerini Suriye sınırına ulaştıracak bir geçit bulmaya çalışıyorlardı. Arkalarına da binlerce Ermeni takılmıştı. Yolda karların üzerine düşüp ölenler oldu. İki yüz kadar Fransız askeri, donma sonucu kollarını bacaklarını kaybettiler. Bazılarının elleri veya ayakları dondu. Bütün bu harekât sırasında, yedi sekiz bin kişi can verdi. Bu olay, Avrupa için üzücü olmuştu.</p>

      <p class="paragraf">Maraş çekilişi, Fransız politikasında Kilikya’nın büsbütün boşaltılmasına kadar gidecek olan bir değişikliğin başlangıcıydı. İyice kuşatılan Urfa şehri, cephanesi tükenince teslim oldu. Başka yerler de, Fransızlardan daha iyi silahlanmış olan ve dolaylardaki köylerden asker toplayan Türk gerillalarının eline geçti. Antep biraz daha uzunca dayandı. Ancak Türkler, dağlık bölgelerde üstünlük kurmuşlar, geniş Kilikya ovasına doğru sık sık öldürücü çıkışlar yaparak, Tarsus, Adana ve Mersin gibi önemli merkezleri tehdit etmeye başlamışlardı. Böylece ateşkes istemek zorunda kalan Fransızlar, 1920 mayısının sonunda, Ankara’ya bir heyet gönderdiler. Bu ateşkes her ne kadar daha sonra bozulduysa da, Mustafa Kemal’e, güneydeki kuvvetlerini toplama fırsatını kazandırdı. Ama bundan daha önemli olan nokta, bir büyük devlet karşısında zafer elde ederek, prestijini yükseltmiş ve rejiminin tanınmasını sağlamış olmasıydı.</p>

      <p class="paragraf">Mustafa Kemal’in bu başarısı, İngilizlerin öteden beri düşündükleri bir tasarıyı uygulamalarını hızlandırdı: Milliyetçi hareketi büsbütün ortadan kaldırmak... Anadolu’ya silah kaçırılması, İngilizleri, artık iyice tasalandırmaya başlamıştı. Bu kaçırma işi, başlarında çok kez eski Türk subaylarının bulunduğu yeraltı örgütleri tarafından başarıyla yürütülmekteydi. Bunların pek zorlukla karşılaştıkları söylenemezdi. Bir kere, depoların çoğunun bekçileri Türk’tü; sonra çalınan silahları İngiliz devriyeleriyle Yunan çetecilerinin burnunun dibinden Anadolu’ya geçirmeye gönüllü sürü ile hamal, sandalcı ve sürücü vardı. Bunları köylü arabalarına, saman ve kömür yığınlarının altına saklıyorlar, yalnız geceleyin yol alıyor, gün doğmadan önce toprağa gömüyorlar; gece olunca tekrar yükleyip, bundan sonra varacakları yere kadar yeniden uzun ve ağır yolculuklarına devam ediyorlardı. Harbiye Nezareti bile, mütarekenin silahsızlanmayla ilgili koşullarını uygulamaktan sistemli şekilde kaçınıyordu. O sırada yine harbiye nazırı olan Fevzi Paşa gibi yurtsever subayların da bu işte rolleri vardı.</p>

      <p class="paragraf">Şimdi Fransızlar da silah hırsızlığına göz yummaya başlamışlardı. Milliyetçiler, Gelibolu’da Fransızların korumakta oldukları bir silah deposundan büyük ölçüde silah yağma etmişlerdi. Fransızlar buna karşı, sadece, saldırganların kendi nöbetçilerinden sayıca üstün olduğunu söylemekle yetindiler. Yunanlılarla çekişme halinde olan İtalyanlar, daha baştan beri milliyetçileri tutmakta ve şimdi de, birliklerini çekmeye hazırlandıkları şu sırada onlara silah satmaktaydılar. Üstelik taşıyıcılara kendi müttefiklerinin kontrolünden sıyrılmak için yardım bile ediyorlardı. İngilizlere gelince, onlar da baştan beri silahların toplanıp saklanması işini pek sıkı tutmamışlardı. Bir İngiliz kurmayı, genel karargâhta, yalnız Türklerin silahlarını alıp da Rumlarınkini bırakmanın haklı bir şey olmadığını söylemişti.<span class="dipnot char-style-override-12" xml:lang="tr-TR"><a class="footnote-link" href="#footnote-225-60" id="footnote-225-60-backlink">60</a></span> Milliyetçi kuvvetlerin silahlanması böylece sürüp gidiyordu.</p>

      <p class="paragraf">Fransızların Kilikya’daki yenilgisini ve bunu izleyen temizleme harekâ­tını öğrenen Paris’teki delegeler, bir milliyetçi tehlikenin varlığını anlamaya başladılar. Lloyd George, Mustafa Kemal’den söz ederken, “Askeri istihbaratımız hiçbir zaman zekâdan bu derece yoksun olmamıştı,” demek zorunda kaldı. Şimdi bile Kemal’in kendi adına mı, yoksa İstanbul hükümetinin emriyle mi davrandığını daha kestirememişlerdi. Lord Curzon bile, “ikisi arasında bu kadar yakın bir ilişkinin varlığını ancak şimdi anlamış olduğunu” açıkladı. Bunu son aldığı raporlardan öğrenmişti. Mustafa Kemal, kurulması tasarlanan Ermenistan devleti içinde bir şehir olan Erzurum valiliğine atanmıştı! Ama, onun resmi durumu ne olursa olsun, barış antlaşmasını hazırlarken bunu uygulamak yollarını da araştırmak gerekiyordu.</p>

      <p class="paragraf">Bu konuda düşüncesi sorulan Yüksek Komiser Amiral de Robeck,<span class="dipnot char-style-override-12" xml:lang="tr-TR"><a class="footnote-link" href="#footnote-225-61" id="footnote-225-61-backlink">61</a></span> ya­pılacak sert bir antlaşmanın, yüzde yüz direnişle karşılanacağını, İtilaf Devletleri’nin bunu hesaplayarak İstanbul’daki durumlarını güçlendirmeleri gerektiğini bildirdi. Bunun üzerine Yüksek Kurul, Türkleri yola getirmek için, bu kuvvet gösterisine girişmeyi tasarladı. Bu da, Mustafa Kemal’in önceden sezmiş olduğu gibi, işgal kuvvetlerinin şimdiye kadar sadece “var oldukları” İstanbul’un büsbütün ve sıkıca işgali biçiminde olacaktı. Sivil yönetime yine karışılmayacak, ama Harbiye Nezareti kontrol altına alınacak ve askeri bir sansür kurulacaktı. Yüksek Kurul, gerçeğe pek de uygun olmayan bir teklif yapıyor, “Mustafa Kemal’in Erzurum’dan azlini” <span class="italik">(aynen)</span> istiyordu. İşgal, barış antlaşması koşullarının uygulanmasına kadar sürecekti.</p>

      <p class="paragraf">Mustafa Kemal, İstanbul’un yakın zamanda işgal edileceğini Fransızlardan öğrenmişti. Haberi, Rauf Bey’e ulaştırarak, milliyetçi liderlerin şehirden ayrılmaya hazır olmalarını bildirdi. Meclis, ne olursa olsun, İtilaf Devletleri’nin kararlarını dinlememeli ve çalışmalarını sürdürmeliydi. Ama milliyetçilerden yeteri kadarının, İstanbul’dakinin yerini alacak bir hükümet kurabilmek için, Anadolu’ya gelmeleri gerekliydi. Bunların kaçısını kolaylaştırmak için Osmanlı Bankası’na para da yollamıştı.</p>

      <p class="paragraf">16 Mart 1920 sabahı erken saatlerde, İngiliz savaş gemileri karanlıktan yararlanarak Galata Köprüsü yakınlarına geldiler. İngiliz tankları İstanbul ve Beyoğlu sokaklarında dolaşmaya başladı. İngiliz askerleri, karakolları, inzibat noktalarını ve başlıca resmi binaları işgal ettiler. Haber, Ankara’ya milliyetçilere bağlı bir telgrafçı tarafından ulaştırılmıştı:</p>

      <p class="paragraf"></p>

      <p class="arayazi">“Bu sabah, Şehzadebaşı’ndaki Mızıka Karakolu’nu İngilizler basıp oradaki askerlerle İngilizler müsadame ederek neticede İstanbul’u işgal altına alıyorlar... Şimdi de Harbiye’nin işgalini haber aldık. Hatta Beyoğlu Telgrafhanesi’nin önünde İngiliz askeri olduğu, fakat telgrafhaneyi işgal edip etmeyeceği meçhuldür.”<span class="dipnot char-style-override-12" xml:lang="tr-TR"><a class="footnote-link" href="#footnote-225-62" id="footnote-225-62-backlink">62</a></span></p>

      <p class="paragraf"></p>

      <p class="paragraf">Mustafa Kemal, Ankara Merkez Telgrafhanesi’nde oturmuş, telgrafları okuyor, kâtiplerine bunları özetlemelerini ve bütün komutanlara göndermelerini söylüyordu. Harbiye Nezareti’nden de bir mesaj gelmişti:</p>

      <p class="paragraf"></p>

      <p class="arayazi">“Sabah İngilizler basarak altı kişi şehit ve on beş kadar da mecruh oldu. Şimdi İngiliz askerleri dolaşıyor. Şimdi içeriye giriyorlar. Nizamiye kapısına. Teli kes. İngilizler buradadır.”</p>

      <p class="paragraf"></p>

      <p class="paragraf">İstanbul Merkez Telgrafhanesi de olayları doğruluyordu:</p>

      <p class="paragraf"></p>

      <p class="arayazi para-style-override-14">“Paşa hazretleri, Harbiye Telgrafhanesi’ni de İngiliz bahriye askeri işgal edip teli kestiği gibi bir taraftan Tophane’yi işgal ediyorlar. Bir taraftan zırhlılardan asker ihraç olunuyor. Vaziyet vahamet kesp ediyor. Sabahki müsademede 6 şehit, 15 mecruhumuz vardır... Sabahki bizim asker uykuda iken İngiliz bahriye efradı karakola gelip işgal etmekte iken, askerlerimiz uykudan şaşkın kalkınca, müsademeye başlanıyor...</p>

      <p class="arayazi para-style-override-15">İşte Beyoğlu Telgrafhanesi de yok. Orasını da işgal ettiler galiba. Allah muhafaza buyursun, burasını da işgal etmesinler.. İşte Beyoğlu telgraf memurları, müdürleri geldiler. Kovmuşlar.</p>

      <p class="arayazi para-style-override-16">Bir saate kadar burası da işgal olunacaktır. Şimdi haber aldım efendim.”</p>

      <p class="paragraf"></p>

      <p class="paragraf">Mustafa Kemal, “Mebusan için bir haber aldınız mı? Mebusan Telgrafhanesi muhabere ediyor mu?” diye sordu. “Evet, yapıyor,” yanıtını aldı. O anda haberleşme kesildi. İngilizler merkezi işgal etmişlerdi.<span class="dipnot char-style-override-12" xml:lang="tr-TR"><a class="footnote-link" href="#footnote-225-63" id="footnote-225-63-backlink">63</a></span></p>

      <p class="paragraf">Fransız ve İtalyan birlikleri başka harekâta girişmiş değillerdi, ama şehrin İngilizlerin eline geçtiği iyice anlaşıldıktan sonra, onlar da katıldılar. Çok ölen olmamıştı. Yalnız İngilizlerin bir askeri bandonun mızıkacılarını silahlı asker sanıp öldürmeleri, Türklere çok acı gelmişti. İşgal sabahı, Nazır Fevzi Paşa da aralarında olmak üzere, bütün Harbiye Nezareti Kurmay Heyeti, binanın önündeki meydanda durup beklediler. İngiliz subayları içeride arama yapıyorlardı. İngilizler şehirdeki bütün evleri araştırdılar, mezarlıklardaki kabirleri deşerek içinde silah saklı olup olmadığına baktılar.</p>

      <p class="paragraf">Gazete idarehanelerine girerek müdürlere, yazacakları şeyleri dikte ettiriyorlardı. Sıkı bir sansür kurulmuştu. İşgalin nedenlerini açıklayan ve suçunu Türklere yükleyen bir bildirinin gazetelerde harfi harfine yayımlanması istendi. Bu emir, bir gazete müdür yardımcısının hoşuna gitti, çünkü içindeki harf kelimesi, Ermeni söyleyişine göre, yanlış imla ile yazılmıştı. Böylece çevirinin bir Türk tarafından yapılmadığı okuyucuların da gözünden kaçmayacaktı. “İtilaf Ordusu” imzalı bu bildiri, İttihat ve Terakki’nin suçlarını tekrarlıyor, sonra “milli hareket” içindeki İttihatçıların yeni suçlarını ortaya vuruyordu. İtilaf Devletleri, barış peşinde koşarken, yeni bir savaş dönemine girmiş oluyorlardı. Böylece şehir, geçici olarak işgal edilecek, İstanbul henüz Türklerin elinden alınmayacaktı. Ancak, genel bir kargaşalık ve misilleme hareketleri görülecek olursa, bu kararın değişmesi de olasıydı. Bir gazete, güzel bir buluşla, sansürün emrine uyarak, işgali yorumlayacak yerde, başyazılarını eski İstanbul çeşmelerine ayırmış ve böylece, bütün bu olup bitenleri protesto ettiğini halkın gözü önüne sermişti.</p>

      <p class="paragraf">İşgal sırasında seksen beş kadar mebus tutuklandı. Evlerinde bulunmayanlar ilk başlarda kurtulabilmişlerdi. Bunlardan biri de Rauf Bey’di. Sivas’ta almış olduğu karara uygun olarak, İngilizlerin kendisini Meclis’te yakalamalarını istiyor, böylece yabancıların haksızlığını ortaya sermeyi umuyordu. Rauf Bey’in bu görüşüne başka katılanlar da vardı. Bunlardan biri Halide Edip’in kocası Doktor Adnan Bey’di.</p>

      <p class="paragraf">Doktor Adnan, kararını o gece eşine bildirdi. “Sen kendin, hükümetler düşmanımız, milletler dostumuz, demedin mi? İngiliz milleti ve parlamenter hükümeti milli bir cemiyete böyle bir şey yapılmasına engel olur.”</p>

      <p class="paragraf">Daha kadınca ve gerçekçi bir görüşe sahip olan Halide Edip, “Birdenbire, hayalimde Romalı senatörlerin, Roma alınırken sükûnla, oldukları yerde oturduklarını gözlerimin önüne getirdim,” diyor. Anadolu’ya ne kadar çok kişi kaçabilirse o kadar iyi olurdu. Rauf Bey’in bir ortaçağ kahramanı gibi eğilmez olan karakterini bildiği için tutumunu iyi anlıyordu. Fakat, “Avrupa’da birbiriyle ne kadar uyuşmaz ve feci şekilde ayrı iki cins insanlık standardı bulunduğunu da, açıkça görmeye” başlamıştı. Böylece başkalarıyla birlikte, kocasını da yanına alarak gizlendi. Arkadan, yeraltı örgütlerinin yardımıyla Anadolu’ya geçiş hazırlıklarına girişti.</p>

      <p class="paragraf">Meclis binasında, Rauf Bey’in dostları kendisini boş yere kaçmaya zorluyorlardı. Kara Vasıf Bey’le Rauf Bey’in kılık değiştirerek kaçmaları için iki de er üniforması bulup getirmişlerdi. Bunu ikisi de reddettiler. Rauf Bey, neşeli görünmeye çalışarak, “Bırakın gelsin alçaklar,” diyordu. “Buradayız işte.” Aynı zamanda, parlamentonun kendi kendine dağılması değil, işgal kuvvetlerince dağıtılması gerektiğini ileri sürüyordu.</p>

      <p class="paragraf">Padişah, Rauf Bey’in başkanlığında bir Meclis heyetini saraya çağırmıştı. İki yanında süngü takmış İngiliz erlerinin sıralandığı sokaklardan geçerek Yıldız Sarayı’na gittiler. Sultan, kendilerine yabancıların çok güçlü olduklarından söz ederek, Meclis’teki konuşmalarını tartarak yapmalarını önerdi.</p>

      <p class="paragraf">“Bu adamlar,” dedi, “her şeyi yapabilirler; bu kadarını yaptıktan sonra durmazlar artık.” Mebuslardan birçoğu yurtlarına olan bağlılıklarını belirterek karşı koymaya giriştiler. İçlerindeki biri parmağı ile Boğaz’daki İtilaf filolarını göstererek, “Haşmetmaap,” dedi. “Şu sular bu kâfirlerin gelebilecekleri en son yerdir. Bundan öteye gidemezler. Anadolu çelik gibidir. Mücadelesinde başarıya ulaşacak.” Padişah onlara bir kere daha dikkatli davranmalarını öğüt verdi. “İsterlerse,” dedi. “Yarın Ankara’da olurlar.”</p>

      <p class="paragraf">Bunun üzerine Rauf Bey söz aldı: “Misakımilli’de belirtildiği gibi sorun, saltanatı, hilafeti ve vatanı nasıl kurtarabileceğimizdir. Milletin duygularını dile getirerek sizden, Meclis’in onayı olmadan hiçbir uluslararası antlaşmaya imza koymamanızı rica edebilir miyiz?” Padişah kızgınlığını ayağa kalkarak belirtti. Bu, ötekilerin de kalkmaları için bir işaretti. Sultan mebuslarla soğuk bir şekilde vedalaştı.</p>

      <p class="paragraf">Heyet, Meclis’e döndü. Görüşmeler başladı. Bir İngiliz müfrezesi koridora girmiş, meclis muhafızlarının Rauf Bey’le Kara Vasıf Bey’i yakalamalarını istiyordu. Salon bir anda karıştı. Rauf Bey, muhafızların Meclis’e yöneltilen bu saldırıya karşı koymaları gerektiğini ileri sürüp duruyordu. Ama meclis başkanı muhafız komutanına silah kullanılmamasını emretti. İki milliyetçi şef böylece tutuklanarak, bir İngiliz zırhlısına, oradan da daha yüz elli kişiyle birlikte Malta’ya sürgüne gönderildiler. Aralarında mebuslar ve çeşitli suçlarla tutuklanmış olanlar vardı. Mustafa Kemal, bu tutuklanmalara karşı misilleme olarak, Anadolu’da kalmış olan bütün İngiliz subaylarının tutuklanmasını emretti. Erzurum’da bulunan Rawlinson da, bunların arasındaydı.</p>

      <p class="paragraf">Meclis iki gün sonra tekrar toplandı. Çoğunluk, yabancı birliklerin saldırısı ve bazı üyelerin zor kullanılarak tutuklanması karşısında, mebusların görevlerini serbestçe yerine getirmelerine imkân kalmadığına karar verdi. Böylece, Meclis’in, çalışmalarını süresiz olarak durdurması kabul edildi. Ali Rıza Paşa’nın yerine sadrazamlığa gelmiş bulunan Salih Paşa, İtilaf Devletleri’nin bir notasına verdiği cevapta, Mustafa Kemal’le milliyetçi şefleri suçlamayı reddederek çekildi. Hükümet başkanlığı bir kere daha Tevfik Paşa’ya teklif olundu. O da reddetti. Sonradan hem kendisi, hem de çok kişi bundan pişmanlık duyacaktı; çünkü Tevfik Paşa’nın reddetmesi, padişaha, Damat Ferit’i bir daha hükümet başına geçirme fırsatını vermişti. Ferit Paşa, Churchill’in dediği gibi, “Görülmemiş derecede çürük bir hükümet kurmayı başardı.” İlk işi Parlamento’yu –son Osmanlı Meclisi Mebusanı’nı– dağıtmak oldu. Arkadan, milliyetçilere karşı bir içsavaş niteliği alacak olan hareketin hazırlıklarına girişti.</p>

      <p class="paragraf">İngiliz Yüksek Komisyonu, işgali bir başarı olarak kabul ediyordu. Amiral de Robeck, Lord Curzon’a gönderdiği iyimserlik dolu bir raporda, bunun milliyetçilere karşı öldürücü olmasa bile, ağır bir darbe olduğunu söylüyordu. Genelkurmay Başkanı Sir Henry Wilson, bu düşüncede değildi. Hatıralarında, “Bu uzun kuyrukluların gerçeklere hiç aklı ermez,” diye yazıyordu. “Sanırlar ki, Anadolu’da onların fermanını okuyan vardır. Biz hiçbir zaman, hatta mütarekeden sonra bile, daha içerilere sokulmayı denemedik.” Gerçekten de, Anadolu’daki İngiliz işgali, şimdi boşaltılmış olan birkaç noktayla sınırlanıp kalmıştı. İşin aslına bakılırsa, İtilaf Devletleri, birbiri arkasından yarattıkları iki olayla –biri Yunanlıların Anadolu’ya gönderilmesi, öteki de on ay sonra İstanbul’un işgali– Anadolu’da olduğu kadar Avrupa Türkiyesi’nde de en geçerli fermanın, Mustafa Kemal’in fermanı olmasını sağlamışlardı.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-59-backlink" id="footnote-225-59">59</a> <span xml:lang="en-US">Mersinli Cemal Paşa.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-60-backlink" id="footnote-225-60">60</a> <span xml:lang="en-US">Bu konuda komik bir olay şudur: İtilaf Devletleri’nin Haliç kıyılarına yakın bir yerdeki silah depolarının kapısına her gece balmumu mühürler konuluyor, ama sabahleyin bu mühürler parçalanmış olarak bulunuyordu. Nöbetçilerin hiçbir şeyden haberi yoktu. Bir gece binayı gözetlemek için nöbet tutan bir İngiliz subayı, yan bahçeye bir keçi sürüsü sokulmuş olduğunu gördü. Bu sakallı yaratıklar, kapıya yaklaşarak, iki tutam ot arasında bir de mühür yiyorlardı. [Harold Armstrong,</span> <span class="char-style-override-10" xml:lang="en-US">Turkey in Travail</span> <span class="char-style-override-11" xml:lang="en-US">(Türkiye’nin Doğumu).]</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-61-backlink" id="footnote-225-61">61</a> <span xml:lang="en-US">Sonradan filo amirali olan Sir John de Robeck.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-62-backlink" id="footnote-225-62">62</a> <span xml:lang="en-US">Bir tarih belgesi değerindeki bu telgrafların dili ve ifadeleri uygun olarak, hiç değiştirilmeden bırakılmıştır. Kaynak</span><span class="char-style-override-10" xml:lang="en-US">: Nutuk.</span> <span xml:lang="en-US">(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-63-backlink" id="footnote-225-63">63</a> <span xml:lang="en-US">Mustafa Kemal, daha sonra haberleri kendisine ulaştırmış olan Manastırlı Hamdi Efendi adındaki bu telgraf memuruna teşekkürlerini açıkça belirtmiş ve Ankara’ya getirterek karargâh telgraf memurluğuna atamıştır.</span></p>
        </div>
      </div>
    </div>
  </div>
</body>
</html>
