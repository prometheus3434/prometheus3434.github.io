<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-39.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-39.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-4-17"><span>OTUZ ALTINCI BÖLÜM</span></p>

      <p class="arabaslik-orta-copy"><span>Türk-Fransız Antlaşması</span></p>

      <p class="paragraf"></p>

      <p class="paragraf">Yunanlıların, Sakarya’dan püskürtülmesi, Mustafa Kemal’in yurtdışın­daki durumunun güçlenmesine yol açtı. Fransızlarla Türkler arasında Ankara’ nın sıcak yaz günlerinden beri uzayıp giden gizli görüşmeler bir Türk-Fransız anlaşmasıyla sonuçlandı. İngilizler, bu antlaşma karşısında fena halde öfkelendiler.</p>

      <p class="paragraf">Fransızlarsa uzun zamandan beri izledikleri bir politikayı perçinlemiş oluyorlardı. Daha başta, Yunan saldırısına karşı çıkmışlar, Mustafa Kemal’in tarafını tutmuşlardı. Bu davranış, siyasi, ekonomik ve askeri olmak üzere üç temel düşünceye dayanıyordu. Fransızlara, Türkiye’de oldukça geniş mali ve kültürel ayrıcalıklar tanınmıştı. Yunanlıların Anadolu’ya fazla yayılmaları bu ayrıcalıkları engelleyebilirdi. Sonra, İngilizlerin Ortadoğu’daki siyasi nüfuzlarını kıskanıyor ve Lloyd George’un Yunanlılara yaptığı yardımın bu nüfuzu artırmak amacını güttüğünü görüyorlardı. Son olarak, Fransızlar Anadolu’daki duruma İngilizlerden daha gerçekçi bir gözle bakıyor ve İtilaf Devletleri’nin Türkiye’ye insafsızca bir barışı zorla kabul ettiremeyeceklerini anlamış bulunuyorlardı: Türkler buna karşı koymaya azimliydiler. Öte yandan Yunanlılar da, İtilaf Devletleri’nden yeterli bir yardım görmeden Türkleri dize getiremeyeceklerdi; oysa İtilaf Devletleri, bu yardımı sağlayacak durumda değildiler. Askeri uzmanlar, Yunanlıların Anadolu’yu istilalarının imkânsız bir şey olduğunu ileri sürmüşlerdi. Sakarya Savaşı da, bu görüşün doğruluğunu ortaya çıkarmıştı.</p>

      <p class="paragraf">Fransızlar, Londra Konferansı sırasında Bekir Sami Bey’le ayrı bir anlaşmaya varmışlardı. Buna göre, Adana bölgesinde yerel ateşkes anlaşmasından beri zaman zaman alevlenen çatışmalara son verilecek; Fransızlar, bölgeyi boşaltarak Suriye sınırına çekileceklerdi. Buna karşılık birtakım ekonomik ödünler elde edecekler; maden, demiryolu ve daha bazı işletmelerde, Türklerle yarı yarıya ortaklık sağlayacaklardı. İtalyanlar da buna benzer bir anlaşmayla Güney ve Batı Anadolu’da geniş ekonomik ayrıcalıklara karşılık, Türkiye’nin toprak isteklerini desteklemeye söz vermişlerdi. Bekir Sami Bey Ankara’ya dönünce, Mustafa Kemal bu anlaşmaları, Meclis’e bile danışmadan reddetti. Çünkü bu, Anadolu’nun İtilaf nüfuz bölgeleri arasında bölünmesinden başka bir şey değildi. Adana bölgesinin barışa kavuşmasını isterdi; hiç olmazsa böylece birtakım birlikler serbest kalacak ve Batı Cephesi’ndeki boşluğu doldurabilecekti. Bu barışı ancak, kendi dilediği şartlara uygun olursa kabul edebilirdi ve şimdi Fransızlarla İngilizler arasında gittikçe artan anlaşmazlıktan dolayı bunu elde edebileceğini anlamıştı. Gerçekten çok beklemedi. 1921 haziranında Fransızlar, Ankara’ya yarı resmi bir temsilci gönderdiler. Bu, Franklin-Bouillon adında şişman, güler yüzlü eski bir milletvekiliydi. Resmi göreneklere pek bağlı değildi. Gazetecilik ve ticaretle olan ilişkileri, Ankara’ya gidişindeki asıl amacı gizlemek için bir mazeret olarak kullanılabilirdi.</p>

      <p class="paragraf">Franklin-Bouillon, Mustafa Kemal’le kısa zamanda ahbap oldu. Hediye olarak getirdiği halis Fransız konyağı da, ilk görüşmelerin neşeli bir hava içinde başlamasına yardım etmişti. Uzun uzun ve açık açık konuştular, aralarındaki anlaşmazlık noktalarını olduğu gibi ortaya döktüler. Bir gece, görüşmeler bir yere dayanıp kalmıştı. Mustafa Kemal’in dışişleri danışmanı, “Bu işin sonu gelmeyecek,” dedi. “Yarına bırakalım.” Fakat o, “Hayır,” diye karşılık verdi. “Onlar pes diyecekler.” Gerçekten de kadehler bir iki kez daha dolup boşaldıktan sonra Fransızlar, konuşmayı ertesi sabaha bırakmayı önerdi. Mustafa Kemal onlara peki dedirtinceye kadar konuşmuş ve içmişti.</p>

      <p class="paragraf">İki taraf da iki ayrı kutuptan hareket etmişti: Mustafa Kemal, Misakımilli, Franklin-Bouillon da Sevr Antlaşması üzerinde dayatıyorlardı. Ancak görüşleri yavaş yavaş birbirine yaklaşmaya başladı ve Franklin-Bouillon, Fransız hükümetine iyimser haberler götürmek için Paris’e döndü. Mustafa Kemal’in, hemen arkadan Sakarya’da gücünü kanıtlamış olması, savaşı kazanma şansı konusundaki kuşkuları büsbütün silmeye yaradı. Franklin-Bouillon çok geçmeden Ankara’ya döndü. Orada 20 Ekim’de Mustafa Kemal’le bir anlaşma imzaladı. Bu, hemen hemen Türkiye ile Fransa arasında ayrı bir barış niteliğindeydi.</p>

      <p class="paragraf">Bu anlaşma, Türklere ihtiyaçları olan her şeyi vermişti. Adana bölgesinin boşaltılması, Kilikya ile Suriye arasındaki sınırın Türkler yararına düzeltilmesi ve İskenderun’da Türk halkının çıkarlarını koruyan özel bir rejim uygulanması bunlar arasındaydı. Buna karşılık Fransızlar, Bağdat demiryolunun bazı kesimleri üzerinde istedikleri ayrıcalıkları elde etmişlerdi. Ancak anlaşmaya, bunun dışında herhangi bir ekonomik ödün konulmuş değildi.</p>

      <p class="paragraf">Fransızlar bu anlaşma ile gerçekçi bir davranışta bulunmuşlar, Adana bölgesinde girişmiş oldukları askeri müdahaleye son vererek, Ortadoğu’daki çıkarlarının asıl önemli noktasını oluşturan Suriye’de durumlarını güçlendirmişlerdi. Bunun üzerine, içinde Cresot topları, cephane ve daha başka savaş malzemesi bulunan büyük bir silah stokunu milliyetçilere devrettiler; ileride daha fazlasını vereceklerini gizlemeye de gerek duymadılar. Bu da, Türklerle Yunanlılar arasındaki silah dengesini düzeltmekte büyük bir rol oynadı.</p>

      <p class="paragraf">Mustafa Kemal’in Sakarya’daki zaferini onaylarmışçasına, hemen arkasından imzalanan Ankara Antlaşması onun itibarını bütün dünyanın gözünde sağlamış oluyordu. Milliyetçi Türkiye, azimli ve sabırlı politikası sayesinde, ilk kez olarak Batılı bir büyük devlet tarafından tanınmış ve üstelik bunu, milli çıkarlarına en uygun koşulları elde ederek başarmıştı.</p>

      <p class="paragraf">Londra’da Lord Curzon, bu anlaşma karşısında, “adeta dehşetle karışık bir şaşkınlık” duymuştu. Rumbold, İstanbul’dan kendisine, Fransızların “şerefsizce” davranışlarının İtilaf Devletleri’nin durumunu kökünden sarstığını bildiriyordu. Şimdi milliyetçiler, geçmişte olduğundan daha fazla böbürleneceklerdi. Curzon, Londra’da Yunan Başbakanı Gouranis’le üst üste birkaç kez görüştü. İtilaf Devletleri dışişleri bakanlarını bir araya getirip yeni barış koşulları üzerinde anlaştırmak, sonra İtilaf Yüksek Konseyi’ni İstanbul’da toplayarak, bu koşulları savaşan taraflara bildirmek istedi. Durumu, böylece düzeltmeyi umuyordu. Ancak Fransız Başbakanı Briand, Yüksek Konsey’in 1912 ocak ayı başlarında Cannes’da yaptığı bir toplantıdan hemen sonra iktidardan düştü. Yerine gelen Poincaré de böyle bir konferans düşüncesine karşı geldi. O sırada İtalyan hükümetinin istifası, Poincaré’nin inatçı tutumunu daha da kuvvetlendirdi. Böylece İtilaf Devletleri hiçbir şey yapmadan vakit geçirirlerken, Anadolu kışı sürüp gidiyor ve savaş mevsimi yaklaşıyordu.</p>

      <p class="paragraf">1921 yılında Türkler yalnızca Fransızlardan değil, başka taraflardan da barış önerileri aldılar. İngiliz Dışişleri değilse bile, Savaş Bakanlığı bu yolda bazı yoklamalara girişmişti. Zaten daha İstanbul’un işgalinden beri, şehirdeki İngiliz makamları iki ayrı gruba bölünmek eğilimindeydi. Bir taraf Türkleri, öbür taraf Yunanlıları destekliyordu.</p>

      <p class="paragraf">Genel olarak diplomatlar, Yunan taraflısıydılar. Bunlar Helenizm idealleri ve Gladstone’un “Türk’le konuşulmaz” yolundaki düşünceleriyle aşılanmışlardı. Türkiye ve Türkler üzerinde bütün bildikleri İstanbul’un dar çerçevesi içinde gördüklerinden ibaretti; asıl ülke üzerinde hiçbir bilgileri yoktu. Askerler ise çoğunlukla Türkleri tutar, Türk “Coni”sinin savaştaki ustalığını beğenir ve görevleri sırasında daha yakından tanıma fırsatını buldukları Türk askerlerini bir “centilmen” olarak görürlerdi. Bundan başka, Mustafa Kemal’le ordularının stratejik bakımdan değerlerini daha iyi anlayabiliyorlardı. Türk direnmesinin gittikçe daha gözle görülür bir hal alması üzerine, iki görüş arasındaki uçurum büsbütün derinleşmeye başlamıştı. İstanbul’daki İngiliz Genel Karargâhı ile İngiliz Elçiliği birbirine zıt şekilde düşünüyor ve iki ayrı siyaset izliyorlardı.</p>

      <p class="paragraf">Genel Karargâh Başkanı Korgeneral Sir Charles Harington aynı zamanda Türkiye’deki işgal kuvvetleri komutanıydı. Başarısızlıkla sonuçlanan Londra Konferansı’ndan sonra İngiliz başkentine çağrıldı ve bir kabine toplantısına katıldı. Bu toplantıda Churchill, Mustafa Kemal’le bir anlaşma yapılması konusunda ısrar etmişti, ancak kabine üyeleri her zamanki gibi ayrı ayrı fikirlerde oldukları için bir karara varılamamıştı. Ne var ki, İstanbul’daki İngiliz askeri makamları arasında, Ankara hükümetiyle dolaysız olarak ilişki kurma düşüncesi gittikçe taraftar kazanıyordu. Bu arada ortaya çıkan belirli bir konu, uygun bir görüşme kapısı açmış oldu. Milliyetçilerin elindeki İngiliz esirlerinin Malta’daki Türk esirleriyle değiştirilmesi için Londra Konferansı’nda bir prensip anlaşmasına varılmıştı. General Harington hem bu değişmeyi hızlandırmak, hem de milliyetçilerin siyasi tutumunu yoklamak niyetiyle Anadolu’ya bir heyet gönderdi. Bu iş için iki subay seçilmişti. Bunlardan biri Türkiye’de birtakım ticari ilişkileri bulunan Binbaşı Douglas Henry, öteki de Binbaşı Stourton’du.</p>

      <p class="paragraf">İki İngiliz temsilcisi haziran başlarında, İnebolu’ya geldiler ve Refet Paşa tarafından karşılandılar. Mustafa Kemal onları Ankara’ya götürmek için bir araba hazırlatmıştı. Ancak son fırtınalarda yolların çok bozulmuş olması yüzünden bu yolculuk yapılamadı. Bu durum karşısında Mustafa Kemal, Refet Paşa’ya görüşmelere girişmek için yetki verdi ve İngiliz esirlerini salıvermeye hazır olduğunu da, onun ağzıyla bildirdi.</p>

      <p class="paragraf">Binbaşı Henry, Refet Paşa ile konuşmalarından, Mustafa Kemal’in, General Harington’la buluşup daha geniş konuları tartışmak istediğini anlamıştı. Refet Paşa, kendi söylediklerinin Gazi’nin düşüncelerine genel olarak uyduğunu ileri sürüyordu: Buna göre, Mustafa Kemal, Fransızlara düşman, İngilizlere dosttu; Bolşeviklere güveni yoktu. İzmir ve Trakya’da plebisit yapılmasını kabule hazırdı. Binbaşı Henry, bu düşünceleri, barışa doğru atılmış bir adım olarak yorumladı ve İstanbul’a dönüşünde generale ve Genel Karargâh’a da böylece bildirdi. Mustafa Kemal’le ya generalin Boğaziçi’ndeki yalısında ya da İnebolu’da buluşma konusu ortaya atıldı. İngiliz hükümeti bu sıralarda, Yunanlıların hâlâ bir arabuluculuk teklifini kabul edeceklerini umuyor, onun için Ankara ile kesin görüşmelere girişilmesini istemiyordu. Öte yandan, Mustafa Kemal’le bir fikir alışverişi niteliğinde ilk temasların kurulmasını da uygun görmekteydi. Böylece, Fransızlarla İtalyanların da önceden onaylarını aldıktan sonra, General Harington’un planını uygulamasına izin verdi.</p>

      <p class="paragraf">Binbaşı Henry, bu sefer yanında İngiliz Büyükelçiliği’nin bir temsilcisiyle tekrar Anadolu’ya gönderildi. General bu mektupta şunu yazıyordu: Binbaşı Henry’nin söylediğine göre, Mustafa Kemal, General Harington’a bir askerin bir askerle görüşmesi kabilinden bazı görüşlerini bildirmek istemişti. Bu doğruysa, İngiliz hükümetinin izniyle İnebolu’da ya da İzmit’te <span class="italik">Ajax</span> zırhlısında buluşabilir ve durumu açıkça ve içtenlikle tartışabilirlerdi. General, görüşmeleri, kendi adına yönetmeye yetkili değildi, fakat Mustafa Kemal’in ileri süreceği her türlü düşünceyi dinleyip hükümetine bildirmekle görevlendirilmişti. Harington görüşmenin İngiliz savaş gemisinde yapılmasını teklif ediyor ve Mustafa Kemal’in en iyi şekilde karşılanacağına ve gemide kaldığı sürece bütün özgürlüğüne sahip olacağına söz veriyordu.</p>

      <p class="paragraf">Harington’un mektubu, görüşmenin Mustafa Kemal tarafından istendiği gibi bir anlam taşımaktaydı. Mustafa Kemal, verdiği nazik fakat kesin cevapta, bunun böyle olmadığını ortaya koydu. Binbaşı Henry yoluyla görüşmeyi istemiş olan General Harington’du. Mustafa Kemal, generalin de bildiği milli isteklerin tümü üzerinde bir görüşmeye hazırdı. Bu nokta baştan kabul edildiği takdirde, generalle İnebolu’da ve karada buluşabilirlerdi. Harington, burada gayet iyi karşılanacaktı. Fakat, sadece birtakım görüş alışverişinde bulunmak istiyorsa, o zaman Mustafa Kemal kendi yerine arkadaşlarından birini gönderecekti. Harington bu uzlaşmaz notaya yanıt vermedi. Böyle bir temel üzerinde görüşmelere girişmek, söz konusu olamazdı. Binbaşı Henry’nin Refet Paşa’ya, barış görüşmelerinin İngilizler tarafından istendiğini bildirir gibi davranmakla yetkilerini aştığı anlaşılmıştı. İngiliz siyasetinin karışıklık içinde bulunduğu bu dönemde, generalin istediği gibi adam adama görüşmelere yer yoktu. Mustafa Kemal de bunun üzerine, Harington’a bildirdiği temel üzerinde Franklin-Bouillon’la görüşmeler yapmış, bundan da Ankara Antlaşması doğmuştu.</p>

      <p class="paragraf">Ne var ki, İngiliz Savaş Bakanlığı ve İstanbul’daki askerler inat ediyorlardı. Fransızların kendilerini atlatıp bir adım ileri geçmeleri onları kızdırmıştı. Bir denemede daha bulunmakta kararlıydılar. Birkaç ay sonra General Harington, Binbaşı Henry’yi tekrar Anadolu’ya gönderdi. Bu sefer Dışişleri Bakanlığı’nın onayını almamıştı. Sir Horace Rumbold, Henry’nin gittiğini hareketinden ancak bir gün sonra öğrendi. Bu yolculuk da, İngiliz esirlerinin değiştirilmesi bahanesiyle yapılıyordu. Aslında ise, Binbaşı Henry bir hafta sürece, Refet Paşa ile, iki subay gibi, bambaşka konuları görüştü. Bu görüşmeler sırasında özellikle, Sovyet Rusya’nın İngiliz İmparatorluğu için yarattığı tehlike üzerinde durdu. Refet Paşa da bu düşünceye katıldı. Birinci Dünya Savaşı’ndan önce Çarlık Rusyası’nın Panslavist genişleme emellerinin ortaya attığı tehlike yüzünden İngiltere’nin, Türkiye’nin bütünlüğünü güven altına almak zorunda kaldığını, şimdi ise buna benzer bir politika izleyen Sovyet Rusya’dan gelen tehdidin daha da büyük olduğunu söyledi. İngiltere, buna karşı koymak için, Yunanlıları Anadolu’dan ve Trakya’dan geri çekmeli ve Boğazların savunmasını Türklere bırakmalıydı. Refet Paşa, Binbaşı Henry’ye Türklerin yepyeni bir millet olduğu ve İngilizlerin Türklerle görüşmelere başlaması gerektiği düşüncesini aşılamıştı. Kendi hesabına, İngiliz Elçiliği’yle değil, Harington’la iş görmeyi tercih ederdi. Binbaşı Henry, İngiltere’ye cebinde, Savaş Bakanlığı’na verilmek üzere, bu konuşmaları tespit eden bir belgeyle döndü.</p>

      <p class="paragraf">Mustafa Kemal, iki İngiliz bakanlığının arasına sokulabilmek umuduyla, Refet Paşa’ya ustalıklı şekilde talimat vermişti. Ancak bu gerçekleşemedi. Dışişleri Bakanlığı, Savaş Bakanlığı’nın Mustafa Kemal’in sözüne güvenebileceği yolundaki düşüncesini paylaşmadıktan başka, bu gibi amatörce diplomasi maceralarını da yermekten geri kalmadı. Askerlerden, kesin olarak, politikadan uzak durmaları istendi. Sir Horace Rumbold, Binbaşı Henry’nin kulağının büküldüğünü işittiği zaman memnun oldu. Ancak bunu kendisine bildiren daire başkanı, bu işin epey gürültü kopardığını da, sözlerine eklemişti.</p>

      <p class="paragraf">Binbaşı Henry’nin görünürdeki görevi –İngiliz esirlerinin salıverilmesi işi– bir sonuca bağlanmış, değiştirmenin nasıl olacağı üzerinde de anlaşmaya varılmıştı. Esirlerden en önemlisi, on sekiz aydan beri Erzurum’da tutuklu bulunan ve gün geçtikçe hastalıktan, gıdasızlıktan zayıflayıp sağlık durumu ağırlaşan Albay Rawlinson’du. Rawlinson, askerleriyle birlikte kıyıya kadar götürüldü. Malta’dan Rauf Bey’le öteki Türk esirlerini getiren bir İngiliz kruvazörü, İnebolu açıklarında demir atmış bekliyordu. Değiştirme burada yapıldı. Rawlinson’un yazdığına göre, “Halimizi gören İngiliz denizcileri büyük bir nezaketle ve dikkatle gemiye tırmanmamıza yardım ettiler.” Albay Rawlinson İstanbul’a varınca, Türklerin kendisine karşı davranışlarının, basında ve İngiliz parlamentosunda bazı yanlış yorumlara yol açtığını duyarak üzüldü. Türk-İngiliz dostluğuna hâlâ içten inandığı için, esirlikte çektiklerinin, Türkler aleyhinde bir propaganda aracı olarak kullanılmasına kızmıştı. “Bize yapılan muamelenin sadece bazı küçük rütbeli kimselerin ilgisizliklerinden ve ihmallerinden ileri geldiğini biliyor, bu koşullar altında, soruna daha geniş bir açıdan bakmak gerektiğine inanıyordum.”</p>

      <p class="paragraf">Böylece, Rawlinson Londra’ya ve Rauf Bey de Ankara’ya dönmüş oldular. Fethi Bey de oraya gelmişti. Hâlâ Moskova’da bulunan Ali Fuat’ın dışında, eski arkadaşları bir kere daha Mustafa Kemal’in etrafında toplanmışlardı. Ancak bu sefer kendilerini bir sürü değişiklik bekliyordu.</p>
    </div>
  </div>
</body>
</html>
