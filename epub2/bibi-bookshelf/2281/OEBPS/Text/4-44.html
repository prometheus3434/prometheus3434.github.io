<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-44.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-44.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-4-22"><span>KIRK BİRİNCİ BÖLÜM</span></p>

      <p class="arabaslik-orta-copy"><span>Çanakkale Bunalımı</span></p>

      <p class="paragraf"></p>

      <p class="paragraf">Batılı devletler, muzaffer Mustafa Kemal’in bundan sonra ne yapacağını, kuşku içinde bekliyorlardı. Vansittart, “Sanki nakavt olmuş bir boksör, ringde tekrar ayağa kalkmış, rakibine sersemletici bir yumruk indirmiş, hakemi iplere sürmüş ve ortadaki parayı da alıp gitmişti,” der. Churchill, olayı daha renkli bir dille anlatıyor:</p>

      <p class="paragraf"></p>

      <p class="arayazi">“Bir yandan Yunanlıların akılsızlığı, öte yandan İtilaf Devletleri’nin işi ağırdan almaları, aralarındaki uyuşmazlıklar, dalavereler, şimdi Avrupa’nın üzerinde patlayan bu felaketi, uzun zamandan beri hazırlamıştı. Sevr Antlaşması’nı imzalayanlar Yunan kalkanının arkasına saklanarak, hayallerini sürdürmek istemişlerdi. Şimdi de kalkan, tuzla buz olmuştu. Avrupa’yla bu geri tepen savaş arasında bir düzine kadar dağınık İngiliz, Fransız ve İtalyan birliğinden başka bir şey yoktu... Türklerin daha üzerlerinde Hıristiyan kanı tüterek, başıboş ve korkusuz bir fatih gibi Avrupa’ya tekrar ayak basmaları, savaşta bütün olup bitenlerden sonra, İtilaf Devletleri için, şerefsizliklerin en büyüğü demekti. Türkiye’deki zaferleri her yerdekinden daha kesin olmuş, galip gelmenin verdiği gücü, her yerden çok orada, olanca küstahlıklarıyla açığa vurmuşlardı. Şimdi, Gelibolu’da, Mezopotamya’da, Filistin çöllerinde, Selanik bataklıklarında ve bu büyük seferleri besleyen gemilerde, uğrunda binlerce insanın can verdiği zafer taçları –İtilaf Devletleri’nin bunlar için harcadıkları tümenler, erler, silahlar, paralar, hepsi– başarılı bir savaşın bütün meyveleriyle birlikte, utanç içinde yok olup gidiyordu.”</p>

      <p class="paragraf"></p>

      <p class="paragraf">Şimdi ne yapacaklardı? Mustafa Kemal, İzmir’de durmak niyetinde değildi. Amacı –Misakımilli’nin sınırlarından ne eksik, ne de fazla olarak– İstanbul’u ve Edirne’yi almaktı. İzmir’de basına verdiği demeçlerde, bunları elde etmek için hemen görüşmelere başlamaya hazır olduğunu açıkça belirtti. Bir Amerikan gazetecisine, bir haftada İstanbul’da olabileceğini ve oradan da Trakya’yı işgale başlayacağını söyledi. Musul’u da istiyor, fakat Mezopotamya üzerinde bir hak iddiasında bulunmuyordu. İngiltere’ye karşı değil, Yunanlılara karşı savaştığını söylüyordu. Savaş için olduğu gibi, barış için de planları vardı; bu planlar, Boğazların güvenliği için gereken garantileri de kapsamaktaydı. Ancak, İtilaf Devletleri, bunları kabul etmek istemezlerse, Mustafa Kemal, Yunanlıları Avrupa’da da kovalamaya hazırdı.</p>

      <p class="paragraf">Bu arada bir yandan da, Çanakkale’ye doğru asker gönderiyordu. Burası, İtilaf Devletleri’nin İstanbul çevresinde kurmuş oldukları tarafsız bölgenin sınırıydı. İstanbul Hükümeti, batıda Çatalca hattından doğuda İzmit Yarımadası’na, kuzeyde Karadeniz’den güneyde Çanakkale Boğazı’na uzanan bu bölgenin savunmasını, İtilaf kuvvetlerine bırakmıştı. İki ay önce, Yunanlılar, Çatalca’da saldırıya kalkıştıkları zaman, Fransızlarla İtalyanlar bölgeyi savunmak için İngilizlerin yanında yer almışlardı. Acaba şimdi, Mustafa Kemal’in Çanakkale’ye yönelttiği tehdit karşısında aynı şeyi yapacaklar mıydı?</p>

      <p class="paragraf">İtilaf Devletleri, Mustafa Kemal’le ya çatışmak ya da uyuşmak şıklarından birini seçmek zorundaydılar. Daha o İzmir’e ayak basmadan, Lloyd George kabinesi toplanmış ve Boğazların kontrolünün İngiltere için taşıdığı önem üzerinde durarak, Türkler Avrupa kıyısına geçmeye kalkarlarsa, kuvvetle karşı koymaya karar vermişti. Londra, İtalya ve Fransa’nın gösterecekleri tepkiden fazla bir şey beklemiyordu. Bu ülkenin halkları, Yunanlıların yenilmiş olmasına seviniyor ve savaşa yol açacak herhangi bir girişimden çekiniyordu. İngiliz kabinesi, hiç olmazsa Avrupa kıyısını savunmak için, Fransızlarla İtalyanlardan yardım görmeyi umuyordu. Ama, bu yardım olmasa da, İngilizler tek başlarına burasını savunacaklardı. Ancak, Asya kıyısı, Boğazların kontrolü için daha az önemli sayıldığından, öteki İtilaf kuvvetleri yardım etmezlerse, savunulmayacaktı. Nitekim Fransızlarla İtalyanların bu işte İngilizlere yardımcı olmaları pek beklenmediğinden, General Harington’a birliklerini Çanakkale’den geri çekmek için yetki verilmişti.</p>

      <p class="paragraf">Ancak, Harington, dik kafalı bir adamdı. İstanbul’daki Yüksek Komisyon toplantılarından birinde, İtalyan ve Fransız meslektaşlarından bir yardım vaadi koparmayı başardı. Onlar da Çanakkale’ye ve İzmit Körfezi’ne asker gönderecek, böylece İngilizlerin “boy göstermelerine” sembolik olarak da olsa, katılacaklardı. İlgili hükümetler bunu onayladı. Harington da böylece askerlerini çekmedi. Aksine, Mustafa Kemal’in İstanbul’daki temsilcisine, tarafsız bölgeye karşı girişilecek bir harekete İtilaf Devletleri’nin elbirliğiyle karşı koyacaklarını bildirdi. Fransız ve İtalyan birlikleri, gelişlerinde, bir İngiliz askeri bandosu tarafından karşılandılar. Çanakkale’de hiç olmazsa, o an için, üç bayrak bir arada dalgalanıyordu.</p>

      <p class="paragraf">İtilaf kuvvetleri arasındaki bu işbirliği, Yüksek Komisyon’un 15 Eylül’de yaptığı toplantıda da devam etti. O tarihte Mustafa Kemal’in, Boğaz’ın karşı kıyısına asker geçirerek bir sonuç elde etmeye çalışacağı hesaplanıyordu. Bunu önlemek için, hemen bir barış konferansı toplanmasını ısrarla ileri sürdüler. Londra bu görüşü benimsedi. Aynı gün toplanan İngiliz kabinesi, hâlâ, Fransız ve İtalyan yardımına güvenerek, Harington’un emrine bir tümen daha vermeye razı oldu. Bundan başka, gerektiği zaman Mustafa Kemal’e karşı koymak üzere, dominyonlardan ve Balkan ülkelerinden yardım istedi. Böylece, bir yandan İngiltere İmparatorluğu’nun işi ciddiye aldığını göstermek ve Fransızları da, daha sert bir tutum takınmaya zorlamak; öte yandan da Venedik ya da Paris’te bir konferans toplanıncaya kadar, Mustafa Kemal’e gözdağı vermek istiyorlardı.</p>

      <p class="paragraf">Bu kararların alınmasında, Churchill’in etkisi büyük olmuştu. Çünkü o, yurdunun küçük düşmesi karşısında, utancından için için yanıyordu. Üç yıl süresince, Lloyd George’un, Yunanlıları destekleme siyaseti karşısında, o da Türkleri savunmuştu. Ancak şimdi bu politika iflas edince, Churchill bunun sonuçlarına karşı koymak için Lloyd George’un yanı başında yer almıştı. Türklerin Boğazları, İstanbul’u ve Trakya’yı ele geçirmeleri, hem Türkiye’deki Hıristiyanlar, hem de Avrupa hesabına tehlike yarattıktan başka, utanç verici bir şey olurdu. “Yenilgi, çok mide bulandırıcı bir içkidir; savaşların en büyüğünü kazananların bunu içmek zorunda kalmaları ise, kolay kolay kabul edilemezdi.” Mustafa Kemal’i durdurmak gerekiyordu. “Varsın gazeteler istedikleri kadar bağırsın, müttefiklerimiz istedikleri kadar köpürsünlerdi. Türk’ü, ayağını Avrupa toprağına basmadan barışa zorlamak şarttı.” Lloyd George’un sekreteri Bayan Stevenson, başbakanla Churchill’i kabinenin bu kararını tartışırlarken duyunca, aklını kaçıracak gibi oldu; çünkü bu, yeniden savaşa atılmak demekti. Kabine toplantı halindeyken bu korkusunu bir yazıyla üyelere bildirmeyi düşündü, sonra vazgeçti. Az sonra birçok kişi Bayan Stevenson’un bu korkusunu paylaşacaktı.</p>

      <p class="paragraf">Şimdi Harington, İstanbul’daki Fransızları da, toparlanmaları için, sıkıştırıyordu. Tam bu sırada, Fransız Yüksek Komiseri General Pellé, öteki müttefiklere haber bile vermeden, bir savaş gemisiyle İzmir’e geldi. Niyeti, Mustafa Kemal’e Barış Konferansı’nda Fransa’nın kendisini destekleyeceğine söz vererek, tarafsız bölgeye karşı harekete geçmemesini sağlamak ve böylece Fransa’yı içinde bulunduğu kötü durumdan kurtarabilmekti. Ancak Gazi de ona meydan okuyacak güçteydi. Ağırbaşlı devlet adamlarının zararına, muzaffer komutan rolünü güzelce kullanarak ne kendisinin, ne de hükümetinin tarafsız bölge diye bir şey tanıdıklarını ileri sürdü. Generalin şunu bilmesi gerekirdi ki, askeri hareketin amacı, düşmanı hızla kovalamak ve yenmekti. Bu amacı izlerken, Türk ordularını Doğu Trakya’nın kurtuluşundan önce durdurmaya olanak yoktu. Zaten hareket halindeydiler, İstanbul üzerine yürümeye hazırlanıyorlardı. Mustafa Kemal, bir konferansa katılmaya hazırdı ama, bu arada, kıştan önce sonuçlanması gereken askeri harekâtları durdurmayı kabul edemezdi.</p>

      <p class="paragraf">Bu sırada Churchill, Lloyd George’un onayını alarak, bir bildiri yayımladı. Yalnız, Dışişleri Bakanlığı’na danışmayı unutmuştu. Hafta sonu tatilini şehir dışında geçiren Lord Curzon, pazar gazetelerinde okuduğu bu bildiriyi öfkeyle, “parlak bir manifesto” diye tanımladı: Kabinenin, dominyonlarla anlaşarak, herhangi bir Türk saldırısına kuvvetle karşı koymak üzere aldığı karar, halkın hoşuna gidecek kışkırtıcı bir tonla yineleniyordu. Mustafa Kemal, General Pellé’ye tehditler savurduğu sırada, bu sert bildiri de bütün dünyaya yayılmıştı. Dominyon bakanları, daha Curzon’un resmi telgrafını almadan bunu gazetelerde gördüler. İngiltere’nin kendilerine birer sömürgeymişler gibi davranması, pek hoşlarına gitmemişti. Askeri yardımlarını ancak birtakım koşullarla yerine getirebileceklerini bildirdiler. İngiltere, ciddi bir bunalımla karşı karşıya bulunduğunu anlamaya başlıyor, halk Türklerle yeni bir savaştan korkuyordu. <span class="italik">Daily Mail</span>, “BU YENİ SAVAŞI DURDURUN” diye koca başlıklar atıyordu. Bildiri, Fransa’da Poincaré’yi de kudurtmuş ve Fransız politikasında zaten başlayan değişmeyi büsbütün hızlandırmıştı. Fransız hükümeti, kuvvetlerine Çanakkale ve İzmit’ten çekilmelerini emretti. Daha önce de Mustafa Kemal’e tarafsızlık sözü vermiş olan İtalyanlar Fransızları izlediler. Çanakkale’de yalnız bir tek bayrak kalmıştı. Ancak İngilizler için artık çekilmek söz konusu olamazdı. Buranın elde tutulması, İstanbul’unkinden de büyük bir anlam kazanmıştı. Gerçekten de Harington, İngiliz Savaş Bakanlığı’ndan, gerekirse İstanbul’dan çekilme, ama Çanakkale’yi ne pahasına olursa olsun tutma emrini almıştı. Lord Curzon, Poincaré’yle görüşüp yaptığını yüzüne vurmak için, telaşla Paris’e koştu. Quai d’Orsay’de<span class="dipnot char-style-override-12" xml:lang="tr-TR"><a class="footnote-link" href="#footnote-225-116" id="footnote-225-116-backlink">116</a></span> uzun ve sert bir tartışmadan sonra, Mustafa Kemal’i –ya da Büyük Millet Meclisi’nin bir temsilcisini– Mudanya’da bir konferansa çağırmaya karar verdiler. Konferansın konusu, Türklerin daha ilerisine geçemeyecekleri bir sınır çizgisini, İtilaf kuvvetleri komutanlarıyla tartışmalarıydı. Bundan sonra da, Venedik’te ya da başka bir yerde İtilaf Devletleri’yle Yunanistan ve Türkiye arasında barış koşullarını kararlaştıracak olan konferans toplanacaktı.</p>

      <p class="paragraf">Mustafa Kemal, bu çağrıyı önce cevapsız bıraktı. Lord Curzon, Londra’ya dönüşünde kabine arkadaşlarının alkışlarına nezaketle teşekkür ederken, Yunanistan’da bir ihtilal patlak verdi. Kral Konstantinos tahttan indirilmiş, soluğu ülke dışında almıştı. İktidara geçen askeri hükümet, Venizelos’u Londra’ya elçi olarak koşturdu. Kabinedeki Yunan-severler grubunun umudu yeniden canlanmıştı. Lloyd George’la Venizelos baş başa verince, belki de Yunanlıları tekrar savaşa sokabilir, bu da olmazsa, onlara yarayacak bir çözüm yolu bulmak için çalışırdı.<span class="dipnot char-style-override-12" xml:lang="tr-TR"><a class="footnote-link" href="#footnote-225-117" id="footnote-225-117-backlink">117</a></span></p>

      <p class="paragraf">Mustafa Kemal, ya tehlikeyi sezdiği ya da bunu kendi yararına kullanmak istediği için, Fransa ile İtalya’nın yan çizmiş olmalarından cesaret alarak, İngiltere’ye karşı baskısını artırmıştı. 23 Eylül’de Harington’un İngilizlerin tarafsız bölgeyi savunmaya kararlı oldukları yolundaki uyarısını hiçe sayarak, bir süvari müfrezesini, bölge sınırını aşırtarak, Çanakkale’nin güneydoğusuna, Ezine’ye yolladı.</p>

      <p class="paragraf">Sarp arazi üzerinde ilerleyen Türk keşif kolları, Yüzbaşı J. C. Petherick komutasında 3. Hafif Süvari Alayı’na bağlı İngiliz müfrezesiyle karşılaştılar. İngiliz subayları, Türkler kendilerine saldırmadıkça, ateş açmamak için emir almışlardı. Türklerin çekingen davranışından, onların da buna benzer bir emir aldıkları anlaşıldı. Bundan da, Yüzbaşı Petherick’in anlattığına bakılırsa, “tersine taktikli” gülünç ve garip bir çatışma doğdu. İki taraf da kuvvetlerini saklayacak yerde, ortaya koymak istiyor, tepelerin gerisinde gizleneceğine, aksine üzerlerinde dikilip duruyordu. İngiliz süvari taburu –kendine böylece alay süsü vererek– Truva savaş alanının çevresindeki mevzilere çekildi. Çanakkale kenti de, çepeçevre tel örgülü siperlerle savunma durumuna getirilmişti.</p>

      <p class="paragraf">Az sonra Türkler de, İngiliz tel örgülerinin önünde göründüler. Çok yerde aralarındaki uzaklık ancak otuz metre kadardı. Birçoğu, niyetlerinin kötü olmadığını belirtmek için namlularını tersine çevirerek yürüyorlardı. İki taraf da birbirlerine karşı güler yüz gösteriyor, nazik davranıyordu.</p>

      <p class="paragraf">İngiliz subayları Türk subaylarının centilmenliği üzerine duyduklarının yanlış olmadığını görerek memnun oluyorlardı. Karşılıklı birlikler de aralarında arkadaşlık kurmuşlar, çanak çömlek, kamp eşyası gibi şeyleri birbirlerine ödünç alıp vermeye başlamışlardı.</p>

      <p class="paragraf">Bir gün bir Türk piyade subayı, telaşlı bir halde, karşısındaki İngiliz birliğinden ödünç tel örgü istedi. Siperleri denetlemeye bir paşa gelecekti, oysa daha tel örgüler çekilmemişti. Paşa gider gitmez telleri aldığı gibi geri verecekti. Ancak subay, tel örgüleri gererken epey uğraşmak zorunda kaldı, bunun üzerine, İngiliz askerleri koşup kendisine yardım ettiler.</p>

      <p class="paragraf">Bu arada Mustafa Kemal’le Harington birbirlerine nazik, fakat sert telgraflar gönderiyorlardı. İzmir’deki İngiliz amirali, Gazi’ye Harington’un birliklerini er geç harekete geçirmek zorunda kalacağını bildirdi. O da, tarafsız bölge diye bir şey tanımadığını ve Türk birliklerinin Yunan ordusunu kovalamakta olduğunu tekrarladı. Daha sonra İzmir’deki Fransızlara askerlerini çekmeyeceğini, ancak onlara İngilizlere karşı saldırıya geçmemeleri için emir verdiğini söyledi. Bu iki taraflı blöf, gölgelerin dövüşü gibi bir şeydi. Harington, yeniden kan dökülmeden barış masasına oturabileceği kanısına varmıştı. Öte yandan, rasgele atılan bir kurşunun ya da yanlış anlaşılan bir emrin her an istek dışı bir patlama doğurabileceğini de unutmamak gerekiyordu. Gerçek tehlike Londra’daydı. Bir Fransız subayı, Yüzbaşı Petherick’e Lloyd George’un durumunun sallantıda olduğunu söylemişti.</p>

      <p class="paragraf">Artık, Mustafa Kemal’in kuvvet gösterisinin önemli bir ölçüye vardığı ortaya çıkmıştı. Durum, Londra’ya bildirildi. Harington’un değerlendirmesine göre, öncülerin görünmesinden beş gün sonra, Türk birlikleri Çanakkale önünde 40.000, İzmit’te ise 50.000 kişiyi bulmuştu. Bunun dışında, kırk bini İstanbul’da, yirmi bini de Doğu Trakya’da olmak üzere 60.000 kişilik bir yedek kuvveti hesaba katmak gerekirdi.</p>

      <p class="paragraf">İngiliz hükümeti, haberi alınca, gerçekten telaşlandı. Bu böyle sürüp gidemezdi artık. Kabine, 2 Eylül’deki toplantısında, Mustafa Kemal’in, İtilaf Devletleri’nin konferans çağrısını henüz yanıtlamamış olduğunu not etti. Harington’a, Türk komutanına verilmek üzere, bir ültimatom gönderildi. Bunda, Kemalistler çekilmeyecek olurlarsa, savaşın başlayacağı bildiriliyordu.</p>

      <p class="paragraf">Bu ültimatom için acayip bir zaman seçilmişti. Şimdi Çanakkale’ye Aldershot’tan, Cebelitarık’tan, Malta’dan, Mısır’dan takviyeler geliyordu. İngilizlerin durumu iyiydi. Tel örgüler içinde düzgün siperlere yerleşmişlerdi; hava üstünlüğünü elde tutuyorlar, Gelibolu’daki topçularının desteğine de güveniyorlardı. Onları buradan atmak, ancak çok geniş bir askeri harekâta bağlıydı. Daha zayıf durumdalarken onlara hücum etmemiş olan Mustafa Kemal’in, şimdi güçleri artmışken bunu yapacağı pek umulamazdı. Bu bir bakıma Gelibolu Savaşı’nın tekrarı gibi bir şeydi, yalnız roller değişiyordu. Bu sefer İstanbul’a saldıran Türkler, savunanlar da İngilizlerle donanmaları olacaktı. Öte yandan, Mustafa Kemal de, ültimatom tehdidi karşısında geri çekilerek, küçük düşmeyi kabul edemezdi.</p>

      <p class="paragraf">Kabine içinde, ültimatoma karşı olanlar vardı. Özellikle de Lord Curzon. O, tehlikenin gerektiğinden fazla önemsendiğini düşünüyor ve kuvvete başvurulmadan, diplomasi yoluyla bir çözüm bulunabileceğine her zamankinden çok inanıyordu. Ültimatomu yirmi dört saat geciktirmeye çalışarak, bu arada Kemalistlerle bağlantı kurmaya girişti. Bir ay önce görüşmeyi reddettiği temsilcileri Fethi Bey’in Paris’ten ayrılıp Roma’ya gittiğini öğrenince, yardımcısı Doktor Nihat Reşat’ı buldurdu. Nihat Reşat, derhal Vichy’den Londra’ya geldi ve Lord Curzon tarafından bekletilmeden kabul edildi. Curzon, ondan Mustafa Kemal’e tehlikeyi anlatmasını istedi. Çanakkale’de durum çok gergindi, her an bir olay patlak verebilirdi. Yine de Türkler ateş açacak olurlarsa, bu bir “savaş sebebi” sayılmayacaktı, yeter ki ateş emri bizzat Mustafa Kemal tarafından verilmiş olmasın.</p>

      <p class="paragraf">Kabine, Curzon gibi, sabırlı olmayı öğütleyenler ile artık sınırın açılmış olduğunu ve Mudanya Konferansı projesinden vazgeçmek gerektiğini düşünenler arasında ikiye bölünmüştü. Hatta bazı bakanlar, günler geçip de Harington’dan bir cevap alınmayınca, doğrudan doğruya Ankara’ya bir ültimatom gönderilmesini istediler. Bunlar, Mustafa Kemal’i hâlâ palavracı bir çete başı sanıyor ve ilk ciddi tehdit karşısında sönüvereceğini umuyorlardı. Onun, sorumluluğunu kavramış, hesaplamış bir millet kurucusu olarak ortaya çıktığını ve arkasında, İngilizleri büyük çapta bir savaşa zorlayacak güçte bir ordu bulunduğunu bir türlü anlamak istemiyorlardı.<span class="dipnot char-style-override-12" xml:lang="tr-TR"><a class="footnote-link" href="#footnote-225-118" id="footnote-225-118-backlink">118</a></span></p>

      <p class="paragraf">Bu sırada Fransızlar, İzmir’e, “gayriresmi” bir temsilci gönderdiler. Bu, yine Franklin-Bouillon’du. Mustafa Kemal’den temkinli davranmasını istiyordu. Aslında, Gazi’nin bu gibi öğütlere ihtiyacı yoktu. Durumunu gayet akıllıca düzenlemişti. Çevresinde, birtakım ateşli kimseler, ondan zaferi sonuna kadar kullanmasını, İtilaf kuvvetlerine aldırmadan, değil yalnız Doğu Trakya’ya, oradan Batı Trakya’ya ve Makedonya’ya kadar ilerlemesini istiyorlardı. Böylece Rumeli’nin büyük bir kesimi geri alınabilirdi. Gazi, böyle konuşanlardan birine, kesin bir karşılık verdi: “Böyle şey olmaz. O zaman yine her yandan, ‘Türkler geliyor!’ bağrışmaları yükselecek ve bütün Balkan ülkeleri bize karşı yardım istemek için büyük devletlere başvuracaklardır.” Selanik’in geri alınmasını isteyen başka birini de şöyle tersledi: “Lloyd George’un iktidarda kalmasını mı sağlamak istiyorsunuz?” Ankara’daki vekillerle komutanları bir toplantıya çağırdı. Çoğunluk, ileri hareketi sürdürmek isteğindeydi. Ancak Gazi, ileride Türkiye’nin uluslararası itibarı bakımından, Misakımilli sınırları dışında istekler ileri sürmesine karşıydı. Bu görüşünü, ötekilere de kabul ettirdi.</p>

      <p class="paragraf">Zaten Edirne ile Doğu Trakya’nın, bir kurşun bile atmadan kendisine verilmesini garantilemişti. Daha baştan beri İtilaf Devletleri arasındaki anlaşmazlıkları derhal sömürmeyi başarmış, böylece en sonunda istediklerini elde etmişti. İngilizlere saldırmak ona fazla bir şey kazandırmayacak; onları misillemede bulunmaya, Churchill’in dominyonlara yaptığı çağrıda belirttiği gibi, bütün güçlerini ortaya koymaya zorlayacaktı. Mustafa Kemal, bu gücün pek yabana atılmayacağını da biliyordu. Öte yandan, hem bir yıl önce Ankara’daki barış denemelerinden, hem de şimdiki karşılıklı telgraflarından Harington’un Türk düşmanı olmadığını ve barış için çalıştığını anlamıştı. Generalin, Türkler tarafından ele geçirilen başka telgrafları da bunu gösteriyordu. Tarihte, politikacıların savaş, generallerin ise barış uğrunda çalıştıklarını gösteren örnekler vardır. Bu da onlardan biriydi.</p>

      <p class="paragraf">Mustafa Kemal, İzmir’de kendisiyle görüşmeye gelen savaş muhabiri ve Churchill’in yeğeni Clare Sheridan’a, İngilizler için şunları söyledi: “Ben onlara, içinde bulundukları durumdan şerefle kurtulmak olanağını vermek istiyorum. Bunun için de sabırlı davranıyorum.” Güttüğü siyaset şuydu: Son ana kadar Çanakkale üzerinde baskısını artırmak, İstanbul çevresindeki kuvvetlerini çoğaltmak ve böylece toplanacak olan konferansta en iyi sonucu elde edebilmek. Gazi’yi bu politikadan vazgeçirip savaşa zorlayacak tek şey, İngiliz kabinesinin hazırladığı gibi bir ültimatom olabilirdi.</p>

      <p class="paragraf">Bereket, bu ültimatom kendisine gönderilmemişti. Churchill’in söylediği gibi, “askerce bir azim ile ustaca bir politikanın bir arada nasıl kullanılacağını bilen” Harington, ültimatomu geciktirmek sabır ve cesaretini göstermiş; aldığı emirleri bilmezlikten gelmiş ve şu son kritik anda, barış için gerekli zamanı kazanmıştı. Amiral Brock da kendisini desteklemiş, “savaşa yol açacak herhangi bir davranıştan kaçınmak gerektiğine” inanan Rumbold da onun yanını tutmuştu. Böylece, savaş, iki tarafın da milli gururlarını incitmeden önlenmiş oldu.</p>

      <p class="paragraf">Mustafa Kemal, Büyük Millet Meclisi adına, İtilaf Devletleri’nin barış konferansı çağrısını kabul ettiğini bildirdi. “Fakat, Meriç Nehri’ne kadar Trakya’nın derhal Türkiye’ye geri verilmesini” istiyordu. İlk hazırlık toplantısı, 3 Ekim’de Mudanya’da yapılacaktı. Gazi, bu konferansta İsmet Paşa’yı delege olarak seçti. Arkadan Ankara’ya döndü. Orada şanlı bir fatih gibi karşılandı. Birtakım softalar, kendisini istasyondan alarak doğruca Hacıbayram Camii’ne duaya götürmek istemişlerdi. Fakat Mustafa Kemal, Meclis’in önünden geçerken ustalıkla yan kapıdan içeri girdi ve şükranlarını Meclis’in balkonundan dile getirdi. Ama, ölmüş bir veliye değil, Türk askerlerine olan şükranlarını...</p>

      <p class="paragraf">Meclis’te iki grubun da temsilcileri onu karşılayarak teşekkürlerini bildirdiler. Heyecanlı bir söylev vererek, “Yurdumuzun; evlatlarının kanıyla sulanmış toprakları üzerinde tatlı barış güneşinin yakında doğacağını umuyorum,” dedi. Büyük bir askeri geçit resminde bulundu. Ankara şehrinin hemşeriliğini kabul etti. Sonra, İsmet Paşa ile sürekli bir telefon ve telgraf ilişkisi kurarak, Mudanya Konferansı’nın gelişmelerini izlemeye ve Rauf Bey’le vekillerinin yaptığı kabine toplantılarında hazır bulunmaya başladı.</p>

      <p class="paragraf">Mudanya, Bursa ve Marmara’nın güney kıyısıyla bağlantı sağlayan, yolları arnavutkaldırımı döşeli, evleri ahşap, sivrisinek dolu zavallı bir limandı. Konferans, eski Rus Konsolosluğu binasında, bardaktan boşanırcasına yağan bir yağmur ve denizlerden bora şeklinde esen bir rüzgâr altında toplandı. Bu küçük evin fakirliği, beyaz badanalı duvarlarına asılan halılarla giderilmeye çalışılmıştı. Yer darlığından, masada yalnız dört heyetin, Türk, Fransız, İngiliz ve İtalyan heyetlerinin başkanlarıyla çevirmenleri yer alıyordu. İngiliz kurmayının “Frenk haşlaması”, Rumbold’un da “Levanten prensi” diye adlandırdığı Franklin-Bouillon da “gözlemci” olarak her işe burnunu sokuyordu. İngilizler, onu, İtilaf Devletleri’nin düşmanı gibi görüyorlardı. Harington ise, yardım teklifini de, öğütlerini de kesinlikle geri çevirmişti.</p>

      <p class="paragraf">Konferans pek başarıya ulaşacak gibi görünmüyordu. İki gün geçmiş, daha ortada çözümlenmemiş yirmi sekiz sorun kalmıştı. Bunların çoğu ikinci derecede sorunlardı. Fransızların açıkça desteklemesinden de cesaret alan İsmet Paşa, inatla tartışıyor, Batı Trakya’nın Yunanlılardan geri alınması, İtilaf heyetlerinin çıkıp gitmesi ve Türklerin istedikleri kadar jandarma kuvveti toplayabilmeleri üzerinde direniyordu.</p>

      <p class="paragraf">En sonunda, başlıca noktaları kapsayan bir protokol kaleme alındı. Harington, İsmet Paşa’ya, bunun, hükümetinin son sözü olduğunu bildirdi. O akşam <span class="italik">Iron Duke</span> zırhlısıyla İstanbul’a gidecek ve ertesi gün, son cevabı almak üzere geri dönecekti. İstanbul’da Rumbold’a durumun ciddi olduğunu anlattı. Şehrin savunması için birtakım tedbirlere başvurdu. Lord Curzon, durumun ancak İtilaf Devletleri arasında ittifakın yeniden kurulmasıyla kurtarılabileceğini görerek, hemen Paris’e koştu. Poincaré’yi, Doğu Trakya’nın belirli bir süre için bir İtilaf birliği tarafından işgal edilmesini kabule razı etti. Ayrıca Türkler, silah altına diledikleri kadar jandarma alabilecekler, buna karşılık tarafsız bölgeyi tanıyacaklardı. Bu talimat, telgrafla İstanbul’a bildirildi, oradan da bir İngiliz muhribiyle Mudanya’ya gönderildi.</p>

      <p class="paragraf">Merak ve endişe içinde iki gün daha geçti. Burada İsmet Paşa, Ankara’ya ne gibi ödünler verebileceğini sormuş, İtilaf kuvvetlerinin sunduğu antlaşma taslağı konusunda telefon ve telgrafla talimat istemişti. Konferansın yeniden başlamasından az önce, Harington, hükümetinden birbiri ardına iki telgraf aldı. Türkler teklifi geri çevirirlerse, bir ültimatom vermek ve gerekirse askeri harekâta girişmek konusunda, serbest olacaktı. Harington, iki telgrafı da cebine koydu. Fakat Çanakkale’deki komutanına, belirli bir saate kadar aksine emir almazsa ateş açmak için yetki verdi.</p>

      <p class="paragraf">Ancak, şimdi konferanstaki hava, belirli bir şekilde değişmişti. Çözümlenecek noktalar sadece altıya inmiş, İsmet Paşa da daha dostça bir tutum takınmıştı. İlk dört nokta üzerinde anlaşmaya varıldı. Beşinciye gelince, Harington, Türklerin tarafsız bölgede işgal ettikleri bazı yerlerden çekilmeleri ve buraların İngilizlerde kalması üzerinde diretti. Daha sonra anlattığı gibi: “İsmet Paşa bunu kabul edemeyeceğini ve görüşmelerin yine çıkmaza girdiğini söyledi... Sahneyi bir türlü unutamam. Bir tek gaz lambasının aydınlattığı o berbat oda. İsmet Paşa’nın kurmay başkanı hâlâ gözümün önündedir. Bakışlarını bana dikmiş, bir an bile ayırmıyordu. Ben odanın bir yanını arşınlıyor ve bu bölgeyi mutlaka almam gerektiğini, başka bir şey kabul edemeyeceğimi söyleyip duruyordum. İsmet Paşa, öbür yanını arşınlıyor, o da boyuna kabul edemeyeceğini tekrarlıyordu. Sonra, birdenbire, ‘J’accepte!’<span class="dipnot char-style-override-12" xml:lang="tr-TR"><a class="footnote-link" href="#footnote-225-119" id="footnote-225-119-backlink">119</a></span> dedi. Ömrümde bu kadar şaşırdığımı hatırlamıyorum.”</p>

      <p class="paragraf">Altıncı nokta da kolayca çözümlendikten sonra, Harington bir uyuşmaya varıldığını anladı. Ancak, Türklere pek güvenmediği için işi askıda bırakmak istemedi ve Fransızlarla İtalyanların protestolarına rağmen, antlaşmanın o gece imzalanmasında ısrar etti. Böylece konferans, acemi daktilocuların, antlaşmayı beş ayrı dilde makinede yazmalarını beklerken, on beş saat daha uzadı. Türk askeri bandosu, konferanstakileri uyanık tutmak için, arada sırada marşlar çalıyordu. Nihayet her şey tamam oldu ve imzalar atıldı.</p>

      <p class="paragraf">Antlaşma, sabahın soğuk ve mavi aydınlığında basına bildirildi. Harington sinirli bir demeç verdi: “İlk karşılaştığımız zaman iki yabancıydık, şimdi dost olarak ayrılıyoruz.” Ağır işiten İsmet Paşa, bu iltifatı pek iyi anlamadı, ama yine de bugünün, hayatının en sevinçli anıları arasında yer alacağını söyleyerek karşılık verdi. İşin başından beri Mustafa Kemal’le bağlantı halinde bulunmuş olan Franklin-Bouillon’a, “Bu sizin için de bir zafer günü dostum!” dedi. Barış, en sonunda sağlanabilmişti.</p>

      <p class="paragraf">Artık Kemalistler, Doğu Trakya’yı işgal edebileceklerdi. Buradaki Yunanlı halk, batıya, ovalara doğru göçmeye koyuldu. Kucaklarında sandıkları, yanlarında eşya yüklü öküz arabaları, önlerinde sürüleri yürüyüp gidiyorlar; geceleyin konakladıkları yerlerde yaktıkları ateşler, yeryüzünde gökteki yıldızlar gibi parıldıyordu. Bu görünüş, Ward Price’a Otuz Yıl Savaşı’ndaki göçleri hatırlatmıştı. İşte Lloyd George’un yeni bir Yunan imparatorluğu kurma yolunda giriştiği denemenin sonucu bu olmuştu; öyle bir sonuç ki, kendisini de birkaç gün içinde, politika hayatına veda etmek zorunda bırakacaktı. Bir yandan Lloyd George’un güttüğü politika, bir yandan da koalisyon kabinesinin baskısı, birkaç aydan beri Muhafazakârları tedirgin ediyordu. Şimdi de Çanakkale işinde onun, Churchill’le birlikte, ülkeyi savaş uçurumuna sürüklediğini görüyorlardı. İçlerinden biri, “Lloyd George’u daha fazla tutamayız,” demişti, “bize çok pahalıya mal oluyor.” Bu yüzden Muhafazakâr Parti’nin tek başına hükümeti kurmasını denediler ve bu iş için lider olarak Bonar Law’u seçtiler. Law, <span class="italik">Times</span>’a gönderdiği tarihi mektupla İngilizlerin, kendi çıkarlarını İtilaf kuvvetlerinin yardımı olmadan koruyamayacaklarını ileri sürdü. “Dünya jandarmalığı görevini, tek başımıza yüklenemeyiz,” diyordu.</p>

      <p class="paragraf">Kabinedeki Muhafazakâr üyeler buna karşıydı. Churchill’in evinde bir akşam yemeği sırasında, parlamentoyu dağıtmaya ve seçimlere koalisyon şeklinde katılmaya karar verdiler. Bu, Lloyd George’u süresiz olarak destekleyecekleri anlamına geliyordu. O da bu sözde başarıyı doğum yeri olan Manchester’da verdiği bir söylevle perçinlemek istedi. Yine, barbar Türklere atıp tuttu ve son yıllarda Anadolu’da yapmış oldukları “akıl almaz kötülükleri” son kez olarak sayıp döktü. Ancak, beş gün sonra, Carlton Club’te yapılan bir toplantıda Bonar Law, son anda Curzon’un da desteğini elde ederek, parlamentodaki Muhafazakâr mebusların çoğunluğunu kendi tarafına çekecek ve partinin koalisyondan ayrılarak seçimlere tek başına katılmasını sağlayacaktı.</p>

      <p class="paragraf">Lloyd George böylece istifa etmek zorunda kaldı. Başbakanlıktan ayrılırken sekreterine, “Bir daha buraya ayak basmayacağım,” dedi. “Ancak Bonar Law ile Lord Curzon’dan, Gal bölgesi okulları için bağış istemeye gelirsem, o başka.”<span class="dipnot char-style-override-12" xml:lang="tr-TR"><a class="footnote-link" href="#footnote-225-120" id="footnote-225-120-backlink">120</a></span> Bonar Law başbakan oldu. Asi diye küçümsenen bir Türk, üç yıllık bir kavga sonunda, İngiltere hükümetini ve ünlü başbakanını devirmeyi başarmıştı. Romantik adam, gerçekçi adamın önünde silinip gitmiş; bir Makedonyalı bir Kelt’in sırtını yere getirmişti.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-116-backlink" id="footnote-225-116">116</a> <span xml:lang="en-US">Fransız Dışişleri Bakanlığı.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-117-backlink" id="footnote-225-117">117</a> <span xml:lang="en-US">Lloyd George, Yunanlıların yenildiğine hâlâ inanmak istemiyordu. Mustafa Kemal İz­mir’e yaklaştığı sırada, Dışişleri Bakanlığı’na bile danışmadan, onlara mütareke isteğinde bulunmamalarını, Türkleri şehir önünde durdurarak daha iyi koşullar elde etmeye çalışmalarını öğütlemişti.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-118-backlink" id="footnote-225-118">118</a> <span xml:lang="en-US">Bu tutumu ve hükümetin genel politikasını yeren Lord Derby, Sir Austin Chamberlain’a şunu yazmıştı: “Mustafa Kemal’e asi demek kolay. Ama, Türkiye’nin yerinde İngiltere’yi varsayın, böyle bir adam asi değil, gerçek bir yurtsever olurdu: Vatanı için dövüşen, onun bölünmesini ve bir imparatorluğu ne kurmaya, ne de yönetmeye gücü yeten bu miskin Yunanlılara verilmesini kabul etmeyen bir yurtsever.” Randolph Churchill,</span> <span class="char-style-override-10" xml:lang="en-US">Lord Derby.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-119-backlink" id="footnote-225-119">119</a> <span xml:lang="en-US">Kabul ediyorum!</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-120-backlink" id="footnote-225-120">120</a> <span xml:lang="en-US">Frank Owen,</span> <span class="char-style-override-10" xml:lang="en-US">Tempestuous Journey: Lloyd George, His Life and Times.</span></p>
        </div>
      </div>
    </div>
  </div>
</body>
</html>
