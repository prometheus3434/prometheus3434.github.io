<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-45.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-45.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-4-23"><span>KIRK İKİNCİ BÖLÜM</span></p>

      <p class="arabaslik-orta-copy"><span>Saltanatın Sonu</span></p>

      <p class="paragraf"></p>

      <p class="paragraf">İstanbul’da neler oluyordu bu arada? Barış Konferansı öncesinde, buradaki durum hiç de normal sayılmazdı. Başkent hâlâ İtilaf Devletleri’nin işgali altındaydı. Tevfik Paşa hükümetinin kâğıt üzerinde hâlâ yetkisi vardı. En önemlisi, halife-sultan hâlâ dini başkan sıfatını korumaktaydı. Ancak, bütün imparatorluğundan elinde kalan sadece İstanbul’dan ibaretti. Ülkenin üst yanı, padişahın, başlarını asi diye yasadışı ilan edip, aleyhlerinde fetva çıkararak, ölüm cezasına çarptırdığı Büyük Millet Meclisi Hükümeti’nin denetimi altındaydı. Ne var ki, onun da İstanbul’da henüz hukuki bir durumu yoktu.</p>

      <p class="paragraf">Mustafa Kemal, İstanbul Hükümeti’ni ve saltanat sorunlarının nasıl çözümleneceğini İzmir’deyken de, Ankara’ya döndükten sonra da arkadaşlarıyla uzun uzadıya görüşmüştü. Zamanı gelince saltanatı kaldırmayı çok önceden tasarlamış bulunuyordu. Meclis de onun bu niyetini sezmiş ve telaşlanmaya başlamıştı. İhtilalin dört kurucusu, Mustafa Kemal, Rauf Bey, Ali Fuat ve Refet paşalar, bundan sonra atılacak adımı tartışmak için, yine içki sofrasında sabaha kadar süren bir toplantı yaptılar. Gazi, ihtiyatlı davranarak, onlardan bu sorun üzerindeki görüşlerini teker teker bildirmelerini istedi.</p>

      <p class="paragraf">Rauf Bey, cevabında vicdan, duygu ve gelenek bakımından saltanata ve halifeliğe bağlı olduğunu söyledi. Yalnız, vatan haini gibi davranmış olan ve değiştirilmesi gereken Vahdettin’i tutmadığını belirtti. Refet Paşa, padişahlığın meşruti bir hükümdarlık olmasını uygun görüyordu. Burada hükümdarın rolü sadece, Meclis’e karşı sorumlu bir başbakanın seçmiş olduğu bakanları onaylamak olacaktı. İngiliz sistemini beğenen Rauf Bey’le, ülkede birçok kişi daha bu düşüncedeydiler. Bunlar Ankara Hükümeti’nin İstanbul’a yerleşmesini ve padişahın, istikrarı sağlamak için hükümetin itibari başkanı olmasını ileri sürüyorlardı. Ama, asıl iktidar, İtalya’da Mussolini nasılsa, başbakan olarak Mustafa Kemal’in elinde bulunacaktı. Ali Fuat Paşa’ya düşüncesi sorulunca, Moskova’dan yeni döndüğü için henüz halkın duygularını incelemeye ve böylece somut bir düşünce edinmeye vakit bulamamış olduğunu söyleyerek, kaçamaklı bir yanıt verdi.</p>

      <p class="paragraf">Mustafa Kemal, şimdilik bu konuyu daha fazla zorlayamayacağını anlamıştı. Arkadaşlarına saltanat sorununun henüz söz konusu olmadığını söyledi. Meclis’te de bu yolda bir demeç vererek mebusları yatıştırdı. Yine de, milliyetçilerin İstanbul’da bir temsilcileri olması gerekliydi. Gazi, böylece Doğu Trakya’ya bir askeri vali atamaya karar verdi. Karargâhı geçici olarak İstanbul’da bulunacak olan bu göreve Refet Paşa’yı seçti.</p>

      <p class="paragraf">Bu arada Lozan’da başlayacak olan Barış Konferansı’na da bir baş delege seçmek gerekiyordu. Gazi, İsmet Paşa’yı bu iş için uygun görüyordu. Bununla birlikte, Meclis koridorlarında Rauf Bey’in adı ileri sürülmekteydi. Mebuslar, İsmet Paşa’nın sadece bir asker olduğunu, politikadan anlamadığını ve kurnaz yabancı diplomatlar karşısında başarısızlığa uğrayacağını söylüyorlardı. İsmet Paşa, Lozan’a mutlaka gitmeliydi; ama Rauf Bey’e yardımcı ve askerlik konularında danışman olarak. Gazi, buna karşılık İsmet Paşa’nın akıllılığını, uzak görüşlülüğünü övüyor ve uzun süredir savaş alanında bulunduğu için, bu meziyetlerinin Ankara’da gerektiği gibi değerlendirilmediğini söylüyordu. Örnek olarak: “Şu oturduğum masayı alın,” dedi. “Şimdi içinizden birinden bunu devirmesini istesem, bunu iki türlü ya da üç türlü, bilemediniz dört türlü yaparsınız. Ama İsmet Paşa öylesine akıllıdır ki, masayı sekiz, dokuz, belki de on ayrı biçimde devirir.” Kâzım Karabekir’in adaylığını da, konferansta bulunacak olan Rusların kendisini sevmediği bahanesiyle savuşturdu. En sonunda protokol sorunu da ortaya atıldı. Rauf Bey, başbakandı. Öteki devletler, konferansa dışişleri bakanlarını göndereceklerdi. Türkiye’nin de buna uyması gerekirdi.</p>

      <p class="paragraf">Bu tez, Gazi’nin işine geliyordu. Avrupa’yı iyi tanıyan ve uzlaşma eğiliminde olan Rauf Bey, kendi bildiğini okuyacak, kolay idare edilemeyecekti. Oysa, İsmet Paşa’yı istediği gibi yönetebileceğini biliyordu. Böylece, İsmet Paşa’yı seçtirdi. Yusuf Kemal Bey, yerini ona bırakmak için dışişleri bakanlığından çekildi. İsmet Paşa bir oldubittiyle karşılaşmıştı. Bu görevden korkuyor, kabul etmek istemiyordu. Mebuslar gibi o da, kendi kendini bir diplomat değil, bir asker olarak görüyordu. Öyle uzun uzun görüşmelere girişmek, onun işi değildi. Mudanya Konferansı bile ona ağır gelmişti. Ama, kabul etmemek de elinde değildi. Biraz nazlanacak oldu. Fakat Gazi, bir kere daha, kurmay başkanına emir veren bir komutan rolünü takınarak, önerisinin emir niteliğinde olduğunu kendisine açıkça bildirdi.</p>

      <p class="paragraf">Gazi bundan sonra, Yunanlıların eline geçmesi, Meclis’te büyük üzüntülere ve yakınmalara yol açmış olan Bursa’ya gitti. Keşiş Dağı eteklerindeki bu eski Osmanlı kenti, çevresindeki yanıp yıkılmış köyler, şehirler arasında, her nasılsa sağlam kalabilmişti. Bursalılar, kutlama törenleri arasında, Gazi’nin eski Osmanlı padişahlarının türbelerini de ziyaret edeceğini umuyorlardı. Ama Mustafa Kemal, şimdi sayıları 140.000’e varan ve tarafsız bölgeyi kuşatmış olan kuvvetlerini yeniden düzenlemek tasarısındaydı. Bunu da şöylece yaptı: Gruplardan birini öncülerinin çekilmiş olduğu Çanakkale güneyinde, öbürünü de İzmit Yarımadası karşısında bıraktı, yedeklerini de Bursa’da topladı. Böylece bunlar, barış görüşmeleri kesintiye uğrayacak olursa, kanatlardan herhangi birini kuvvetlendirmek için el altında bulunacaktı.</p>

      <p class="paragraf">İsmet Paşa’yla Fevzi Paşa, Bursa’ya daha önce gelmişlerdi. Milli Müdafaa Vekili Kâzım Karabekir’le Refet Paşa da Gazi ile beraber geldiler. Böylece bütün komutanları yanına toplanmış oldu. Özgürlüklerine kavuşmuş olan Bursalılar, muzaffer paşaları hayran hayran seyrediyorlardı. Ortada bir sevinç havası vardı. Zafer taklarının çabucak kurulduğu caddeler, paşaların otomobilleriyle, kurmay subayların arabalarıyla dolmuştu. Askeri bando marşlar çalıyor; başında kalpağıyla çok şık duran Gazi, bütün bakışları üzerinde topluyordu. Zaferi kutlamak için verilen bir ziyafette, İsmet Paşa’nın Lozan Konferansı’na atandığını bildirdi. Paşa sesini çıkarmadı. Her zamanki gibi gülümsüyordu. Bakışları, sanki orada değilmiş gibi, gölgeli, dalgındı. Mustafa Kemal, yüksek duygularla dolu, parlak bir söylev vererek ondan, “İçimizde en iyi, en kusursuz olanımız; en güvenilerek danışılacak, en inanılarak dayanılacak kimse; arkadaşların en candanı, yurtseverlerin en ateşlisi; yalnız Türklerin değil, şanlarını, şereflerini, namuslarını kurtardığı Müslüman milletlerin de saygısını kazanmış insan,” diye söz etti. Şimdi Türk milletini Avrupa’da o temsil edecekti. Avrupalıların “İsmet Paşa’ya karşı davranışları, milletimize karşı davranışları için bir ölçü olacaktır.” Millet barış istiyordu; fakat zorlanacak olursa, sonuna kadar savaşmayı da bilirdi.</p>

      <p class="paragraf">Gazi, övgülerinden Kâzım Karabekir Paşa’ya pay çıkarmayı unutmadı: Akıllılığı, kahramanlığı, teşkilatçılığı, askerlikteki cesurluğu... Başkaları henüz kararsızken, Kâzım Paşa bir ordu kurmuş, bununla doğu cephelerini güven altına almış, sağlamlaştırmış, Milli Hükümet’in gücünü ilk olarak ortaya koymuştu. Gazi, geçmişi bir daha andı: İlk mücadeleleri; hiçbir şey beklemeden, bir şey ummadan, giriştikleri fedakârlığın çılgınlık olduğunu bile bile kendisine ilk koşan arkadaşlarını; Anadolu’nun kurtarılışı ve haklarını, gücünü, benliğini kavramış bir Türk milletinin doğuşuyla sonuçlanan üç uzun yılı. Şimdi geriye yapılacak işlerin en zoru kalmıştı: Zaferden sonuna kadar yararlanmak.</p>

      <p class="paragraf">Bu yararlanmadan ne anladığını, bir akşam bir sinemada zafer şerefine yapılan büyük bir toplantıda belirtti. Üniformalar giymiş savaş öksüzleri yarınki kuşağı, öğretmenler bugünkü kuşağı simgeliyordu. Paşalar arkasına kocaman bir Türk bayrağı asılmış olan platforma sıralanmışlardı. Gazi’den başka hepsinin üstünde üniformaları vardı. Yalnız o her zamanki gibi şık, başına astragan kalpağını, üzerine de Ankara’daki sivil elbiselerini giymişti.</p>

      <p class="paragraf">Toplantıda kadınlar erkeklerden daha çoktu. Gazi, onlara, “Siz bizim hesabımıza eğitim savaşını kazanın, memlekete bizden fazla hizmet etmiş olursunuz,” dedi. “Sizi bu savaşa çağırıyorum.” Erkeklere de, “Şu andan başlayarak kadınlarımız ülkenin toplumsal yaşamına katılmayacak olurlarsa hiçbir zaman tam anlamıyla gelişemeyiz,” dedi. “Sonuna kadar geri kalır, Batı uygarlığıyla hiçbir şekilde boy ölçüşemeyiz.” Sonra el kol hareketleriyle pekiştirerek sözlerini şöyle bitirdi: “Eğer çağdaş yaşayışa ayak uydurmak, onun yüklediği zorunlulukları kabul etmek istemezseniz, bütün bu yaptıklarımız hiçbir işe yaramayacaktır. Köhne geleneklere sımsıkı yapışıp durursanız, cüzamlılar, paryalar gibi yapayalnız kalırsınız. Kişiliğinizi koruyun; ama Batı’dan da, ileri bir millete gerekli olan şeyleri alın. Yaşayışınızı, bilime ve yeni düşüncelere uydurun. Siz bunu yapamazsanız, günün birinde onlar sizi yutar.”</p>

      <p class="paragraf">Uzun bir alkış koptu. Kadınlar heyecandan ağlıyorlardı. Bu geleceğin ilk belirtisiydi. Gazi, İzmir’in için için yanan küllerine bakarken, Falih Rıfkı’ya bu gelecek için, “Sanıyorlar ki,” demişti. “Artık istediğimi elde ettim, her şey bitti. Oysa asıl bundan sonra bir şeyler yapmaya başlayacağız. Gerçek işimiz şimdi başlıyor.”</p>

      <p class="paragraf">Mustafa Kemal, Fikriye’yi Ankara’dan Bursa’ya getirtmişti. Halide Edip, gelirken onlarla şehir dışında, yolda karşılaştı. Gazi, arabadan inerek Fikriye Hanım’ı Münih’te bir sanatoryuma göndereceğini söyledi. Veremdi. Hastalığı son zamanlarda ilerlemiş, Ankara’daki doktorlar, uzmanlar tarafından bakılmasını gerekli görmüşlerdi. Gidişinin sağlık nedenlerine dayandığı kolayca söylenebilirdi, ama Mustafa Kemal’in kafasında başka nedenler de dolaşıyordu.</p>

      <p class="paragraf">Bu, bağlantıya son vermek için uygun bir durumdu. Fikriye, Gazi’ye yük olmaya başlamıştı. Oysa onun, başkalarının hastalığıyla uğraşmaya tahammülü yoktu. Fikriye Hanım’ın kendisine yapışmasına sinirleniyordu. O, isteklerini bir zaman için karşılamış olan bir kadındı, o kadar. Ancak Mustafa Kemal hiçbir kadına uzun süre bağlanamazdı. Fikriye ise hayatının artık sona ermiş olan bir dönemini temsil ediyordu. Ona, bundan sonraki yaşamı için hiçbir şey veremezdi. Halide Edip, Fikriye’nin Münih’e gönderilmesini uygun bulmakla birlikte, “bu acele gidişte” İzmir’in etkisi olduğunu anlamıştı:</p>

      <p class="arayazi"></p>

      <p class="arayazi"><span class="italik">“</span><span class="italik">‘Veda edebilir miyim?” dediğim zaman Mustafa Kemal Paşa, arkasındaki otomobilin kapısını açtı. Kendisi geri çekildi. Fikriye Hanım, kürklere sarılmış oturuyordu. Ellerimi yakaladı. Kürkünün içinde çok zayıf görünüyordu. Değişmişti. Hasta olduğu anlaşılıyordu. Gülümsemek için güçlük çekiyordu. Bu yüz bir ıstırap maskesiydi.</span></p>

      <p class="arayazi para-style-override-14"><span class="italik">‘Ben Avrupa’da bir sanatoryuma gideceğim. Doktorlar iyi olursun diyorlar.’</span></p>

      <p class="arayazi para-style-override-15"><span class="italik">‘İnşallah Fikriye Hanım. Keşke bu kadar uzatmasaydınız.’</span></p>

      <p class="arayazi para-style-override-15"><span class="italik">‘Ben gitmek istemedim. Fakat, paşa ısrar etti. Bir iki gün İstanbul’da kalacağım.’</span></p>

      <p class="arayazi para-style-override-15"><span class="italik">‘Ondan sonra sanatoryuma değil mi?’</span></p>

      <p class="arayazi para-style-override-15"><span class="italik">‘Birkaç gün de Paris’te kalıp, daha önce kendime giyecek birkaç şey yaptırmak istiyorum.’</span></p>

      <p class="arayazi para-style-override-15"><span class="italik">Zavallı, nasıl bir endişeyle yüzümü inceliyor, Paris modeli giyeceklerle tekrar göze gireceğini umuyordu.</span></p>

      <p class="arayazi para-style-override-15"><span class="italik">O kadar acıdım ki, gözyaşlarımı zor tutabildim. Boynuna sarıldım.</span></p>

      <p class="arayazi para-style-override-16"><span class="italik">‘İyi olacaksınız,’ dediğim zaman, ‘İnşallah,’ diye o da boynuma sarıldı, yanaklarımdan öptü. Ben de veda ederek ayrıldım.”</span></p>

      <p class="paragraf"></p>

      <p class="paragraf">Fikriye Hanım, İstanbul’a Refet Paşa’nın yanında gitti ve böylece, kaderin tuhaf bir cilvesiyle, Mustafa Kemal’in zaferinin İstanbul’da nasıl kutlandığını da gözleriyle gördü. Gazi, Refet Paşa’ya verdiği talimatı isteyerek kesin tutmamıştı. Kuramsal olarak, yetki alanı yalnızca Doğu Trakya’ydı. Gidişinden bir akşam önce, Gazi’den İstanbul’daki tutumu üzerinde daha belirli bir direktif almak istedi. Ama, Bursa’da birkaç gazeteciyle beraber masada oturup konuşan Gazi, onu ahbapça selamlamakla yetinip, üstünkörü bir vaatte bulundu: “Dostum, işin başından beri beraberiz. Aynı şeyleri düşündüğümüzü bilirsin.”</p>

      <p class="paragraf">Refet Paşa’nın İstanbul’da karşılanışı çok gürültülü oldu. Bindiği gemi, Haliç’e yaklaştığı sırada, Boğaz’ın iki yakasından kopan binlerce sandal, çevresini sardı. Hepsi kırmızı-beyaz Türk bayraklarıyla, yeşil Müslüman sancaklarıyla, renkli kurdelelerle donanmıştı. Galata Köprüsü de baştan başa defne dallarıyla bezenmişti. Her evin, her kubbenin, her minarenin üstünde bayraklar dalgalanıyordu. Evlerin dışı halılarla bezenmişti. Bütün caddeler zafer taklarıyla donatılmış, üzerlerine Gazi’nin ve öteki komutanların fotoğraflarıyla, Kurtuluş Savaşı kahramanlarını ve Türk milletinin gücünü, kuvvetini öven yazılar asılmıştı. On binlerce insan, caddeleri doldurmuş, bekliyordu. Köprünün yanındaki büyük meydanda, kadınlar ayrı bir grup halinde toplanmışlardı. İçlerinden çoğu peçesizdi. Evlerin damları, camilerin kubbeleriyle minareleri, hatta limanlardaki gemilerin direkleri bile salkım salkım seyirci doluydu.</p>

      <p class="paragraf">Refet Paşa’nın gemisi yaklaşırken, bir yandan Boğaz ve Haliç’teki bütün gemilerden yükselen sağır edici düdük sesleri, bir yandan kıyıdaki kadın, erkek, çocuk herkesin avazı çıktığı kadar bağırmasından kopan uğultu, havayı parçalayacaktı sanki. Veliaht Abdülmecit Efendi’nin yaveri, vapura gelerek, kendisini karşıladı; efendisinin bu mutlu zafer karşısında sevinç duyduğunu ve Refet Paşa’nın gelişinin Trakya’da adaleti, güvenliği, huzuru sağlayacağını umduğunu bildirdi. Refet Paşa teşekkür için verdiği cevapta, hükümetin halifelik veliahtı bulunduğuna değindi. Karada, aralarında padişah adına, “Hoş geldiniz!” diyen hünkâr yaverinin de bulunduğu bir heyet tarafından karşılandı. Orada anlamlı bir konuşma yaparak, “yüksek halifelik makamına” karşı olan dini bağlılık duygularını belirtti, fakat ne padişahlıktan ne de sultanın kendisinden söz etti. Oradakiler birbirlerini anlamlı anlamlı süzdüler. Yaverin yüzü sararmışa benziyordu.</p>

      <p class="paragraf">Karşılayıcı heyetin öteki üyelerine de aynı şekilde davrandı. Sadrazam Tevfik Paşa’nın hoş geldiniz dileğine teşekkür ederken, bunu sırf ona karşı duyduğu kişisel saygıdan dolayı yaptığını açıkça belirtti, yoksa Anadolu böyle bir hükümetin varlığını tanımıyordu. Daha sonra, dahiliye nazırı adına okunan bir nutka verdiği karşılıkta, candan teşekkürlerini dile getirdi, fakat böyle bir nazır tanımadığını da ekledi.</p>

      <p class="paragraf">Refet Paşa parmaklıktan dışarı çıkınca, halk, polis kordonunu yararak çevresini sardı, otomobiline kadar omuzda taşıdı. Bütün geçtiği yollarda herkes ellerindeki bayrakları ve Gazi’nin defne ve çam dallarıyla çerçevelenmiş resimlerini sallıyordu. Üstü başı tertemiz, canlı, ufak tefek bir adam olan Refet Paşa halkın çoşkun alkışlarıyla duygulandığını gizleyemiyordu. Doğruca Fatih’in türbesine gitti. Burada dua ettikten sonra, toplanmış olan öğrencilere kısa bir söylev vererek, babalarının fedakârlığı yoluyla kazanılan bu zaferin, aslında gençliğin zaferi olduğunu belirtti. Daha büyük bir halk kalabalığına, türbede yatanı öven sözler söyledi. Bu kenti onlara bu büyük Türk komutanı vermişti, ellerinden alınmasına hiçbir Türk izin veremezdi.</p>

      <p class="paragraf">O ana kadar yeraltında çalışmış olan milliyetçi kuruluşlar meydana çıkıp da Milli Ülkü’ye bağlılıklarını sevinç içerisinde ortaya atınca, üç yıldan beri birikmiş olan heyecan büsbütün patlak verdi. Şenlikler günlerce sürdü; Refet Paşa, Ayasofya’daki cuma namazından sonra minbere çıkarak camideki büyük kalabalık karşısında konuştuğu zaman, en yüksek noktaya ermişti. Dinleyenlerden çoğu hıçkırıklarını tutamadılar. Zarif, enerjik, güzel konuşan, her zaman her yerde hazır olan Refet Paşa’ya, bu milli kahraman rolü yakışmıştı. Çevresinde insanlar, üniformasını öpmek, üzerinden hatıra olarak bir şeyler koparıp almak için itişip kakışınca, Refet Paşa bağırmaya başladı: “Beni öldürecekler, parça parça edecekler. Öylesine seviyorlar beni.”</p>

      <p class="paragraf">Trakya’ya gitmek üzere İstanbul’a gelen bir milliyetçi jandarma birliği, sokaklardan geçerken alkışlarla karşılandı. Yabancılarla Levantenler gözden uzak duruyor ve milliyetçilerin bu cakasının bir saman alevi gibi parlayıp söneceğini, sonra her şeyin yine eskisi gibi olacağını düşünerek kendilerini avutuyorlardı. Bu sırada, padişah unutulup gitmişti. Onu tek unutmayan, “Kahrolsun Yıldız’daki alçak herif!” diye bağıran bir öğrenci topluluğuydu. Padişahın Refet Paşa’nın boyuna halk egemenliğinden söz etmesinden, biraz telaşa kapıldığı söyleniyordu.</p>

      <p class="paragraf">Refet Paşa, İtilaf kuvvetleriyle derhal ilişki kurdu. Kısa zamanda, karşılıklı viski içerken, Harington’la ahbaplığa girişti. Artık Mudanya Antlaşması imzalandıktan sonra, İngilizlerin şehir üzerinde eskisi gibi sıkı bir denetimi sürdürmek istemediklerini anlamıştı. Bu tutumdan yararlanarak, milliyetçilerin gücünü belirtecek hiçbir fırsatı kaçırmadı. İşgal kuvvetlerinden nezaketle birtakım isteklerde bulundu; bunların çoğunu da elde etti. İtilaf kuvvetlerinin, daha şiddetli davranışlara giriştiği hallerde bile, tepki göstermediler; hafif protestolarla yetindiler. Subayları, sorun çıkarmamak için emir almıştı. Eskiden o kadar güçlü olan işgal mekanizması, gevşemeye başlıyordu.</p>

      <p class="paragraf">Milliyetçiler, idare alanında da padişah yanlılarını bir yana ittiler. Milli amaca hainlik edenlerden öçlerini alıyorlardı. Dahiliye nazırıyken Mustafa Kemal’i kanundışı ilan eden Ali Kemal, işgal kuvvetlerini destekleyen ve direniş hareketini yeren düşmanca tutumunu daha sonra gazeteci olarak da sürdürmüştü. Milliyetçiler kurban olarak onu seçtiler. Bir akşam, milliyetçi sivil polisler, onu Beyoğlu’nda bir berberde, “Büyük Millet Meclisi adına” tutuklayarak bir motora bindirdiler. Ağzını kapadıktan sonra İtilaf devriyelerinin gözüne çarpmamak için yarı sönmüş ışıklarla yol alarak, artık milli ordunun elinde bulunan İzmit’e götürdüler. Orada, sabahleyin erkenden hükümet konağına getirilerek, sorgusu yapılmak üzere, komutanının karşısına çıkarıldı. Fakat, öğleyin, tekrar hapishaneye götürülürken, peşine takılan büyük bir halk topluluğu, nöbetçileri dağıtarak, Ali Kemal’i linç etti.</p>

      <p class="paragraf">Ali Kemal’in ölümü, Yıldız Sarayı’nda büyük bir telaş uyandırdı. Padişah, İzmir’in kurtuluşundan beri hangi tutumu takınacağına kesin olarak karar veremiyordu. Abdülhamit’in başına gelenler bir türlü aklından çıkmıyor; bir an İstanbul’dan ayrılmayı düşünüyor, arkasından milliyetçilere karşı bir af gösterisinde bulunmayı tasarlıyordu. Artık kendi emrindeki görevliler de çekilip gitmeye başladığı için, Harington’dan koruyucularını artırmasını istemişti.</p>

      <p class="paragraf">Böylece yabancılar tarafından korunmakla hâlâ tahtını kurtaracağı düşüncesiyle, Refet Paşa’yı huzuruna kabul etti. Refet Paşa, karşısında redingot giymiş, yaşlanmış bir adam buldu. Nişanlarını takmamıştı. Yanında, çökmüş imparatorluğun son sembolü gibi, bir tek yaver vardı. Yeni devrin genç generali Refet, üniforması içinde dipdiri, belinde tabancasıyla karşısında durdu. Merasime önem vermeden söze girişti: “Efendimiz,” dedi. “Bugünkü durum daha fazla sürüp gidemez. Türkiye’de, biri Ankara’da, biri İstanbul’da iki hükümet olamaz. Olayların gücüne boyun eğerek hükümetinizi istifaya çağırıp, milletin yararına olmayan bu ikiliğe son vermenizi dilemeye geldim.”</p>

      <p class="paragraf">Vahdettin, vakit kazanmak istedi. İki hükümetin birleşmesini düşünmeye hazır olduğunu ve Ankara’nın dileklerini öğrenmek istediğini söyledi. Refet Paşa, bunun üzerine kendi sorumluluğu altında konuşarak, daha önce Gazi’ye de anlatmış olduğu düşüncelerini padişaha açıkladı. Padişah meşruti bir hükümdar olacak, Meclis’in seçtiği vekilleri atayacak, onları onaylama hakkını elinde tutacak, fakat veto hakkı olmayacaktı. Yine de bu arada, geçmiş bir devrin adamı olan ve artık milleti temsil etmeyen şimdiki nazırları işbaşından uzaklaştırması şarttı.</p>

      <p class="paragraf">Vahdettin kaçamaklı bir yol tuttu. Mademki, bu andan sonra meşruti bir hükümdardı, öyleyse nazırlarını işten uzaklaştırmadan önce onlara danışması gerekirdi. Refet Paşa, padişaha, bir karar verecekse, şu anda vermesini söyledi. Sultan teklifi kabul ediyorsa, Ankara’ya bildirecek ve hükümetin onayını almaya çalışacaktı. Ama Vahdettin kendini yenilmiş saymak istemedi. Hâlâ bir şey oluverecek de tahtını kurtaracakmış gibi bir umuda yapışmış duruyordu. Görüşmeyi burada kesti. Refet Paşa, Gazi’ye, “Padişahın görüşü bizimkinden çok ayrı,” dedi.</p>

      <p class="paragraf">İtilaf Devletleri, tam bu kritik anda yine uygunsuz bir iş yaptılar ve böylece Mustafa Kemal’e, harekete geçmek için beklediği fırsatı vermiş oldular. Hâlâ protokole bağlanıp kalarak, daha önceki konferanslarda olduğu gibi bu kez de Lozan Konferansı’na, hem Türkiye Büyük Millet Meclisi Hükümeti’ni, hem de Babıâli Hükümeti’ni bir arada çağırdılar.</p>

      <p class="paragraf">Mebuslar bunun üzerine fena halde öfkelendiler. Bunu, ülkeyi yabancıların gözünde ikiye bölmek için padişahın yeni bir manevrası gibi gösteren on altı konuşmacı, birbiri arkasından kürsüde söz aldı. Hükümetin cinayetlerini uzun uzun tekrarladılar: İstanbul’un Lozan’a temsilci göndermesi vatana ihanet sayılacaktı. Hariciye vekili olarak ilk kez söz alan İsmet Paşa, bu çifte çağrının Mudanya Antlaşması’na aykırı olduğunu ileri sürdü.</p>

      <p class="paragraf">Saltanatın kaldırılması için psikolojik an gelmiş bulunuyordu. Pratik metotlarını elden bırakmayan Gazi, hemen bir orta çözüm yolu seçti. Padişahlıkla halifelik birbirinden ayrılacaktı. Cismani iktidarı temsil eden birincisi kaldırılacak; ruhani iktidarı temsil eden ikincisi, bırakılacaktı. Bu iktidar, görevi yalnızca dini çerçevede olacak, fakat hiçbir şekilde siyasetle uğraşmayacak bir şehzadeye devredilecekti. “Osmanlı İmparatorluğu’nun yıkıldığını, yeni bir Türkiye Devleti’nin doğduğunu, anayasaya göre, egemenliğin millete ait bulunduğunu bildiren bir önerge hazırladı.”</p>

      <p class="paragraf">Bu çözüm yolunun hem padişahı uzaklaştırmaya, hem de Meclis’teki dinci unsurları yatıştırmaya yeteceği umuluyordu. Ancak bunlar, Mustafa Kemal’in kişisel düşmanlarıyla da birleşerek güçlenince, bağırıp çağırmaya başladılar. Gazi, muhalifleri kendi alanlarında sıkıştırdı. Adliye vekilinin de yardımıyla, İslam tarihi üzerinde iyice bilgi edinerek, halifelikle padişahlığın geçmişte de ayrı olduğunu, şimdi de pekâlâ ayrılabileceğini öne sürdü. Konuşması, Meclis’te bir fırtına kopardı: Vahdettin adı her geçtikçe mebuslar, “Allah kahretsin!” diye bağırıyor, gürültü ediyorlardı. Arkadan, çeşitli öneriler, birleşik olarak toplanan üçlü bir komisyonda görüşüldü; bilgiç bir hoca kürsüye çıkarak kılı kırk yararcasına bitmez tükenmez diller sayıp dökmeye girişti: Gazi, bir köşeye çekilmiş, sabırla dinliyordu. Kendi deyişiyle, “Şeriye Encümeni’ne mensup hoca efendiler, halifeliğin sultanlıktan ayrılamayacağını, bilinen saçmalıklara dayanarak iddia ettiler.”</p>

      <p class="paragraf">Bu işe gerçekçi bir görüş getirmek şarttı. Gazi’nin görüşüne göre sorun, halifeliğin gücünü Meclis’inkiyle bağdaştırabilecek bir formül bulmaktaydı. Kendi taraftarlarının bile kararsız olduklarını görünce, ortak komisyon başkanından söz aldı. Önündeki sıranın üstüne çıktı. Yüksek sesle şunları söyledi:</p>

      <p class="paragraf"></p>

      <p class="arayazi">“Efendim, egemenlik ve sultanlık hiç kimse tarafından hiç kimseye, bilim icabıdır diye, görüşmeyle, tartışmayla verilemez. Egemenlik, sultanlık kuvvetle, kudretle ve zorla alınır. Osmanoğulları, zorla Türk milletinin egemenlik ve sultanlığına el koymuşlardı; bu tasallutlarını altı yüz yıldan beri sürdürmüşlerdi. Şimdi de, Türk milleti bu saldırganların hadlerini bildirerek, egemenlik ve sultanlığını başkaldırarak kendi eline, bilfiil almış bulunuyor. Bu bir olup bittidir. Söz konusu olan; millete sultanlığını, egemenliğini bırakacak mıyız, bırakmayacak mıyız sorunu değildir. Mesele, zaten olup bitmiş bir gerçeği açığa vurmaktan ibarettir. Bu, behemehal olacaktır. Burada toplananlar, Meclis ve herkes meseleyi tabii görürse, düşünceme göre, çok iyi olur. Aksi takdirde, gerçek yine usulü dairesinde, belirtilecektir. Fakat ihtimal bazı kafalar kesilecektir.”<span class="dipnot char-style-override-12" xml:lang="tr-TR"><a class="footnote-link" href="#footnote-225-121" id="footnote-225-121-backlink">121</a></span></p>

      <p class="paragraf"></p>

      <p class="paragraf">Bu, bir şiddet tehdidi demekti. Gazi, arkadan uzun uzadıya birtakım “bilimsel” açıklamalarda bulundu. Bunun üzerine Ankara mebuslarından bir hoca, “Affedersiniz efendim,” dedi. “Biz sorunu başka bir görüş açısından düşünüyorduk; açıklamanız bizi aydınlatmış oldu.”<span class="dipnot char-style-override-12" xml:lang="tr-TR"><a class="footnote-link" href="#footnote-225-122" id="footnote-225-122-backlink">122</a></span></p>

      <p class="paragraf">Mustafa Kemal böylece, politika alanındaki taktiğine uygun olarak, inandırma ve korkutmayı birleştirmekle davayı ortak komisyonda çözüme bağladı. Şimdi Meclis’e verilen kanun tasarısı iki maddeden ibaretti. Birincisi, tek kişi egemenliğine dayanan İstanbul’daki hükümet biçiminin –İngilizlerin şehri işgal ettiği– 16 Mart 1920 tarihinde sona erdiğini bildiriyordu. İkincisiyse, halifeliğin her ne kadar Osmanlı İmparatorluğu’na ait ise de, Türk Devleti’nin malı olduğunu ve Meclis’in “Osmanlı hanedanı içinden bilgi ve karakter bakımından en uygun görünen kimseyi” halife olarak seçeceğini ilan ediyor; İslam tarihinde ilk olarak cismani ve ruhani iktidarı kanun yoluyla birbirinden ayırıyordu.</p>

      <p class="paragraf">Gazi, ad okunarak yoklama teklifine karşı çıkarak, “Buna hacet yoktur, memleket ve milletin bağımsızlığını sonuna kadar koruyacak temel ilkeleri Yüksek Meclis’in oybirliğiyle onaylayacağını sanırım,” dedi. Başkan, kanunu oya sundu, oybirliğiyle kabul edildiğini söyledi. Yalnız menfi bir ses işitildi: “Ben muhalifim!” Bu ses, “Söz yok!” sedalarıyla boğuldu.” Toplantı, artık Arapça değil, Türkçe okunan dualarla sona erdi.</p>

      <p class="paragraf">Mustafa Kemal, “İşte efendiler,” diyordu. “Osmanlı saltanatının çöküş ve yıkılış töreninin son safhası böyle geçmiştir.”</p>

      <p class="paragraf">Meclis’in aldığı karar İstanbul’a ulaşır ulaşmaz, Refet Paşa, İtilaf yüksek komiserlerine, Babıâli Hükümeti’ni Türkiye Büyük Millet Meclisi adına devraldığını bildirdi. Tevfik Paşa, 4 Kasım 1922’de Yıldız Sarayı’nda, padişaha Osmanlı İmparatorluğu’nun son hükümetinin makam mühürlerini teslim etti. İtilaf kuvvetleri Türkiye’nin içişlerinde tarafsızlıklarını bildirdiler. Kentin yetkilileri, geçici olarak “Saltanatı Milliye” diye nitelendirilen rejimi tanıyarak Refet Paşa’yı ziyaret ettiler ve Ankara’nın emri altına girdiler. İstanbul’da bir kez daha, “Yaşasın Saltanatı Milliye! Yaşasın Meclis!” diye bağırılarak şenlikler yapıldı.</p>

      <p class="paragraf">Bu sırada sultan, çevresindekilerden çoğunun kaçıp gitmiş olduğu yerde hâlâ oturmaktaydı. Padişahın yerinden zorla atılmasının halkta uyandıra­cağı tepkiyi hesaba katan Gazi, beklemeyi daha uygun görüyordu. Vahdettin, Rumbold’u çağırtarak uzun ve sıkıntılı bir görüşme yaptı. Kendisine güven verilmesini istedi, ama boş yere. Rumbold ona, İngilizlerin artık Ankara Hükümeti’nden başka kimseyle görüşemeyeceklerini bildirdi. Bunun dışında bütün verebildiği söz, padişah, ani bir tehlike karşısında tahtını bırakmak ya da bırakmadan çekilip gitmek isterse, kişisel güvenliğinin sağlanacağı oldu. Rumbold, biraz sonra Lozan’a gitti. Gitmeden önce Harington’a, padişahın hayatından sorumlu olacağını söyledi. Eğer durum daha ciddileşirse, padişah, bağlılığına güvendiği mızıkacıbaşısıyla Harington’a haber yollayacaktı.</p>

      <p class="paragraf">Vahdettin, hâlâ kaderinden kurtulmaya çalışarak, mabeyincisini Refet Paşa’ya gönderdi ve Gazi ile hemen görüşmek istediğini bildirdi. Ankara’dan gelecek bir temsilciyi kabul etmeye hazırdı, Gazi’ye bunu mektup ya da telgrafla açık olarak bildirecekti. Mustafa Kemal ve Rauf Bey ondan yazmasını istediler. Fakat hiçbir mektup gelmedi; Refet Paşa da padişahın yakında kaçmak niyetinde olduğunu anladı. Bunun üzerine sultanın deniz yaverini, yaptıklarını gözlemekle görevlendirdi. Yaver yakalanır da görevinden atılacak olursa, ona başka bir iş bulmaya söz verdi.</p>

      <p class="paragraf">Padişah, 10 Kasım’da, sanki bir şey olmamış gibi, cuma selamlığında bulundu. Arabasının içine büzülerek, saraydan çıktı. Üzerinde sadece bir subay üniforması, başında da bir kalpak vardı. Nişanlarını takmamıştı. Yüzü berbattı. Rengi, padişah değil de gölgesi denecek kadar solmuştu. Arkasından yalnız siyahi haremağalarıyla birkaç yaveri geliyordu, başka kimsecikleri yoktu; ne ulema, ne paşalar, ne de, hükümet kalmadığına göre, nazırlar. Gören, bir cenaze alayı sanırdı. Küçük kafile camiye gelince, müezzin ezanını okudu. Ama artık yüce ve muzaffer padişahla büyük hanedan adına değil, sadece müminlerin başı ve halife adına. Son padişah, bir makine gibi ruhsuz ve cansız, arabasından indi ve son selamlık resmi için camiye girdi.</p>

      <p class="paragraf">Az sonra mızıkacıbaşı, Harington’a giderek sultanın kendisini tehlikede gördüğünü ve İngilizlerden onu hemen alıp götürmelerini istediğini söyledi. Harington, padişahtan doğrudan doğruya bir dilek olmadan harekete geçmek istemedi ve elinden yazılı bir kâğıt aldı. Şimdi, kendi söylediği gibi, “son padişahı sarayından canlı olarak çıkarmak” sorunuyla karşı karşıya kalmıştı. Bu da, saray iyice korunma altında ve milliyetçi ajanların göz hapsinde bulunduğu için kolay bir iş değildi. Harington, emrindeki subaylardan yalnız birkaçına açılarak, buna göre bir plan kurdu.</p>

      <p class="paragraf">Padişah, aldığı talimata uyarak, maiyetindekilere, o geceyi Merasim Köşkü’nde geçirmek istediğini söyledi. Bu köşk, bahçenin uzak bir ucunda, İngiliz barakalarının bulunduğu alana giren Malta Kapısı’nın yanı başındaydı. Bu istek, hiçbir kuşku uyandırmamıştı. Oğlu ve kendisiyle birlikte gidecek olanlar gelip köşkte padişaha katıldılar: Başmabeyincisi, mızıkacıbaşısı, doktoru, iki sadık kâtibi, bir uşak, bir berber, iki de haremağası; hepsi dokuz kişiydi. Vahdettin bütün gece, çevresindeki yaldızlı pirinç masalar üzerinde tabancalarla mücevherlerinin, kıymetli taşlarının ve daha başka değerli eşyalarının sandıklara yerleştirilmesini, başlarında durarak, bekledi. Eşyalar arasında, Sultan Selim’e ait som altından küçük bir masa da vardı.</p>

      <p class="paragraf">Küçük grup sabahın altısında köşkten çıktı. Kapıyı bir haremağası açtı. Dışarıda, üzerlerinde Kızılhaç işareti olan iki İngiliz cankurtaranı bekliyordu. Yakındaki geçit alanında da bir İngiliz müfrezesi talim yapıyordu. Arabalara binmeleri için merdiven konulmuştu. Bardaktan boşanırcasına bir yağmur yağıyordu. Sultanın şemsiyesi kapıya takıldı. Ama en sonunda kimseye görünmeden yola çıktılar. Harington, Tarabya’daki evinde sabah kahvaltısında jambonlu yumurtasını yerken yağmura bakıyor ve erlerin, böyle bir havada geçit yaptırmaya kalkan subaylarına deli diyeceklerini düşünüyordu. Sultanla buluşacağı Tophane’deki tersaneye giderken, oraya buraya yerleştirmiş olduğu subayların yağmur altında umursamazlıkla gezindiklerini gördü. Rıhtımda, Rumbold gittikten sonra elçilik maslahatgüzarlığına geçen Nevile Henderson’la buluştu. Biraz sonra ikinci cankurtaran geldi, ancak birkaç dakika önce kalkmış olmasına rağmen, birincisi ortada yoktu. İki İngiliz, merakla saatlerine baktılar. Acaba bir aksilik mi çıkmıştı?</p>

      <p class="paragraf">Aksilik pek önemli değildi. Padişahın bindiği cankurtaranın lastiği patlamış, hemen değiştirilmesi gerekmişti. Ama, çok geçmeden geldi. Harington ve Henderson, sultanı selamladıktan sonra, deniz kuvvetlerinin bir motoruna bindirdiler. Motor onları, İngiliz <span class="italik">Malaya</span> zırhlısına götürdü. Yolda, General Harington, padişah belki bu tarihi olayın hatırası olarak sigara tabakasını hediye verir diye bir umuda düştü. Vahdettin bunun yerine, kendisine, geride kalan beş karısını emanet etti ve arkadan gönderilmelerini istedi. Sonra savaş gemisinin merdivenlerini tırmanmaya başladı.</p>

      <p class="paragraf">Gemiye çıkınca Harington, padişaha artık İngiliz toprağında ve güvenlikte olduğunu söyledi ve nereye gitmek istediğini sordu. Vahdettin’in özellikle gitmek istediği bir yer yoktu; Malta adı ileri sürülünce kabul etti. Doktoruna, karıları ve kızları için bir mesaj yazdırttı; bunu haremağalarından biri götürecekti. Doktor sinirinden, yazarken bir yanlış yapmıştı. Padişah yalnız o anda soğukkanlılığını elden kaçırdı. Öfkeyle doktora dönerek, asıl kendi hakkıyken, maiyetindekilerin şaşkınlığa kapılmasını yüzüne vurdu.</p>

      <p class="paragraf">Resmi vedalaşmalar bittikten sonra <span class="italik">Malaya</span> gemisi, Sarayburnu’nu dönerek Marmara’ya açıldı. Henderson, elçiliğe dönünce, Rumbold’a yazmış olduğu mektuba bir not ekledi: “Her şey yolunda, Zatı şahane 8.45’te <span class="italik">Malaya</span>’daydı. Bütün iş bir aksilik çıkmadan başarıldı. Gittiği için memnunum.”</p>

      <p class="paragraf">Gerçekten de bu iş, kimse karışmadan ve görünüşe göre Türklerden habersiz olup bitmişti. Refet Paşa, padişahın kaçışının yakın olduğunu sezinlemişti. Babıâli’deki yatağında, ajanı deniz yaverinin raporunu beklerken; gözüne uyku girmemişti. Güneş doğduktan biraz sonra yaver, telaş içinde, saçı başı karışık, ayaklarında terlikler, odadan içeri daldı. “Sultan kaçtı,” diye haber verdi. Köşkün penceresinden, onun İngiliz askerleri eşliğinde bir cankurtarana bindiğini görmüştü. Daha önce bunu belli eden hiçbir belirti olmamıştı. Vahdettin, Merasim Köşkü’nde gecelemekle, uyguladığı hilenin başarıya ulaşmasını sağlamıştı.</p>

      <p class="paragraf">Yaver, suçluluk ve korku nöbeti içinde saraydan dışarı fırlamış, ayağında terliklerle bir buçuk kilometre koşmuş; sonra bir araba bularak, geri kalan dört kilometrelik yolu, yağmur ve çamurun izin verdiği kadar hızla alarak Babıâli’ye gelmişti. Şimdi kendisi ne olacaktı? Verilen görevi yapamamıştı. Sinir bunalımı içerisinde Refet Paşa’nın insafına sığınıyordu.</p>

      <p class="paragraf">Refet Paşa, omzunu okşayarak onu yatıştırdı: “Haydi git uyu, ben de uyuyacağım.” Yatmadan önce Gazi’ye bir telgraf çekerek, Vahdettin’in gittiğini bildirdi. Birkaç saat sonra uyandığı vakit, gelen cevabı verdiler. Sultanın kaçışından kimin sorumlu olduğu soruluyordu. Elinden gelse, “Ben!” diyecekti. Bunun yerine, “Hiç kimse,” diye cevap verdi. Bu, iyi bir çözüm olmuştu. Milliyetçiler, padişahı tutuklayıp sürgüne göndermek gibi çirkin bir durumdan kurtulmuşlardı. Kendi isteği ve kâfirlerin yardımıyla kaçmış, haksızlığa uğramış biri gibi görünecek yerde, bütün İslam âleminin hakaretine uğramak durumuna düşmüştü.</p>

      <p class="paragraf">Refet Paşa bundan sonra, aldığı talimat üzerine, sultanın amcazadesi Veliaht Abdülmecit Efendi’yi ziyaret ederek, Büyük Millet Meclisi’nin koşullarına uygun olarak halifeliği kabul etmesini diledi. Abdülmecit elli dört yaşında, sağlıklı ve aydın bir adamdı. Liberal düşüncelerinden dolayı Abdülhamit tarafından politikadan uzak tutulduğu için, boş vakitlerinde kendini sanata vermiş, sarayın bahçelerini düzenleyip güzelleştirmiş, musikide usta olmuş; bir tablosu, Abdülhamit’in ölümünden sonra, Paris Sergisi’nde sergilenecek kadar resim yapmayı da başarmıştı.<span class="dipnot char-style-override-12" xml:lang="tr-TR"><a class="footnote-link" href="#footnote-225-123" id="footnote-225-123-backlink">123</a></span> Koyu bir Müslüman olmasına karşın, çağdaş düşünüşlü bir adamdı. Milliyetçilere karşı da sempati göstermişti. Şimdi, kendisini, Meclis’in kararlarına uymakla yükümlü tutan bir belgeyi imzalayarak halife oluyordu.</p>

      <p class="paragraf">Ertesi gün mebuslar gizli oturumda toplandılar. Rauf Bey, Vahdettin’in Müslüman dünyasına karşı yaptığı çeşitli hainlikleri anlattı ve mebuslardan yeryüzünde Peygamber’i temsil edecek yeni birisini seçmelerini istedi. Ulemadan hatırı sayılır biri kendisini destekledi. Önce, tahtından çekilmemiş olan padişah sorunu halledildi. Arkadan, halifelik için Abdülmecit’in adaylığı ileri sürüldü.</p>

      <p class="paragraf">Hocalar gayrete gelmiş, halifenin gücü ve görevleri üzerindeki görüşlerini can sıkacak kadar uzun boylu sayıp dökmeye başlamışlardı. Gazi, onları bir süre kendi aralarında çekişmeye bıraktı, sonra iyice bir yola getirdi. Onlara bunun gayet kolay bir sorun olduğunu anlattı. Bazı konuşmacıların üzerinde durduğu gibi, İslam âlemini değil, sadece Türk milletini ilgilendirmektedir. Milletin bütün olarak elinde bulundurduğu egemenlik de, halifenin karışabileceği bir şey değildir. Bütün istenilen şey, kaçak halifenin indirilmesi ve yerine yeni bir dini önderin seçilmesidir. Böylece en sonunda, Abdülmecit’in halifeliği çoğunlukla onaylandı.</p>

      <p class="paragraf">Halife, bağlı olduğu koşulları bir bildiriyle İslam âlemine açıklayacaktı. Ancak, bunun da hükümetin onayından geçmesi gerekiyordu. İçinde siyasete değinen hiçbir şey bulunmayacak, yalnız Meclis tarafından halife seçilmekten duyduğu mutluluğu bildirecek ve Vahdettin’in davranışını yerecekti.</p>

      <p class="paragraf">Abdülmecit’in halifelik töreni bir cuma günü yapıldı. Milliyetçiler, törenin kısa sürmesine özen gösterdiler. Abdülmecit, Fatih’in giydiği geleneksel sarık ve cüppe yerine, redingot ve fes giymişti. Topkapı Sarayı’nda bir Meclis heyeti tarafından karşılandı ve kendisine, üzerine görevinin koşulları yazılmış bir parşömen verildi. Karşılıklı söylevlerden sonra, Peygamber’in kutsal emanetlerinin bekçiliğini üzerine aldı. Yalnız, cismani iktidarın sembolü olan kılıç kendisine verilmedi.</p>

      <p class="paragraf">Yeni halife, sonra yanında Refet Paşa ile birlikte Fatih Camii’ne gitti. Törene katılan araba konvoyunun uzunluğu, padişahın tahta çıkış törenlerini hatırlatıyordu. Bu da bazı radikal görüşlü mebusların hoşuna gitmedi. İlk selamlık namazı, Fatih Camii’nde kılındı. Önce, bando yeni İstiklal Marşı’nı çaldı. Arkadan, Türkçe hutbe okundu. Son olarak da, halife, Büyük Millet Meclisi’ne bir teşekkür telgrafı gönderdi. Bu telgraf, bazı tutucu mebusların ısrarı üzerine ayakta okundu.</p>

      <p class="paragraf">Düşük Padişah Vahdettin ise bir süre villaya yerleşti. Rumbold’un yaptığı son görüşmeden sonra, İngiliz Elçiliği, sultanın paralarıyla kıymetli eşyalarının dışarıya gönderilmesine aracılık etmişti. Böylece, yaşamasına bol bol yetecek parası oldu. Gidişinden bir ay sonra haremağalarından biri, eşleriyle ailesini alıp götürmek için İstanbul’a geldi.</p>

      <p class="paragraf">Osmanlı İmparatorluğu’nun yıkılışı ve çöküşünün son perdesi de böyle kapandı.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-121-backlink" id="footnote-225-121">121</a> <span xml:lang="en-US">Gazi Mustafa Kemal,</span> <span class="char-style-override-10" xml:lang="en-US">Nutuk.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-122-backlink" id="footnote-225-122">122</a> <span xml:lang="en-US">Hoca Mustafa Efendi (Gazi Mustafa Kemal,</span> <span class="char-style-override-10" xml:lang="en-US">Nutuk</span><span class="italik char-style-override-11" style="font-size:1.33em;" xml:lang="en-US">).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-123-backlink" id="footnote-225-123">123</a> <span xml:lang="en-US">Sonradan Refet Paşa’nın da bir portresini yaparak kendisine hediye etmiştir.</span></p>
        </div>
      </div>
    </div>
  </div>
</body>
</html>
