<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-33.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-33.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-4-11"><span>OTUZUNCU BÖLÜM</span></p>

      <p class="arabaslik-orta-copy"><span>Türk-Sovyet Antlaşması</span></p>

      <p class="paragraf"></p>

      <p class="paragraf">“Köprüyü geçinceye kadar ayıya dayı demeli.” Bu, ünlü bir Türk atasözüdür. Deli Petro’dan ve onun genişleme siyasetinden bu yana, her kuşak, bir Türk-Rus savaşına tanık olmuştur. Şimdi, Batı tehdidi altındaki Kemalistlerle Bolşevikler de, tarihlerinin bu dönüm noktasında birbirlerine yaklaşmak için, ihtiyatlı adımlarla, bazı köprülerden geçmek zorundaydılar. Mustafa Kemal de, Anadolu’ya ayak bastığından beri, sırf İtilaf Devletleri’ne karşı koz olarak kullanmak için bile olsa, Sovyetler’le bir anlaşmayı ciddi şekilde düşünmeye başlamıştı.</p>

      <p class="paragraf">Ruslar, Türk Devrimi’ne karşı ilk başta olumlu bir tepki göstermişlerdi. Bunu resmen kendi devrimlerinin bir benzeri ve “Müslüman dünyasına yayılışı” şeklinde yorumlamışlar; <span class="italik">İzvestiya</span> da “Asya’da ilk Sovyet ihtilali” diye müjdelemişti. Birbiri ardından Denikin ve Vrangel ordularıyla Avrupa müdahalesinin tehdidi altında bulunan Bolşevikler için Türkiye’nin stratejik bakımdan önemi büyüktü. İtilaf Devletleri, Türkleri olduğu kadar Rusları da ilgilendiren Kafkasya bölgesine, iki taraf arasında bir mendirek gibi kendi birliklerini yerleştirmiş bulunuyorlardı. Devrimci bir Türkiye, Rusların açık olan yanlarını koruyabilirdi.</p>

      <p class="paragraf">Sivas Kongresi’nden sonra Mustafa Kemal, Sovyet Rusya’ya gayriresmi bir temsilcinin gönderilmesini ve Sovyetler’den para ve silah yardımı alma olanaklarının araştırılmasını uygun görmüştü. Bu iş için eski İttihatçılardan, Enver Paşa’nın amcası Halil Paşa seçildi. Bir parça da onun çabasıyla, 1920 yılının ilk aylarında, Anadolu’ya, Ruslardan, az da olsa bir yardım gelmeye başladı.</p>

      <p class="paragraf">Ancak İngilizler, 1920 baharında giriştikleri saldırı hareketiyle, Mustafa Kemal’in Sovyetler’e ilk olarak resmi ve ciddi görüşme teklifinde bulunmasına yol açmış oldular. İstanbul’un işgali, Sevr Antlaşması koşullarının açığa vurulması ve bunun doğurduğu savaş, Sovyetler’den bir an önce yardım almayı gerektiriyordu.</p>

      <p class="paragraf">Kâzım Karabekir Paşa başkanlığındaki bir heyetin, Bakû’ya gönderilmesi olumsuz bir şekilde sonuçlanmıştı. Büyük Millet Meclisi’nin kurulmuş olması Mustafa Kemal’e, Moskova’ya resmi bir diplomatik heyet göndermek gibi daha kesin bir adım atma fırsatını verdi. Bu heyete, Hariciye Vekili Bekir Sami başkanlık ediyordu. Bekir Sami, Çerkez soyundandı. Babası da, Rus ordusunda generalken, çarlık rejimiyle bozuşmuş ve Türkiye’ye sığınmıştı. Mustafa Kemal ayrıca Lenin’e bir mesaj yollayarak, diplomatik ilişkilerin kurulmasını önermiş ve emperyalizme karşı mücadelesinde, Türkiye’ye yardım edilmesini istemişti.</p>

      <p class="paragraf">Bir süre sonra, Çiçerin’in imzasıyla bir cevap geldi. Çiçerin bu mektubunda, Misakımilli’yi tanıdıklarını ve Millet Meclisi’nce “emperyalist hükümetlere karşı Türkiye’nin giriştiği askeri harekâtla Sovyetler’in çabalarının birleştirilmesi” yolunda alınan kararı kabul ettiklerini bildiriyor; diplomatik ilişkilerin ve konsoloslukların hemen kurulmasını öneriyordu. Toprak konusunda iki tarafı da ilgilendiren bölgelerde bir referandum yapılmasını ve Türkiye ile Ermenistan ve İran arasındaki sınır sorunlarının çözümünde Rusya’nın aracılıkta bulunmasını da ileri sürüyordu. Bu önerileri, ilke olarak kabul eden Mustafa Kemal, bir karşı öneride bulunarak, doğudaki Türk vilayetlerini Ermenilerden geri almak için girişilecek askeri harekâta karşılık, Rusya’nın Azerbaycan üzerindeki haklarını tanıyacağını bildirdi. Sonuç olarak, “ortak mücadele uğruna kuvvetlerin düzenlenmesi için para ve silah yardımı” istedi.</p>

      <p class="paragraf">Bu arada, Kâzım Karabekir’in Ermeni işgalindeki bölgelere karşı sabırsızlıkla girişmek istediği, Mustafa Kemal’in de haziran sonunda başlamasını uygun gördüğü harekât, bu karşılıklı pazarlık yüzünden geri bırakılmıştı. Böylece yine bir süre daha bir şey yapmadan beklemek zorunda kalan Karabekir Paşa gittikçe sabırsızlanıyor, sinirleniyor ve şimdi mevcudunu on yedi alaya yükselttiği çocuk ordusuyla kendini avutuyordu. Moralleri bozulmasın diye, işsiz duran askerleri arasında çiçek düzenleme yarışları yapıyor, onları yemek masalarını türlü renkte çiçek buketleriyle süslemeye teşvik ediyordu. “Çiçeklerle uğraşmak insanlar üzerinde çok iyi etki yapar, özellikle sert ve sinirli olanları yatıştırmaya yarar,” diyordu.</p>

      <p class="paragraf">Böyle bir kenarda kalmış olmak Kâzım Paşa’nın sinirlerini germişti. Şimdi boyuna Mustafa Kemal’in ülkeyi yönetişini eleştiren sayısız telgraflar çekiyordu. Aslında zaman Mustafa Kemal’in lehine işliyordu ama, Kâzım Paşa bunu anlayamıyordu. O, Erzurum’da ordusunun böyle iş görmez durumda bırakılmasına ateş püskürürken, Yüksek Konsey Paris’te şehrin ve vilayetin, “özgür ve bağımsız bir devlet” kurmaları için Ermenilere verilip verilmeyeceğini tartışıyordu. Ancak, bu bağışı askeri bir hareketle desteklemeye hazır olmadıkları da ortaya çıkmıştı. Başkan Wilson’dan Ermenistan sınırlarının saptanmasında hakem olması rica edildi. Ancak onun neden sonra bildirdiği kararın artık gerçekle hiçbir ilgisi kalmamıştı. Kemalistlerle Bolşevikler, el ele, bundan böyle Asya haritası üzerinde bağımsız Ermenistan diye bir yer olmayacağını çoktan kararlaştırmış bulunuyorlardı.</p>

      <p class="paragraf">Türk siyasi heyeti, Karadeniz’de ve Rusların savaş ve ihtilal yüzünden bozulmuş demiryollarında yetmiş günlük dolambaçlı bir yolculuktan sonra, temmuzda Moskova’ya varmıştı. Biraz da bu yolculuğun güçlüğünden ve işlerini bozduğundan yakınarak, Anadolu’ya silah gönderilmesi için derhal, “bağımsız” Gürcistan ve Ermenistan cumhuriyetlerinden geçit verilmesini istediler. Sözlerine, buraya sadece yardım almak için değil, bir ittifak anlaşması yapmak için gelmiş olduklarını da eklediler. Ruslar işi savsaklıyor, kaçamaklı cevap veriyorlardı. Çiçerin’e bakılırsa, Ruslar, Türkiye’nin savunmasına yardıma kararlıydılar; ancak, şu sırada, bir yandan Vrangel ordusunun, bir yandan da Polonya’da İtilaf Devletleri’nin yarattıkları tehlike kesin bir anlaşmaya varmayı geciktirebilirdi. Çok geçmeden Rusların, Türkiye’ye yardımı, Türk topraklarından bir parçasının Ermenistan’a verilmesi için pazarlık konusu yaptıkları açıkça anlaşıldı. Tabii sonradan bu toprakları kendilerine mal etmek niyetindeydiler.</p>

      <p class="paragraf">Heyet, Lenin tarafından birkaç haftalık bir gecikmeyle kabul edildi. Lenin, ulaşım yollarının açılması ve genellikle Türkiye’ye yardım konusunda daha anlayışlı davrandı. Ancak, Rusya’nın Ermenistan ve Gürcistan üzerinde yakın gelecekteki niyetlerini de gizlemedi. Türkler, Sovyet Rusya’nın, eski çarlık siyasetini, bu sefer savaşla değil de barışçı yollardan sürdürmek istediğini anlamışlardı. Bekir Sami Bey, Ankara’ya gönderdiği bir raporda, Rusların her an için Ermenistan hükümetini devirebileceklerini bildirdi. Bu yüzden Anadolu’dan girişilecek harekâta hemen başlanmalıydı.</p>

      <p class="paragraf">Mustafa Kemal, bunun üzerine, Meclis’te bir açıklama yaptı. Kendi görüşüne göre, bugünkü Rus siyaseti, İslam âlemini iyi niyetleriyle kandırarak Türk etki alanının yayılmasını engellemek, Batı’ya karşı Türk devrimini kendi eseriymiş gibi göstermek ve sonunda komünizmi Türkiye’ye yerleştirerek uydu devlet durumuna getirmek amacını güdüyordu.</p>

      <p class="paragraf">Öte yandan, hem Batı’dan, hem de Müslüman devletlerdeki Bolşevik düşmanlığından çekinen Ruslar, Türklerle iyi geçinmek zorundaydılar. Bu bakımdan, eninde sonunda bir anlaşmaya yanaşacaklardı. Mustafa Kemal, bir tek kuruş ve bir tanecik mermi şeklinde de olsa, yardımın hemen başlaması ve Karadeniz yolundan gönderilmesi gerektiğini bildirdi. Ruslar, bol cephane yardımı yapacak durumda olmasalar bile, hiç olmazsa verecek altınları vardı. Bundan başka “Moskova razı olsa da, olmasa da” Ermenistan’a karşı kesin bir harekete girişmek şarttı.</p>

      <p class="paragraf">Bu arada Ruslar, Müslüman komşularına bir yandan yaranıp bir yandan da gözdağı vermek niyetiyle, Doğu devletlerini eylül ayında Bakû’da bir kongreye çağırmışlardı. Mustafa Kemal buraya kalabalık bir heyet gönderdi. Ruslar da, eskiden Enver Paşa’nın yaptığı gibi, Hindistan sınırlarına kadar uzanan bir Müslüman birliği düşüncesini koz olarak kullanmaktaydılar. Enver Paşa da doğal olarak bu işte bir rol oynamaya can atıyordu. Almanya’dan, Cemal Paşa ile birlikte Moskova’ya geçmişti. Enver, boyunun kısalığını örtmek için başına giydiği upuzun siyah bir fesle, Moskova sokaklarında ve hükümet dairelerinde dikkati çekiyordu. Bakû’da, çoğu Rusya’ya pek güvenmemekle birlikte, ondan bir şeyler koparmak isteğinde olan Müslüman liderler arasında Enver de vardı.</p>

      <p class="paragraf">Enver Paşa, daha önceden Mustafa Kemal’le mektuplaşmaya girişmiş, kendisine “İslam dünyasını örgütlemek ve ülkemizi kurtarmak için” çalışmaya başlamış olduğunu bildirmişti. Bol bol “ben” kelimesini kullanarak, Mustafa Kemal’e Sovyet liderleriyle içli dışlı olduğu izlenimini vermek istiyordu. Yalnız silah değil, asker yardımı da sağlayabilecekti. “Buraya gelen arkadaşlardan birtakım zorluklarla karşılaştığını öğrenmiş bulunuyorum,” diyordu. “Bunu zaten tahmin etmiştim.” Bununla birlikte Ruslardan alınacak yardımın pek önemli olacağını sanmıyor; akıl öğretircesine, “Onun için, sen ülkedeki anlaşmazlıkları yatıştırmaya çalışsan daha iyi edersin,” diyordu.</p>

      <p class="paragraf">Mustafa Kemal, bu mektuplara oldukça nazik cevap verdi. Bazı işler için Enver Paşa’dan yararlanabilirdi. Şimdiye kadar olduğu gibi, hilafet adına hareket ederek, hem İngilizleri yenmek, hem de Ruslara karşı bir denge sağlamak için İslam âleminden yararlanmayı düşünüyordu. Bu bakımdan, Enver Paşa’nın Doğu’daki çeşitli milliyetçilik hareketlerini birleştirmek yolundaki düşüncesini uygun bulmuştu. Ancak, ona, Rusya’nın şüphesini uyandırmaktan başka bir şeye yaramayacak olan bir Panislamizm macerasına atılmaktan kesin olarak kaçınmasını önerdi.</p>

      <p class="paragraf">Mustafa Kemal, Cemal Paşa’nın mektubuna da aynı terimlerle, ama biraz daha teklifsiz bir tonla cevap vermişti. İkisine de Moskova ile varılacak anlaşmanın daha fazla gecikmeyeceğini umduğunu bildiriyordu. Gerçekten Moskova’da bir dostluk anlaşması parafe edildi. Yusuf Kemal Bey, bunu alarak Türkiye’ye döndü.<span class="dipnot char-style-override-12" xml:lang="tr-TR"><a class="footnote-link" href="#footnote-225-80" id="footnote-225-80-backlink">80</a></span> Moskova’dan ayrılırken bindiği trene, bir milyon altın ruble ile (ki bunun çoğu Ankara’daki memur maaşlarının ödenmesine harcanacaktı) yardımın sembolik nitelikte ilk taksiti olarak silah, cephane ve donanım yüklenmişti. Bunlar Karadeniz’den motorlarla Türkiye’ye taşınacaktı.</p>

      <p class="paragraf">Ne var ki, birkaç gün sonra Çiçerin, Bekir Sami Bey’le konuşurken sınır meselesini ortaya atarak, Van ve Bitlis vilayetlerinin Ermenistan’a verilmesini istedi. “Türkiye’ye yapılacak yardım, bu ilkenin kabulüne bağlıdır,” diyordu. Mustafa Kemal bunu duyunca, kaybedecek vakit olmadığını anladı. Çiçerin’in önerilerini kesin olarak geri çevirdikten sonra orduya Ermenistan üzerine yürüme emrini verdi.</p>

      <p class="paragraf">Böylece, Kâzım Karabekir’in sabrını taşıran uzun bekleyişin sonu gelmişti. Saldırısının amacı, 1877 savaşında Ruslara bırakılıp 1918’de Enver Paşa tarafından geri alınmış, fakat mütarekede İtilaf Devletleri’nin zoruyla yine kaybedilmiş olan Türkiye’nin “Ermeni” vilayetlerini; Kars, Ardahan ve Batum’u tekrar ele geçirmekti.</p>

      <p class="paragraf">Karabekir, ordusuyla 20 Eylül’de saldırıya geçerek Sarıkamış’ı zapt etti. Biraz moladan sonra Kars’a yürüdü ve orayı da bir direnmeyle karşılaşmaksızın aldı. Ermeni-Rus komutanı bu sırada uykudaydı. Yaveri, düşman şehre girip de karargâhı basıncaya ve binlerce esir alıncaya kadar, kendisini uyandırmaya cesaret edememişti. Kâzım Paşa’nın ordusuyla başa çıkacak durumda olmayan Ermeni ordusu, darmadağın bir halde Arpaçayı’na doğru çekildi. Türklerin misillemeye girişmelerinden korkan sivil halk da, panik halinde arkasına takılmıştı.</p>

      <p class="paragraf">Kars’ın ele geçtiği haberi, Ankara’da büyük bir sevinç yarattı. Mustafa Kemal, karargâhını, gar yakınındaki bir binaya taşımış, Ziraat Mektebi’ndeki büyük salon da, gittikçe artan maiyetini yerleştirmek için bölmelere ayrılmıştı. Halide Edip, geçirdiği bir hastalıktan sonra buraya gittiği zaman gözlüklü, şişman bir adam karşısına çıkarak, “Sefa geldiniz, uğur getirdiniz. Şarktan şimdi aldığımız bir telgrafa göre, Kâzım Karabekir, Kars’a girmiş,” dedi. Bundan sonra küçük bölmelerde oturan subaylara, “Şark kısmını idare edenler bu akşam tatlı yiyecekler, garp kısmında olanlar pırasa yiyecekler,” diye seslendi. Etrafını yirmi kadar kurmay subayı aldı... Neşeli, şişman subay, Mustafa Kemal Paşa’nın yanında hizmet eden Yüzbaşı Tevfik’ti.<span class="dipnot char-style-override-12" xml:lang="tr-TR"><a class="footnote-link" href="#footnote-225-81" id="footnote-225-81-backlink">81</a></span> Kars’ın kurtuluşu Türklerin umutsuz durumunda tek ışık olmuştu. Miralay İsmet Bey de çok sevinmişti. “Kâzım Karabekir’i tebrik edelim,” dedi. Derhal bir kutlama telgrafı yazıldı.</p>

      <p class="paragraf">Ermenilerin, Çiçerin’e başvurmalarından bir şey çıkmadı. Başkan Wilson’dan da ancak “uzlaşmazlıkların çözümü” yolunda aracılığa hazır olduğuna dair boş bir cevap aldılar. Bunun üzerine mütareke istemek zorunda kaldılar. Eylül başlarında Gümrü’de Türklerle Ruslar arasında bir anlaşma imzalandı. Türkiye, Milli Hükümet’in imzaladığı bu ilk uluslararası anlaşmayla, Aras ve Arpaçayı boyundaki eski sınırlarına kavuşmuştu.</p>

      <p class="paragraf">Bu arada Ruslar, Vrangel ordusunu yenmişlerdi. Rus göçmenleri İstan­bul’a akın ettiler. Getirdikleri mücevherleri yok pahasına satarak açıkgözleri zengin ediyor, gazinoları canlandırıyor ve İngiliz Yüksek Komiseri Sir Horace Rumbold’un dediği gibi “aslında bir sefahat merkezi olan” İstanbul’u büsbütün sefahate boğuyorlardı. Böylece Ruslar da Ermenistan’ın geri kalanını ele geçirmekte serbesttiler. Suvarileri, karlı sokaklarda at oynatarak Erivan’a girdikleri vakit ne bir tek silah patlamış, ne de halk arasından bir ses duyul­muştu. Parlamento binasının balkonundan verilen nutuklarda Marx ve Lenin’den heyecanlı pasajlar okunuyor, “Yaşasın Sovyet Ermenistan! Yaşasın Sovyet Azerbaycan! Yaşasın Sovyet Rusya! Yakında Gürcistan da Sovyet olacak, arkasından da Türkiye. Kızıl Ordu’muz bütün Avrupa’ya yayılacak... Yaşasın Üçüncü Enternasyonal!” diye naralar atılıyordu. Caddedeki halktan bir ses çıkmıyordu. Bir Ermeni, <span class="italik char-style-override-11">“Palavra atma!”</span> diye mırıldandı. Ama ülkesi, Ermenistan Sovyet Sosyalist Cumhuriyeti olmuştu.<span class="dipnot char-style-override-12" xml:lang="tr-TR"><a class="footnote-link" href="#footnote-225-82" id="footnote-225-82-backlink">82</a></span></p>

      <p class="paragraf">Bunu izleyen aylarda, Türklerle Ruslar, Transkafkasya’nın geri kalan kesimini aralarında bölüştüler. Ruslar, Gürcistan’a girerek orada da bir Sovyet cumhuriyeti kurdular. Türkler Ardahan’la Artvin’i aldılar. Batum yarışını Kızılordu kazanmıştı. Şimdi bu askeri kazançları, siyasi bir kalıba uydurmak işi kalıyordu.</p>

      <p class="paragraf">Mustafa Kemal, Moskova’ya, Yusuf Kemal Bey başkanlığında yine bir temsilci heyeti gönderdi. Heyet bu sefer, çok dolaşmadan doğruca Gürcistan üzerinden geçti, yolda bir Gürcü kişizadesinden uygun fiyatla beş on şişe de içki satın aldılar. Moskova’da dostça karşılanmışlardı. Bu seferki konuşmalarını diplomat Çiçerin’le değil, daha makul olduğu görülen gerçekçi Stalin’le yapıyorlardı. Yusuf Kemal Bey’in bundan daha memnun kaldığını göstermesi üzerine, Stalin de iki parmağını başının üzerinde kaldırıp oynatarak, Çiçerin için, “Ne olacak, diplomat işte!” demişti.</p>

      <p class="paragraf">Kemalist hükümetle Sovyetler Birliği arasındaki Moskova Antlaşması 16 Mart 1921’de imzalandı. Bu da, daha önce parafe edilmiş olan ilk anlaşmanın genel çizgileri içinde kalıyor; yalnız bazı eklemeler yapılıyordu. Taraflar, “Doğu’da yaşayan halkların milli kurtuluş hareketleri ile Rus emekçilerinin yeni bir toplum düzeni kurmak uğruna giriştikleri savaş sırasında ortak noktalar bulunduğunu” göz önünde tutuyor ve “milletlerin bağımsızlık ve özgürlük haklarını” tanıyarak diledikleri hükümet şeklini seçme konusunda özgür olduklarını kabul ediyorlardı. Her iki taraf da birbirlerinin topraklarında bozguncu çalışmalarda bulunmamaya söz veriyorlardı.</p>

      <p class="paragraf">Böylece Mustafa Kemal’le Stalin, birbirleriyle anlaşarak, harita üzerinde bir çizgi çekmişler ve aralarındaki bütün sorunları değilse bile, sınır sorununu, iki geleneksel düşman Türkiye ve Rusya arasında bugün bile kavgasız sürüp giden bir çözüme bağlamışlardı.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-80-backlink" id="footnote-225-80">80</a> <span xml:lang="en-US">Yusuf Kemal Tengirşenk.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-81-backlink" id="footnote-225-81">81</a> <span xml:lang="en-US">Tevfik Bıyıkoğlu.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-82-backlink" id="footnote-225-82">82</a> <span xml:lang="en-US">Oliver Baldwin,</span> <span class="char-style-override-10" xml:lang="en-US">Six Prisons and Two Revolutions.</span></p>
        </div>
      </div>
    </div>
  </div>
</body>
</html>
