<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-35.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-35.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-4-13"><span>OTUZ İKİNCİ BÖLÜM</span></p>

      <p class="arabaslik-orta-copy"><span>Birinci İnönü Savaşı</span></p>

      <p class="paragraf"></p>

      <p class="paragraf">Bu sırada, Avrupa’nın ve İstanbul’un siyasi havasında birtakım değişiklikler oluyordu. Önce Venizelos, sonra da Damat Ferit sahneden çekildiler. Yunanistan’daki değişiklik bir rastlantıdan doğmuştu. 1920 ekim ayı başlarında, genç kral Aleksandros, sarayın bahçesinde, bir çift maymun yavrusunun maskaralıklarını seyrederken, bir tanesi kendisini ısırdı. Kral kısa bir süre sonra öldü. Churchill bu olayı, “Bir maymunun ısırmasıyla çeyrek milyon insan can verdi demek, fazla bir abartma sayılmaz,” diye yorumlamıştır.</p>

      <p class="paragraf">Son iki yılını aşağı yukarı sürekli olarak ülkesinin dışında, Paris ve Londra’da geçirmiş olan Venizelos, kendini bir halk kahramanı gibi görüyor, yurttaşlarının minnet duygularını gözünde fazlaca büyütüyordu. Bu yüzden genel seçimlere gitmekten çekinmedi. Hatta kralcıların oylarını serbestçe kullanmalarına ve istiyorlarsa, 1917’de Almanlarla işbirliği ettiği için gözden düşerek sürgüne gönderilmiş olan Kral Konstantinos’u tekrar tahta geçirmelerine izin verdi. Yunanlılar bunu bekliyorlarmış gibi, oylarını çoğunlukla krala verdiler. Venizelos ve partisi seçimleri kaybetmişti. Lloyd George kötü haberi duyduğu zaman, şöyle bir toparlanarak acı acı gülmüş, “Şimdi bir tek ben kaldım,” demişti. Venizelos’a, “Bu adeta insanın demokrasiye olan güvenini yok ediyor,” diye yazdı. Venizelos verdiği cevapta daha gerçekçi bir dille, yenilgisinin Yunan halkının savaştan bezmiş olmasından ve sürekli bir seferberliğin yarattığı hoşnutsuzluktan ileri geldiğini bildirdi.</p>

      <p class="paragraf">Kendileri de savaştan bezmiş olan Fransızlar, Paris’teki Yüksek Konsey’ de, Yunanlılara karşı olan taahhütlerini geri almak için bu fırsattan yararlandılar. İtalyanlar da onları izledi. İngilizlerin de eline, hiç kazançlı olmadığı anlaşılan bir siyasetten yüz akıyla sıyrılmak için bir fırsat geçmişti. Ancak Lloyd George, rüyasından vazgeçmiyordu. Kralın geri dönmesinin “dünyanın bu köşesi için hayati bir önem taşıyan” İngiliz-Yunan dostluğunda hiçbir değişiklik yapmayacağını ilan etti. Ama o bile, artık Sevr Antlaşması şartlarının tam olarak uygulanmasına olanak kalmadığını anlamaya başlıyordu.</p>

      <p class="paragraf">İstanbul’da da padişah, Damat Ferit’i daha fazla iktidarda tutamayacaktı. Bir yandan barış antlaşmasının milletçe topyekûn reddi, bir yandan içsavaş siyasetinde uğradığı başarısızlık, sadrazamı gözden düşürmüştü. Halk, kendisine zerre kadar değer vermiyor, durumunu bir trajedideki soytarı rolüne benzetiyordu. Söylendiğine göre, kabine toplantılarında uyukluyor, emrinde çalışacak nazır bulmakta güçlük çekiyordu.<span class="dipnot char-style-override-12" xml:lang="tr-TR"><a class="footnote-link" href="#footnote-225-87" id="footnote-225-87-backlink">87</a></span> En sonunda, kendi partisi bile aleyhine dönünce, padişah artık bu işi bırakıp çekilmesini emretti. Damat Ferit Paşa istifasını verip uzun bir tedavi için Karlsbad’a gitti. Hükümetin başına bir kere daha Tevfik Paşa getirildi. Yeni sadrazam ilk olarak, milliyetçilerle yakınlığı olan iki nazırı kabineye almakla işe başladı. Bunlar, Dahiliye’ye getirilen İzzet ve Bahriye’ye getirilen Salih paşalardı.</p>

      <p class="paragraf">Bu yenilik, İngiliz yüksek görevlileri arasında yapılan bir değişiklikle aynı zamana rastlamıştı. Onlar da General Milne’in yerine General Sir Charles Harington’u ve Amiral de Robeck’in yerine de meslekten yetişme bir diplomat olan Sir Horace Rumbold’u getirmişlerdi. İstanbul’daki Türkler bunun İngiliz politikasında bir değişikliğe yol açacağını sanıyorlardı. İtilaf Devletleri en sonunda, Sevr Antlaşması’nın uygulanabilecek bir şey olmadığını anlamış olsalar gerekti. Fransızlar bu antlaşmanın ortaya çıkardığı daha güçlü Türkiye ile anlaşmanın zamanı geldiğini kabul etmişlerdi. İngilizler de buna yanaşacaklar mıydı acaba?</p>

      <p class="paragraf">İzzet Paşa bu umutla, Ankara’yla tekrar ilişki kurmaya karar verdi. İki hükümet, resmen anlaşmazlık içinde görünseler bile, gayriresmi olarak barışı sağlamak için el ele çalışabileceklerdi. İzzet Paşa, Mustafa Kemal’e bir haberci gönderdi. İngilizlerin bir çözüm yolu bulmaya niyetli olduklarını hissettiğini ve (ikisi de eski sadrazam olan) kendisiyle Salih Paşa’nın bunu görüşmek üzere Ankara’ya gelebileceklerini bildirdi.</p>

      <p class="paragraf">Mustafa Kemal bu ziyaret teklifini ihtiyatla karşılamıştı. İngilizlerden, milliyetçilerin kabul edebileceği bir barış teklifi gelebileceğine pek ihtimal vermiyordu. Öte yandan, savaştan bıkmış usanmış olan Ankara’da da, barış lehine güçlü bir akım vardı. Bu hava içinde, İstanbul’dan görüşme önerileri alındığının açığa vurulması, direnme ruhunu torpilleyebilir, yeni bir ordu kurma çabalarını gevşetebilirdi. Böylece yeni hükümetin dostluğu, milliyetçilere eski hükümetin düşmanlığından daha tehlikeli olabilecek nitelikteydi. Ama, yine de bu öneriyi kabul etmek gerekiyordu. Yalnız, görüşmenin gizlilik içinde olmasını ve Ankara’da değil de, İstanbul’la Eskişehir arasında ücra bir istasyon olan Bilecek’te yapılmasını şart koştu. Karşılama, istasyonun bekleme salonunda oldu. İzzet Paşa siyasetin acemisiydi, Ankara’daki gerçek durumdan da haberi yoktu. Bu yüzden, Mustafa Kemal’le yüz yüze gelince, iki eski silah arkadaşı gibi oturup baş başa sohbet edeceklerini sanmıştı. Oysa durum beklediği gibi çıkmadı. Mustafa Kemal daha başta kendisini Büyük Millet Meclisi ve hükümet başkanı diye tanıtarak toplantıya resmi bir hava vermişti. Kimlerle müşerref oluyordu? Salih Paşa kendinin İstanbul Hükümeti’nde bahriye nazırı, İzzet Paşa’nın da dahiliye nazırı olduğunu anlatmaya kalkıştı. Mustafa Kemal, nezaketle, ama gayet kesin, böyle bir hükümeti tanımadığını, bu yüzden kendilerini nazır sıfatıyla değil, ancak gayriresmi olarak iki özel kişi gibi kabul edebileceği cevabını verdi.</p>

      <p class="paragraf">Bu şekilde birkaç saat konuştular. İzzet Paşa Mustafa Kemal’e açıktan açığa bir direnişe geçmekten olumlu bir sonuç elde edilemeyeceğini anlatmaya çalışıyordu. Akla uygun bir barış sağlamanın zamanı gelmişti artık. Mustafa Kemal’in anladığına göre, İzzet Paşa’nın kafasındaki düşünce, Ankara Hükümeti’ni İstanbul’a bağımlı olmaya razı etmek ve İtilaf Devletleri’ne ortak bir başvuruda bulunmaktı. Böyle bir şey söz konusu olamazdı. Bu şekilde bir anlaşmaya girdiği anda ortadan silineceğini biliyordu. İzzet Paşa’nın önerisini büsbütün reddetmek de siyasete uygun düşmezdi. Bunun için, paşalara, milliyetçilerin havasını azıcık tattırmaya karar verdi. Tartışmayı keserek, heyet üyelerini trene götürdü. Biner binmez, tren Ankara’ya hareket etti. Paşalar oldukça şaşırmış ve tasalanmışlardı. Mustafa Kemal, gözleri parlayarak, İstanbul’a dönmelerine izin vermeyeceğini bildirdi. Konuşmalarını trende ve daha ciddi olarak, Ankara’da sürdüreceklerdi. “Bir süre için, biz Anadoluluların misafiri olacaksınız,” dedi.</p>

      <p class="paragraf">Paşalar böylece zararsız hale getirildikten sonra, gelişlerini bütün Anadolu’ya bildirdi. Yalnız, barış için görüşmeye geldiklerinden hiç söz etmedi. Bu ziyareti, milli direnişi zayıflatıcı değil, güçlendirici bir yolda kullanmak gerekiyordu. Bu düşünce ile çok akıllıca kaleme alınmış bir bildiri yayımladı ve paşaların, kendi istekleriyle, Büyük Millet Meclisi Hükümeti’yle bağlantı kurmak ve ülke davası uğruna çalışmak için gelmiş olduklarını ilan etti.</p>

      <p class="paragraf">İzzet Paşa bu oldubitti karşısında şaşırıp kalmıştı. Kendisini, herkes dürüst, açık iş gören bir adam olarak tanırdı. Şimdi ise, hükümetinin gözünde şerefsizlikle suçlandırılabileceği bir duruma sokulmuş oluyordu. O zamana kadar milli hareketin, sadece düşmana karşı girişilmiş bir savaş olduğuna, amacının sultan halifeyi Batı’nın baskısından kurtarmaktan başka bir şey olmadığına, biraz da saflıkla, inanmıştı. Sultan halifenin hükümetine karşı açılmış bir savaş olduğunu ancak şimdi anlıyordu. Buna razı olamazdı.</p>

      <p class="paragraf">İzzet Paşa, her ne kadar Abdülhamit’e ve Vahdettin’e karşı cephe almışsa da, prensip olarak yasallığa önem veren bir adamdı. Ülke için en iyi çözümün, padişahlık rejiminin milliyetçilerle işbirliği yaparak sürüp gitmesi olduğuna içten inanıyordu. Mustafa Kemal ise, umudun yalnızca Büyük Millet Meclisi Hükümeti’nde olduğunu ve bu hükümet resmen tanınmadıkça barış müzakerelerine girişmenin söz konusu edilemeyeceğini biliyordu. Kendi görüşüne göre, bir yurtsever olan İzzet Paşa’ya düşen görev, İstanbul’u bırakıp onunla birlikte Ankara’da kalmaktı.</p>

      <p class="paragraf">“Bu arada iki şerefli fakat zoraki misafir” paşa, Ankara’da bulunabilen en iyi eve, yine bulunabilen en iyi ilkel konfor içinde yerleştirilmişlerdi. Ankara’ya varışlarının ertesi günü Halide Edip’i ziyaret ettiler. Kendisi bu ziyareti, şöyle anlatır:</p>

      <p class="paragraf"></p>

      <p class="arayazi">“Bilhassa iki kez sadrazamlık etmiş ve daima bir nezaret işgal etmiş olan çok uzun boylu ve son derece itina ile giyinmiş olan bu adamın benim dar merdivenlerimden çıkarken çok müteessir olduğunu biliyorum. İzzet Paşa ve diğerleri sükûn ve vakarla benim küçük odamın alçak kapısından girerken, iki kat olduktan sonra içlerinde bana karşı uyanan merhameti, ‘Zavallı hanımefendi, ah zavallı Hanımefendi!’ diye izhar ettiler. Seslerindeki bu acıma, bana biraz fena geldi, çünkü benim Anadolu’ya gelişim ve bu harekete katılışım, mukaddes bir gaye için ateşle yanmaya razı olanların zihniyetine uyuyordu. Benim için, içinde bulunduğumuz tehlikeler ve çektiğimiz zahmetler acınacak değil, şeref verecek bir vaziyetti. Fakat samimiyetlerine inandığım için, hislerimi belli etmeden: ‘Lütfen bana acımayınız, bu hayatı kendim seçtim,’ dedim.”</p>

      <p class="paragraf"></p>

      <p class="paragraf">Beş altı hafta kadar sonra, gider gitmez hükümetteki görevlerinden çekilmeleri şartıyla, paşaların İstanbul’a dönmelerine izin verildi. Nitekim de çekildiler. Daha sonra başka görevler aldılar. Ama hâlâ bir işbirliği peşinde olan İzzet Paşa, milli amaç uğruna şerefle çalışmaya ve Yunanlılarla savaşın bundan sonraki dönemi için Mustafa Kemal’in kuvvetlerine silah yardımında bulunmaya devam etti.</p>

      <p class="paragraf">Venizelos iktidardan düşünce, güttüğü siyasetin de bir yana bırakılması akla yakın gelirdi. Ama kral taraftarları, bu konuda, Venizelos’tan çok Venizelosçu çıktılar. Gerçi, ordudaki Venizelosçu subayları sıkı bir temizliğe tabi tutmuşlardı. Ama arkasından Ankara’ya karşı yeniden saldırıya kalkıştılar. Bunu, iş işten geçtikten sonra aklı başına gelen Lloyd George, “krallık cakasının delice bir gösterisi” olarak niteler. Artık İtilaf Devletleri’nden yardım görmüyorlardı, dolayısıyla onların, Venizelos’un ilerlemesini durdurmak için çizdikleri sınırdan da kurtulmuşlardı. Bundan yararlanarak askeri mevzilerini düzeltme çabasına giriştiler.</p>

      <p class="paragraf">Şimdiki acayip hat, birbirinden uzak ve İzmir’le de yeterli bir ulaştırma sisteminden yoksun üç ayrı cepheden meydana geliyordu. Bu cepheler, çok yerde tehlikelere açık ve Yunan birliklerini kışın boş yere güçlüklerle uğraştıracak biçimdeydi. Bu yüzden kralcılar, demiryoluna doğru ilerlemeyi ve iki kilit noktası olan Eskişehir’le Afyon’u ele geçirmeyi tasarladılar. Böylece kuvvetlerini bir araya toplayacak ve Türklerin ulaştırma yollarını keserek onları Ankara ve Konya yönünde gerilemeye zorlayacaklardı. Daha geniş çapta bir taarruz için baharı ve havaların düzelmesini bekliyorlardı. Ancak 10 Ocak 1921’de bir çeşit keşif niteliğinde, orta çapta bir harekâta giriştiler.<span class="dipnot char-style-override-12" xml:lang="tr-TR"><a class="footnote-link" href="#footnote-225-88" id="footnote-225-88-backlink">88</a></span></p>

      <p class="paragraf">Mustafa Kemal bu haberi Meclis’e bildirdi. Herkes ordunun başarısı için dua ediyordu. Durumun ciddi olduğu kimsenin gözünden kaçmamıştı. Her gün, mebuslar başta olmak üzere bir sürü yüzü asık, üzüntülü insan, Mustafa Kemal’in Meclis’teki odasını aşındırıyor, haber soruyorlardı. Mustafa Kemal, burada, cepheden gelen günlük raporları kendilerine harita üzerinde açıklıyordu. Durumdan emin, hatta neşeli görünmeye çalışıyor, elindeki tespihle oynayarak, sorularını dinliyor; kesin cevaplar vermekten kaçınarak, tabiye üzerinde açıklamalar yapıyor; sabırlı olmalarını söylüyor; Türk ileri mevzilerinin boşaltılması karşısında duyulan kızgınlığı yatıştırmaya çalışıyordu.</p>

      <p class="paragraf">Yunan saldırısı, cephenin güney ve kuzey kesimleri arasında dört noktaya yöneltilmişti. Bunun ağırlık merkezi kuzeyde olacaktı. Mustafa Kemal de, asıl kuvvetlerini burada toplamıştı. Başlıca saldırı, Bursa yönünden geldi. Eskişehir’e doğru sarp, ama aralıklı sıradağları hedef olarak almıştı. Nitekim önündeki yaylaya kadar gelişti. İsmet Bey, Yunanlıları, vadide, Eskişehir’i savunmak için yer yer güçlendirilmiş bir mevki olan İnönü’de karşıladı.</p>

      <p class="paragraf">Yunanlılar, İsmet Bey’in komutasındaki birliklerin gösterdiği dayanma karşısında şaşırıp bocaladılar. Daha önceki çarpışmalarda olduğu gibi, bu sefer de, kötü donanımlı, disiplinsiz askerler karşısında, rahat rahat ilerleyeceklerini sanmışlardı. Bunun yerine, önlerine, ilk kez olarak, kararlı ve disiplinli bir kuvvet çıkmıştı. Türkler sayı ve silah bakımından kendilerinden çok zayıftı; ama buna karşılık, şimdi çoğu tecrübesiz ve yabancı olan kralcı subaylar komutasındaki Yunan birliklerine kıyasla daha üstün bir komuta altında ve daha azimle dövüşüyorlardı. Türklerin diz boyu kar ve çamur içinde savundukları yerler, kendi vatanlarının topraklarıydı. Bütün gün süren bir savaştan sonra başarılı bir karşı saldırıya kalktılar. Ertesi gün, bir tuzağa düşürüldüklerinden korkan Yunanlılar, yenilgiyi kabul ederek, geldikleri gibi hızla Bursa yolundan geri kaçtılar. Orada, almış oldukları dersten yararlanarak, baharda daha büyük bir saldırı için hazırlığa koyuldular.</p>

      <p class="paragraf">Milliyetçiler, Birinci İnönü Savaşı’ndan hem yurtiçinde morali yükseltmek, hem de Rusları etkilemek için yararlanacaklardı. Düşmana karşı kazanılan bu ilk büyük zafer, Ankara’da sınırsız bir sevinçle kutlandı. Meclis, orduya şükranlarını bildirdi. Mustafa Kemal, tehlike karşısındaki tutumlarından dolayı mebusları övdü. Onların gösterdiği soğukkanlılık askerlere de güven vermişti.</p>

      <p class="paragraf">Halide Edip, savaştan sonra hastanedeki yaralıları ziyaret etmek için Eskişehir’e gönderilmişti. Yol boyunca giderken fark ettiği değişiklik karşısında şaşırıp kaldı:</p>

      <p class="paragraf"></p>

      <p class="arayazi">“Şimendiferin durumu dokuz ay öncekinden çok başkaydı. Artık başıbozuklar pencerelerden ateş etmiyor, bağıra bağıra şarkı söylemiyorlardı. Her şey disiplin içine girmişti. Eski zamanlarda, önde başıbozuklar görünürdü. Şimdi ise, makineli tüfekli, mahmuzlarını şakırdatarak ilerleyen muntazam ordu fertleriyle karşı karşıyaydım.”<span class="dipnot char-style-override-12" xml:lang="tr-TR"><a class="footnote-link" href="#footnote-225-89" id="footnote-225-89-backlink">89</a></span></p>

      <p class="paragraf"></p>

      <p class="paragraf">İşte Yunanlılar, bu ruhta bir orduyla çarpışmak zorunda kalacaklardı. Bunu, kendileri de, yavaş yavaş anlamaya başlıyorlardı.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-87-backlink" id="footnote-225-87">87</a> <span xml:lang="en-US">Damat Ferit Paşa, yeni bir hükümet kuracağı vakit, emekliye ayrılmış eski paşaları çağırır, karşısına tek sıra halinde dizer, bunlara dış görünüşlerine göre nazırlık dağıtırmış. Örneğin, dik ve sert duruşlu olanını Harbiye, zayıf ve okumuş görünenini adliye, sakallı ve dindar suratlısını evkaf nazırlıklarına getirir; ticaret nazırlığını da içlerinde en avam kılıklı ve göbekli kim varsa ona verirmiş.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-88-backlink" id="footnote-225-88">88</a> <span class="italik" style="font-size:1.33em;" xml:lang="en-US">Nutuk</span><span xml:lang="en-US">’ta Yunan taarruzunun tarihi 6 Ocak 1921 olarak gösterilir. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-89-backlink" id="footnote-225-89">89</a> <span xml:lang="en-US">Halide Edip Adıvar:</span> <span class="char-style-override-10" xml:lang="en-US">Türk’ün Ateşle İmtihanı.</span></p>
        </div>
      </div>
    </div>
  </div>
</body>
</html>
