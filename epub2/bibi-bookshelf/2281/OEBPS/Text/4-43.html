<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-43.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-43.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-4-21"><span>KIRKINCI BÖLÜM</span></p>

      <p class="arabaslik-orta-copy"><span>İzmir Yangını</span></p>

      <p class="paragraf"></p>

      <p class="paragraf">Akdeniz’e<span class="dipnot char-style-override-12" xml:lang="tr-TR"><a class="footnote-link" href="#footnote-225-111" id="footnote-225-111-backlink">111</a></span> ilk ulaşan Türk askeri, genç bir süvari teğmeni olmuştu. İz­mir’in el ayak çekilmiş rıhtımında bir Fransız albayı tarafından karşılandı. Albay, uzun bir nutuk çekerek, subaydan Hıristiyan halkın korunmasına dikkat edilmesini diledi. Teğmen de ona, asıl kendisi korunmak istiyorsa; rıhtımdan uzak durmasını öğütledi. Daha sözünü bitirmeden, bir pencereden bir Hıristiyan bombası fırlatıldı, arkadan patlayan bir Hıristiyan tüfeği, teğmeni yaraladı.</p>

      <p class="paragraf">Kaçışa ayak uyduramayanlar dışında, 40.000 kişilik son Yunan birliği de bir gün önce şehirden ayrılmıştı. Yunan savaş gemilerinden kurulu bir konvoyla giden bu birliğe, İzmir’deki sivil görevlilerle polisler de katılmıştı. Geride Türklerin elinde 50.000 esir kalıyordu. İtilaf Devletleri, düzeni sağlamak, yangın ve yağmayı önlemek, halkın korkularını yatıştırmak için, gemilerinden karaya silahlı devriyeler çıkararak Türkler gelinceye kadar, aradaki boşluğu doldurmak istemişlerdi.</p>

      <p class="paragraf">Fransız ve İtalyanlar az olduğundan, birliklerin çoğu İngiliz denizcilerinden ve deniz piyadelerinden kurulmuştu. Bu müfrezelerden birine <span class="italik">King George V</span> gemisinden Yüzbaşı Bertram Thesiger komuta ediyordu. İngiliz Kon­solosluğu’na ve Gazhane’ye nöbetçiler kondu. Ama, şimdi istasyondaki mağazaları da korumak gerekiyordu. Yüzbaşı Thesiger, burada bazılarının elinde silah da bulunan 3.000 kadar Yunanlının önlerine geleni rahat rahat yağma ettiklerini görmüştü. Bu sırada birdenbire bir ağızdan bir çığlık duyuldu, ortalık karışmıştı. Birkaç el silah patladı ve, “Türkler geliyor!” diye bağrışmalar işitildi. Türkler üzerlerine doğru geliyorlardı. Bir süvari birliği açık bir arazide yayılmış, ilerliyordu. Yalınkılıç, ortalığa meydan okuyarak, dörtnala yüzbaşıya yaklaştılar.</p>

      <p class="paragraf">Yüzbaşı Thesiger boş yere kan dökülmesinden çekinerek, onları durdurmaya karar verdi. Rumlarla Türklerin arasına girerek kolunu havaya kaldırdı. Onun bu halini gören başka bir İngiliz, kendisini “Londralı bir trafik memuruna” benzetmişti. Oysa, üzerindeki beyaz üniforma ile Yunan deniz subaylarına benzeyen yüzbaşı, içinden pek kendine güveniyor sayılamazdı. Neyse ki, Türk komutanı askerlerini durdurdu, kendi de atından indi. Yüzbaşı ona doğru yürüdü. Kötü Fransızcasıyla, İtilaf Devletleri’nin karaya asker çıkarmış olduklarını ve Türkler ateş açmazlarsa, karışıklık çıkması olasılığının az olduğunu anlattı. Albay rütbesinde olan Türk subayı ateş açmak niyetinde olmadığını, yalnız şehre girmek istediğini söyledi ve bir yan sokaktan girmeyi önerdi. Fakat yüzbaşı ona, Kordon’dan geçmesini öğütledi. Türk subayı bunu uygun buldu, aynı zamanda Gazhane’yle istasyona da atlı nöbetçiler koymaya söz verdi.</p>

      <p class="paragraf">Türk birliklerinde gördüğü disiplin, İngiliz yüzbaşısını çok etkilemişti. Yalnız bir iki asker, Yunanlılardan haraç istemiş ve bir tanesi, anlaşılan ters bir cevapla karşılaşarak silaha davranmıştı. Şimdi yorgunluktan yere çökmüş sürüyle göçmen, Türk süvari subayının, General Trikopis’in beyaz atı üstünde şehre girişini izliyorlardı. Arkadan da yük taşıyan deve kervanlarının, ağır ağır Kordon’dan geçtiği görüldü.</p>

      <p class="paragraf">Ertesi gün, Mustafa Kemal, zeytin dallarıyla bezenmiş bir sıra açık otomobilin başında, İzmir’e geldi. Her zamanki gibi üzerinde rütbesini belirten hiçbir işaret yoktu. Tarih 10 Eylül’dü. Hemen hemen günü gününe, Sivas Kongresi’nde Misakımilli’nin ilanının üçüncü yıldönümü. Kafileyi, şehrin kapısını korumakla görevli bir süvari alayı karşıladı. Alayın erleri, son dokuz gün, at üstünde, Yunan hatları arkasında ve arasında durmadan dövüşmüşlerdi. Mustafa Kemal, taarurruzun başlangıcında süvarilerine bol bol yiyecek vaat ederken, düşmanın, “taş üstünde taş bırakmama” taktiğini hesaplayamamıştı.</p>

      <p class="paragraf">Bu zafer anında, Halide Edip’in bakışıyla, “Süvariler ve atlar hayalet gibi görünüyorlardı. Hiçbirinin yüzünde bir dirhem et kalmamıştı; üstleri başları perişandı, hayvanların ve insanların başları kemirici bir ateşle yanıyor; askerlerin zayıf ve şaşkın yüzlerinde gözler garip bir şekilde parıldıyordu; yürüyüşe geçme emri verilince, bir anda askerler kılıçlarını çektiler, iki tarafımızda kılıçları güneşte parlayarak yürüdüler. Kapalıçarşı’dan geçerken nal sesleri, kulakları parçalıyordu. Kaldırımlarda askerler ve insanlar yürüyor, kılıçlar parlıyordu. Bunların arkasında binlerce ağızdan ‘Yaşa!’ sesleri yükseliyordu.” Mustafa Kemal, böylece Akdeniz’e varmıştı.</p>

      <p class="paragraf">Otomobille doğru Hükümet Konağı’na gitti. İzmir’in ana meydanındaki bu hükümet binasını, Yunanlılar genel karargâh olarak kullanmışlardı. Balkonlardan kendisini alkışlayan kalabalığa ve karşıda demirli duran İtilaf zırhlılarına baktı. Üç yıl önce İstanbul’da bu zırhlılara, İtilaf Devletleri’nin ne yapmak niyetinde olduğunu kestirmeye çalışarak bakmıştı. Şimdi ise, inisiyatif el değiştirmişti. Bu kez gemilerde bulunanlar ona bakıyor ve, “Acaba Mustafa Kemal ne yapacak?” diye düşünüp kafa yoruyorlardı.</p>

      <p class="paragraf">İzmir halkı ona bir otomobil hediye etmişti. Şerefine bir de öküz kurban etmeye hazırlanıyorlardı. Bu çeşit eski ve barbarca göreneklerden tiksinen Mustafa Kemal, bundan vazgeçilmesini emretti. Ancak geç kalmıştı. Hayvan kızartılmaya başlanmıştı bile. Balkondan içeri girdi; tozlu haki elbiseli hayaletlerin, sessiz sessiz oturarak kendisini bekledikleri aynalı salondan geçti; daha küçük bir odada, İzmir’e giren birliklerin komutanı Nurettin Paşa ile bir masaya oturdu. Şimdi de düzeni sağlamak gerekiyordu. Yapılacak çok iş vardı.</p>

      <p class="paragraf">Daha sonra, en çok yabancıların devam ettiği bir otele gitti, salonda dolaştı. Tüccarlar, oturmuş içki içiyor, acaba ne olacak diye kuşkuyla düşünüp duruyorlardı. Önce, göze çarpan haline rağmen, bu genç Türk subayını tanımadılar. Garson da kim olduğunu bilememiş, boş masa olmadığını söylemişti. En sonunda müşterilerden biri onu tanıdı ve Mustafa Kemal, kimsenin rahatsız olmamasını söyleyerek, masasına oturdu. Bir gece önceki sözünü tutarak, yanındakilere dönüp ilk zafer kadehini yuvarlarken, çevredeki Rumlar ona merakla bakıyorlardı. Mustafa Kemal döndü ve, “Kral Konstantinos hiç buraya gelip bir kadeh rakı içti mi?” diye sordu. Hayır cevabını alınca, “Öyleyse,” dedi, “buralara kadar ne diye gelmiş?” O akşam karargâhını Karşıyaka’ya, bu iş için seçilmiş iki köşke taşıdı.<span class="dipnot char-style-override-12" xml:lang="tr-TR"><a class="footnote-link" href="#footnote-225-112" id="footnote-225-112-backlink">112</a></span> Burada iki yaşlıca Türk kadını, kendisine, bir ana gibi baktılar.</p>

      <p class="paragraf">İzmir’de durum gergindi. Yunan gemileriyle beraber binlerce göçmen de kaçıp gitmişti. Ama daha da gelenler çoktu; bunlar, vagonların basamaklarına asılarak, üzerlerine tırmanarak yolculuk ediyor, istasyonda da ölüleri, dirilerin başı üstünden geçirerek dışarı çıkarıyorlardı. Paket yaptıkları eşyalarını yanlarından ayırmadan, aç ve umutsuz, kaldırımlarda yatıyorlardı. Ekinler yakıldığından açlık tehlikesi baş göstermişti. Şehirdeki Rumlar, kendilerini koruyacak Yunan birlikleri kaçıp gittiği için, korku içindeydiler. Üç yıl önce, Yunanlılar İzmir’i işgal ederken Türklere reva gördükleri muamelenin şimdi kendilerine yapılmasından çekiniyorlardı. Bunun için, Mustafa Kemal, ilk iş olarak, bir bildiri yayımladı ve sivil halka kötü davranacak askerlerin ölüm cezasına çarptırılacağını ilan etti.</p>

      <p class="paragraf">İzmir’deki İngiliz temsilcisi Londra’dan, Fransızların yaptığı gibi, Mustafa Kemal’le doğrudan doğruya temas etmemek için talimat almıştı. Mustafa Kemal’in içinden gelen bir davranış, İngiliz zırhlılarının belirli bir süre içinde limandan çıkıp gitmelerini istemek olmuştu. Bu sırada yolda, İzmir’deki İngiliz başkonsolosu Sir Harry Lamb’a rastladı ve onunla gayriresmi şekilde konuşarak, Türkiye’deki hükümet değişikliğinden sonra, İzmir’de ne gibi bir görevle bulunduğunu sordu. Lamb’ın, İstanbul’daki İngiliz Yüksek Komiserliği’nin temsilcisi olduğunu söylemesi üzerine de, kendi hükümetinin böyle bir makam tanımadığı karşılığını verdi. “Teknik bakımdan,” dedi. “Türkiye hâlâ İngiltere ile savaş halindedir. Bu da bana, İzmir’deki bütün İngiliz uyruklu kimseleri enterne etme hakkını verir. Ama bunu yapmak niyetinde değilim.” Sonra şunu ekledi: “Yunanlıları Anadolu’ya çıkaran millet siz değil misiniz? Biz de Yunan ordusunu mağlup eden ve onları topraklarımızdan kovup atan milletiz. Bu durumda ne yapmak gerektiğine karar vermek bize değil, size düşer.”</p>

      <p class="paragraf">Mustafa Kemal’in bu davranışı, İngiliz sancak gemisi <span class="italik">Iron Duke</span>’te fırtına kopardı. Daha önce de Türk nöbetçileri, İngiliz başkomutanı Amiral Brock’un<span class="dipnot char-style-override-12" xml:lang="tr-TR"><a class="footnote-link" href="#footnote-225-113" id="footnote-225-113-backlink">113</a></span> karaya çıkmasına engel olmuşlardı. Türkler, İngiliz zırhlılarının toplarını, şehre doğru çevirmiş olduklarını görüyorlardı. Neyse ki, amiral daha sonra Nurettin Paşa’yı ziyarete geldi. O da geçen olaydan dolayı özür diledi ve amiralin mütareke koşullarına göre İngilizlerin tarafsız kalacaklarını tekrarlaması üzerine, arada herhangi bir savaş hali bulunmadığını söyledi.</p>

      <p class="paragraf">Amiral, Mustafa Kemal’e bir nota göndererek, bu birbirini tutmaz beyanlar üzerine, resmi bir açıklama yapmasını istedi. Kumandan Barry Domvile’ın karaya çıkarak, Gazi’nin cevabını öğrenmesini istedi. Bu görüşme için nasıl giyinmek gerektiği konusu tartışıldı. Örneğin, kumandan kılıç takmalı mıydı? Yüzbaşı işi kısa kesti. “Bu adam için kılıç mı takınacakmışım? Ne münasebet. Bir baston alırım, yeter.”</p>

      <p class="paragraf">Mustafa Kemal, sokakta, heyecanını yenemeyerek konuşmuştu. Bu sefer, Nurettin Paşa’nın söylediklerini doğruladı. Kendi sözleri resmi nitelik taşımıyordu ve bunları Türkiye Büyük Millet Meclisi temsilcisi olarak söylemiş değildi. Savaş hali yoktu. Öte yandan iki ülke arasında diplomatik ilişki de yoktu. Bunların kurulması için, birtakım formaliteler gerekliydi. Kendisi, gayriresmi olarak, bu ilişkilerin kurulmasını istedi. Bunun için Ankara’ya, Hariciye Vekâleti’ne bir telgraf çekti.</p>

      <p class="paragraf">Olay böylece kapanmış oldu. Ancak Mustafa Kemal, Halide Edip’le konuşurken, gülerek, “Hanımefendi,” dedi. “Eğer Yunanlılar İngilizler tarafından gönderilmeselerdi, İzmir’e çıkabilirler miydi? Yakındoğu’da onların eli olmayan bir hareket olabilir miydi? Evet, doğal olarak onlarla savaş halindeyiz.” Bu arada, İngiliz makamları, ne olur ne olmaz diye ihtiyatlı davranıyorlardı. Lamb, Londra’dan aldığı talimat üzerine, şehirden ayrılmak isteyen bütün İngilizlerin boşaltılması işine girişti. Bunlardan bir kısmı, zaten birkaç gün önceden gitmiş bulunuyordu.</p>

      <p class="paragraf">Mustafa Kemal, Fransız ve İtalyan temsilcilerine karşı daha dostça dav­ra­nıyor; ortaya bu gibi resmen tanınma sorunları çıkarmıyordu. Amiral Dumes­nil’le Fransızca olarak yaptığı ve İsmet Paşa’nın da bulunduğu bir görüşmede, Hıristiyan halkın korunacağı konusunda güvence vermişti.<span class="dipnot char-style-override-12" xml:lang="tr-TR"><a class="footnote-link" href="#footnote-225-114" id="footnote-225-114-backlink">114</a></span> Türk jandarmaları yolda, gelmek üzereydi. Yirmi dört değilse bile en geç kırk sekiz saat sonra düzen kurulmuş olacaktı. Göçmenlere yiyecek sağlamak için, İstanbul’la ilişki kurularak, ciddi önlemler alınmıştı.</p>

      <p class="paragraf">Amiral, arkadan, askerlik çağındaki Hıristiyanların toplanıp, Nurettin Paşa’nın söylediği gibi, Anadolu içlerine gönderilmesi konusuna değindi. Samsun’daki gibi, Rumlarla Ermenileri paniğe düşüren bu söylenti, dışarıda kötü bir etki yapmıştı. Mustafa Kemal, uzlaştırıcı bir dille cevap verdi. Nurettin Paşa, zafer anında, Yunanlıların Anadolu Rumlarından yeniden asker toplayıp Trakya’da savaşı sürdürmelerini önlemek için böyle bir askeri tedbir düşünmüştü. Gerçekte ise, Türkler bu çeşit sert hareketlere girişecek değillerdi. Mustafa Kemal, halkı bu konuda yatıştırmayı üzerine aldı. Buna rağmen İzmir’den sürülenler oldu.</p>

      <p class="paragraf">Olayların gidişi izlenirse, İzmir’in Türkler tarafından işgalinin can kaybı yüzünden değil de yangın yüzünden bir facia niteliği aldığı görülür. Gerçi bazı Türk askerleri yerli Rumlara karşı hoyrat davranmışlar; ama tek tük rastlanan bu gibi olaylar çok dar bir çevrede kalmış; öyle, Hıristiyanların korktuğu gibi, katliam olmamıştır. Amerikan gazetelerinin verdiği abartılmış rakamların aksine, resmi bir Amerikan gözlemcisi İzmir’in işgali sırasında, çeşitli nedenlerden ötürü ölenlerin sayısının, iki bini geçmediğini hesaplamıştır.</p>

      <p class="paragraf">Bununla birlikte, Türklerle Ermeniler arasında büyük bir gerginlik vardı. Sıra ile birkaç gece Ermeni mahallesinde bıçak ve kama ile vuruşmalar oldu, kan döküldü. Türk birlikleri hainleri tutuklamak ve silahları toplamak için arama yapıyorlardı. <span class="italik">King George V</span> zırhlısındaki denizcilerden biri, hatıra defterinde, bu çatışmalardan birini, İngilizlere özgü önemsemezlikle şöyle anlatıyor: “Pencereden bakarken, bir Ermeni’nin Türklerin üzerine bir bomba attığını gördüm. Türkler kendisini kovalamaya başlayınca, Ermeni suya atladı. Onlar da bir sandala binerek Ermeni’yi yakaladılar ve karaya çıkardılar. Sonra, pek hoş olmayan bir şekilde can verdi.”</p>

      <p class="paragraf">Bu karşılıklı cana kıyma olayları, isteyerek ya da istemeyerek, feci bir yangının patlamasına yol açtı. Yangının nasıl çıktığı, sonradan bile, inandırıcı bir şekilde açıklanamamıştır. Mustafa Kemal, Amiral Dumesnil’e yangının kundakçı bir Ermeni örgütü tarafından bilerek hazırlanmış ve daha Türkler gelmeden, kiliselerde şehri ateşe vermenin kutsal bir görev olduğu yolunda vaazlar verilmiş olduğunu ileri sürdü. Ermeni kadınlarının evlerinde bu amaç için hazırlanmış akaryakıt bulundu; kundakçılardan birçoğu yakalandı. Bazı kimseler de, yangının, zalim ve fanatik olarak tanınan Nurettin Paşa’nın emriyle olmasa bile, göz yummasıyla, Türkler tarafından bile bile çıkarıldığını söylerler.</p>

      <p class="paragraf">Yangının, Türklerin silah toplarken, bir Ermeni çetesinin saklandığı evi sardıkları sırada çıktığı da akla gelebilir. Ermenileri çıkmaya zorlamak için gizlendikleri yerin çevresinde ateş yakarak, nöbetçilerle çevirmiş ve kaçmaya kalkanları yakalamaya ya da vurmaya hazırlanmışlardı. Bu arada Ermeniler, Türklerin dikkatini başka tarafa çekmek için sağda solda yangınlar çıkarmaya başladılar. Mahalle, şehrin epey dışındaydı. Ancak önceden hesaba katmamış oldukları kuvvetli bir rüzgâr, alevleri şehre doğru götürmeye başladı. Daha akşamın ilk saatlerinde, öteki mahallelerden çoğu ateş almış ve bağdadi yapılı bin kadar ev, yanıp kül olmuştu. Ateşin yayılmasında yağmacıların da rolü vardı. İtfaiye bu büyüklükte bir yangınla başa çıkacak güçte değildi. Türkler, İsmet Paşa’nın oturduğu mahallede su borularının bilerek kesilmiş olduğunu ileri sürdüler. Kendisi de, yangının Yunanlılar tarafından hazırlanmış olduğu kanısındaydı.</p>

      <p class="paragraf">Karanlık bastığı sıralarda bütün şehir yanmaya ve alevler Kordonboyu yönünde genişleyerek, yerli halkla göçmenleri denize doğru sürmeye başlamıştı. Biraz sonra orada gruplar halinde, ne yapacağını şaşırmış, umudunu yitirmiş on binlerce insan birikti. Yaşlılarla hastalar, derme çatma sedyeler üzerinde hastanelerden çıkarıldı. Gece yarısından sonra, Kordon’daki evlerin hemen hepsi, bir anda ateş aldı. Yüzbaşı Thesiger’in söylediği gibi, “aklın almayacağı kadar korkunç bir çığlık” duyuldu. Evlerinden fırlamış insan yığınları, denize doğru koşuyordu; birçoğu kendilerini suya attılar ya da atıldılar. Soğukkanlılıklarını yitirmemiş olsalar, böyle büyük bir tehlikeye düşmeyeceklerdi. Çünkü evler çabucak yanıp kül olmuştu. Ancak onlar paniğe kapılmışlardı bir kere. Kordon boyunca yürüyüp ateşten uzaklaşabilseler, kurtulacaklardı. Ama, ortaya baştan başa uydurma bir söylenti atılmıştı: Güya yolun iki ucuna Türkler nöbetçi dikmiş, ellerinde mitralyözlerle bekliyorlarmış. Böylece, kucaklarında, yanmaya başlamış bohçalarla, ne yapacaklarını bilemeden, boş yere sağa sola koşuşup durdular.</p>

      <p class="paragraf">Alevlerin çıkardığı çatırtılar, insanın kulaklarını sağır etmeye yeterdi, fakat halkın çığlıkları bunu da bastırıyordu. Biraz sonra, Kordon’daki yangının uzunluğu, üç kilometreyi buldu. Bir İngiliz sancak gemisinde muhabir olarak bulunan Ward Price, “Denizin üstü kızgın bakır gibi parlıyordu,” der. Öldürücü alevler, ayrı ayrı yirmi yanardağ halinde eğri büğrü dillerini, otuz kırk metre yükseğe kadar uzatıyorlardı. Rum kiliselerinin çan kuleleri, camilerin kubbeleri, evlerin yassı damları, bu alev perdesi önünde, birer siluet gibi görünüyordu. Savaş gemilerinin komutanları, her şeyden önce kendi uyruklarından olanları kurtarmaya bakıyor ve tarafsız oldukları için, göçmenleri içeri almak istemiyorlardı. Buna karşın kadınlar, çocuklarını kurtarmak için sandallara atıyor, erkekler suya atlayıp gemilere doğru yüzüyor, kalabalık aileler, kayıkların içine üst üste biniyorlardı. Bunların çoğu devrildi, içindekiler de boğuldu.</p>

      <p class="paragraf">Rıhtımda yere çömelmiş insanlara, felç gelmiş gibiydi. Onları gören bir yazar, “Açlık, yorgunluk ve şaşkınlıktan paniğe bile kapılamaz hale gelmişlerdi,” diyor. Gruplar halinde oturuyor, alevlerin üzerlerine gelmesine bile aldırmıyorlardı. Yerlerinden kalkmaları emredilince, hayvanlar gibi ses çıkarmadan boyun eğiyorlardı; umutsuzlukları ve yorgunlukları yalnız gözlerinden okunuyordu. Bir yandan da kulaklarının dibinde, İngiliz sancak gemisindeki deniz bandosunun çaldığı, alevlerin gürültüsüne ve yangın kurbanlarının çığlıklarına karışan neşeli müzik parçalarını duyuyorlardı. Her gün bu saatte konser veren bando, İzmir yanıyor diye, bu geleneğini ihmal edemezdi ya!</p>

      <p class="paragraf">İngiliz amirali, sabaha karşı kararını değiştirmiş ve hangi milletten olursa olsun yabancı sivillerden elden geldiği kadarını kurtarmak için kıyıya sandallar göndermişti. Öteki yabancı savaş gemileri de bunu izlediler. Görüntü bir anda değişti. Şimdi rıhtımda İtilaf Devletleri’nin düdükleri duyuluyor, yüksek sesle buyruklar veriliyor, kaldırımlar çizme sesleriyle çınlıyordu. Göçmenler, sandallardan kurulu küçük filoya kendilerini atıyor; subayların, “Yalnız kadınlar ve çocuklar!” diye bağırmalarına aldırmadan dehşete kapılmış bir insan yığını halinde sandallara doluyorlardı. En sonunda gemiciler, erkekleri, yumruklarını ve sopalarını kullanarak geri atmak zorunda kaldılar. Yalnız <span class="italik">Iron Duke</span> zırhlısına iki bine yakın insan binmişti.</p>

      <p class="paragraf">Sabahleyin rüzgâr yön değiştirdi, yangın da hafifledi. Ancak birkaç gün daha, için için sürdü; arada sırada Yunanlıların gizli cephaneliklerinden de patlamalar duyuluyordu. İzmir’in yabancıların oturduğu kesimi yok olmuştu artık. Yerli halktan on binlerce kişi de evsiz kalmış, göçmenlerle aynı duruma düşmüştü. Kimin suçuydu bu? Amerikalı bir gözlemci, “Yangını kim çıkardı?” sorusuna yerinde bir karşılık vermişti: “Ya San Fransisco Depremi’ni kim çıkardı?”</p>

      <p class="paragraf">Mustafa Kemal, savaş felaketlerini ve bunun kaçınılmaz bir sonucu olan kan dökülmesini öylesine kanıksamıştı ki, yangın karşısında pek fazla sarsılmadı. Zaten bu yangın yüzünden uğranılan maddi kayıp ne kadar büyük olursa olsun, can kaybı o kadar çok değildi. Amiral Dumesnil’e bunu tatsız bir olay olarak niteledi; kendisine işi fazla küçümsediği söylenince, bunun öteki sorunların yanında, “ikinci derecede önemli” geçici bir durum olduğunu belirtti.</p>

      <p class="paragraf">Gerçekten de, biraz sert bir tutum bile olsa, milliyetçilerin gözünde bu olay bir adalet sembolü gibi görünüyordu. Çünkü İzmir bir “yabancı” şehriydi ve savaştıkları bütün şeyleri temsil ediyordu. Küllerinden yeniden doğacak olan İzmir bir Batı şehri olacaktı, tam anlamıyla bir Türk şehri. Gerek Birinci Dünya Savaşı sıralarında, gerekse daha sonra Türklerin yaptıkları yıkımlar, kötülüklerinden değil, yabancı işgalinin bütün izlerini silmek isteyen bir duygudan ileri gelmişti. Böylece, Türklerin İzmir Yangını’nda önemli bir rolleri olsun olmasın, bu yangın onlara Milli Zafer’in eriştiği en yüksek noktaya uygun bir olay gibi görünmüştür.</p>

      <p class="paragraf">Mustafa Kemal bütün yangın süresince, güneşten yanmış sert yüzü bu ateşle aydınlanarak, karargâhında kalmıştı. İstanbul’dan birkaç gazeteci, vapurla İzmir’e gelmişlerdi; bunlar daha şehrin alındığını bilmiyorlardı, ta Kadifekale’de Türk bayrağının gururla dalgalandığını görünceye kadar. Falih Rıfkı, Mustafa Kemal’i, karşısında hazır ol durumunda iki İngiliz deniz subayıyla gördü. İçinden memnunlukla, bunun İstanbul’da rastlanmayan bir saygı belirtisi olduğunu düşündü. Mustafa Kemal, onu neşe ile karşıladı: “Neler gördüğümüzü bilemezsiniz, tarihe geçtik artık.” İstanbul’da ne var ne yok diye sorarken yüzü sertleşti. “Şimdi zaferi kazandığımıza gerçekten inandılar mı?” diye ekledi.</p>

      <p class="paragraf">Alevler yaklaşmaya başlayınca, yaverleri telaşlanarak onun başka bir yere gitmesini rica ettiler. Sözlerini dinledi, ama hiç istifini bozmadan. Açık otomobiline bindi, kalabalıkta yol açmak için önden bir kamyon gidiyordu. Yavaş yavaş ve sakin sakin, binlerce üzüntülü Rum ve Ermeni’nin arasından geçti, bunlar, İzmir Fatihi’ni görünce korkuya kapılıyor ve, “Ah, oh...” diye inliyorlardı.</p>

      <p class="paragraf">Gazi şimdi, körfezin güneyindeki Göztepe semtine taşınmıştı. İzmir’e gelişinden az sonra karargâha genç bir kadın gelmiş ve kendisini görmek istemişti. Mustafa Kemal hemen reddetmiş ve emir subayına kadını kabul edemeyeceğini söylemişti. Tam bu sırada kadın, çalışma odasına girmiş bulundu. Mustafa Kemal onu görünce, emir subayını dışarı çıkardı ve kadına oturmasını söyledi. Bu bir köylü kadını değil, iyi yetişmiş bir hanımdı. Yüzü peçesizdi, başını Türk kadınları gibi sarmış; sade, ama zevkli bir biçimde giyinmişti. Ufak tefek, kısa boylu, fakat sağlam yapılıydı. Güzel bir buğdaysı cildi, büyük kara gözleri, zeki bakışları ve karakterini belli eden ince, kapalı dudakları vardı. Gençliğin canlılığıyla, olgunluğun verdiği güveni kendinde birleştirmişti.</p>

      <p class="paragraf">Rahat davranışı, sözünü sakınmadan konuşması, insanın yüzüne dosdoğru bakması, Mustafa Kemal’in ilgisini uyandırdı. Adı Latife’ydi. Ticaret ve gemicilikle uğraşan, ithalat-ihracat yapan İzmirli bir zenginin, Uşakizade Muammer Bey’in kızıydı. Avrupa’da hukuk okumuştu. Fransızcayı bir Fransız gibi konuşuyordu. Annesi babası yazı, Biarritz’de geçiriyorlardı; fakat o, taarruzun yakın olduğunu görünce, tek başına İzmir’e dönmek için ısrar etmişti. Çünkü Mustafa Kemal’in yolunda çalışmaya kararlıydı. Onu kendine kahraman olarak seçmiş ve kurtuluş ordusuyla İzmir’e girdiğinden beri aramaya koyulmuştu. Zincirle asılmış bir madalyonun içinde Gazi’nin resmini boynunda taşıdığını da açıkladı. “Kızmadınız ya?” diye sordu.</p>

      <p class="paragraf">Mustafa Kemal daha sonra bu görüşmeyi, okul sıralarında bir delikanlı gibi sevinçle Halide Edip’e anlatırken, “Neye kızacakmışım sanki?” dedi. Halide Edip, onun Latife Hanım’ı kendisine âşık sandığını sezinledi. Oysa o günlerde İzmir’de Gazi’nin resmini çerçeve içinde boynunda taşıyan daha binlerce kadın vardı. Yine de, “paşanın bu duygulanışının onun üzerinde iyi bir etki yapacağına inandığı için” memnun oldu.</p>

      <p class="paragraf">Latife Hanım, şimdi Mustafa Kemal’i maiyetindekilerle birlikte gelip evlerinde kalmaya çağırıyordu. Bu ev şehrin dışında, gürültü patırtıdan ve hâlâ içten içe tüten yangından uzaktı; varlıklı Levantenlerin bakımlı bahçeler içinde yerleşmiş oldukları Göztepe’deydi. Büyük, rahat, hizmetçisi bol bir evdi. Latife Hanım, Mustafa Kemal’e bakacak ve onun her istediğini yerine getirecekti. Bu, Mustafa Kemal’e huzur dolu bir Batı dekoru içinde, kendisini kamçılayacak yeni bir macera gibi görünmüştü. Kabul etti. Tam, muzaffer bir komutana yakışacak bir ortamdı bu. Büyük ve asil Türk milletine “milletin vicdanından” fışkırarak İzmir’i ve Bursa’yı kurtaran ordulardan söz eden renkli ve zengin bir dille yazdığı raporunu burada kaleme aldı.</p>

      <p class="paragraf">Sıcak bir yaz gecesi, Göztepe’deki köşkte, özellikle İstanbul’dan gelen gazeteciler şerefine bir toplantı düzenlendi. Latife Hanım, “siyahlar giymiş ufak tefek bir kadın”, misafirleri, başında siyah bir başörtü ile karşıladı. Bu mevsimde morsalkımlar, yaseminler ve alabildiğine serpilmiş güllerle bezenmiş verandanın üst basamaklarında, göze hoş gelen bir vakar içinde duruyordu. Yanında Mustafa Kemal vardı. Sırtındaki belden kuşaklı Kafkas gömleği içinde ince ve şıktı. Saçları güzelce arkaya doğru taranmış; sarışın kaşları yukarı kıvrılmış; gözleri keyifli bir ışıldayışla Latife Hanım’ın gözlerinde doğan sevgi ateşine karşılık veriyordu. Halide Edip’e tanıştırırken, “İzmir Zaferi’ni kutluyoruz,” dedi. “Siz de benimle içersiniz.”</p>

      <p class="paragraf">Ömründe ağzına rakı koymamış olan Halide Edip, şampanya istedi ve kadehini Mustafa Kemal’in mutluluğuna kaldırdı. O ise, rakısına devam etti ve ilk kez Halide Edip’in karşısında rakı içtiğini söyledi. Böylece, dolambaçlı bir yolla, hiç olmazsa onun bağnazlıkla ilgisi olmadığını belirtmek istemişti.</p>

      <p class="paragraf">Bütün gece konuştu; geçmişten, halden söz etti: Latife Hanım şerefine, ilk kez olarak kimse ile alay etmedi ve kimsenin aleyhinde bulunmadı. Hatta Milli Mücadele’ye hizmeti geçmiş olan ve kendisinin sevmediği adamları bile övdü.<span class="dipnot char-style-override-12" xml:lang="tr-TR"><a class="footnote-link" href="#footnote-225-115" id="footnote-225-115-backlink">115</a></span> Gazetecileri, kendine özgü, düşündürücü ve esprili konuşmasıyla etkiledi. Ardından müzik başladı. Çınlayan sesinde uzak bir sıla özlemiyle, çok sevdiği Rumeli halk türkülerine katıldı. Bu türküler davetlilerde, artık elden gitmiş olan Makedonya dağlarının yürek kabartan görünüşlerini canlandırmıştı. Gazi, sonra da Ege kıyılarının güçlü oyunu zeybeğe başladı. Sırtındaki Kafkas gömleği, zeybek oynarken kendisine çok yakışıyordu.</p>

      <p class="paragraf">İsmet Paşa, büyük, yuvarlak gözleriyle toplantıyı izliyordu. Latife Hanım, onun da, sonradan gelen Rauf Bey’in de hoşuna gitmişti. İsmet Paşa da evli bir adamdı ve evliliğin genellikle herkes için, özellikle şimdi Mustafa Kemal için iyi bir şey olduğunu düşünüyordu. Şu anda, sivri taraflarını gidermek, aşırılıklarını yumuşatmak ve ulusun gözü önüne rabıtalı bir evlilik örneği sermek için Mustafa Kemal’in kendisine uygun bir kadınla evlenmesi gerekliydi. Durup oturmasının zamanıydı artık. Hem Türk ırkından, hem de Avrupa kültürüyle yetişmiş akıllı bir kadın olan Latife Hanım bu iş için biçilmiş kaftandı.</p>

      <p class="paragraf">Halide Edip’i bir tarafa çekerek, “Latife Hanım için ne düşünüyorsunuz?” diye sordu.</p>

      <p class="paragraf">O da, “Çok çekici,” diye cevap verdi. Fikriye’yi ve Mustafa Kemal’in bu yeni bağlantısını öğrenince duyacağı üzüntüyü düşünüyordu.</p>

      <p class="paragraf">Latife Hanım, biraz sonra Mustafa Kemal’in sekreteri oldu. Başta bile bile gölgede kalmış ve Mustafa Kemal’in istediklerini yapmakla yetinmişken, şimdi ön plana geçmişti. Onun sağlığıyla, rahatıyla yakından ilgileniyordu. Fakat bunun yanında, daha başka bir yardımı da oluyordu. Fransızca ve İngilizceyi çok iyi bildiği için, diplomatik yazışmalarında verimli bir çevirmendi. Aldığı geniş Batı kültüründen kaynaklanan düşünceleri, öğütleri ve akıcı konuşmasıyla Mustafa Kemal’in zihnini kamçılıyordu. İşte, çevresindeki erkeklerin çoğundan daha iyi konuşabileceği bir kadın. Gazi bu çeşit bir bağı daha önce Berthe Georges-Gaulis ve Corinne Lütfü gibi Avrupalı kadınlarla tatmış, fakat Fikriye ile bunu yaşamamıştı. Latife kendi soyundandı ve ötekilerin sade yüzeyde kalan davranışlarından daha çok kanını kaynatıyordu. Uyanık bir erkek kafasıyla çekici bir kadın vücudunu kendisinde birleştirmişti. Mustafa Kemal, onu arzulamaya başlamıştı artık. Kendilerini çabucak bırakan “el altındaki” kadınlara alışık olduğu için, Latife Hanım’a da açık bir istekte bulunmaktan çekinmedi.</p>

      <p class="paragraf">Ancak Latife, Mustafa Kemal’e inatla karşı koydu. Onunla evlenmeyi kabul ederdi, metresi olmayı asla. Aydın kafalı, modern bir kadın olarak bu prensibi öne sürmekteydi. Oysa, bu da Mustafa Kemal’e hiç uygun düşmüyordu. Asker adamdı o; yapacak işleri vardı; bunları bitirmeden ne evlenebilir, ne de böyle bir şey isteyebilirdi. Doğulu erkek, böylece Batılı bir kadınla dengini bulmuştu. Mustafa Kemal, ilk olarak, istediği bir kadını elde edememişti. Şimdi aralarında bir kördüğüm vardı. Mustafa Kemal ay sonunda İzmir’den Ankara’ya dönerken, düğüm hâlâ çözülmemişti.</p>

      <p class="paragraf"></p>

      <p class="paragraf"></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-111-backlink" id="footnote-225-111">111</a> <span xml:lang="en-US">Ege Denizi’ne Cumhuriyet’ten önce Akdeniz ya da Adalar Denizi deniyordu. Cumhuriyet’le birlikte bu denizin antik ismi olan Ege kullanılmaya başlandı. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-112-backlink" id="footnote-225-112">112</a> Gazi, oturacağı köşke girerken birdenbire durdu. Yere bir Yunan bayrağı serilmişti. “Bu nedir?” diye sordu. Kral Konstantinos’un da Türk bayrağını çiğnediğini söylediler. Gazi, “Hata etmiş,” dedi. “Bayrak bir milletin şerefidir, ne olursa olsun yerlere serilemez. Kaldırınız!”</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-113-backlink" id="footnote-225-113">113</a> <span xml:lang="en-US">Sonradan Donanma Komutanı Amiral Sir Osmond de Beauvoir-Brock.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-114-backlink" id="footnote-225-114">114</a> <span xml:lang="en-US">Benoist-Mechin,</span> <span class="char-style-override-10" xml:lang="en-US">Mustapha Kemal ou La Mort d’un Empire.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-115-backlink" id="footnote-225-115">115</a> <span xml:lang="en-US">Halide Edip Adıvar,</span> <span class="char-style-override-10" xml:lang="en-US">Türk’ün Ateşle İmtihanı.</span></p>
        </div>
      </div>
    </div>
  </div>
</body>
</html>
