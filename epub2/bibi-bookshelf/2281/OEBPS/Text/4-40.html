<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-40.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-40.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-4-18"><span>OTUZ YEDİNCİ BÖLÜM</span></p>

      <p class="arabaslik-orta-copy"><span>Doğu’nun Yardımı</span></p>

      <p class="paragraf"></p>

      <p class="paragraf">Fethi ve Rauf beylerin sürgünde geçirdikleri on sekiz aylık süre içinde ülkenin görünüşü değişmişti. Mustafa Kemal Ankara’da bir parlamento kurmuş, ortaya bir anayasa koymuş; yeni bir Türk devletinin temelini atmıştı. İtilaf Devletleri’nin aralarındaki birliği bozmuş, cesaretlerini kırmış, Yunanlıları ise hemen hemen yenilgiye uğratmıştı. Bütün bunlar bizzat İtilaf Devletleri’nin giriştikleri hareketleri çok yakından izlemişti: İzmir’in ve İstanbul’un işgali, Sevr Antlaşması, içsavaş, Yunan saldırısı gibi. Fakat, Mustafa Kemal’in sarsılmaz inancı ve sürükleyici idaresi olmasaydı, bunların hiçbiri yapılamayacaktı. Evet, Türklerin için için yanan milli gururlarını ateşleyen kıvılcımı sıçratan İtilaf Devletleri olmuştu. Ama, Mustafa Kemal’den başka hiçbir Türk çıkıp da bu ateşi, İtilaf Devletleri’nin planlarını altüst edecek şekilde alevlendiremezdi.</p>

      <p class="paragraf">Öte yandan, dostlarının ilk andaki yardımı olmasaydı, o da bunu başarmakta zorluk çekerdi. Daha başlangıçtan beri Amasya Genelgesi’ni imzalayan beş arkadaş, Mustafa Kemal, Rauf, Ali Fuat, Refet ve Kâzım Karabekir, gayretlerini bu uğurda birleştirmiş bulunuyorlardı. Şef durumunda olan Mustafa Kemal’di; ama bir bakıma, onu bu yere getiren ötekiler olmuştu. Yaptığı işler onların desteğine ve düşünce birliklerine dayanıyordu. O sırada onların yardımlarına, teşviklerine, düşüncelerini açıkça belirtmelerine ihtiyacı vardı. Karabekir’in ordusuna, Rauf’un akıllıca öğütlerine, Ali Fuat ve Refet’in savaş alanındaki etki ve bilgilerine muhtaçtı. Amasya’dan Erzurum’a, Sivas’tan Ankara’ya adım adım bu dört arkadaşının yardımıyla ilerleyebilmişti. Şimdi güçlü bir ordunun komutanlığına ve dünyanın tanımaya başladığı bir devletin başkanlığına yükselmesi, Gazi unvanını kazanması yine onların yardımıyla attığı temellere dayanarak olmuştu.</p>

      <p class="paragraf">Fakat Mustafa Kemal, çok zora gelmedikçe başkalarıyla işbirliğini kabul edecek yaradılışta bir adam değildi. O, aslında, baş olmak için yaratılmıştı. İhtilalin ilk kurucuları, bir yandan dürüstlükle onu izlerken, bir yandan da bu eğilimini sezdikleri için, tetikte duruyorlardı. Mustafa Kemal’in emri altına girmeyi kabul etmişler, ancak yurtseverliğiyle birlikte yürüttüğü kişisel davranışları karşısında, her zaman çekingen kalmışlardı. Bu durum, ülkenin kurtuluşuna doğru atılan her adımla biraz daha gelişiyordu. Hatta Mustafa Kemal bir defasında, Halide Edip’in önünde boş bulunarak, “Herkesin benim emrime boyun eğmesini istiyorum,” dememiş miydi? Acaba, baştaki kardeşler topluluğunun yerini, tek başına bir ağabey mi alacaktı?</p>

      <p class="paragraf">Askerlik alanında kendine rakip olabilecek olan Ali Fuat’ı daha şimdiden yolunun üzerinden uzaklaştırmış, Moskova’ya göndermişti. Eleştirilerini, yakınma ve kuşkularını durmadan ve şiddetle ileri süren Kâzım Karabekir de uygun şekilde bir yana itilmiş ve savaşın çoktan kazanılmış olduğu Doğu Cephesi’nde bırakılmıştı. Mustafa Kemal’in karakterini iyi bilen, açıksözlü, teklifsiz Refet Paşa’nın durumu ise, sürekli bir çatışma konusu oluyordu. Tablo değişmişti: Şimdi Mustafa Kemal’in yakın arkadaşları, ihtilale sonradan katılmış olan Fevzi ve İsmet paşalardı; bütün niteliklerine rağmen, emir verecek değil, emir alacak, onun bütün istediklerini yapacak iki adam. Bunların dışında da, daha az önemli ama Mustafa Kemal’e bağlı kişiler, her emri tartışmasız yerine getiren daha genç subaylar, kendisine hayran gazeteciler ve aydınlar vardı.</p>

      <p class="paragraf">Önce Fethi, arkasından da Rauf Bey, 1921 yılı sonlarına doğru bu hava içinde Ankara’ya döndüler. Rauf Bey Meclis’te alkışlarla karşılandı, kendisine nafia<span class="dipnot char-style-override-12" xml:lang="tr-TR"><a class="footnote-link" href="#footnote-225-102" id="footnote-225-102-backlink">102</a></span> vekilliği teklif edildi. Fakat, ne kadar tanınmış olursa olsun, Meclis’teki mebuslardan çoğunun yabancısıydı; bu yüzden başta seçilmeye yetecek çoğunluğu sağlayamadı. Sonunda karşısındakilerin çekilmesi üzerine, vekilliği istemeye istemeye kabul etti. Ancak birkaç hafta sonra, hastalığını ileri sürerek, bu görevden ayrıldı. Bu arada Meclis’teki durumu inceleme olanağı bulmuş ve muhalefette daha yararlı bir rol oynayabileceği kanısına varmıştı.</p>

      <p class="paragraf">Bu arada, aralarında hiçbir çatışma olmamakla birlikte, Mustafa Kemal’in ilk arkadaşları içinde kendisinden görüş ve kişilik açısından en çok ayrılanı Rauf Bey’di. O emir alacak değil, danışılacak, görüşülecek, düşüncesi sorulacak adamdı; bunu da denizciliğine yaraşan açıksözlülüğüyle Mustafa Kemal’e bildirmişti. Rauf Bey hem inanç, hem karakter olarak demokrattı; Mustafa Kemal ise, inanç bakımından demokrat, fakat karakter bakımından otokrattı.</p>

      <p class="paragraf">Rauf Bey, hükümet yönetiminde anlaşmaya dayanan liberal ilkelere içten inanıyor ve hoşgörü, yumuşaklık, siyasi denge ve uzlaşma gibi ilkelere bağlı olarak yaşıyordu. Albay Rawlinson’un Türkiye’deki tutukluluğu, onun Türk-İngiliz dostluğuna inancını nasıl sarsmışsa, Rauf Bey’in Malta’da geçirdiği sürgün hayatı da kendisinin İngiliz parlamento sistemine ve meşruti bir krallığa olan derin saygısını zedelememişti.</p>

      <p class="paragraf">Mustafa Kemal bu düşünceleri, kuramsal birer ilke gibi değil, Türkiye’nin Doğu biçimi bir imparatorluktan Batı biçimi bir devlet haline geçmesi için pratik bir zorunluluk olarak yaşamaktaydı. Davranışlarını anayasaya uyduruyor, demokratik kurallardan dışarı çıkmamaya dikkat ediyordu. Arkadaşlarıyla açık tartışmalar yapmayı prensip edinmişti. Onlara danışır gibi görünüyor, düşüncelerini öğrenip kullanıyor, anlaşmaya vardıkları şekilde davrandığını ileri sürüyordu. Gerçekte ise, genellikle kendi sözlerinin ağırlığıyla onların itirazlarını hiçe indirmekteydi. Sonunda halkın yararına bile olsa, kendi iradesi başkalarınınkine üstün oluyordu.</p>

      <p class="paragraf">Bu Doğu-Batı birleşimi kendi kişiliğinde de görülebilirdi. Düşünerek karar vermeyi heyecandan üstün tutması bakımından Batılıydı; ama isteyerek kabul ilkesi yerine, kendi otoritesini kullanma alışkanlığı bakımından Doğulu kalmıştı. Rauf Bey’in aksine, bazı otokratik kusurları vardı; iş arkadaşlarıyla ilişkileri zaman zaman iyi bir anlaşmaya dayanır, zaman zaman da şüphe ve yarı gizli küçümserlik dolu bir havaya bürünürdü. Çünkü bütün davranışlarının kökünde –belki de pek yanlış olmayan– derin bir inanç vardı: Kendi düşünce ve yeteneklerinin herkesinkinden üstün olduğu inancı. Milletçe ulaşılması gereken amaçları kendisinden başka kim daha iyi gösterebilir, kim daha iyi elde edebilirdi?</p>

      <p class="paragraf">Meclis’e Bir Batılı gözüyle bakan Rauf Bey, bunun sağlam bir kuruluş gibi işleyebilmesi için, düzenli bir muhalefetin gerekli olduğunu görüyordu. Mustafa Kemal, hem başkomutan hem de meclis başkanı olarak, bütün yetkileri bir arada elinde bulundurduğundan, bu denge unsuru daha da gerekli oluyordu. Bu yetkileri üç ay süreyle verilmiş; fakat askeri durum hâlâ güçlü bir merkezi denetimi gerekli kıldığı için, bazı mebusların homurdanmalarına rağmen, yeniden uzatılmıştı. Mustafa Kemal, çekirdek halinde bir parti olan Müdafaa-i Hukuk Grubu’nu kurup başına geçerek Meclis üzerindeki nüfuzunu zaten güçlendirmiş bulunuyordu. Şimdi, Başkomutanlık Yasası’yla kabine üzerindeki kişisel denetimi birleşince, yetkisi bir kat daha artmıştı.</p>

      <p class="paragraf">Rauf Bey kabinedeki görevinden ayrılınca, Refet Paşa da milli müdafaa vekilliğinden çekildi. Sebep olarak kendi yetkilerinin, başkanı Fevzi Paşa olan Genelkurmay’ın yetkilerinden ayrı olmasını göstermişti. Fevzi Paşa’nın başkanlıktan çekilmesini, Genelkurmay’ın Milli Müdafaa’ya bağlanmasını istiyordu. Oysa asıl neden, Gazi’nin bu yetkileri gittikçe daha fazla kendi üzerine almasıydı. Refet Paşa, Mustafa Kemal’e karşı âdet edindiği gibi, yine bir süre için sahneden çekildi. Ancak Rauf Bey, Malta’daki sürgünlük arkadaşı Kara Vasıf Bey’le beraber, Meclis’te Mustafa Kemal’in ilk grubuna karşılık bir denge kurmak için dağınık muhalefet unsurlarını bir araya getiren ikinci bir gruba önayak oldu. Bu grupta daha çok gizli çalışmayı tercih ediyor, Mustafa Kemal’le ilişkilerini bozmuyor, bir aracı gibi davranarak ötekiler üzerinde yatıştırıcı ve uzlaştırıcı bir etki yapmaya çalışıyordu.</p>

      <p class="paragraf">Mustafa Kemal, bütün bu manevraları oldukça güler yüzle karşıladı. Kuramsal olarak, bir muhalefetin varlığını normal görüyordu. Batı’da da böyle değil miydi? Üstelik, şimdi muhalefet liderleri kendi dostlarıydı. Demek ki, onları etkisi altında tutabilirdi. Fakat gerçekte, muhalefetten çekiniyordu. Siyaset alanında da, savaş alanında olduğu gibi komuta etmesi gerekirdi. İki alanın da amacı birdi: Ülkenin kurtulması ve yeniden yaratılması. Mustafa Kemal’in asker kafasına göre, savaş yolları da eşit olmalıydı. Ancak muhalefetle savaşa girişmesi için vakit daha erkendi. Bu savaş gizli olarak vardı ve şimdilik böyle kalacaktı. Rauf Bey, ılımlı ve sorumlu bir muhalefeti öne sürerken, Gazi’nin aşırı yandaşlarına karşı bir denge kurmak istemişti. Gazi de bu yolda ona açıkça engel olmadı.</p>

      <p class="paragraf">Şimdi yeni bir bekleme dönemine girilmişti. Dışarıda sevindirici olaylarla, içeride gerginliklerle dolu bir dönem. Yunanlılarla yeniden çarpışmaya girişmek için daha aylar vardı. Milliyetçi kuvvetlerin bu sefer iyice silahlandırılıp güçlendirilmesi için bu zamandan yararlanmak gerekirdi. Ancak, top gürültülerinin geçici olarak kesildiği şu sıralarda, Ankara, bütün disiplinine ve milli amaca olan bağlılığına rağmen, bir rahatlama ve bunun doğal sonucu olarak da bir eğlence havasına dalmıştı.</p>

      <p class="paragraf">Karadenizli muhafızları tarafından korunan Gazi Mustafa Kemal, şimdi Çankaya sırtlarındaki genişletilmiş köşkte, daha konforlu bir hayat sürüyor ve gittikçe büyüyüp yayılan Ankara’yı buradan seyrediyordu. Köşkün çevresindeki bağlarda küçük dağ evleri ve villalar yükselmiş, istenildiği zaman el altında bulunmaları gereken kurmay subaylar buralara yerleşmişlerdi. Milliyetçilerin modasına uyarak peçelerini çıkarmış olan eşleriyle ailelerini de birlikte getirmişlerdi. Gazi, yürüyüşe çıktığı zaman kendilerini ziyarete gelir, merasime önem vermeyen davranışlarıyla onları şaşırtırdı. Öğleye doğru yollar, şehirden at sırtında ya da arabayla gelen bir sürü ziyaretçi ile dolup taşardı. Gazi, bu ziyaretçileri her zaman kabul eder, görüşürdü.</p>

      <p class="paragraf">Mustafa Kemal köşkün odalarını biraz ağır olmakla birlikte rahat eşyalarla döşemişti. Alman malı olduğu anlaşılan bir sürü eşya arasına maroken koltuklar konmuştu. Yerlere Türk halıları serilmiş, duvarlara, aralarında Şeyh Sunusi’nin hediyesi mücevher kakmalı bir kılıç da bulunan silahlar asılmıştı. Köşkün belli başlı iki büyük odası, çift pencereli, beşgen biçimde bir cumba ile daha da genişletilmişti. Bunlardan biri Mustafa Kemal’in çalışma odasıydı. Modern ve büyük yazı masası o şekilde yerleştirilmişti ki, Mustafa Kemal oturduğu zaman sırtını pencereye verir; bakışlarını üzerine diktiği ziyaretçi ise, başını nereye çevirecek olursa olsun gözleri kamaştığı için kendini oldukça rahatsız hissederdi. Sofrada her gün birçok misafirin bulunduğu yemek odası, mavi Kütahya çinisinden masası, mermer çeşmesi ve çiçek saksıları ile, Osmanlı zevkini yansıtan bir iç avluyu andırıyordu.</p>

      <p class="paragraf">Mustafa Kemal, diktiği fidan ve ağaçlarla yeşillenmeye başlayan bahçelerde gezinmekten hoşlanırdı. Elleri ceplerinde, bağlara doğru inen küçük yollardan geçerek, yaylanın sonsuz düzlüğünde oynaşan bulutların yarattığı şekilleri seyreder, çevredeki temiz havayı içine çekerek dolaşırdı. Cepheye silah götürüp döndükleri zamanlarda olduğu gibi, başında yine köylü kadınların bulunduğu bir kağnı dizisi, tepede, ufka doğru tozlu bir iz halinde uzanıp giderdi.</p>

      <p class="paragraf">Bahçenin ucunda pembe boyalı küçük bir köşk vardı. Mustafa Kemal misafirlerini burada yatırırdı. Madam Berthe Georges-Gaulis adında bir Fransız kadın gazeteci de burada birkaç ay kaldı. Mustafa Kemal onunla dünya siyaseti ve yurdu için kurduğu planlar üzerinde konuşabiliyordu. Bunu Türk kadınlarıyla yapmasına olanak yoktu. Öte yandan Madam Gaulis, Türklerin milli amacını, yeni dostları Fransızlara anlatıp tanıtmak yoluyla önemli bir rol oynayabilirdi.</p>

      <p class="paragraf">Bir akşam, düşmanı İngilizlere şiddetle atıp tuttuktan sonra –ki Madam Gaulis de kendi siyasi düşüncelerine uygun düştüğü için onu onaylamaktan geri kalmamıştı– birden sakinleşti ve canı müzik istedi. Yakında oturan subaylarla eşleri çağrıldı. Kadınlar gece elbiseleriyle, yüzleri açık, yalnızca başlarına aynı kumaştan bir örtü atmış olarak geldiler. Utlarını beraber getirmişlerdi. Mustafa Kemal’in isteği üzerine, önce pesten başlayarak, sevgiden, ölümden ve şanlı savaşlardan söz eden eski türküleri söylemeye koyuldular. Bu onun çocukluğundan beri sevdiği bir musikiydi; kadınlar söylerken o da, şarkıların ağır ve çoğu kez melankolik olan ahengine uyarak hafifçe mırıldanıyor, anlamlarını konuklarının dillerine çevirerek açıklamaktan haz duyuyordu.</p>

      <p class="paragraf">Madam Gaulis daha sonra şöyle yazar: “Mustafa Kemal bir an için ilk kez olarak savaşın acılığını unutup kendini koyuverdi; geçmişini hatırlamıştı; çocukluğunun ilk günlerini, onu canı gibi seven annesini, gençliğini, ilk sıkıntılarını, ilk başarılarını anlattı; bütün bunları her şeye verdiği derinlik ve canlılıkla baştan yaşadı, kendi doğal yetilerinin bolluğu karşısında şaşırıp kalmış o ilk zamanlardaki genç adam oluvermişti.”</p>

      <p class="paragraf">Annesi Zübeyde Hanım şimdi gelmiş, Ankara’ya yerleşmişti. Artık yaşlanmış, sağlığı da bozulmuştu. Romatizmadan yakınıyor, yurdu Selanik’in acısını bir türlü unutamıyordu. Anadolu’nun, Zübeyde Hanım’ın gözünde hiçbir değeri yoktu; ama artık günleri sayılı olduğu ve oğlunu merak edip görmek istediği için, Mustafa Kemal onu Ankara’ya getirtmişti. Annesini dostlarına tanıştırırken, her zaman yaptığı gibi, elini öpmek için eğildi, fakat Zübeyde Hanım onu durdurdu. Oğlu da olsa, Mustafa Kemal artık devlet başkanıydı; onun elini öpmek kendisine düşerdi; Zübeyde Hanım da öyle yaptı. Çankaya’da kendisine ayrılan ev, alışık olduğu eski Türk düzeninde döşenmişti. Burada yere bağdaş kurarak, mangal başında otururdu. Mustafa Kemal ona, her Türk’ün annesine karşı gösterdiği saygı ile davranır, her gün onu resmen ziyarete gelirdi. Gelmeden önce izin ister, böylece annesine kendisini karşılamaya hazırlanması için zaman bırakırdı. Zübeyde Hanım hasta bile olsa, buna dikkat ederdi. Çankaya’nın telaşlı havası onu yorduğu için, Ziraat Mektebi yakınlarında Söğütözü denilen gölgelikli bir su başına doğru gezinti yapmaktan hoşlanırdı. Mustafa Kemal burada annesine, ağaç kütükleriyle kaplı tek odalı, eski usulde kerpiçten bir köy evi tuttu.</p>

      <p class="paragraf">Zübeyde Hanım, Halide Edip’in söylediği gibi, “Oğluna benzerdi. Yalnız yüz ifadesi daha yumuşaktı; süt gibi beyaz ve pembe renkli cildinde tek bir buruşuk yoktu. Çok çabuk öfkelenir olmasına rağmen, koyu mavi gözlerinde ve ağzında bir şefkat hissedilirdi.”<span class="dipnot char-style-override-12" xml:lang="tr-TR"><a class="footnote-link" href="#footnote-225-103" id="footnote-225-103-backlink">103</a></span></p>

      <p class="paragraf">Bir parça kadın kıskançlığıyla, biraz da oğluna layık bulmadığı için Fikriye’den hoşlanmazdı. Fikriye odaya girdiği zaman öfkeyle yerinde dikilir ve genel olarak gençler hakkında ileri geri söylenmeye başlardı; aslında bütün bu sözler Fikriye Hanım’a yönelikti. Genç kadın, yaşlı hanımın önünde saygı ile oturur, fakat ona soğuk durur ve kendisine karşı kin beslediğini pekâlâ bilirdi.</p>

      <p class="paragraf">Zübeyde Hanım, Mustafa Kemal’i hâlâ azarlar, kendisinden daha okul sıralarında bir çocukmuş gibi söz eder ve onu “Mustafacığım” diye çağırırdı. Bir sünnet düğününde Azerbaycan elçisi kendisiyle tanışmak istedi. Mustafa Kemal annesini kadınlara ayrılmış olan çadırdan getirtti ve yanlarına oturttu. Birkaç dakikalık bir konuşmadan sonra, Zübeyde Hanım, Mustafa Kemal’e döndü ve kaşlarını çatarak, “Bak ne diyor,” dedi. “Sen padişah olmalıymışsın, sana padişahlık yakışırmış.” Hemen arkasından, “Sakın padişah olmaya kalkma!” diye ekledi.</p>

      <p class="paragraf">Mustafa Kemal onu yatıştırdı: “Merak etme. Padişah filan olacak değilim. Ama herhalde bu ülkenin başı olacağım. Büyükelçi bunu söylemek istemiştir.”</p>

      <p class="paragraf">O sıralarda Ankara’daki toplum hayatı Batı’dan çok Doğu zevklerine yakındı. Bu da Sovyetler Birliği ve uydu cumhuriyetlerle kurulmuş olan yakın ilişkilerin kaçınılmaz sonucuydu. Afganistan’la yapılan bir anlaşmanın arkasından Moskova Antlaşması gelmiş, bundan sonra da Ermenistan, Azerbaycan ve Gürcistan’la ilişkileri düzenleyen tamamlayıcı Kars Antlaşması imzalanmıştı. Daha sonra Ukrayna ile askeri ve ekonomik bir anlaşma yapılmış, Ankara’ya bir Ukrayna heyeti gelmişti. Türkiye’den de, Tiflis’e bir heyet gönderilmişti. Türkistan’ın merkezi Buhara da birtakım diplomatik sondajlara girişmişti.</p>

      <p class="paragraf">Durumları sarsıntıda olan bu küçük Türk-Slav ülkeleri, amaçları kendilerininkine çok benzeyen ve artık bağımsızlığını temeline iyice oturtmuş bulunan milliyetçi Türkiye’yi, Rus baskısına karşı bir kalkan gibi görüyorlardı. Bu yüzden Ankara’ya kalabalık elçilik heyetleri gönderiyor, henüz yeteri kadar barınacak yeri olmayan şehirde sıkıntıya yol açıyorlardı. Bunların gelişleri, ağırbaşlı yayla şehrinde candan ve neşeli bir hava yaratmıştı. Verdikleri yemekli çağrılarda bol bol votka ve havyar ikram ediyorlardı.</p>

      <p class="paragraf">İçlerinde en konukseverleri Azerbaycanlılardı. Verdikleri bir akşam yemeği sırasında Ukraynalılarla Sovyet Ruslar bir masa çevresinde toplandılar. O sırada Rus elçisi Aralov ayağa kalktı. Madam Gaulis’in de anlayabilmesi için Fransızca konuşarak Fransızlara alabildiğine saldırdı. Onları, Sovyet Devrimi karşısında güttükleri siyaset yüzünden mazlum milletleri ezmekle suçladı.</p>

      <p class="paragraf">Gazi, verdiği Türkçe cevapta, elçinin iddialarını ustalıkla çürüttü. Ortada ezenler ve ezilenler diye bir şey olamazdı. Yalnız ezilmeyi kabul edenler vardı. Türkler ezilmeye razı olmamışlar, kendi işlerini kendileri görme yolunu seçmişlerdi. Öteki milletler de böyle yapmalıydılar.</p>

      <p class="paragraf">Yine bir akşam Sovyet Elçiliği’nde –ki Ankara’da buraya <span class="italik">Chezles Bol­chéviks</span> denirdi– Gazi’nin muzipliği tutmuş ve elçiye takılmaya başlamıştı. Elçiliğin salonu pahalı halılarla süslüydü; masalar yemeklerle dolup taşıyor, yalnız üzerlerine asılmış olan Lenin’in ve Marx’ın portreleri, havaya biraz sıkıntı veriyordu. Mustafa Kemal birkaç kadeh votka içtikten sonra ev sahibine döndü ve, “Bu ziyafeti hazırlayanlardan hiçbirini burada göremiyorum,” dedi. “Çağırsanız da onlar da gelip aramıza katılsalar.”</p>

      <p class="paragraf">Büyükelçi sıkıntılı bir duraksama anı geçirdi. Sonra aşçı ile öteki hizmetçileri çağırttı. Onlar da kalabalık bir grup halinde gelerek, Gazi’nin “sınıfsız sofra” dediği ziyafete katıldılar. Birkaç kadeh sonra bu konuda daha da coşarak Sovyet Devrimi’nin temelini oluşturan eşitlik ilkeleri üzerinde bir konuşmaya girişti. “Çalışma saatleri dışında bütün insanlar eşittir,” diyordu. “Sizin ihtilaliniz sınıflar arasında ayrılık tanımaz. Müslümanlıkta da böyledir. Zenginlerle fakirler arasında fark yoktur.” Arkadan, içkisini tek başına içen bir kapıcıya döndü:</p>

      <p class="paragraf">“Tovariç,” dedi. “Öyle yalnız içmek olmaz. Gel, kadehlerimizi doldurup birlikte içelim. Türkçede bir atasözü vardır: “Biri yer, biri bakar, kıyamet bundan kopar.” Herkes şerefe kadeh kaldırdı, arkadan dans başladı. Elçilikten çıktıkları zaman Mustafa Kemal arkadaşlarına, “Buna ne buyurursunuz?” dedi. “Hem eşitlikten dem vururlar, hem de sıra yiyip içmeye gelince ortaya bir sınıf farkı çıkarırlar.”</p>

      <p class="paragraf">Sovyet yörüngesindeki önemli heyetlerden biri de, Ukraynalılardı. Heyet başkanı General Frunze, önemli bir cephane yardımında bulunmaya söz vermiş, fakat biraz ileri giderek Yunanlılara karşı bir savaş planı hazırlamayı ve harekâta Kızıl Ordu subaylarını katmayı önermişti. Mustafa Kemal, Aralov’un cepheye yaptığı bir ziyaretten de hoşnut kalmamıştı. Çünkü Rus elçisi, Türk birliklerine Bolşevik Rusya’yı ve Türklere karşı gösterdiği kardeşçe cömertliği öven söylevler vermeye kalkmıştı. Savaşın her aşamasından sonra Kızıl Ordu’dan yağan tebrikler de, Gazi’nin pek hoşuna gitmiyordu.</p>

      <p class="paragraf">Öte yandan, Anadolu’yla Rusya’nın kurdukları çifte demirperde yüzünden gerçeklerden uzak kalmış olan İstanbul’da, Mustafa Kemal’in mali ve askeri sıkıntılar sonunda Kızıl Ordu’yu yardıma çağıracağı sanılıyordu. General Frunze’nin gelişi, Bolşeviklerle Envercilerin idareyi ele alma yolunda bir girişimleri olarak yorumlanmıştı. Sir Horace Rumbold bile, Lord Curzon’a bildirdiği gibi, Bolşeviklerin Enver Paşa’yı kendi “kral naipleri” olarak Ankara’ya yerleştirebileceklerini düşünmekteydi.</p>

      <p class="paragraf">Gerçekten de Enver Paşa, savaşın milliyetçiler aleyhine geliştiği sıralarda, Türk asıllı Müslümanlar arasında ihtilalci gruplar kurmuş ve bir Kafkas ordusu başında Anadolu’ya yürüyüp bir hükümet darbesiyle Mustafa Kemal’in rejimini devirmeyi tasarlamıştı. Trabzon’daki bir ajanı eliyle, sözde Mustafa Kemal’e yardım etmek, aslında ise kendi niyetlerini sağlamak için bir tabur kurmayı da denemiş; Meclis’teki birkaç muhalif mebusun, özellikle İttihatçıların desteğini elde etmişti. Ancak Mustafa Kemal’in Sakarya’daki başarısı onun bu hayal ve entrikalarını boşa çıkardı. Enver Paşa Ruslarla olan ilişkilerinde de hayal kırıklığına uğramıştı. Ruslar ona ya güvenmiyorlar ya da onu pek ciddiye almıyorlardı. Böylece, bir kere daha Turancı emellerinin peşinde, yine doğuya döndü. Yanına birkaç taraftar toplayarak Türkistan’a gitti ve burada Türk ırkından başıbozuk kuvvetleriyle Bolşeviklere karşı bir savaş açılmasını destekledi. Bir ara Buhara’da emir bile oldu. Ancak Ruslar, üzerine kuvvetli bir ordu gönderdiler ve Enver Paşa, 1922 yazının bir sabahında Ruslara karşı dövüşürken mitralyözlerin ateşi altında can verdi.</p>

      <p class="paragraf">Bu arada Cemal Paşa’nın da Ruslarla arası bozulmuştu. Ankara’ya bir subay göndererek Mustafa Kemal’den Türkiye’ye dönmek için izin istedi. Bu istek geri çevrildi. Cemal Paşa, az bir zaman sonra Tiflis’te öldürüldü. Böylece, Kafkasya, Jön Türk liderleri için bir mezar olmuştu.</p>

      <p class="paragraf">Ankara’nın yeni diplomatik toplumu içinde, Hint Müslümanları kendi çevrelerinde Slavlarınkine oranla daha ciddi bir hava yaratmışlardı. Afganistan elçisinin cuma günkü kabul törenlerinde bol bol sarıklar, geniş giysiler ve kürklü paltolar görülürdü. Ankara’nın disiplini, düzeni, dimdik duruşu elçiyi etkilemişti. Burada, sokaktaki kılıksız halkın bile askerce bir görünüşü vardı. Panislamizm’e sempatisi olan elçi, Madam Georges Gaulis’ye şöyle diyordu: “İslam dünyası koca bir vücut gibidir. Başı Türkiye, boynu Azerbaycan, göğsü İran, kalbi Afganistan, karnı Hindistan’dır. Mısır’la Filistin, Irak’la Türkistan da kolları ve bacaklarıdır. Bir insanın başına vurulur da vücudunun üst tarafı bunu duymaz olur mu? İngiltere, başımıza çok sert vurduğu içindir ki hepimiz buna karşı geliyoruz.”</p>

      <p class="paragraf">Gerçekten de, milli hareketlerin yeni yeni uyanmaya başladığı Doğu dünyası, milliyetçi Türkiye’yi bir örnek ve önder gibi görmeye başlamıştı. Türkiye, Batı emperyalizmine başkaldırmış ve onun boyunduruğunu silkip atmak için savaşa girişmiş ilk Doğulu ülkeydi. Bir zamanlar Avrupa’da Garibaldi’nin adı nasıl yayılmışsa, Mustafa Kemal’in adı da Asya’da öyle yayılıyor ve Birinci Dünya Savaşı’nın kendilerinde milli bir bilinç ve özgürlük isteği uyandırmış olduğu bütün milletlerin hayalini kamçılıyordu. Güttüğü savaşın haberleri Suriye’ye, Mısır’a, İran’a, Hindistan’a, hatta Çin’e kadar yayıldı. Bu, hiç kuşkusuz ötekilerin de izlemeleri gereken, Milliyetçi Doğu Devrimi’nin ilk örneğiydi.<span class="dipnot char-style-override-12" xml:lang="tr-TR"><a class="footnote-link" href="#footnote-225-104" id="footnote-225-104-backlink">104</a></span></p>

      <p class="paragraf">Mustafa Kemal, Asya milletlerinin şefi olmayı aklından bile geçirmiyordu. Onun gözleri yalnız Batı’ya dönüktü. Ancak Avrupa’nın yarısının kendisine karşı cephe aldığı şu sıralarda, Doğu’nun maddi ve manevi yardımına ihtiyacı vardı. Madam Georges Gaulis onu Çankaya’da “biri Asya, biri Avrupa olan iki kutupla aynı zamanda ilişki halinde çalışırken” görüyordu. “Doğu’nun akılcı ve bilinçli unsurlarını kendine bağlamayı, dengeyi sağlamak için gerekirse sağa, gerekirse sola dümen kırmayı, kendini akıntıya kaptırmadan istediğini elde etmeyi büyük bir kolaylıkla başarıyordu.” Verdiği açık demeçlerde Anadolu’yu “Doğu’ya doğru yöneltilecek her çeşit saldırıya karşı dikilmiş bir kale” gibi gösteriyordu. Bu savaş, yalnız Türkiye’nin savaşı değildi. “Türkiye, Doğu’nun davasını savunuyordu. Bu amaç gerçekleştirilinceye kadar da bütün Doğulu milletlerin kendisini destekleyeceklerine güveni vardı.”</p>

      <p class="paragraf">Para bakımından en büyük yardımı, Türkiye’ye biricik bağımsız Müslüman devlet gibi bakan Hindistan’dan gördü. Bombay’daki Hilafet Komitesi, Türk Milli Mücadelesi için bir yardım kampanyası açmış ve Mustafa Kemal’in İstanbul’daki temsilcisi ile temasa geçmişti. Bu temsilci, boyuna cesaret verici mektuplar alıyordu:</p>

      <p class="paragraf"></p>

      <p class="arayazi para-style-override-14">“Mustafa Kemal Paşa harikalar yaratmıştır. Hint halkının bu adı ne kadar sevdiğini bilemezsiniz. Türk milleti bir kez daha, şerefine sürülmek istenen lekenin öcünü almıştır. Ankara’nın Yunanlılara ne gibi barış şartları teklif edeceğini hepimiz merakla bekliyoruz.</p>

      <p class="arayazi para-style-override-16">Hint Müslümanları –özellikle fakir ve orta sınıflar– Ankara’ya para yardımında bulunmak için adeta yarış ediyorlar. Ulu Tanrı’nın, Gazi Mustafa Kemal’in ordusunu zafere ulaştırmasını ve Türkiye’yi kendi düşmanlarıyla birlikte Müslümanlığın da düşmanlarından kurtarmasını dileriz.”</p>

      <p class="paragraf"></p>

      <p class="paragraf">Sonunda 125.000 İngiliz lirasına varan Hint yardımının bir kısmı, ordu giderleri için kullanıldı. Fakat büyük bir kısmı, ileride yeni bir meclis binası yapılmasına ve ilk milli bankanın kurulmasına harcanmak üzere saklandı.</p>

      <p class="paragraf">Bu arada Rusya’dan rubleler gelmeye başlamıştı. Bu para, her ne kadar Rusların başta söz verdikleri kadar bol değilse bile, parti parti geliyor ve yine Rusların yeteri kadar sağlayamadıkları silah açığını kapatmaya yarıyordu. Rublelerin büyük kısmı özellikle İtalya’dan silah alımına harcandı. Fransa gibi İtalya da, Akdeniz’de Türkiye’yi güney limanları yoluyla besleyen bir kaynak olmuştu. Çünkü artık o da Türkiye’nin müttefikiydi. İtalyanlar, askerlerini Anadolu’dan çekmişler ve hemen arkasından, Ankara ile Fransızlar gibi bir anlaşma imzalayarak, milliyetçilerin Barış Konferansı’ndaki isteklerini, karşılığında herhangi bir ekonomik çıkar gözetmeksizin, desteklemeye söz vermişlerdi.</p>

      <p class="paragraf">Gazi, böylece güçlü bir duruma ulaşmıştı. Artık müttefikleri, silahları, resmen tanınmış bir hükümeti ve günden güne güçlenen bir ordusu vardı. Fakat harekâta girişmek için acele etmiyordu. Zaman onun yararına işlemekteydi. Orduları kendi vatanlarının toprağını savunuyordu. Moralleri yüksekti. Pek hevesli olmadıkları çılgınca bir maceraya katılmış olan Yunan askerleri ise yabancı bir topraktaydı. Moralleri, yavaş yavaş çöküyordu. Mustafa Kemal onlara karşı, kendi kuvvetleri iyice hazır olduğu ve zaferi kazanacağına güven getirdiği gün saldırıya geçecekti, ama bir an bile önce değil.</p>

      <p class="paragraf">İtilaf Devletleri, bu saldırıdan önce barış için son bir çaba harcadılar. Yunan maliyesinin kaynakları tükenmeye başlamıştı. Başbakan Gounaris, Londra’dan para ve silah yardımı isteyip de alamayınca, Lord Curzon’a, Yunan Başkomutanlığı’nın, ordularını Anadolu’dan çekmek zorunda kalabileceğini bildirdi. Curzon, hemen büyük devletlerin bir mütareke sağlamak için Paris’te toplanmalarını ileri sürdü; arkadan da Yunanlılar, iki tarafı da koruyan koşullarla, Anadolu’dan çekileceklerdi. Mustafa Kemal, buna hazırlık olarak Hariciye Vekili Yusuf Kemal Bey’i İstanbul üzerinden Londra’ya gönderdi. Milliyetçilerin başkenti ziyaret eden bu ilk bakanı, oldukça merak uyandırdı. Fransızlar, kendisini dostluk gösterileriyle, İngilizler ise resmi bir nezaketle karşıladılar.</p>

      <p class="paragraf">İstanbul Hükümeti artık başında kukla bir padişah bulunan bir gölge kabineden başka bir şey değildi. Ancak bu sefer de yine Avrupa’ya, aynı arabaya koşulmuş iki geçimsiz at gibi, Mustafa Kemal’inki ile birlikte bir temsilci gönderecekti. Rumbold, Mustafa Kemal’siz hiçbir anlaşma yapılamayacağını çoktan anlamış bulunuyordu; yine de iki hükümet arasında bir çeşit kaynaşma sağlamak için uğraşıyor ve Ankara’ya oranla, İstanbul’a daha üstün bir durum tanıyordu. Padişaha akla uygun bir barış önererek onun mevkiini sağlamlaştırmak amacındaydı. Yusuf Kemal Bey, padişahın temsilcisi İzzet Paşa ile işbirliği yapmak için Ankara’dan talimat aldı. Fakat ikisi de Londra’ya ayrı ayrı gittiler ve Yusuf Kemal’in ısrarı üzerine, Curzon tarafından ayrı ayrı kabul olundular. Bu görüşmelerde ikisi de Milli Misak ilkelerine sıkıca bağlı olduklarını bildirmişlerdi. Fakat Curzon’un, Doğu Trakya’nın Edirne ile birlikte Yunanlılarda kalması için direnişi, onları hayal kırıklığına uğrattı. Curzon onlara, Paris’te, Yunanlıların Anadolu’yu boşaltmalarını sağlamaya çalışacağını söyledi; ancak Türklerin de, önceden bir mütarekeyi kabul etmelerini şart koşuyordu.</p>

      <p class="paragraf">Curzon, Paris’teki konferansı, dört yorucu gün boyunca Poincaré ile didişerek yönetti. Austin Chamberlain’a yazdığı mektupta, “Getirdiğim planın eninde sonunda Türkler tarafından reddedileceğini sanıyorum,” diyordu. “Ama dünya kamuoyu, bu planı adil ve cömertçe bir öneri olarak onaylayacaktır.” Plan, birbiri arkasından iki nota ile Türklere ve Yunanlılara bildirildi. Birinci notada hemen bir mütareke yapılması teklif ediliyordu. İki ordu şimdiki yerlerinde kalacaklar ve aralarında on kilometrelik tarafsız bir bölge bulunacaktı. İkinci nota, barış görüşmelerinin temellerini kapsıyordu ki, bunun ilk koşulu, Yunanlıların Anadolu’dan çekilmeleri olacaktı. Yunanlılar mütarekeyi kabul ettiler. Fakat barış koşulları üzerinde düşüncelerini bildirmekten kaçındılar. Türkler ise, mütarekeyi Yunanlıların, barış tartışmalarını beklemeden hemen çekilmeleri koşuluyla kabul ediyorlardı. Bu şart İtilaf Devletleri tarafından geri çevrildi.</p>

      <p class="paragraf">Yusuf Kemal Bey, Ankara’ya dönmek için Paris’ten geçerken, Poincaré’ye Türk toprakları üzerinde bir tek Yunan askeri kalırsa, Gazi’nin Meclis kapısında asılmak tehlikesiyle karşılaşacağını anlatmıştı. Bu sözler Poincaré’yi gerçekten etkiledi. Ankara’ya dönünce, Gazi, Yusuf Kemal Bey’e, “Böylece siz de istediğinize kavuşursunuz,” diye takıldı. Bir yıl önce Rusya’dan döndüğü zaman olduğu gibi, Yusuf Kemal Bey’in raporu, Mustafa Kemal’e saldırmak için gereken serbestliği getirmiş bulunuyordu.</p>

      <p class="paragraf">Gazi bu kararı alırken, Milli Misak’ı bütünlüğüyle gerçekleştirmeyecek herhangi bir çözüm yolunu kabul etmenin ölüm demek olduğunu biliyordu. İngilizlere güveni azdı; Lloyd George’a ise hiç yoktu. Bundan dolayı Yunanlıların Anadolu’yu gerçekten boşaltacaklarına inanmıyordu. Barış şartlarına gelince, bunlar, çok değişmiş de olsa, yine Sevr Antlaşması’na bağlı kalınmaktaydı. Oysa milliyetçilerin inancının başta gelen maddesi, bu adın kökünden kazınmasıydı.</p>

      <p class="paragraf">Böylece, Anadolu’nun boşaltılması için kullanılabilecek olan dört aylık zaman, aslında iki ordunun da karşılıklı birbirlerini kollamaları ve beklemeleri için harcandı. Bu arada dağlardaki karlar erimekte, yayla ürünlerini vermeye ve güneş, toprağı sağlamlaştırmaya başlamaktaydı. Öyle ki, milliyetçilerin başarılı ileri hareketi, artık gerçekleştirilmesi mümkün bir girişim halini almıştı.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-102-backlink" id="footnote-225-102">102</a> <span xml:lang="en-US">Bayındırlık.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-103-backlink" id="footnote-225-103">103</a> <span xml:lang="en-US">Halide Edip Adıvar,</span> <span class="char-style-override-10" xml:lang="en-US">Türk’ün Ateşle İmtihanı</span><span xml:lang="en-US">.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-104-backlink" id="footnote-225-104">104</a> <span xml:lang="en-US">1920 başlarında Suriye’den gelen iki temsilci, Batı devletlerine karşı işbirliği konusunda İstanbul’daki Kemalistlerle bir anlaşmaya varmışlardı. Bu anlaşma, komutanlığın birleştirilmesini öne sürüyor ve ileride bağımsız bir Türkiye ile Suriye arasında, eski Avusturya-Macaristan İmparatorluğu’nu andıran yakın bir ilişki sistemine varılmasını kapsıyordu. Fakat, Faysal, Suriye kralı olarak, bunu uygulamayı reddetti. (Zeyn,</span> <span class="char-style-override-10" xml:lang="en-US">Arap Bağımsızlık Savaşı</span><span xml:lang="en-US">.)</span></p>
        </div>
      </div>
    </div>
  </div>
</body>
</html>
