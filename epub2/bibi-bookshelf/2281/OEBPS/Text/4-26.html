<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-26.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-26.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-4-4"><span>YİRMİ ÜÇÜNCÜ BÖLÜM</span></p>

      <p class="arabaslik-orta-copy"><span>Damat Ferit’in İstifası</span></p>

      <p class="paragraf"></p>

      <p class="paragraf">Sivas Kongresi sona ermek üzereydi. Mustafa Kemal, bazı nedenlerden dolayı, konuşmaları kısa kesmek istiyordu. Gerçi, Refet Bey’in kendisine bildirdiği gibi, İngilizlerin kongreyi engellemek için Sivas’a yürümeleri, ya da Fransızların bütün bölgeyi işgal etmeleri gibi tehditlere kulak astığı yoktu. Hiçbir devletin, bu derece pahalıya mal olacak bir işe girişemeyeceğini biliyordu. Ancak şimdi eline geçen telgraflardan, padişahla hükümetin kongreyi dağıtmaya ve kendisini ve diğer temsilcileri yakalatmaya hazırlandıklarını öğrenmişti. Bu işle Elazığ Valisi Ali Galip görevlendirilmiş ve kendisine, yanına atlı Kürtlerden muhafızlar alarak, gizlice Sivas’a gitmesi bildirilmişti. Erzurum Kongresi’nin dışarıda bıraktığı kötü etkiden epey kuşkulanmış olan İstanbul, “Bu şehirde haydi haydi beş on kişinin katılacağı mitinglerden, önemli hiçbir şey çıkmayacağını, hükümet pekâlâ bilmektedir, ama bunu Avrupa’ya anlatmak güç oluyor,” diye tel çekmişti.</p>

      <p class="paragraf">Mustafa Kemal hemen harekete geçerek Ali Galip’in üzerine asker gönderdi. Ali Galip, Malatya’da, yanında E. W. C. Noel adında bir İngiliz binbaşıyla beraber Kürtlerden bir kuvvet topluyordu. Bu subay, Musul’un işgalinden sonra, Irak’ın kuzeyindeki Kürtlerin, birtakım yarı-özerk vilayetler halinde örgütlenmelerine yardım için Süleymaniye’ye gönderilmiş; şimdi de Osmanlı hükümetinin de onay ve desteğiyle, İngiliz makamları tarafından, sınırın ötesindeki Kürk aşiretlerinin durumunu incelemek üzere Malatya’ya yollanmıştı. Siyasi bir subay olan Noel’in kural dışı ilişki ve çalışmaları sadece Türkleri kuşkulandırmakla kalmaz, çok kere Allenby ordusundaki kendi arkadaşlarına bile utanç verirdi. Şimdi de yanına eskiden bu bölgeleri haraca kesmiş olan Bedirhan adlı Kürt aşiretinden iki kişiyi almıştı.<span class="dipnot char-style-override-12" xml:lang="tr-TR"><a class="footnote-link" href="#footnote-225-53" id="footnote-225-53-backlink">53</a></span></p>

      <p class="paragraf">Mustafa Kemal, hem Ali Galip’in, hem de Noel’in tutuklanmaları için emir verdi. Ali Galip, bir gün önce Sivas’a gitmek için emir aldığı halde, bu işe harcanacak para konusunda hâlâ pazarlıkta olduğu için hareketini geciktirmişti. Biraz fazla gecikmiş olmalı ki, milliyetçilere yakalanmamak için, yüz kızartıcı bir şekilde, Malatya dağlarına kaçmak zorunda kaldı. Geride suçunu ortaya vuran birtakım kâğıtlarla önemli bir para bırakmıştı. Bunların yanında, amacının “Mustafa Kemal Paşa ve avenesinin tenkili” olduğunu belirten bir de makbuz bulundu.</p>

      <p class="paragraf">Kürtler dağıtıldı. Binbaşı Noel de sınıra kadar gönderildi. Bu arada İstanbul’a biraz da saflıkla, şifresiz bir telgraf çekerek milliyetçilerin kendisine karşı kötü davrandıklarından yakınmıştı. Böylece, Ryan’ın telgrafı alır almaz düşündüğü gibi, işler kızışmaya başlıyordu. Mustafa Kemal’in eline, kendisine karşı sadece Damat Ferit tarafından değil, İngilizler tarafından da alçakça bir tertip hazırlandığını belirten kanıtlar geçmişti. Bunlardan bol bol yararlanacağı belli bir şeydi.</p>

      <p class="paragraf">Ali Galip işi, onun için her bakımdan bir başarı olmuştu. Bu arada saatlerce telgraf başında durmuş, resmi bir devlet memuruna karşı harekete geçmekten korkan, ayrıca ellerinde yeterli kuvvet de bulunmayan komutanları yarı zorla, yarı tatlılıkla yola getirmeye çalışmıştı. İstanbul’dan gelen haberleri kopya ederek kendisine veren milli ülküye bağlı telgrafçılara da çok şey borçluydu. Artık her şeyi öğrenmiş olduğu için, dayanamadı ve Dahiliye Nazırı Adil Bey’e, kendisini alçaklık ve vatana ihanetle suçlayan hakaret dolu bir telgraf gönderdi. Kâzım Karabekir Paşa bu telgrafı hoş karşılamadı; ifadesini kongre başkanlığı gibi “toplumda mevki sahibi” bir kişiye yakıştıramamıştı.</p>

      <p class="paragraf">Ali Galip olayı ve kongrenin kapanması, aynı zamana rastladı. Üyeleri boş yere telaşa düşürmek istemeyen Mustafa Kemal bu olaydan kendilerine çok az söz etmişti. Ama şimdi bundan ve hükümetin, ele geçen belgelerle ortaya çıkmış olan suç ortaklığından en geniş şekilde yararlanmak isteyecekti. Misakımilli ve öteki sorunlar üzerinde son karar verildikten sonra, bu kararı alarak, bir dükkânın üzerindeki telgrafhaneye gitti. Bu oda, birkaç gün için onun karargâhı olacaktı. Buradan, dışarıdakilerin gittikçe büyüyen merakı arasında, sonunda İstanbul hükümetiyle aradaki bağların kopmasına varacak olan bir telgraf savaşına girişti.</p>

      <p class="paragraf">İlkönce İstanbul’da dahiliye nazırını makine başına çağırtarak kongre kararını bildirdi ve bunun sultana arzedilmesini istedi. Nazır reddetti. Bunun üzerine, orada hep hazır bulunmuş olan Louis Browne’un anlattığına göre, “Telgraf telleri birkaç dakika süre ile Türkçe küfürlerle titredi. Nazır, Mustafa Kemal’e Rauf Bey’in cani, vatan haini ve daha bilmem ne olduğunu söylüyordu. Onlar da kendisini bir lokma ekmek pahasına İngilizlere satılmış olmakla suçluyorlardı.”</p>

      <p class="paragraf">Mustafa Kemal, tam havasını bulmuştu. Yapacağı her şeyi bir savaş yönetir gibi tasarlıyor, telgraflara hemen karşılık veriyor, aldığı cevapları kısaca yorumluyor, bir aşağı bir yukarı dolaşarak, sigarasını içiyor, Rauf Bey’le ötekilere danışıyor, konuşuyordu. Dışarıda halk, olup bitenleri öğrenmek için bekleşmekteydi.</p>

      <p class="paragraf">Bu dönemde, sultana karşı doğrudan doğruya saldırıya geçmekten kaçınmanın daha uygun bir taktik olacağına karar vermişlerdi: “Teşebbüs gücünü, çeşitli hedeflere yöneltmekten kaçınarak bir noktada toplamak, ihtiyata daha uygundu. Biz de saldırı hedefi olarak, yalnız Ferit Paşa kabinesini aldık ve padişahın bu işlere karışmış olduğunu bilmezlikten geldik. Ferit Paşa kabinesinin, padişaha gerçekleri bildirmeyip, kandırmakta olduğu tezini tuttuk.”<span class="dipnot char-style-override-12" xml:lang="tr-TR"><a class="footnote-link" href="#footnote-225-54" id="footnote-225-54-backlink">54</a></span></p>

      <p class="paragraf">Bunun üzerine padişaha bir telgraf çekilerek, “zamanın gerektirdiği birçok göstermelik laf içinde, hükümetin savaş yoluyla kongreyi basmak suretiyle Müslümanlar arasında kan dökülmesine kalkıştığı ve millet parasını harcayarak, Kürdistan’ı ayaklandırmakla vatanı parçalamak istediği” bildirildi. Telgraf, “Millet, namuslu kişilerden yeni bir kabine kurularak bu casus şebekesi hakkında soruşturma açılmasını ve adaletin en kısa zamanda yerine getirilmesini istemektedir,” diye devam ediyordu.</p>

      <p class="paragraf">Mustafa Kemal çok geçmeden Anadolu’nun geri kalanıyla bağlantı kurdu. Browne, <span class="italik">Chicago Daily News</span><span class="italik char-style-override-11">’</span>a gönderdiği bir telgrafta şöyle diyordu: “Bu gece gördüğüm kadar iyi işleyen bir telgraf şebekesini ömrümde görmedim. Yarım saat içinde Erzurum, Erzincan, Musul, Diyarbakır, Samsun, Trabzon, Ankara, Malatya, Harput, Konya ve Bursa hepsi birbiriyle haberleşme halindeydiler. Bütün bu yerlere ulaşan telin bir ucunda Mustafa Kemal oturuyor, öbür ucunda da bu şehir ve kasabaların askeri erkânıyla mülki idare amirleri bulunuyorlardı. Durum, olduğu gibi kendilerine anlatıldı ve bir tek istisnayla, bütün Anadolu, Mustafa Kemal’e kendi dilediği gibi hareket etmesini ve işin sonuna kadar gitmesini emretti. Yalnız Konya, şehirde İtalyan birlikleri bulunduğundan tarafsız kalmak zorunda olduğu cevabını verdi.” O gün ve ertesi gece süresince bütün telgraf merkezleri kolordu komutanları tarafından işgal edilmişti.</p>

      <p class="paragraf">Mustafa Kemal, “Fakat sadrazam ortadan kaybolmuş gibiydi, cevap vermiyordu,” der. En sonunda, mesajın, telefonla kendisine bildirildiği cevabı alındı. Ferit Paşa, “Bu gibi maruzat, usulü dairesinde telgrafla arz olunmalıdır,” demişti. Sadrazamın bu yanıtı, kongre imzasıyla bir ültimatom gönderilmesine yol açtı:</p>

      <p class="paragraf"></p>

      <p class="arayazi">“Milletin padişahımızdan başka hiçbirinize güveni kalmamıştır. Bu yüzden durum ve dileklerini ancak kendilerine bildirmek zorundadırlar. Heyetiniz millet ile padişah arasında engel oluyor. Bu inadınız bir saat daha sürerse, millet artık kendisini her türlü hareket ve icraatında serbest saymakta mazur görecektir ve bütün vatanın, meşruluğunu kaybeden heyetinizle, kesin olarak, ilişiğini ve bağlantısını kesecektir. Bu son ihtiramızdır.”<span class="dipnot char-style-override-12" xml:lang="tr-TR"><a class="footnote-link" href="#footnote-225-55" id="footnote-225-55-backlink">55</a></span></p>

      <p class="paragraf"></p>

      <p class="paragraf">İstanbul telgraf merkezi bu mesajı kabul etmek istemeyince, bir saate kadar kabul etmeyecek olursa, hükümet merkezi ile Anadolu arasındaki bütün telgraf hatlarının kesileceği konusunda uyarıda bulunuldu.</p>

      <p class="paragraf">Bu savaş sürüp gittiği sırada, Sivas’ta onun hakkında acayip söylentiler dolaşmaktaydı. Halk, “Kahrolsun Damat Ferit!” diye bağırıyordu. “Yunanlıları denize dökeceğiz. İngilizler Yunanlıları tutarsa, onları da ezeriz.” Etrafta, İngiltere ve Yunanistan’a karşı savaş ilan edildiği söylentisi yayılınca, kalabalıkta bir sevinç baş gösterdi. Ellerinde yağlı bezlerden yapılmış meşaleler taşıyan göstericiler, yan sokaklardan çıkarak caddeleri doldurmaya ve telgrafhanenin önünde toplanmaya başladılar. Mustafa Kemal, çılgınca alkışlar arasında balkonda göründü. Sonra bir ölüm sessizliği içinde, kongre kararı yüksek sesle okundu. Halk bir an sesini çıkaramadı, arkadan bağrışarak kararı benimsemiş olduğunu bildirdi.</p>

      <p class="paragraf">Mustafa Kemal’le danışmanları bütün gece telgrafhanede uyumadan oturdular; ülkenin bütün telgraf merkezlerinde de kendisine bağlı subaylar aynı şekilde bekliyorlardı. 12 Eylül sabahı saat 5.00’te, İstanbul telgrafhanesinin hâlâ sarayla olan bağlantıyı açmayı reddetmesi üzerine bütün merkezlerden bir genelge çıkarıldı. Bunda, “meşru bir hükümet işbaşına geçinceye kadar” İstanbul hükümetiyle bütün resmi bağların ve posta, telgraf haberleşmesinin kesildiği bildiriliyordu. Ali Fuat Paşa’ya, İngilizlerle hükümet kuvvetlerinin takviye almamaları için, birliklerini Eskişehir demiryolu kavşağında mevzilendirmesi ve hükümet tarafından yurtiçine gönderilmek istenecek memurların yakalanması emredildi.</p>

      <p class="paragraf">Bundan sonra yapılacak şey, hükümeti istifaya zorlamaktı. Bunun için de Sivas Kongresi Genel Kurulu, Heyeti Temsiliye’nin geçici hükümet gibi çalışacağını ilan etti ve halkın güvenini kazanmış bir milli hükümet kuruluncaya kadar milletin işlerini kanunlara uygun olarak ve padişah adına yürüteceğine söz verdi. Ülkede kanun ve düzen sağlanacaktı. Aslında Mustafa Kemal’e ve milliyetçilere Anadolu’nun büyük bir kısmı üzerinde yönetme yetkisi verilmiş oluyordu. Böylece anayasaya uygun ve yasal bir temele dayandıklarını ileri sürebileceklerdi. Gerçekten Heyeti Temsiliye, ilk ihtilal hükümeti olmuştu. Ancak, heyet hiçbir zaman toplanmadığı için, işleri yürüten Mustafa Kemal’den başkası değildi. Yalnız, bunu heyet adına yaptığı izlenimini vermek için, kâğıtlara heyet mührünü basıyordu. Heyetin isteğine uyularak, Anadolu’nun her tarafından meşru hükümete, çekilmesini isteyen binlerce telgraf yağdırılıyordu.</p>

      <p class="paragraf">Bu arada Mustafa Kemal, dostlarıyla düşmanlarını ayıklamaya başlamıştı. Davasına katılmakta geciken bölgeleri ya inandırma ya da tehdit yoluyla elde etmeye çalışıyor, bağlılığına güvenmediği subayları ya boyun eğmeye zorluyor ya da yerlerinden atıyordu. Bütün ülkeyi padişahla milliyetçiler arasında bir seçim yapmaya zorlamanın sırası gelmişti. Ancak, bunu yaparken, sultanın halifeliğine saldırmaktan ve böylece dini duyguları incitmekten dikkatle kaçınıyordu.</p>

      <p class="paragraf">Telgraf başında Selanik’ten beri yakın dostu olan, eski okuldan yetişme kurmay subaylardan Abdülkerim adında bir paşayla ağdalı bir Müslüman üslubuyla sekiz saat süren bir konuşma yaptı. Abdülkerim Paşa, Ferit Paşa’nın isteği üzerine, Mustafa Kemal’e, padişahın temsilcileriyle kendi temsilcileri arasında ortak bir toplantı yapılmasını kabul ettirmek istiyordu. Başından sonuna kadar Tanrı’ya dualar ve Kuran sureleriyle dolu olan bu telgraflaşma sırasında Mustafa Kemal, Kerim Paşa’yı “Hazreti evvel”<span class="dipnot char-style-override-12" xml:lang="tr-TR"><a class="footnote-link" href="#footnote-225-56" id="footnote-225-56-backlink">56</a></span> diye çağırıyor, o da ona “Kutb-ül aktap”<span class="dipnot char-style-override-12" xml:lang="tr-TR"><a class="footnote-link" href="#footnote-225-57" id="footnote-225-57-backlink">57</a></span> diye hitap ediyordu. Çünkü Kerim Paşa, daha Selanik’teyken, çevresindeki dostlarına hazret, kutup ve benzerleri gibi –kendisince karşısındaki insanda gördüğü yeteneğe göre– unvanlar verirdi. Mustafa Kemal’e de “Kutuplar kutbu” derdi.</p>

      <p class="paragraf">Mustafa Kemal, “pek muhterem ve temiz kalpli kardeşine”, üzülerek, Damat Ferit’in uyuşma teklifini kabul edemeyeceğini bildirdi. “Evet ya da hayır suretinde cevap verilmesini dilediğimiz sorular, ne yazık ki cevapsız kalmıştır... Azizim Yedullahi fevka eydihim.<span class="dipnot char-style-override-12" xml:lang="tr-TR"><a class="footnote-link" href="#footnote-225-58" id="footnote-225-58-backlink">58</a></span> Fakat, bununla birlikte sorunları ve güçlükleri çözmek için bir yol aralayanların belirli bir amaca yönelmeleri gerekir.” İhtiyar paşa yorulmuştu. Telgrafla, “Son iki sözüm ruhum,” dedi. Ancak Mustafa Kemal, son sözü kendi söylemek için ısrar ederek, milletin gücünü bir daha belirtti ve, “Yüce hükümdarın lütfen bir karara varıp sorunu çözmeleri zamanıdır,” dedi.</p>

      <p class="paragraf">İngiliz Yüksek Komisyonu, onun “yerinde tutunmak yolunda gösterdiği şaşılacak ustalığa” her ne kadar güvense de, Damat Ferit, artık daha fazla dayanamayacaktı. Önceleri, İstanbul’da Kuvayımilliye’ye değer verilmiyordu. Bunlar, ordudan kovulmuş olan, şu halde ne düzenli birlikler üzerinde yetkisi, ne de başıbozuklar üzerinde tam otoritesi bulunan bir adamın yönettiği çapulculardan başka ne olabilirdi ki? Ancak haberleşme yollarına zorla el konulması hem İtilaf Devletleri’ni, hem de Ferit Paşa kabinesini tehlike ile yüz yüze getirmişti. Bunun, merkezi hükümete karşı bir “savaş ilanı” olduğunu anladılar. Mustafa Kemal, ortamı iyi hazırlamıştı. Sivas Heyeti Temsiliyesi’nin, geride ordu komutanları ve idari makamlarca desteklenen güçlü bir kuruluş olduğu ve artık hesaba katılması gerektiği belli olmuştu.</p>

      <p class="paragraf">Uyuşma yolunda başarı gösteremeyen Damat Ferit, yine bir kuvvet gösterisi düşüncesine dönerek, İtilaf Devletleri’nden asilere karşı yardım isteğinde bulundu. Milliyetçilere karşı, Eskişehir’e büyük bir kuvvet gönderilmesini istedi. Ancak onlar ne bunu kabule, ne de asker vermeye yanaştılar. Milliyetçilerin tehdidi, kendilerini zor durumda bırakmıştı. Milliyetçiler, ancak Yunanlılarla İtalyanların İzmir dolaylarından çekilmesiyle yatıştırılabilecekti ki buna da imkân yoktu. Öte yandan onlara karşı koymak, mütarekenin bozulup savaşın yeniden başlaması demekti; hem de bu sefer, sonunun ne olacağı belli olmayan bir içsavaş.</p>

      <p class="paragraf">Bunun üzerine İngilizler, kalan kuvvetlerini de Anadolu’nun tehlikeli noktalarından çekme kararı aldılar. İlkönce, Samsun’dan çekildiler, bu olay Sivas’ta fener alayları ve, “Kahrolsun işgal!” nidalarıyla kutlandı. İki gün sonra Ali Fuat Paşa, İngilizlerin demiryolunu korumak için bir kuvvet bulundurdukları Eskişehir kavşağına yürüdü. Ancak İngilizler, daha önce çekilmişlerdi. Anadolu yaylasının batı kenarı şimdi iyice milliyetçilerin eline geçmiş oluyordu.</p>

      <p class="paragraf">En sonunda Damat Ferit, sultanın ısrarıyla, istifasını verdi. Hariciye nazırı olarak kabinede kalmak istediyse de, kesin bir ret cevabı aldı. Zaten, Ferit Paşa bunu, nazır sıfatıyla yerleşmiş olduğu rahat bir konağı elinden kaçırmamak için istemişti. Yerine, Tevfik Paşa kabinesinde de çalışmış olan Ali Rıza Paşa “bir uzlaşma kabinesi” kurmakla görevlendirildi. Milliyetçilerin dileklerine uymuş görünmek için kendisine kısa zamanda seçimlere gitmek üzere talimat verildi. Ali Rıza Paşa, halka biraz güven vermişti. Önce sansür gevşetildi. Basın, değil yalnız Damat Ferit Paşa’ya yüklenecek, daha ötesi ilk olarak Mustafa Kemal’in düşüncelerine yer verecek ve milliyetçi hareket üzerinde haberler yayacak kadar özgürlüğe kavuştu.</p>

      <p class="paragraf">Mustafa Kemal, dostu Ruşen Eşref’e verdiği bir demeçte, “Şimdi birinci aşama sona ermiş bulunuyor,” demekte haklıydı. Samsun’a ayak bastığından beri geçen dört aydan biraz uzun bir zaman içinde, kendisini ordudan atmış olan hükümeti ve İtilaf Devletleri’ne uşaklık eden sadrazamı düşürmüştü. Sağlam ve akıllıca politikası, gittikçe geliştirdiği örgütü ve açık seçik programıyla, karşılarında bundan böyle sırtı eğik bir kukla hükümet değil, haklarına ve isteklerine güvenen ve Osmanlı İmparatorluğu’nun küllerinden silkinip kurtulmaya çalışan güçlü bir milli kuvvet bulacaklarını İtilaf Devletleri’ne göstermişti.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-53-backlink" id="footnote-225-53">53</a> <span xml:lang="en-US">Celadet ve Kâmuran beyler. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-54-backlink" id="footnote-225-54">54</a> <span xml:lang="en-US">Gazi Mustafa Kemal,</span> <span class="char-style-override-10" xml:lang="en-US">Nutuk.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-55-backlink" id="footnote-225-55">55</a> <span xml:lang="en-US">Bu telgraf 11-12 Eylül 1919 gecesi saat 4.00’te çekilmiştir. (ç.n)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-56-backlink" id="footnote-225-56">56</a> <span xml:lang="en-US">Büyük hazret.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-57-backlink" id="footnote-225-57">57</a> <span xml:lang="en-US">Kutuplar kutbu.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-58-backlink" id="footnote-225-58">58</a> <span xml:lang="en-US">Allah’ın eli her elin üstündedir.</span></p>
        </div>
      </div>
    </div>
  </div>
</body>
</html>
