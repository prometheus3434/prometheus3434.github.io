<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-36.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-36.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-4-14"><span>OTUZ ÜÇÜNCÜ BÖLÜM</span></p>

      <p class="arabaslik-orta-copy"><span>Londra Konferansı</span></p>

      <p class="paragraf"></p>

      <p class="paragraf">Milliyetçilerin örgütleri genişledikçe, Ankara’nın havası da değişti. Eski içtenliğinden çok şey kaybetti. Küçük “arkadaş topluluğu” koca bir Genelkurmay haline gelmiş, iç içe birçok şube ve kısma bölünmüştü. Bundan başka, Mustafa Kemal, eskisine göre daha uzaklaşmıştı. Akşamlarını, karargâhta ötekilerle oturup konuşarak, çalışarak, çeşitli sorunları tartışarak geçirmiyordu artık. İlkönce, çalışma yerini, telgraf merkezine daha yakın olmak için istasyon tarafında bir binaya taşımıştı. Çünkü bu bir telgraf savaşıydı ve Mustafa Kemal de, modern görüşüyle, haberleşmenin önemini çok iyi biliyordu.</p>

      <p class="paragraf">Sonra oturduğu yeri de değiştirip, Çankaya’ya geçmişti. Burada, şehre yedi sekiz kilometre uzaklıkta bir tepenin yamacında büyük bir kâgir eve yerleşti. Levanten bir tüccarın yaptırdığı bu binanın üstünde küçük kulecikler, bir de beş köşeli daha büyük bir kule vardı. İçerisi de öyle süslü püslüydü. Ancak Mustafa Kemal, evin geniş ve aydınlık odalarından hoşlanmıştı. Pencerelerinden bakınca, bütün ova ve şehrin ötesindeki ikiz tepeler görülüyordu. Şimdi burada bir çeşit evlilik hayatı yaşamaktaydı.</p>

      <p class="paragraf">Geçen sonbaharın yorgunlukları sağlığına dokunmuştu. Doktor Adnan Bey, bir kadın tarafından bakılması gerektiğini düşünüyordu. Tam bu sırada, Fikriye, sanki içine doğmuş gibi, çok yakında Ankara’ya geleceğini bildirdi. Ne Zübeyde Hanım’ın, ne de ablası saydığı Makbule’nin karşı koymalarına kulak asmış; Mustafa Kemal’in arkasından Anadolu’ya geçmeyi başarmıştı. Tek başına, Karadeniz kıyılarında çalışan o zamanın dilenci vapurlarından birine atlamış, sessiz ve adsız birtakım erkeklerle bir arada yolculuk etmişti. Bu adamlar, vapur, küçük İnebolu Limanı’na gelince, başlarına hemen Kemalistlerin giydiği kalpağı geçiriyorlar; o zaman Milli Mücadele’ye katılmak için gelmiş subaylar ya da başka kimseler oldukları anlaşılıyordu. Vapur açıkta demirlemişti. Fikriye, küçük bir sandalla karaya çıktı. Her zamanki yolcular arasında genç ve güzel bir kız görmeye alışık olmayan İnebolu posta ve telgraf müdürü onu çok candan karşıladı, ama biraz boşboğazlık ederek posta müdürüne, Mustafa Kemal’le evlenmeye geldiğini ağzından kaçırdı.</p>

      <p class="paragraf">O zamanlar milliyetçilerin tek ikmal hattı olan sarp dağ yollarında, ötekilerle beraber, arabayla yoluna devam etti. Bu arabalarda, insan ya bağdaş kurup oturur ya da yere uzanabilirdi. Fikriye, yol bozuk olmasına karşın yolculuktan çok rahatsız olmadı. Ankara’ya gelince, Çankaya’ya yerleşti.</p>

      <p class="paragraf">Mustafa Kemal, hayatını mesleğine, yurduna vermiş ve kendi tabiatında olanlarla birleştirmiş bir adamdı. Kadınlara karşı ilgisi, erkeklik gururunu kamçılamaktan ileri geçmezdi. Bütün inceliğine rağmen, bu konuda oldukça kaba davranırdı. Bir kere kendisine, bir kadında en çok neyi beğendiğini sormuşlar, o da, “El altında olmasını,” diye cevap vermişti. Fikriye hem bu tanıma uyuyor, hem de ona daha başka bir şeyler veriyordu. Mustafa Kemal, yıllar boyu sadece garnizon şehirlerinde rastlanan eğlencelerle yetinmek zorunda kalmıştı. Fikriye’nin gelişi ona, içine biraz da içtenlik ve tatlı bir sevgi karışan bir rahatlama imkânı kazandırdı. Ondan hoşlanıyor ve sevgisinden gurur duyuyordu. Kadınca davranışları zevkini okşuyordu. Fikriye, hayatının bu döneminde ona tam uygun bir eşti.</p>

      <p class="paragraf">Fikriye, esmer, zarif, anlayışlı, nazik tavırlı bir kadındı. Doğuştan akıllıydı. Mustafa Kemal’in düşüncelerini anlayıp cevaplandıracak kadar da eğitim görmüştü. Nasıl davranılacağını bilir, üstüne vazife olmayan şeye karışmaz; ama Mustafa Kemal’in sofrasını zarif varlığıyla süsleyerek kendine düşeni yapardı. Arkadaşlarına sıkıntı vermez, onlarla aynı dili konuşurdu. Çok geçmeden hepsi, Fikriye’nin eve getirdiği aile havasını beğenmişlerdi. Karşısında içki içebiliyorlardı; ama Fikriye sırası gelince, daha rahat içmeleri için çekilip gitmeyi de bilirdi. Aralarında evlilik bağı olmasa bile, Mustafa Kemal’e evliliğin sıcaklığını tattırıyordu. Ne var ki o, Fikriye’yi almayı düşünmüyordu. Evlenecek olursa, Batılı bir eş gibi, yanında yer alacak bir kadınla evlenirdi. Her şeye rağmen alaturka bir kadın olan Fikriye’nin yeri ise, her zaman Mustafa Kemal’in arkasında olacaktı.</p>

      <p class="paragraf">Ankaralılar, bu yüzü peçesiz genç kadına çabuk alıştılar. Mustafa Kemal’in açık arabasıyla sokaklarda geziyor, şehrin üstündeki sırtlarda atla dolaşıyordu. Fikriye, çıtkırıldım bir kız değildi. Yalnız ata binmekle kalmaz, silah kullanmasını da bilirdi. Halide Edip, Fikriye’yle ilk görüşmesini şöyle anlatıyor: “Beni bir hanımın görmek istediğini haber verdiler. Pencerenin ışığı altında güzel ve ince yüzlü bir kadınla karşılaştım. Bunun, bir kez Mustafa Kemal Paşa’nın arabasında gördüğüm Fikriye Hanım olduğunu anladım... Çok tatlı ve mahzun bir sesi vardı... Gözlerinin ve ağzının garip cazibesi hâlâ hayalimdedir.” Doktor Adnan, Fikriye’nin yüzündeki solgunluğun, bir tüberküloz başlangıcı belirtisi olduğunu söylemişti. Üzüntüsü, daha çok Mustafa Kemal’in kendisiyle evlenmeyeceğini sezinlemesinden ileri geliyordu. Geleceği düşünmeden günü gününe yaşaması gerekiyor ve bu günlerini, Mustafa Kemal’e sinirlerini yatıştırıp rahat edebileceği bir ortam yaratmak uğruna harcıyordu.</p>

      <p class="paragraf">Mustafa Kemal’in sinirlerini yatıştırmak için başvurduğu bir başka yol da içkiydi. Gençliğinde, kendine güven vermek, başkalarının karşısında sıkılmadan davranabilmek için içmişti. Zihni genişledikçe, onu frenlemek için içmeye devam etti. Kafasındaki düşünceler gece rahatını kaçırıyor, gündüz üzerinde dinamo gibi etki yapıyordu. Akşamları, o da güneş battıktan sonra, sinirlerindeki gerginliği yatıştırmak için içerdi. Mustafa Kemal irade zayıflığıyla değil, isteyerek içiyordu. Alkol hoşuna gider ve ona iyi gelirdi. İçtiğini kimseden gizlemez, ikiyüzlü davranmaktansa, herkesin bilmesini daha doğru bulurdu.</p>

      <p class="paragraf">Yabancı gazetelerde, içkiye düşkünlüğü üzerinde yazılar çıktığı vakit kızacak yerde memnun olur, “Bunlar yazılmayacak olsa, halk beni anlamaz,” derdi. Bir akşam, İzmit valisi, yemek yedikleri lokantanın perdelerini kapattırmak istemişti. Mustafa Kemal, “Sakın ha,” dedi. “Perdeyi kapatırsanız herkes bizim kadın oynattığımızı zanneder, şimdi hiç olmazsa sadece içtiğimizi görüyorlar.”</p>

      <p class="paragraf">Bir Fransız gazeteci, Türkiye’nin bir sarhoş, bir sağır ve üç yüz sağır-dilsiz tarafından yönetildiğini yazmıştı. Mustafa Kemal, “Yanlış,” diye yorumlamıştı bunu. “Türkiye’yi yalnız bir tek sarhoş idare eder.”</p>

      <p class="paragraf">Mustafa Kemal ciddi durumlarda ve hareket halinde hemen hemen hiç içmezdi. Erzurum Kongresi sırasında ağzına kahveden başka bir şey koymamıştı. Ziraat Mektebi’nde, hilafet ordularının tehdidi altında –belki de Doktor Adnan ve Halide Edip gibi çalışma arkadaşlarının etkisiyle– çok az içmişti. Ama şimdi merak içinde, bir şey yapmadan beklemekle geçen bir dönem yaşıyordu. Bu yüzden tekrar içmeye başladı.</p>

      <p class="paragraf">Koyu Müslüman mebuslar onun bu alışkanlığını pek hoş karşılamıyorlardı. Meclis’in aldığı ilk kararlardan biri, içki ithalini ve satışını yasaklamak olmuştu. İçki Müslümanlıkla bağdaşmadıktan başka, onlara göre, ordunun gücünü kemiriyor, halk arasında hastalıkların yayılmasına yol açıyor, ülkeyi uçuruma sürüklüyordu. İçki içenler için, dayak, hapis ve ağır para cezaları öngörülmüştü. Ancak Mustafa Kemal’e, içkiden vazgeçmesi için gönderilen bir ricacı, ters yüzüne geri döndü.</p>

      <p class="paragraf">Mustafa Kemal, herhangi bir içki masasının çevresinde oturup konuşmaktan her zaman hoşlanmıştı: Selanik’te, gerçekleştirmeye bir türlü olanak bulamadığı düşüncelerini sayıp döktüğü kahve masaları, bulunduğu çeşitli karargâhlarda çevresinde savaş tartışmaları yapılan yemek masaları... Şimdi de, Çankaya’daki rakı masasının çevresinde, meslektaşlarıyla arkadaşlarına, bu sefer gerçekleşecek olan düşüncelerini geceler boyunca anlatıp duruyordu. Bu toplantılarda çoğu kez birkaç yakın arkadaşı bulunur ve arada bir, sabaha kadar süren bir poker partisiyle sonuçlanırdı. Ama zamanla daha yapıcı bir nitelik kazanmaya başladı. Mustafa Kemal’in “sofra”sı neredeyse milli bir kuruluş haline gelmişti. Ülkenin siyaseti, Meclis’te ve Vekiller Heyeti’nde olduğu kadar bu sofrada kararlaştırılıyordu. Yemek sofrası, Mustafa Kemal için ikinci bir yönetim organı olmuş; aynı zamanda, bir çeşit okul halini almıştı. Mustafa Kemal burada ilerisi için, kendi görüşüne uygun yeni bir yönetici sınıfı yetiştiriyordu. Bu görüşe göre ülke, “halka rağmen halk için” çalışan bir hükümetle idare edilmeliydi. Toplantılarda, tabii, devlet sırları açıklanıyor değildi. Tartışmalar, çoğu kez tek yönlü olarak, siyasal, sosyal, ekonomik alanlarda devletin dayanacağı temel ilkeler üzerinde yoğunlaşırdı.</p>

      <p class="paragraf">Ankara’da hiç kimse bu yemekli toplantılara gitmemezlik edemezdi. Yalnız bazıları, geç vakitlere kadar süren içki âlemleri yüzünden, sekreterden, adlarını listeden silmesini rica ederlerdi. İsmet Paşa gibi içki ile başı hoş olmayan, evcimen kimseler de mümkün olduğu kadar az giderlerdi.<span class="dipnot char-style-override-12" xml:lang="tr-TR"><a class="footnote-link" href="#footnote-225-90" id="footnote-225-90-backlink">90</a></span> Bir yandan da çağrılmak için can atan ve dileklerine erişince de yüzsüz birer dalkavuk kesilenler vardı. Sofranın her zamanki çağrılıları, Mustafa Kemal’in yardımcılarından, eski silah arkadaşlarından ve yaverlerinden oluşurdu. Şimdi bunlara bir de, genç gazeteci-aydın grubu katılmıştı. Bunlar, kendi düşüncelerini savunmakla birlikte, Mustafa Kemal’e her zaman bir kahraman gözüyle bakarlardı. Bunlardan biri, bir övgü şiiri üslubuyla yazdığı bir yazıda, “Günlük yaşayışımızın can sıkıntısı içinde ölen şeyler, birbiri arkasından, derece derece tekrar hayata kavuşurdu burada... İnanmış bir insanın ne gibi mucizeler yaratabileceğini her zamankinden daha kuvvetli olarak anlıyorduk,” der.</p>

      <p class="paragraf">Ancak yaratılacak mucizeler bununla bitmiyordu. Çünkü, ufukta yeni bir Yunan saldırısı belirmişti. İtilaf Devletleri bundan önce, bir barış toplantısı yaptılar. Yüksek Konsey, 1921 şubatında Türk ve Yunan hükümetlerini, Londra’da Lloyd George’un başkanlığında toplanacak bir konferansa çağırdı. Burada Doğu Sorunu –daha doğrusu Sevr Antlaşması– tekrar gözden geçirilecekti. Konsey, Ankara Hükümeti temsilcilerinin de konferansa katılmalarını şart koştu. Bu öneri, Sadrazam Tevfik Paşa tarafından, dokuz aydan sonra ilk kez bu konuşma için yeniden açılan Ankara-İstanbul telgraf hattıyla, Mustafa Kemal’e bildirildi.</p>

      <p class="paragraf">Mustafa Kemal, hükümetinin fiilen tanınması demek olan bu çağrıdan derhal yaralanacaktı tabii. İlerideki stratejik durumunu güçlendirmek amacıyla, bir taktik kullandı. Çağrının, kendi şahsını değil, “yegâne meşru ve müstakil hâkim kuvvet” olan ve yakın zamanlarda anayasaya uygun bir şekil kazanmış bulunan Türkiye Büyük Millet Meclisi’ni ilgilendirdiği cevabını verdi. Bundan dolayı hükümet, yalnız İtilaf Devletleri tarafından değil, padişah tarafından da resmen tanınmalıydı. Tevfik Paşa bunun bir anayasa işi, dolayısıyla ülkenin bir içişleri sorunu olduğunu, onun için İtilaf Devletleri’yle varılacak bir anlaşmadan sonraya bırakılması gerektiğini ileri sürdü. İşin bu döneminde bu nokta üzerinde takılıp kalmak, Türkiye’nin Konferans’ta hiç temsil edilememesi sonucunu doğurabilirdi.</p>

      <p class="paragraf">Mustafa Kemal, padişaha karşı durumunu böylece belirttikten sonra, Tevfik Paşa’ya verilecek cevabı kararlaştırmak için Meclis’i topladı. Bu cevapta, uzun bir başlangıçtan sonra İstanbul Hükümeti, “bütün memlekette hiçbir hak ve salahiyet temsil etmeyen düşük bir kuvvet” olarak nitelendirildi. Meclis İstanbul’da kurulacak herhangi bir heyete katılmayacağını bildirmişti. Bunun yerine, kendi içinden seçeceği ve Türk milletinin tek temsilcisi olacak bir heyeti, Tevfik Paşa’nın heyetinden ayrı olarak, Londra’ya gönderecekti. Heyete, Rusya dönüşünden sonra tekrar görevine başlamış olan Hariciye Vekili Bekir Sami Bey başkanlık edecekti. Türkiye Büyük Millet Meclisi heyeti, İstanbul’dan değil, Antalya ve Roma’dan geçerek Londra’ya gitti ve Roma’da Konferans’taki İtalyan baş delegesi olan Dışişleri Bakanı Kont Sforza tarafından karşılandı.</p>

      <p class="paragraf">Her iki heyet de Savoy Otel’de kalıyorlardı. Yalnız katları ayrıydı. Başlarda birbirlerine açıkça uzak durdular. <span class="italik">The Times</span> gazetesine göre, Bekir Sami Bey, Tevfik Paşa ile pek görüşmek istemiyordu. Karşısında bir “haydutlar hükümeti” temsilcisi bekleyen gazete muhabiri, hayal kırıklığına uğramıştı. “Bekir Sami Bey’in elbiseleri, <span class="italik">Bont Street</span><span class="italik char-style-override-11">’</span>te yapılmış gibiydi. Sırtındaki bonjur ve çizgili pantolonla gayet şık duruyordu. Kafasında fes bile yoktu.” Rahatsız görünen ve dizlerinin üstünde bir örtüyle oturan Tevfik Paşa, bütün anlaşmazlıkları bir çırpıda çözerek, Ankara Hükümeti’ni Türk milletinin yasal temsilcileri olarak tanıttı. Böylece sözcülük görevini yüklenen Bekir Sami Bey, bütün konferans boyunca Türk görüşünü tek başına savundu. Yalnız, asıl istediğinin ne olduğunu açıkça anlatamadığı için Lloyd George’u sinirlendirmekten de geri kalmadı.</p>

      <p class="paragraf">Aubrey Herbert, <span class="italik">The Time</span>s gazetesinde, “Konferansın Sevr porselenini ille de parçalaması şart değildir,” diye yazıyordu. “Üzerine yeni bir vernik vurulursa pekâlâ kullanılacak hale gelebilir.” Ancak böyle bir onarıma fırsat olmadı. Türkler, konuşmalara, Türkiye’nin Avrupa’da 1913’teki sınırlarının geri verilmesi isteğiyle başladılar. Bu öneriyi, İtilaf Devletleri diplomatları gülümseyerek karşıladılar. İçlerinden birisi de <span class="italik">“C’est ridicule!”</span><span class="dipnot char-style-override-12" xml:lang="tr-TR"><a class="footnote-link" href="#footnote-225-91" id="footnote-225-91-backlink">91</a></span> diye mırıldanmıştı. Bundan başka, İzmir’in boşaltılmasını, Boğazların yalnız Türk denetiminde olmasını, yabancı kuvvetlerin İstanbul’dan çekilmesini istiyorlardı. <span class="italik">Times</span><span class="italik char-style-override-11">,</span> “Bunlar o derece aşırı istekler ki, bir parçacağını kabul etmek, Sevr Antlaşması’nı büsbütün parçalamak demek olur,” diye yazıyordu. Yunanlılar, Ankara’nın temsilcileriyle bir arada konferansa katılmayı kabul etmemişlerdi. Onlar da ayrıca dinlendi. Daha önceki konferanslarda Venizelos’un ileriye sürmüş olduğu istekleri, bu sefer birtakım nüfus istatistikleriyle şişirilmiş olarak, tekrarlamakla yetindiler.</p>

      <p class="paragraf">İtilaf Devletleri bu istekleri dinledikten sonra, Doğu Trakya ile İzmir’de nüfus dağılımını yerinde incelemek üzere bir komisyon kurulmasını teklif ettiler. Bu hakem komisyonunun varacağı sonucun iki tarafça da kabul edilmesini önkoşul olarak ileri sürüyorlardı. İstatistik sonuçların kendi lehlerine çıkacağından emin olan Türkler, bunu bazı koşullarla kabul ettiler. Yunanlılarsa, tabii bunu kendileri de bildikleri için kabule yanaşmadılar. Arkadan, Türk ve Yunan temsilcileri “sözde dostluk” havası içerisinde, beraberce çay içtiler.</p>

      <p class="paragraf">İtilaf Devletleri, bir kez daha düşünerek, Sevr Antlaşması’nda birtakım değişiklikler yapmayı önerdiler. Türklere, Boğazlar, İstanbul ve Kürdistan konularında bazı ödünler vereceklerdi. Artık yalnızca kâğıt üstünde bir sorun durumuna gelmiş olan Ermenistan konusu da, bir Milletler Cemiyeti komisyonunca incelenecekti. Trakya’da nüfus sayımından bir daha söz edilmedi. İzmir’e gelince, “adalete uygun bir uzlaşma” yapılabilirdi. Bu da, bir çeşit “özerk bir Rum yönetimi” biçiminde olacaktı. Ancak, Türkler, geçmişteki denemelerden, bunun zamanla bu vilayetin Türkiye’den koparılıp alınması anlamına geleceğini çok iyi biliyorlardı. Bekir Sami Bey böyle bir çözümün barış getirecek yerde “sürekli bir anlaşmazlık kaynağı” olacağında ısrar etti. Bununla beraber, öteki önerilerin, tam olmasa bile birtakım şartlarla, kabul edilebileceğini bildirdi ve hükümetine danışmak üzere Ankara’ya döndü. Yunanlılar da Atina’ya gittiler.</p>

      <p class="paragraf">Yunanlılar Londra’dan, Fransızlarla İtalyanların tutumu ne olursa olsun, Lloyd George’un hâlâ onların tarafını tuttuğu kanısı içinde ayrılmışlar, ama başta istediklerini değiştirmesinden pek de memnun kalmamışlardı. Terazinin bir kefesine bu önerilere evet demeyi, öbür kefesine de, yeniden bir saldırıya girişmeyi koydular. Böyle bir saldırı başarıyla sonuçlanırsa, pazarlık için daha elverişli bir duruma geçebilirlerdi. İngiliz hükümetinin resmi tutumuna aykırı bile olsa, Lloyd George’un bunu fena karşılamayacağından emindiler. “Büyük Adam bizimle beraberdir, canı isterse, ne yapar yapar, yine bir kurnazlık bulur, bize yardım eder,” diye düşünüyorlardı.</p>

      <p class="paragraf">Bu düşünceleri pek de yanlış değildi. Lord Curzon karısına, “Başbakan, eskiden ne kadarsa şimdi de o kadar Venizelosçu ve Yunan dostudur,” diye yazıyordu. “Hükümet başkanı olmanın verdiği büyük avantajları da bu uğurda kullanmaktadır.” Lloyd George’un savaş bakanı ve rakibi olan Churchill de, kendisine gönderdiği bir muhtırada Türkiye ile barış yapmak için ısrar ediyordu: “Savaşın yeniden başlaması ihtimali beni çok kuşkulandırıyor. Varsayalım ki, Yunanlılar milliyetçi Türkleri şimdiki cephe hattı üzerinde yenilgiye uğratıp daha içerilere sokuldular. Ne kadar fazla toprak işgal eder ve orada ne kadar fazla kalırlarsa, bu onlara o kadar pahalıya mal olacaktır...” Böyle bir hareketin kötü sonuçlarını sayıp döktükten sonra, “Bu koşullar içerisinde Yunanlıların yeniden saldırıya geçmelerine izin vermek, büyük bir sorumluluk olacaktır sanırım,” diyordu.</p>

      <p class="paragraf">Ancak Lloyd George, bu türlü uyarılara kulak verecek halde değildi. Yunanlılar 23 Mart’ta, Bursa ve Uşak’tan saldırıya geçtiler. Lloyd George’un bir kabine toplantısında söylendiğine göre Türkler, Yunan cephesinde “büyük bir yığınak” yapmışlardı! Yasal savunma durumunda olan Yunanlıları bu yığınağa saldırmaktan kimse alıkoyamazdı. Sir Henry Wilson’a göre, Savaş Bakanlığı’nın elinde, “Türklerin bu demiryolu boyunca bir yığınak yapmış olduklarına dair” hiçbir bilgi yoktu. “Dolayısıyla, bu saldırı hiçbir kışkırtmaya dayanmayan, büsbütün haksız bir saldırıdır. Bunu Lloyd George da bilir. Bütün hikâye bir dalavereden, iğrenç bir dalavereden başka bir şey değildir. Çünkü Yunanlılar, Türkler şu anda daha on beş gün önce Londra’da kendilerine bildirilen koşulları görüşmekteyken, Lloyd George’un tam bilgisi altında, onlara hücum etmişlerdir.”</p>

      <p class="paragraf">Londra görüşmeleri, Türklere, hiç olmazsa kuvvetlerini toparlamak, silahlarını artırmak ve Eskişehir’in savunmasını güçlendirmek için zaman kazandırmıştı. Yunanlıların çatal taarruzunun amacı, kuzeyde Eskişehir ve güneyde Afyonkarahisar’dı. Afyon’u fazla bir direnişe uğramadan ele geçirdiler, arkadan, şehrin doğusundaki Konya yoluna yerleştiler. Mustafa Kemal onları tutmak için kuzeyden kuvvet getirmek zorunda kaldı. Sonradan Yunanlıların bu hücumunu bir strateji yanlışı olarak nitelemiştir. Böyle yapacak yerde, kuvvetlerini kuzeye doğru kaydırıp, Eskişehir’e yönelttikleri hücumu desteklemeleri ve başarısını sağlamaları gerekirdi.</p>

      <p class="paragraf">Yunanlılar, yine eskiden izledikleri yol üzerinde ilerledikleri sırada güçlü bir Türk direnişiyle karşılaştılar. Türkler Eskişehir önünde dik kayalıklarda mevzilenmiş, etkili bir topçu kuvveti de yerleştirmişlerdi. Yunanlılar, ancak sekiz gün süren bir savaştan sonra, İnönü’deki Türk mevzilerini yarabildiler. Eskişehir’in önündeki ova bir kere daha ayaklarının altında göründü. Ancak Türkler, takviye almışlardı, bir karşı saldırıya kalkarak Yunanlıları bir daha kayalıklara püskürttüler.</p>

      <p class="paragraf">Yunanlılarla beraber bulunan Ernest Hemingway adlı bir savaş muhabiri, “Yunan topçusu, yeni gelmiş, hiçbir şey bilmeyen Konstantinos subayları komutasında hücuma geçtikleri yerde, kendi asıl kuvvetleri üzerine ateş açmıştı,” diye anlatır. “İngiliz gözlemcisi çocuk gibi ağlıyordu.” Hayatında ilk olarak, “burunları pomponlu sivri pabuçları havaya dikilmiş, beyaz bale eteklikli cesetlere” rastlıyordu. “Türkler, sımsıkı, yığın halinde koşarak geliyorlardı. Kendisi ve İngiliz gözlemcisi, ciğerleri patlayıncaya ve ağızlarına acı bir tat doluncaya kadar koştular, kayaların arkasında durdular, ama Türkler de durmadan üstlerine geliyorlardı, daha büyük bir yığın halinde.”<span class="dipnot char-style-override-12" xml:lang="tr-TR"><a class="footnote-link" href="#footnote-225-92" id="footnote-225-92-backlink">92</a></span> Bunun sonucunda, güneydeki Yunan kuvvetleri de, Afyon’dan çekilmek zorunda kaldılar. Mustafa Kemal, bu ilerlemenin yanlış bir strateji olduğu konusundaki eleştirisinde haklı çıkmıştı. Yunanlılar ağır kayıplar verdiler, ama kuvvetleri yok olmaktan yakayı sıyırdı. “Çökmüş bir yol boyunca sonu gelmez bir asker, katır, öküz arabası ve kamyon dizisi halinde” Bursa’ya doğru çekilen bir Yunan tümeniyle bir arada bulunan Profesör Toynbee, güney yönündeki dağlardan hiçbir düşman kuvvetinin üzerlerine saldırmadığını görerek hayret etmişti.<span class="dipnot char-style-override-12" xml:lang="tr-TR"><a class="footnote-link" href="#footnote-225-93" id="footnote-225-93-backlink">93</a></span> Aslında Türkler, eldeki bütün kuvvetlerini güneydeki Yunanlıların çekiliş yolunu kesmek için, tren hattı üzerine sürmüşlerdi. Ne var ki, bu işte başarı sağlayamadılar.</p>

      <p class="paragraf">Mustafa Kemal bu başarısızlığın nedenini, Refet Paşa’nın görüşünün ve kullandığı taktiğin yanlışlığında buldu. Fevzi Paşa’yla birlikte Refet Paşa’nın karargâhına giderek durumu yerinde inceledikten sonra, kendisini Ankara’ya gönderdi ve milli müdafaa vekilliğini teklif etti. Batı Cephesi’ndeki orduların ikisini de İsmet Paşa’nın komutasına verdi. Refet Paşa, Mustafa Kemal’e karşı dik başlı davranıyor, savaş alanında ise bazen sorumsuzluğa kadar varan bir başına buyruklukla hareket ediyordu. Mustafa Kemal, onun bu şekildeki davranışlarından usanmıştı. Ankara’da olursa, yaptıklarını daha dikkatle denetleyebilirdi. Öte yandan, İsmet Paşa’nın, cephede kendisine verilecek planları tam olarak uygulayacağına güveni vardı.</p>

      <p class="paragraf">İşte İkinci İnönü Savaşı böyle olmuştu. Daha sonraları, İsmet Paşa, bu yerin ismini kendisine soyadı olarak aldı. Mustafa Kemal, Millet Meclisi’nden ona şu telgafı çekmişti:</p>

      <p class="paragraf"></p>

      <p class="arayazi">“Bütün dünya tarihinde, sizin İnönü Meydan Muharebesi’nde üzerinize aldığınız vazife kadar ağır bir ödevi yüklenmiş kumandanlar çok azdır. Milletimizin istiklal ve hayatı, dâhiyane idareniz altında şerefle vazifelerini gören kumandan ve silah arkadaşlarınızın kalp ve hamiyetine büyük emniyetle istinat ediyordu. Siz orada yalnız düşmanı değil, milletin makûs talihini de yendiniz. İstila altındaki bedbaht topraklarımızla beraber bütün vatan, bugün en uzak köşelerine kadar zaferinizi kutluyor. Düşmanın istila hırsı, azim ve hâkimiyetinizin yalçın kayalarına başını çarparak paramparça oldu.”</p>

      <p class="paragraf"></p>

      <p class="paragraf">Evet, bu zafer, nihai bir zafer olmaktan uzaktı. Ama Mustafa Kemal’in söylediği gibi, “milletin makûs talihinde” bir dönüm noktası olmuştu. Milliyetçiler, henüz sayı ve silah bakımından zayıf olmakla beraber, Yunanlılara karşı kurmay çalışmalarında ve stratejide üstünlüklerini göstermişlerdi. Yunanlılar bunu kolay hazmedemiyorlardı. Daha önce yaptıkları denemeye rağmen, Türklerin, düzensiz ordudan düzenli orduya geçişleri onları yine sürprizle karşılaştırmıştı. Ancak Türklere karşı duymaları gereken saygıyı bir türlü açığa vuramadıkları için, yenilgilerinin nedenini, Profesör Toynbee’nin söylediği gibi, bir “gizli el” efsanesiyle açıklamaya çalışıyorlardı: “Türk topçusu bu kadar iyi atış yapabildiğine göre, kesinlikle ya Rus ya da Alman topçu subaylarının komutasındaydı; siperler içinde kuşkusuz İtalyan istihkâmcıları vardı, piyade erleri ise Fransız subaylarının emrindeydi! En sonunda kendim, gözlerimle görerek bütün bunların hayal ürünü olduğunu anladım ve içim rahat etti.”</p>

      <p class="paragraf">Türk’ün eski asker ruhu yeniden canlanmıştı. Yepyeni bir ordu kurulmuş ve başına, modern savaş yöntemlerini iyi bilen genç subaylar geçmişti. Şimdiden sonra, daha henüz uzak ve belli belirsiz de olsa, önünde, zaferin yaklaşan ışığını görebilecekti Mustafa Kemal.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-90-backlink" id="footnote-225-90">90</a> <span xml:lang="en-US">İsmet Bey, Birinci İnönü Zaferi’nden sonra paşa olmuştu. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-91-backlink" id="footnote-225-91">91</a> <span xml:lang="en-US">Gülünç bir şey!</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-92-backlink" id="footnote-225-92">92</a> <span class="char-style-override-10" xml:lang="en-US">Kilimanjaro’nun Karları.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-93-backlink" id="footnote-225-93">93</a> <span xml:lang="en-US">Arnold Joseph Toynbee,</span> <span class="char-style-override-10" xml:lang="en-US">The Western Question in Greece and Turkey</span><span xml:lang="en-US">.</span></p>
        </div>
      </div>
    </div>
  </div>
</body>
</html>
