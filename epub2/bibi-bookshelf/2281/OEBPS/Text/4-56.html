<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-56.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-56.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-5-8"><span>ELLİ İKİNCİ BÖLÜM</span></p>

      <p class="arabaslik-orta-copy"><span>Suikast Duruşmaları</span></p>

      <p class="paragraf"></p>

      <p class="paragraf">Gazi, şimdi Çankaya’da –yanında sofra arkadaşları, geçici kadınları, entelektüel gazeteciler grubu, uysal vekilleri ve İsmet Paşa ile– yalnızdı. Eline diktatörce yetkiler geçirip muhalefeti sindirdiğinden beri eski arkadaşları sofrasına pek uğramaz olmuşlardı. Böylece her şeyden uzak kalması, Gazi’ye yaramıyordu. Bu yüzden birtakım kuşkulara kapılıyor; kendi düşmanlarına karşı durumlarını güçlendirmek için onu kışkırtan kimselerin etkisinde kalıyordu. Aynı zamanda, İstiklal Mahkemeleri’nin kin ve korku saçtığı ülkeyle de bağlantısını kaybetmişti. Bu hal, muhalefetin yeraltına kaymasına ve daha kendini bilir liderler yerine, birtakım sorumsuz maceracılar tarafından sömürülmesine yol açtı ve içten komploların gelişmesi doğal olan bir hava yarattı.</p>

      <p class="paragraf">İlk komplocular, Gazi’ye karşı kişisel garazları olan küçük çaplı, önemsiz kimselerdi. Bunların elebaşılarından biri, Ziya Hurşit adında, kabadayılık taslayan, Trabzonlu bir maceracıydı. Ziya Hurşit, Gazi’nin eski baş muhafızı tarafından öldürülen arkadaşı Ali Şükrü’nün intikamını alma peşinde koşuyordu. Olaydan sonra, Meclis’te hükümete karşı açılan kampanyayı, Gazi’ye de kinayelerde bulunarak yürütmüştü. Bu da, öteden beri sürüp giden bir düşmanlığın sonucuydu. Mustafa Kemal, Sakarya Savaşı’nı kazanıp bir kahraman gibi Ankara’ya dönerken, mebuslar kendisini alkışlamak için Meclis’in taraçasına toplandıkları sırada, Ziya Hurşit içeride kalmış ve karatahtaya şunları yazmıştı: “Millet önce mabutlarını yaratır, sonra onlara tapar.”</p>

      <p class="paragraf">Gazi’ye karşı duyduğu kin ve kıskançlık, 1925 yılı sonunda onu öldürmeyi tasarlayacak kadar güçlenmişti. Karadeniz’de, kelleyi koltuğa almış biri Laz öbürü Gürcü iki fedai buldu ve bu işi nasıl yapacağını düşünmeye koyuldu. Meclis binasında bir keşif yaparak, yabancılara ayrılan locadan karşıdaki başkanlık kürsüsüne bomba atılıp atılamayacağını hesapladı. Tavanda, Gazi’ye nişan alabileceği bir delik açtı. Kabine toplantıdayken bir baskın yapmayı da düşündü. Ama güvenlik önlemlerinin çok sıkı olduğunu gördü. Anadolu Kulübü’nün dışında bir pusu kurmayı da tasarladı. Katillerin mezarlar ve ağaçlar arasına saklanabileceği komşu mezarlığı bu amaç için uygun buldu. Ama, haydutların başı, bu mevsimde ağaçlar yapraklarını döktüğünden, gizlenmenin güç olduğunu ileri sürdü. Bir gece saklanıp bekledilerse de Gazi, hiçbir şeyin farkında olmadığı halde, gün ağarıncaya kadar kulüpten çıkmadı.</p>

      <p class="paragraf">Ziya Hurşit’in suç ortakları arasında Miralay Arif de vardı. Gazi, eski eğlence arkadaşı Arif’i, sonradan Eskişehir mebusu seçtirmişti. Daha sonra Arif’in adı bir rüşvet olayına karıştığı için Gazi kendisinden yüz çevirmiş, Arif de bu yüzden politikada önemli bir yer alamamış olmasına içerlemeye başlamıştı. Komploculardan biri de, Ankara eski valisi Abdülkadir’di. Ama içlerinde en etkilisi İttihat ve Terakki eski nazırlarından Şükrü Bey’di. Şükrü Bey’in komitacı yöntemleri ve Jön Türkler zamanında gizli bir tedhişçi örgütle olan bağlantısı herkesçe bilinirdi. Şükrü, Gazi ile açıkça dalaşmış, Gazi’nin adamları da onu hırpalamışlardı. Meclis koridorlarında, efendilerine karşı gelen başka kimselere meydan okudukları gibi, Şükrü Bey’i de bir akşam bir lokantada çıkan kavga sırasında üzerine tabak fırlatarak kızdırmışlardı. Şükrü’nün İstanbul’daki bölücü gruplarla, özellikle eski İttihat ve Terakki ileri gelenlerinden Kara Kemal’le de ilişkisi vardı. İttihat ve Terakki’nin hâlâ “yeraltında” varlığını sürdürdüğü ve basının da daha açık konuştuğu İstanbul’da Gazi’ye eskiden beri düşman olanlar çoktu; son zamanlarda İstiklal Mahkemeleri’nin keyfi kararları da hoşnutsuzluğu artırmıştı. Şükrü Bey ayrıca, üyesi bulunduğu Terakkiperver Fırka’dan da yardım görmeyi umuyordu.</p>

      <p class="paragraf">Suikastın çok yakın olduğu bir akşam Şükrü Bey, Terakkiperver Fırka’dan başka birisinin önünde bunu sarhoşlukla ağzından kaçırdı. Adam hemen gidip Rauf Bey’e haber verdi. Ziya Hurşit’le Şükrü, Rauf Bey’in önünde olayı öfkeli protestolarla reddettiler: “Sarhoş bir aptalın laflarını nasıl olur da ciddiye alabilirsiniz?” Rauf Bey komployu haber veren adama, buna gerçekten inanıyorsa, sorumlu bir mebus gibi, gidip hükümete bildirmesini söyledi. Bu arada Arif koşarak kiralık katil Laz’ı geri çekmişti.</p>

      <p class="paragraf">Rauf Bey de, Ali Fuat ve Refet paşalar da, olayı önemsemez gibi davrandılar. Bunu, Jön Türkler döneminin pek iyi bildikleri suikast ve entrika havasının geri dönüşü gibi görüyorlardı. Yaptıkları tek iş, ortaya bir daha böyle bir söylenti atılacak olursa, inanılmayacak bir şey bile olsa, hemen hükümete bildirmek için aralarında karar almak oldu. Bütün telaşları, ileride böyle bir suikast için, Terakkiperver Fırka adının paravan gibi kullanılmasını önlemekti. Bunun için gerekli girişimlerde bulundular. Üyelerine, yaptıkları temaslarda ihtiyatlı davranmalarını, tetikte olmalarını, şüpheli bir şey görürlerse gelip haber vermelerini, kendi evlerinde de güvenlik önlemleri almalarını sıkıca tembihlediler.</p>

      <p class="paragraf">Böylece komplo altı ay ertelendi. Ama büsbütün bırakılmış değildi. Suikastçılar bu işi, Ankara’dan İzmir’e taşıdılar. Gazi, Anadolu’da yaptığı iki uzun geziden sonra 1926 haziranında oraya gidecekti. Suikastçılardan bazıları İstanbul’dan vapurla geldiler. Şükrü Bey bunlara silah sağlamış, silahları koyduğu bavullara kendi kartvizitini takmış, bavullar da mebus kartvizitiyle polis kontrolünden geçmeden gemiye sokulmuştu. Böylece bütün çete İzmir’de toplandı.</p>

      <p class="paragraf"><span>İzmir’de cinayetin işleneceği yer olarak istasyonla otel arasında, üç dar yolun birleştiği nokta seçildi. Gazi’nin bindiği araba burada ister istemez yavaşlayacaktı. İki katilin, Gürcü ile Laz’ın yanına Çopur Hilmi adında üçüncü bir katil katıldı. Bu üçü –gerekirse Ziya Hurşit de aralarında olarak– Gazi’nin üzerine tabancalarla ateş edecek ve çiçek buketleri içine sakladıkları el bombalarını atacaklardı. Onu öldürdükten sonra kalabalığın arasına karışarak kaçacak, kendilerini bekleyen bir otomobile atlayacak, doğruca limana gideceklerdi. Orada Giritli başka bir suç ortağının harekete hazır bulundurduğu bir motora atlayıp, kıyıdan uzaktaki adalardan birine geçeceklerdi. Bu tasarı tamam olunca, iki suikastçı, o arada İzmir’de olmadıklarını ispat için, İstanbul’a döndüler.</span></p>

      <p class="paragraf">Giritli, onların bu birdenbire gidişi üzerine, hükümetin bir şeyler sezmiş olmasından kuşkulandı. Gazi’nin gelişi de yirmi dört saat ertelenince, kuşkusu büsbütün kesinleşti. Canını –ve belki de vicdanını– kurtarmak için, bir polis komiserine giderek bütün işi açıkladı. Vali hemen harekete geçti. Ziya Hurşit, gece yarısı, otelinde tutuklandı. Gürcü ile Laz onunkine yakın bir otelde, Çopur Hilmi de kendi evinde yakalandılar. Ziya Hurşit kaçmaya kalkışmadı. Umursamazlıkla, yastığının altındaki tabancayı ve yatağının altındaki iki bombayı polise teslim etti.</p>

      <p class="paragraf">Ertesi gün İzmir’e gelen Gazi, sanki hiçbir şey olmamış gibi davrandı. Balıkesir’den gelişini, sırf içgüdüsü, belki de bir çeşit önsezi ile geciktirmiş, böylece hayatını kurtarmıştı. Böyle bir suikast olasılığını aklından hep geçiriyordu; hele bir zamandan beri Ziya Hurşit’i izleyen gizli polisin verdiği raporlar bu kuşkuyu daha da güçlendirmişti. Suikastı ve tutuklamaları, resmi bir bildiriden öğrenmiş olan halk; onu çoşkunluk içinde karşıladı; alçakların cezaya çarptırılması için bağırmaya başladı. Otelin önünde büyük bir kalabalık toplanmıştı. Gazi burada, gazetecilerin önünde, bu olayın, başka yerler varken, düşmandan kurtarmış olduğu şerefli İzmir şehrinde meydana gelmesinden duyduğu üzüntüyü belirtti. Ama bu gibi alçakça girişimler, Devrim’in kutsal ateşini söndüremeyecekti.</p>

      <p class="paragraf">Gazi arkadan, Ziya Hurşit’i, yanında nöbetçilerle, karşısına getirtti ve soğuk bir nezaketle ona Kurtuluş Savaşı’ndaki işbirliklerini hatırlattı; sonra kendisini ne diye öldürmek istediğini sordu. Ziya Hurşit, suikastın elebaşısının kendisi olduğunu kabul etti. Ertesi gün daha geniş itiraflarda bulundu. Bağışlanmasını istedi. Ama Gazi, kanunun hükmünün yerine getirileceğini, kendisinin buna karışamayacağını söyledi.</p>

      <p class="paragraf">Gazi, Hurşit’in kiraladığı katillerden birini getirtti. Karşısındakinin kim olduğunu bilmeyen adam, Mustafa Kemal’i öldürmeye niyetli olduğunu itiraf etti. Bu işi için ona para vermişler, Mustafa Kemal’in ülkeye kötülük eden fena bir adam olduğunu söylemişlerdi. Kendisi onu tanımıyordu. Gazi, “Peki ama,” dedi. “Tanımadığın bir adamı nasıl vurursun? Ya başka birisine ateş etseydin?” Adam, ateş etmeden önce Mustafa Kemal’i kendisine göstereceklerini söyledi. Bunun üzerine Gazi, tabancasını çıkararak verdi. “Öyle ise,” dedi. “İşte Mustafa Kemal benim. Haydi al şu tabancayı da vur beni.” Adam beyninden vurulmuşa döndü, sonra yere kapanarak hüngür hüngür ağlamaya başladı.</p>

      <p class="paragraf">Suikastın bir düzine kadar fesatçı tarafından hazırlandığı anlaşılıyordu. Bunların başında Şükrü vardı. Ziya Hurşit’le, bunun gerçekleşeceğine hiçbir zaman ciddi olarak inanmadığını söyleyen Arif de aralarındaydı. Suikast, tamamen kişisel nitelikteydi, normal bir ağır ceza davası gibi işlem görebilirdi. Suçlular, aslında alışılmış komitacı tipindeydiler, içlerinden çoğunun sabıkası vardı. Hiçbirinin, düşmanlarını öldürdükten sonra siyasi bakımdan ne yapacakları üzerinde düşünceleri yoktu. Başları da, siyaset alanında sözü geçen kimseler değildi. Bunlara verilecek bir ceza, düzeni sağlamaya yeterli olabilir ve ileride Gazi’nin kişiliğine yönelik girişimleri de önlerdi.</p>

      <p class="paragraf">Ama Gazi, işi büyük ölçüde siyasi bir komplo gibi ele almayı daha uygun gördü. Bu kaçırılmayacak bir fırsattı. Çünkü, topyekûn bir iktidar için sabırsızlanan ve kendisine karşı olan herkesten kuşkulanmaya başlayan Gazi’ye, onları suçlama ve yolunun üzerinden uzaklaştırma olanağı veriyordu. İstiklal Mahkemesi, derhal özel bir trenle Ankara’dan İzmir’e getirildi. Mahkeme başkanı, Kürt ayaklanması duruşmalarında olduğu gibi Kel Ali’ydi. Hiç acımadan, kolayca ölüm cezası veren bir yargıç olarak tanınan Kel Ali, dışarıdan bakıldığında yumuşak, hatta kibar görünüşlü bir adamdı. İskoçyalı olan Sir Ronald Lindsay, onu saygıdeğer bir İskoç papazına benzetirdi. Başyardımcısı da adaşı Kılıç Ali’ydi. O da babacan halleriyle herkesin hoşuna giden bir adamdı. Ama, Gazi’nin yakınındakiler arasında en serti de oydu. Efendisinin ne düşündüğünü iyi bilir ve onun verdiği bir emri yerine getirmek için hiçbir şeyden çekinmezdi.</p>

      <p class="paragraf">İkisi el ele vererek tutuklamalara giriştiler; birkaç gün sonra, tutuklananlar önemli bir sayıya yükselmişti. Aralarında Şükrü ve Arif gibi suikasta doğrudan doğruya karışanlardan başka, yasal dokunulmazlıklarına bakılmadan yakalanan yirmi beş kadar da mebus vardı. Beklenilebilceği gibi, eski İttihatçılardan, Gazi’nin öteden beri çekemediği Doktor Nâzım’la Maliyeci Cavit de tutuklananlar arasındaydı. Abdülkadir bir öküz arabasıyla kaçmaya çalışırken sınırda yakalandı; Kara Kemal bir süre için polisten kaçabildi. Ama polis izini bulunca, gizlendiği tavuk kümesinde kendini vurdu. Ne var ki, aslında ılımlı bir parti olan Terakkiperver’in liderleri de tutuklanmıştı ve Kâzım Karabekir, Refet, Ali Fuat paşalarla daha iki general ile Avrupa’da oldukları için, gıyaplarında karar verilen Rauf ve Doktor Adnan beyler de bunların içindeydi.</p>

      <p class="paragraf">Kâzım Karabekir Paşa mahkemenin emriyle, Ankara’da tutuklanmıştı. Ancak İsmet Paşa buna karşı koyarak eski arkadaşının, kendi sorumluluğu altında serbest bırakılmasını istedi. Üstelik, paşalardan hiçbirinin suikastta rolü olamayacağı üzerinde ısrar etti. Böylece hükümetle mahkeme arasında açıkça bir uyuşmazlık baş göstermekteydi. Mahkeme, arkadan, İsmet Paşa’yı da, tutuklamakla tehdit etti. Üyeleri, Meclis adına davrandıklarını ileri sürerek hükümetin kendilerine emir vermeye ve işlerine karışma yetkisi olmadığını söylediler. Kâzım Karabekir, mahkemenin emriyle tekrar tutuklandı. Gazi, İsmet Paşa’yı hemen İzmir’e çağırdı. İsmet Paşa İzmir’e gitti ve mahkemenin bir oturumunda bulunduktan sonra, itirazlarını geri aldı. Böylece mahkemeye, hükümetin yardımcılığını sağlamış ve meydanı çifte Ali’lere bırakmıştı. İzmirlilerin önünde yapmacık bir üzüntüyle, “Çok müteessirim,” dedi. “Dehşetten tüylerim ürperiyor. Meclis’te kendileriyle fikir alışverişinde bulunmaktan zevk duyduğum arkadaşların, iktidarı bir komployla ele geçirmek isteyeceklerini hiç ummazdım.”</p>

      <p class="paragraf">Sanıklar, teker teker sorguya çekildikten sonra, bir arada, mahkeme salonu haline konulmuş olan Elhamra Sineması’na getirildiler. Burada, yanlarında süngülülerle, iki sıra iskemleye oturtulduktan sonra, localardan yükselen hafif mırıltılar arasında beklemeye başladılar. Sonra birdenbire mahkeme üyeleri sessizlik içinde, ağırbaşlı bir şekilde sahneye geldiler.</p>

      <p class="paragraf">Davanın nasıl yürütüleceği, iddianameden ve Kel Ali’nin basına verdiği bir demeçten belli olmuştu. Terakkiperverliler, suikasta katılmakla suçlanacaklardı. Şükrü, Vasıf ve Kara Kemal’in temsil ettiği İttihatçılar, devrime karşı olan amaçları uğruna ve Gazi’yi öldürüp yerine kendi kuracakları bir hükümeti geçirmek için onlarla işbirliği yapmışlardı. Terakkiperverliler, “bir bilgisizlik uykusu” içinde, partilerinin bu gizli tedhişçi hareketler uğruna bir paravan gibi kullanılmasına göz yummuşlardı. Terakkiperverli paşalar, gerçekte olup biteni iyice görmüş olsalar, bu duruma düşmezlerdi. Ama aslında hiç de uyanık davranmamış, komplonun gözleri önünde gelişmesine seyirci kalmış, hükümete haber vermeyi savsaklamış, böylece ülke içinde düzensizlik ve anarşi yaratmaktan dolayı suçlanmayı hak etmişlerdi.</p>

      <p class="paragraf">Bundan dolayı, kuramsal olarak, Meclis’e karşı sorumlu bile olsa, kendini yasal dokunulmazlık gibi ufak tefek Anayasa kayıtlarıyla bağlı görmeyen ve ülke yasalarının üstüne çıkan bir mahkeme tarafından yargılanacaklardı. Ne avukat tutmaya, ne temyiz etmeye hakları vardı. Suçsuzluklarını ispat edemezlerse, suçlu bilineceklerdi. Kaderleri, Abdülhamit’in ve komitacı Jön Türklerin, Mustafa Kemal tarafından o kadar yerilen metotlarına benzer yöntemlerle elde edilmiş keyfi ve yüzeysel kanıtlara bağlıydı. Mahkeme, tanık dinlemeyi pek gerekli görmüyor; suçlular sadece bir kez sorgudan geçiriliyor, arkadan yargıç kararını veriyordu. Terakkiperver Fırka liderleriyle paşalar, bu çeşit bir adalet oyunu karşısında şerefleriyle en bağdaştırdıkları yolu izlediler. Kendilerini savunmadılar. Savunma konusunda söylenecek bir şeyleri olup olmadığı sorulunca, “Hayır,” cevabını verdiler.</p>

      <p class="paragraf">Ziya Hurşit, Şükrü ve yardakçıları gibi gerçek suçluların sorgusundan, paşaları suçlayacak bir kanıt elde edilemedi. Ziya Hurşit, girişiminin “doğal olarak” siyasi bir amacı olduğunu kabul etti. Fakat ne Rauf Bey’in, ne Ali Fuat Paşa’nın, ne de başka Terakkiperverlilerin bundan haberi vardı. Bunların hepsi “ürkek adamlar”dı. Onların hiçbir zaman Halk Partisi’yle başa çıkamayacaklarını anladıkları için, aynı düşüncede olan Abdülkadir’le kendisi, ayrı bir grup kurmuşlar ve bir hükümet darbesi yapmayı tasarlamışlardı. Ziya Hurşit, başına geleceği kestirdiği için olacak, bütün sorgusu süresince suçunu, küstahlığa varan bir soğukkanlılıkla itiraf etti.</p>

      <p class="paragraf">İzmir duruşmaları üç hafta sürdü. Gazi, daha başta Çeşme’ye çekilmişti. Burada adaletin kendi kendine yerine gelmesi gerektiğini ve sonunun kendisini ilgilendirmediğini ileri sürerek, tarafsız bir tutum takınmışa benziyordu. Ama mahkeme üyeleriyle başka nüfuzlu kimseler, yine gelip onunla görüşüyorlardı. Böylece, kararların onun onayından geçtiği düşünülebilirdi. Ziya Hurşit, Şükrü, Arif, henüz yakalanmamış olan Abdülkadir ve daha on bir kişi ölüm cezasına, Rauf Bey’le yedi kişi de çeşitli hapis ve sürgün cezalarına çarptırıldılar. Cavit, Doktor Nâzım ve öteki İttihatçıların mahkemesi daha sonra Ankara’da görülecekti. Ancak Kâzım Karabekir, Ali Fuat ve Refet paşalarla geri kalan iki paşa ve çoğu Terakkiperver eğilimli olan daha on kişi, beraat ettiler. Halk, ihtilal kahramanı paşaların tutuklanmasını hoş karşılamamış, mahkeme de, kendilerine karşı, açıkça sempati göstermişti. Gazi, belki de eski arkadaşlarını astırmak değil de, onlara yalnızca bir ders vermek istemişti, ama beraat etmeleri İsmet Paşa’nın etkisi olarak yorumlandı.<span class="dipnot char-style-override-12" xml:lang="tr-TR"><a class="footnote-link" href="#footnote-225-143" id="footnote-225-143-backlink">143</a></span></p>

      <p class="paragraf">Ölüm cezasına çarptırılanların çoğu, o gece İzmir’in çeşitli yerlerinde asıldılar. Gazi, Arif’inki de içinde, ölüm kararlarını, otomatik olarak, ağzında sigara, yüzünün kurşuni maskesinde hiçbir heyecan belirtisi göstermeden imzaladı. Bu onun için hâlâ savaş demekti: İç düşmana karşı. Sakarya’da ona, “Bu ülkede sebepli sebepsiz ölüme gönderilebilecek yeteri kadar adam bulabilirsin,” diye takılan Arif değil miydi? Arif, son dakikaya kadar eski dostunun ona canını bağışlayacağını umdu. Karardan sonra Gazi’ye bir mektup yazarak eski dostlarını hatırlatmış ve bağışlanmasını istemişti. Darağacına gelince, paşanın mektubuna yanıt verip vermediğini sordu. “Mutlaka verir,” diye ısrar etti. “Beş dakika daha bekleyelim, olmaz mı?” Ama hiçbir yanıt gelmedi.</p>

      <p class="paragraf">Ziya Hurşit, darağacına, düğüne gider gibi hazırlandı; ağır ağır, özenle giyindi, bol bol kolonya sürdü, üst cebine bir ipek mendil yerleştirdi. Asılacak öteki on kişinin adlarını öğrenince, “Bir yanlışlık olacak,” dedi. “Bana kalırsa, bunlardan bazıları asılmayacaklardı.” (Gerçekten, bunlardan biri hükümete muhbirlik yapıyordu. Bu yüzden, boş yere, hizmetlerinin göz önüne alınması gerektiğini savunmuştu.) Ziya Hurşit bundan sonra para cüzdanını hapishane müdürüne bıraktı. Bunun kardeşine verilmesini ve içindeki para ile kendisine iyi bir mezar yapılmasını istedi. Alayla, “Bu isteğimi yerine getirmezsen,” dedi, “öteki dünyada sana rahat vermem. Orada seni öldürmeye çalışırım. Eh, bu sefer de başarırım elbet.”</p>

      <p class="paragraf">Darağacı, Gazi’yi vurmak istediği yerde kurulmuştu. “Aman, ne güzel buluş!” dedi. “Tıpkı beşiğe benziyor. Yüksek de, ha! Siz hepiniz aşağıda kalacaksınız, ben tepenizden bakacağım.” İpi boynuna kendi geçirmek için ısrar etti. Asıl sinirli olan cellattı. “Haydi beyim,” dedi. “Haydi! Geç kalıyoruz!” Ziya Hurşit güldü: “Acelen ne yahu? Ölecek olan benim. Sen telaş etme... Birkaç dakika sonra öbür dünyada olacağım. Söyle bakayım, bir istediğin var mı? Oradaki hısım akrabana selam götüreyim mi?” Böylece, dudaklarında bir gülümsemeyle can verdi. Ertesi gün halk, gömleklerinin üzerine suçları yaftalanmış olan on bir kişinin darağaçlarında sallandığını görebilecekti.</p>

      <p class="paragraf">Ali Fuat Paşa ile arkadaşları beraattan sonra hemen salıverilmemiş, sinemanın altında bir depoya götürülmüşlerdi. Korku içinde bekleşirlerken bir gece geçti, arkadan bir gün, bir gece daha. Bırakılacaklarına hâlâ inanamıyor, böyle tutuklu kalmalarının suçluluğun sürmesi anlamına mı geldiğini birbirlerine sorup duruyorlardı. Ali Fuat Paşa ile Kâzım Karabekir, arkadaşlarını yatıştırmaya çalışıyorlardı. Aralarında hapis cezasına çarptırılmış olanlar da vardı. Bunlardan biri İstanbul, biri Sivas mebusu olan iki kişi, verilen kararın haksız olduğunu öfkeyle ileri sürüyor, mahkemelerinin yeniden görülmesi için bağırıp çağırıyorlardı. İkisini de iyi tanıyan Ali Fuat Paşa, düşüncesiz bir davranışta bulunmamaları için öğüt verdi. Bu gibi siyasi davalar, çoğu kez, aradan zaman geçtikten sonra tekrar görülürdü. Ama ötekiler onu dinlemek istemediler. Üzerlerinde bu leke ile yaşayamazlardı. Kararı temyiz edeceklerdi. Kapıya gelen bir gardiyan, “Temyize gitmek isteyenler bu yana!” dedi. İkisi de hemen koştular; kapı arkalarından kapandı. Saatler geçti, geri dönmediler. Gece geç vakit, bileklerinde kelepçeyle cezaevine götürülürken görüldüler. Haklarındaki karar değiştirilmişti. O gece, Rüştü adındaki paşa ile birlikte asıldılar.</p>

      <p class="paragraf">En sonunda, sabahleyin, beraat edenler serbest bırakıldı. Dışarıda toplanan halk, “Tanrıya şükürler olsun, paşalarımızı bize bağışladı!” diye onları alkışlıyordu. Vali, bu gösterilerden telaşlanarak, onları gidecekleri yere götürmek için resmi bir araba gönderdi. Önce yayan yürümek isteyerek, arabayı geri çevirdiler. Ama, yürümeye olanak kalmayınca halk, onları otomobile götürdü. Birçokları yanlarına bindiler, arkadakilerin de izleyebilmesi için, arabanın ağır gitmesini istediler. Böylece, paşaların bırakılışı, bir zafer gösterisine dönüştü.</p>

      <p class="paragraf">İzmir duruşmaları, büyük suikastçıları temizlemiş ve Gazi’nin karşısındaki Terakkiperverlilerin muhalefetini de susturmuştu. Çünkü bundan sonra paşalar ve arkadaşları gerçekten, politika alanından silineceklerdi. On beş gün sonra Ankara’da başlayan davanın amacı da, Gazi’nin geri kalan düşmanlarını, İttihat ve Terakki üyelerini ortadan kaldırmaktı. Suçlular, en başta gelenleri Cavit ve Doktor Nâzım olmak üzere, elli kadardı. Buradaki suç nedeni, Mustafa Kemal’in canına kasıt değil, rejimi devirmeye yönelmiş siyasi bir girişimdi. Bu, İttihatçılar ile Milliyetçiler, Enverciler ile Kemalciler arasında sürüp gitmiş ve Türk İhtilal Hareketi’ni ikiye bölmüş olan bir düşmanlığın son noktasıydı. Gazi, İttihat ve Terakki’den artakalanları bir bakıma kendi özel açısından, o kafasından bir türlü çıkmayan eski çekişmelerin, kavgaların, entrikaların anısıyla değerlendiriyor; ama bir yandan da onları siyasi açıdan, sadece kişisel çıkarlara bağlı, köklü bir milli programdan yoksun bir rejimin artıkları olarak görüyordu. Hâlâ birtakım para kaynaklarıyla beslenen ve yeraltı entrikalarını iyi bilen liderler tarafından yürütülen partiden geri kalan ne varsa, bundan dolayı, kendi rejiminin kaçınılmaz düşmanıydı. Gazi, İttihatçılar büsbütün ortadan silininceye kadar, tam bir güvenlik duygusuna kavuşamayacaktı.</p>

      <p class="paragraf">Mahkeme, İttihatçı liderlerin, Türkiye’den kaçışından sonra ve arkadan Türkiye’ye dönme çabaları sırasında, Enver Paşa’yla işbirliği ettiklerini ortaya koydu. Onları Birinci Büyük Millet Meclisi döneminde hükümeti devirmeye kalkmak; ikinci seçimler sırasında karışıklık çıkartmak, Terakkiperver Fırka yoluyla muhalefet kurmak, bu amaçla Cavit’in evinde ve Kara Kemal’in yazıhanesinde gizli toplantılar yapmak ve gazetelerde sistematik olarak hükümet aleyhtarı yazılar yazdırmakla suçladı.</p>

      <p class="paragraf">Sanıklar, İzmir’deki gibi, suçsuzluklarını ispat edemedikleri sürece, suçlu sayılacaklardı. Yargıçlar gözünde, hükümeti desteklememiş olmak gibi olumsuz bir davranış, suçluluklarına yeterli bir kanıt oluyordu. Halkın gözünde ise, suçlarını belirtecek bir kanıt bulunmayışı, kimsenin ölüm cezasına çarptırılmayacağı kanısını uyandırmıştı. Ancak Gazi’nin İttihatçı liderlere karşı duyduğu kişisel kin ve kuşku, şimdi ülkedeki ekonomik kargaşalık haberlerinin yarattığı endişeyle daha çoğalmış ve bir gövde gösterisinde bulunmak zorunluluğu kendini göstermişti. Üstelik, paşaların serbest bırakılması bazı çevrelerde bir zayıflık belirtisi gibi yorumlanabilirdi. Bundan başka, dışarıdaki Musevi örgütleriyle daha birtakım diğer kuruluşlar, Cavit’in beraat ettirilmesi için sürekli baskı yapıyorlardı. İşin içinde bir de yabancı parmağı olduğu gibi uğursuz bir kuşku, Gazi’nin Cavit’ten kurtulma isteğini hafifletecek bir şey değildi. Suikasttaki suç ortaklığı yüzünden ölümle cezalandırılmış ve ancak şimdi yakalanmış olan Abdülkadir’in son dakikadaki tanıklığı, terazinin kefesini Cavit’in aleyhine eğmek için yeterli oldu.</p>

      <p class="paragraf">Mahkeme, sanıklardan otuz yedisinin beraatına karar verdi. Bunların arasında <span class="italik">Tanin</span> başyazarı Hüseyin Cahit de vardı. Ancak daha önceki sürgün cezası hâlâ yürürlükte kalıyordu. Rauf Bey’den başka, daha altı kişiye onar yıllık sürgün cezası verildi: Cavit, Nâzım ve iki İttihatçı lider daha ölüm cezasına çarptırılmışlardı. Böylece eski hesaplar görülmüş, eski sözler gerçekleşmiş oluyordu. Dünya Savaşı’nın ilk günlerinde, Mustafa Kemal, Cavit için de, Nâzım için de, “Böyle adamları asmak gerek!” dememiş miydi? Cavit, Bulgaristan’dan yiyecek satın alma isteğini geri çevirdiği, Nâzım da Enver Paşa ile terfiini engellediği için. Nâzım son zamanlarda onunla, “Dostlarını hapse atarak büyüyen küçük Napoléon”, “Gazoz Paşa” diye açıkça alay da etmişti. İsmet Paşa da Cavit’le Hüseyin Cahit’e, Lozan’daki politikasını engelledikleri için kırgındı ama; gazetelerin baskısı karşısında Cahit’in kurtulmasını sağlamayı başarmıştı.</p>

      <p class="paragraf">Ölüm cezası o gece, Ankara’nın merkezinde yerine getirildi. Cavit kaderine sükûnetle boyun eğdi. Darağacının altına gelince, cezaevi doktoruna, Hüseyin Cahit’e kurtulduğu için tebriklerini bildirmesini, karısını ve çocuğunu kendi yerine öpmesini, Gazi ile yargıçlara selam götürmesini ve giydiği hükmün bütün hukuk kurallarına aykırı olduğunu eklemesini söyledi. Ziya Paşa’nın, zalimlerin ceza görecekleri üzerindeki bir beytini okudu. Sonra cellata dönerek, “Görevini yap,” dedi. Çevik bir hareketle darağacının kaidesine çıkarak ne yapması, nerede durması gerektiğini sordu; böyle bir şey ilk olarak başına geldiği için, acemiliğinden dolayı özür diledi; başını düğüme geçirmek için uzatarak, cellata yardım etti. Böylece, korku göstermeden öldü. Daha sonra karısının Cavit’i hınçlı bir anında boğmakla tehdit etmiş olduğunu Gazi’ye anlattılar. Gazi, sakin sakin, “Başka ne yapabilir ki?” dedi.</p>

      <p class="paragraf">Hükümlerin yerine getirildiği gece, Gazi, Çankaya’da değildi. O günü, gözden uzak, çiftlikte geçirmiş; çiftliğin yıldönümünü, öğleyin ayran içerek, akşam da “Marmara” havuzunun yanında yaptırdığı köşkte, yanında birkaç vekil, mahkeme üyeleri ve bazı dostlarıyla birlikte gösterişsiz bir biçimde yemek yiyerek kutlamıştı. O gece, duruşmalardan hiç söz edilmedi.</p>

      <p class="paragraf">Doktor Nâzım’ın kayınbiraderi ve eski hovardalık arkadaşı Hariciye Vekili Tevfik Rüştü, bu yemeğe katılmamayı daha uygun bulmuştu. Gazi bir iki gün sonra öğle yemeğine ona gitti. Ailesinin uğradığı kayıptan dolayı üzüntülerini bildirdi ve Tevfik Rüştü’nün, dışarıda olduğu için izleyemediği duruşmanın nedenlerini kendisine anlattı. İş öyle bir yere gelip dayanmıştı ki, gruptan birinin, ortadan kalkması gerekli olmuştu. Mesele mahkemeye verildiği için, vicdanı rahatsız değildi. Ama, daha sonra raporları okurken, bir tiksinme jesti yaparak, Kılıç Ali’ye bütün bu hikâyenin “çok tatsız” bir iş olduğunu söyledi.</p>

      <p class="paragraf">Bu işte kullanılan aracın ömrü uzun sürmedi. İstiklal Mahkemeleri’nin böylece siyasi amaçlar uğruna kötüye kullanılan yetkisi öylesine gelişmişti ki, devletin içinde ikili bir otorite tehlikesi ortaya çıkmıştı, bir yandan mahkeme yargıçları, öte yandan Gazi’nin vekilleri. Bu, İsmet Paşa’yı sinirlendiriyor ve hükümette iş görmesini engelliyordu. Bir süre sonra artık dayanamayıp, Gazi’yi bu mahkemeleri dağıtma zamanının geldiğine inandırdı. Bir akşam, Çankaya’da bir toplantıda Gazi, laf arasında Kel Ali’ye, “Senin mahkemeyi kaldırmaya karar verdim,” dedi. “Artık gereği kalmadı.”</p>

      <p class="paragraf">Kel Ali, sorunu inceleyeceğini ve raporunu, Gazi’ye sunacağını söyledi.</p>

      <p class="paragraf">“Rapor mu?” diye bağırdı Gazi. “Ne raporu? Sorunu ben kendim inceledim. Senin mahkeme yarın kalkmış olacak.”</p>

      <p class="paragraf">İstiklal Mahkemeleri’nin kaldırılması, ertesi gün parti grubunda karar altına alındı. İki yıl süre ile sorumsuz bir iktidarın tadını almış olan mahkeme üyeleri, tekrar herhangi bir mebus durumuna döndüler. Artık “terör devri” sona ermiş, Gazi’nin başka şiddet gösterilerine ihtiyacı kalmamıştı.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-143-backlink" id="footnote-225-143">143</a> <span xml:lang="en-US">Gazi, sonradan Ali Fuat Paşa’ya, eski dostluğundan dolayı kendisini esirgemiş olduğunu, ötekileri de onun yüzünden bıraktığını söylemişti.</span></p>
        </div>
      </div>
    </div>
  </div>
</body>
</html>
