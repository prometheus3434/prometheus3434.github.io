<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-31.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-31.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-4-9"><span>YİRMİ SEKİZİNCİ BÖLÜM</span></p>

      <p class="arabaslik-orta-copy"><span>İçsavaş</span></p>

      <p class="paragraf"></p>

      <p class="paragraf">Mustafa Kemal, şimdi bütün gücünü milliyetçileri bekleyen çok önemli savaşların hazırlığı üzerinde toplayabilecekti. Önce kurmay heyetini seçmesi gerekiyordu. İsmet Bey, Ali Fuat Paşa, Kâzım Karabekir Paşa ve Refet Bey kendilerine güvenebileceği olgun komutanlardı. Önemli, ancak hâlâ biraz şüpheli bir varlık da Fevzi Paşa’ydı. Fevzi Paşa’nın kimden yana olduğu pek belli olmayan tutumu, isyan halindeki bölgelerde milli amacı gözden düşürmek için kullanılmaktaydı.</p>

      <p class="paragraf">Durum böyleyken ve hiç beklenilmediği halde, bir gün Fevzi Paşa, Ali Fuat Paşa’nın karagâhına çıkageldi. Yolculuğu gizli ve zor olmuştu. Ali Fuat’a, “Dağ dağa kavuşmaz, insan insana kavuşur,” dedi.</p>

      <p class="paragraf">Oturduktan sonra, “Biz de kavuştuk ama sanırım biraz geç oldu,” diye ekledi.</p>

      <p class="paragraf">Ali Fuat Paşa, Fevzi Paşa’nın geldiğini, Mustafa Kemal’e telgrafla bildirdi. Fakat aldığı cevap şu oldu: “Fevzi Paşa’yı geldiği yere geri gönderin.” Bununla beraber birkaç karşılıklı telgraftan sonra, Mustafa Kemal, “Fevzi Paşa’yı hemen trenle Ankara’ya yollayın. Kendisine sezdirmeden peşine muhafız takın,” diye telledi.</p>

      <p class="paragraf">Aslında Mustafa Kemal, Fevzi Paşa kıratındaki bir askerin değerini çok iyi anlıyordu. Eski usul bir subay olan Fevzi Paşa, Balkan Savaşları’nda ve arkadan da Dünya Savaşı’nda kendine sağlam bir ün yapmış; sonradan da, Harbiye Nezareti’nde çeşitli görevleri, ona siyasi bir itibar kazandırmıştı. Sağlam, ağır ve çalışkan karakteri, düzgün yaşayışı, orta halli bir insan gibi davranışı halkta kendisine karşı saygı uyandırmıştı. Her şeyden önce dinine sımsıkı bağlı, koyu bir Müslüman’dı. Ağzına içki koymaz, savaşın orta yerinde askerlerine Kuran okurdu. Dolayısıyla, şu sıralarda milli ülküye çok yararı dokunacak bir kimseydi.</p>

      <p class="paragraf">Ankara’ya gelişi büyük gürültü koparan Fevzi Paşa, Büyük Millet Meclisi’nde heyecanlı bir konuşma yaptı. Milli müdafaa vekili ve daha sonra İcra Vekilleri Heyeti reisi, yani başbakan oldu. Onun ağırlığı, Mustafa Kemal’in birbirlerine rakip komutanlar arasında dengeyi kurmasına yardım etti. Kemal, İsmet Bey’i genelkurmay başkanı yapmıştı. Baştan aşağı yeniden kurulacak bir ordunun tasarlanmasını, örgütlenmesini gerektiren bir dönemde, ustasının çalışma yöntemlerine alışmış, çekirdekten yetişme bir kurmay subay olan İsmet Bey’in bu göreve seçilmesi çok doğaldı. Ancak yaradılışları ondan çok farklı olan Ali Fuat Paşa ile Refet Bey’in İsmet Bey’le araları açıktı. Kendileri ta baştan beri Mustafa Kemal’in yanı sıra Anadolu’ya geçtikleri halde, bu göreve onun atanmasına, aralarına sonradan katılmış olduğunu ileri sürerek, şiddetle karşı koydular. Ama Mustafa Kemal bu atamada ısrar etti ve onlar da, bu zor anlarda becerikli birer eylem adamı olarak daha yararlı olabilecekleri kıta hizmetinde kaldılar. Ali Fuat Paşa, yine de İsmet Bey’i bir türlü hazmedemiyordu. Öyle ki, bir gün şerefine verilen bir ziyafette, misafirlerden biri kendisini öven sözler söyleyince fena halde kızarak yumruğunu piyanonun kapağına indirdi. Az kalsın kıracaktı.</p>

      <p class="paragraf">Refet Bey son zamanlarda Konya’da ortaya çıkan can sıkıcı bir durumun çözümlenmesini ustalıkla başarmıştı. İzmir cephesinde çeteler kurmuş, Aydın Efe takma adıyla, çevresinde atılgan, ele geçmez bir kahraman efsanesi yaratmıştı. Çete başlarıyla birlikte düşüp kalkar; arada bir büyük tehlikeleri göze alarak, İstanbul’daki ihtilal gruplarıyla bağlantıyı sürdürmek için atlar, oraya giderdi. Halide Edip, kendisini ilk olarak, nisanda, Ankara’ya geldiği vakit görmüştü. Ona, “sade sinir ve adaleden ibaret, ipince bir adam” gibi görünmüştü. “O da, ötekiler gibi pırıl pırıl yanan üniformasıyla görünüyordu. Yüzünden, gözlerinden, hareketlerinden az görülen bir enerji fışkırıyordu. Başı ve saçlarıyla, aynı zamanda dramatik hareketlerle konuşuyordu.”</p>

      <p class="paragraf">İki yüz kilometre kadar ötede Ankara’nın güneyinde uzanan tuzlu yayladaki sofu Konya şehrinde huzursuzluk belirtileri baş göstermişti. Şehrin ileri gelenleri tarafından desteklenen garnizon komutanının bağlılığı gevşemişe benziyordu. Kendisine seçim yapıldığı bildirildiği zaman, “İstanbul’un izni olmadan böyle bir şey nasıl yapılabilir?” diye sormuştu.</p>

      <p class="paragraf">Konya, Anadolu’da hatırı sayılır durumu olan belli başlı kentlerinden biriydi. Buranın kaybı, milli ülküye bir darbe olacaktı. Hemen önlem almak gerekiyordu. Refet Bey durumu yakından görmek ve bildirmek için Konya’ya yollandı. Trenini şehre yakın bir istasyonda durdurarak komutanla eşrafa gelip kendisiyle görüşmeleri için nazik bir çağrıda bulundu. Sonra o bölgede izi bile bulunmayan ordulara, şehre yürümeleri için telgrafla bir sürü talimat yolladı. Blöf, başarılı olmuştu. Ertesi sabah erkenden delegeler istasyona geldiler. Refet Bey hemen onların trenini kendisininkine bağlattı ve onlarla birlikte doğruca Ankara’ya yollandı.</p>

      <p class="paragraf">Burada Mustafa Kemal’in heyecanlı bir konuşmasından sonra, hemen hemen kaçırılmış olan Konya eşrafı, milliyetçilere katılmaktan başka yol olmadığını gördüler. Komutan da İstanbul’la bağlarını kesmeye ve milliyetçilere katılmaya razı oldu. Bunun sonucunda İtalyanlar da Antalya bölgesinden Konya’ya göndermiş oldukları birlikleri geri çekmek zorunda kaldılar.</p>

      <p class="paragraf">Böylece Konya –her ne kadar ileride daha iki kere başkaldıracaksa da– şimdilik yatışmış oldu. Ancak, Ankara, diğer her yönden düşmanlarla sarılmıştı. Bütün ilkbahar ile yaz başlarında, Mustafa Kemal yalnız düşman tehdidine değil, ya birbiri ardından ya da aynı zamanda, tam otuz dört bölgede baş gösteren ayaklanmalara da karşı koymak zorunda kaldı. Söylediği gibi bu bölgelerde alevlenen karışıklık ateşleri, bütün ülkeyi yakıyor; ihanet, bilgisizlik, kin ve bağnazlık dumanları, bütün vatan semasını koyu karanlıklar içinde bırakıyordu. Ayaklanmalar şehrin doğusunda olduğu kadar batısında ve kuzeyinde de salgın halindeydi. Öyle ki, Mustafa Kemal, bir yandan Yunan cephesini tutarken, bir yandan da zayıf kuvvetlerini boyuna bir noktadan başka bir noktaya aktarmak zorunda kalıyordu. İngilizler, asileri hem kışkırtmakta, hem de silahla beslemekteydiler.</p>

      <p class="paragraf">Bu Hilafet Ordusu’nun önde gelen başlarından biri de, İzmir’in kuzeyindeki bölgede faaliyet gösteren Çerkez asıllı, okuması yazması olmayan Anzavur adında ihtiyar bir hayduttu. Koyu bir Müslüman olan Anzavur, Peygamber’in bayrağı altında, koynundan Kuran’ı eksik etmeden savaşır ve kendisi gibi Müslüman olan düşmanlarını asmaktan çekinmezdi. İstanbul Hükümeti’nden bol bol yardım görüyordu. Mustafa Kemal, Anzavur’a karşı, kendisiyle aynı ırktan, ama daha genç, daha kafalı olan ve biraz da okuması yazması bulunan Çerkez Ethem’i ileri sürdü. Ethem, Anzavur’a baskın çıktı. Ancak, aslına bakılırsa, milliyetçilerin de ondan çekinmesi gerekecekti. Çünkü Ethem’in kişisel nüfuzu artıyordu. Böylece, güneybatı bölgesi, asilerden şimdilik temizlenmiş oldu.</p>

      <p class="paragraf">Bu sefer de milliyetçiler, kuzeybatı bölgesinde yine Çerkezler tarafından düzenlenen daha ciddi isyanlarla uğraşmak zorunda kaldılar. İsyan, oldukça uzak olan dağlarda baş göstermişti. Arkadan Ankara çevresindeki ovalara yayıldı ve katılanlarla büyüyerek, şehre yirmi beş kilometre uzaklıkta bir kasabaya kadar geldi. Mustafa Kemal, kasaba halkıyla konuşmak için iki mebus gönderdi. Asiler bunları yakalayarak, türlü işkenceler ettiler, az kalsın öldüreceklerdi.<span class="dipnot char-style-override-12" xml:lang="tr-TR"><a class="footnote-link" href="#footnote-225-74" id="footnote-225-74-backlink">74</a></span></p>

      <p class="paragraf">Milliyetçiler, yer yer baş gösteren bu gibi olayları bastırmak için, Fransız İhtilali’ndeki “Terör Mahkemeleri”ne benzeyen olağanüstü mahkemeler kurdular. Bunlar adaleti en kısa zamanda ve hemen oracıkta yerine getirecekti. Bunlara “İstiklal Mahkemeleri” adı verildi. Bulundukları yerin görevlilerine değil, doğrudan doğruya Meclis’e karşı sorumluydular. Böylece Meclis’in egemenliğini belirtmiş oluyorlardı. Bu mahkemeler daha sonra siyasi amaçlar için kullanılmış ve yetkilerinden dışarı çıkmışlardır. Ama, bu dönemde daha çok askeri bir unsur olarak, ilkel bir adalet organı gibi çalıştılar; başkalarına gözdağı vermek için asi elebaşıları hemen ipe çektiler.</p>

      <p class="paragraf">İsyan, bir orman yangını gibi kıvılcımları, çayırlar üzerinde sıçrayıp birbirinden ayrı bölgeleri apansız tutuşturarak her yana yayılıyordu. Bunu, savaştan yorgun düşmüş olan ve kendi yurttaşlarına karşı çarpışmak istemeyen ordu birlikleriyle bastırmaya olanak yoktu. Mustafa Kemal daha çok, sıkı bir düzen altında tutulması güç birtakım elebaşılar komutasındaki disiplinsiz çetelere bel bağlıyordu. Çerkez Ethem önemli bir merkez olan Bolu’yu almayı başarmıştı. Ankara’dan, bazı asi şeflerin idamını onaylamalarını istedi. Oysa Ankara, daha önce o bölgeye gönderilmiş olan iki mebusu geri verirlerse canlarının bağışlanacağını kendilerine vaat etmişti. Ölüm cezaları Mustafa Kemal’in onayına sunuldu. Onun bunları imzalamaya kararlı olduğunun anlaşılması, Ziraat Mektebi’ndeki arkadaşları arasında gergin bir hava yarattı.</p>

      <p class="paragraf">Kendisi karar vermiş de olsa, bunu bildirmeden önce herkesin ayrı ayrı düşüncesini sorma âdeti vardı. Yine öyle yaptı. Hepsinin bu ölüm cezalarına karşı olduğu belliydi. Özellikle Halide Edip, hükümetin sözünden dönmesi anlamına gelecek ve milli harekete leke sürecek böyle bir şeyin karşısındaydı. Ancak sözlerinin etkisiz kaldığını görüyordu:</p>

      <p class="paragraf">“Biraz sonra Mustafa Kemal Paşa’nın kararından caymaya niyetli olmadığını anlamıştım. Gözleri bazen parlıyor, sonra soğuk ve donuk bir ifadeye bürünüyordu. Yüzünün çizgileri derinleşiyor, kaşları kalınlaşıyor, bu haliyle çok tehlikeli görünüyordu. Bizim durumumuzdaki adamların merhamet göstermesinin zayıflık teşkil edeceğini ileri sürüyordu. Düşman ele geçtiği zaman, ne vaat edilmiş olursa olsun, mutlak öldürülmeliydi.</p>

      <p class="paragraf">Olayları bu şekilde acımasız bir mantıkla ele alışı çevresindekileri tedirgin etmişti. Yalnız, Mustafa Kemal konuşurken düşünceli düşünceli bir koltukta oturan İsmet Bey, ayağa kalktı. Mustafa Kemal Paşa’nın karşısına gelerek yazıhanesine dayandı ve konuşmaya başladı... Bir tabiat kudreti gibi görünen kurşuni kalpaklı Mustafa Kemal Paşa’nın karşısında Miralay İsmet Bey konuşuyordu. Hiçbir zaman bana onun Türkçesi bu kadar sade, bu kadar makul ve insaniyetle dolu gelmedi... O, bir hükümetin verdiği sözde daima durması gerektiğini ve ancak bu sayede halkın güvenini kazanabileceğini iddia ediyordu. Fakat uzun bir münakaşa oldu. Ertesi güne bırakmaya karar verdiler.”<span class="dipnot char-style-override-12" xml:lang="tr-TR"><a class="footnote-link" href="#footnote-225-75" id="footnote-225-75-backlink">75</a></span> En sonra Mustafa Kemal kalktı. Yazıhanesinin üstündeki çıngırağı çalarak kâtibini çağırdı. Sonra Halide Edip’in anlattığına göre, “Bir kâğıda, Ethem’e hitaben Sefer’i ve arkadaşlarını affetmeyi vaat ettiğimizi, onun için onları öldürmemesini yazdı. İsmet Paşa’nın bir çocuk gibi gözlerinin parladığını gördüm.”</p>

      <p class="paragraf">Ne var ki, bu emir yerine çok geç ulaşmıştı. Ethem daha emri almadan, esirleri öldürtmüştü.</p>

      <p class="paragraf">Ziraat Mektebi’nin bürolarında sürekli bir kaygı havası esiyordu. Milliyetçilerin kaderi kötü bir yola girmişti. Mustafa Kemal bile, birbiri üstüne kahve içerek ağzını açmadan pencereden Ankara’nın çıplak ve donuk renkli görünüşünü seyrediyor, “yorgun ve bazen de umutsuz” görünüyordu. Yine de “o günlerde, bütün enerjisiyle, maksat uğruna çalışan dağınık kuvvetleri idare etmeye çalışıyordu.”</p>

      <p class="paragraf">Kâtibi elinde telgraflarla gelirdi: “Orası Ankara mı? Burası filanca şehir. Ben valiyim. Hilafet Ordusu’nun yaklaştığını görüyorum. Halkın onlara katılmasından korkuyorum. Onlar gelip telgraf tellerini kesmeden önce emirlerinizi bekliyorum.” Arkadan Hayati Bey, askerce selam vererek, “Teller kesilmiştir,” diyordu.</p>

      <p class="paragraf">Bir telgraf daha: “Orası Ankara mı? Ben filan şehrin telgrafçısıyım. Hatlar kesik, ama ben kasabanın iki saat dışında bir merkez kurdum, geceleri haberleşebiliyorum. Filan kasabanın kaymakamıyla hilafetçiler arasındaki konuşmayı duydum. Anlaşmak üzereler. Şimdi de konuştuklarını size bildiriyorum. Kaymakam vatan hainidir.”</p>

      <p class="paragraf">Her gece daha başka merkezlerle de bağlantılarının kesilmiş ve daha yalnız kalmış olduklarını görüyor, ta sabaha, gaz lambasının alevi tanyerinin ışıklarıyla sönükleşinceye kadar çalışarak yorgunluktan bitkin hale geliyorlar; sonra birkaç saatlik uykuya dalıyorlardı. Fakat rahat uyumak da pek mümkün olmuyor, çünkü düşmanın burasını da basmasından korkuyorlardı. Meclis’in morali de çok bozulmuştu. Birtakım mebuslar, Mustafa Kemal’in isyanı bastırmaktaki beceriksizliğine karşı homurdanmaya başlamışlardı. Bir sabah Meclis binasında, kendi de sinirli olan Mustafa Kemal, arkadaşı Kılıç Ali’yi yanına çağırdı ve pencereye götürerek karşı tepelerden şehre doğru inen bir kalabalığı gösterdi. Bir süvari zabiti olan Kılıç Ali’ye mebusların telaşlanmamaları için kimseye görünmeden, yanına bir grup atlı alarak keşfe çıkmasını söyledi. Sonra pencereden bir kez daha baktılar ve bu “kalabalığın” bir hayvan sürüsü olduğunu gördüler.</p>

      <p class="paragraf">En sonunda bir gece, hemen hemen bütün hatların kesilmesi ve silah seslerinin çok yaklaşması üzerine, bir çekilme planı hazırlama zamanının geldiği anlaşıldı. Gerekirse Ankara’dan ayrılıp Sivas’a gideceklerdi. Bunun için yeteri kadar hayvan sağlandı. Zaman ilerledikçe, bu planı uygulamak gerekeceği daha çok belli oluyordu. Doktor Adnan, her ihtimale karşı yanında bir zehir taşımaya başladı. Mustafa Kemal bile artık gitme zamanı geldiğini söylüyordu.</p>

      <p class="paragraf">Refet Bey güneybatıdan Ankara’ya geldiği vakit bir panik havasıyla değilse bile, şiddetli bir bezginlik havasıyla karşılaştı. Güç durumlardan sonra hemen kendini toparlamasını bilen, iyimser bir adam olduğu için Sivas’a çekilmek konusunda alınan kararlarla alay etti. Bir kere o, buradan ayrılmaya niyetli değildi. Mustafa Kemal ille gitmek istiyorsa, diye şaka etti, o zaman da çekip kendisini vururdu. Savaşın başlangıcında ya başarmak ya da ölmek için ettikleri yemini unutmuş muydu? Üstelik, Sivas yolu düşman tehdidi altındaydı. Sonra, yola çıkmalarına büyük bir engel daha vardı. Kendisi atların bütün eyerlerini saklamıştı. Oturup da askeri durumu nasıl düzelteceklerini konuşsalar daha iyi olurdu. Daha başvurabilecekleri bazı kaynaklar vardı. Örneğin, İzmir dağlarından toplayıp getirdiği üç yüz zeybekten kurulu sadık çetesi.</p>

      <p class="paragraf">Bir süre sonra bu kabadayılar, süslü cepkenleri ve gıcır gıcır silahlarıyla, Ankara çevresinde boy göstermeye başladılar. Garip ve ele avuca sığmaz davranışlarıyla şehir halkını ürkütüyorlardı. Kaldıkları yerin aşağısındaki Kalaba köyündeki kadınlar şikâyete başlamışlardı. Zeybekler kızlara bakıyor, onları korkutuyordu. Bir akşam, Mustafa Kemal’in kâtibi büyük salona girerek bütün tellerin kesildiğini söyledi. Aynı anda dışarıdan tüfek sesleri gelmeye başladı. Bazen tek tük, bazen de sürekli yaylım ateşi halinde...</p>

      <p class="paragraf">Halide Edip, “Önce herkes heyecanlandı,” diyor, “Mustafa Kemal Paşa ayakta dolaşarak emirler veriyor, hemen herkes ömrünün son dakikasını yaşadığına inanıyordu.” Halide Edip, bu yakın tehlike karşısında iki adamın birbirinden başka şekilde davrandıklarına dikkat etmişti: “Garip olarak, o dakika bende büyük bir merak uyandı. Siviller beni ilgilendirmiyordu. Çünkü hepsinin korktuğu belliydi. İki büyük asker, Kemal Paşa ile Miralay Refet Bey’di. Miralay Refet Bey, yerinden kımıldamadı. Sakin sakin sigarasını içmeye devam etti.” Fakat daha gergin mizaçlı ve refleksleri daha hızlı olan Mustafa Kemal, sinirli görünüyordu. Gelibolu’da göstermiş olduğu gibi, kendi canını hiç umursamadan askerlerinin önünde tek başına ateşe göğüs gerecek kadar cesur olduğu halde, bir eylem adamı olarak, bilinçsiz bir kalabalık karşısında sakin davranmak elinden gelmiyordu. Bu, onu herhangi bir harekete geçmekten alıkoyan yepyeni bir durumdu ve tuzağa yakalanmış yırtıcı bir kaplan gibi öfke ve dehşet içinde görünüyordu. Derken telefon çaldı ve Refet Bey’in belki de önceden bildiği gibi, bu gürültüyü çıkaranların onun öfkeli zeybekleri olduğu anlaşıldı.</p>

      <p class="paragraf">Refet Bey, ertesi gün zeybeklerini alarak Ankara’dan ayrıldı. Mustafa Kemal’e danışmadan şansını denemek ya da gelenek dışı bir diplomatik hüner göstermek istemişti. Geceleyin, hesaplı bir riskle asilerle görüşmek üzere bir çıkış yaptı. Mustafa Kemal kendisini telgrafla adamakıllı payladı. Fakat Refet Bey geri dönerek, “İş halloldu,” diye haber verdi. Gerçekten de bu cephe üzerinde asilerin baskısı hafiflemişti. Ankara bir kere daha nefes alabilecekti. Şimdilik, Sivas’a gitmekten kimse söz etmez oldu.</p>

      <p class="paragraf">Bu arada, 1920 mayısında, milliyetçiler Hilafet Ordusu’yla boğuşurlarken, İtilaf Devletleri, Osmanlı İmparatorluğu’na dikte etmeyi tasarladıkları bir barış projesi üzerinde anlaşmaya vardılar. Bu anlaşmayı “Sevr Antlaşması” diye adlandırılacak olan bir belge haline sokacaklardı. Churchill’in dediği gibi, “Batı dünyasının Türkiye’deki tutumu sonucunda yaratmış olduğu kin ve nefret ateşi üzerine dökülen bu taze akaryakıt”, milliyetçilerin davalarında ne kadar haklı olduklarını ispata yaradı. Artık Mustafa Kemal, yalnız bir avuç yurtseverin değil, bütün Türk milletinin desteğini elde edecekti.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-74-backlink" id="footnote-225-74">74</a> <span xml:lang="en-US">Olay Gerede’de geçmiştir. Mebuslar, Binbaşı Hüsrev (Hüsrev Gerede) ve Osman beylerdi. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-75-backlink" id="footnote-225-75">75</a> <span xml:lang="en-US">Halide Edip Adıvar,</span> <span class="char-style-override-10" xml:lang="en-US">Türk’ün Ateşle İmtihanı.</span></p>
        </div>
      </div>
    </div>
  </div>
</body>
</html>
