<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-51.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-51.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-5-3"><span>KIRK YEDİNCİ BÖLÜM</span></p>

      <p class="arabaslik-orta-copy"><span>Terakkiperver Fırka</span></p>

      <p class="paragraf"></p>

      <p class="paragraf">Cumhuriyet’in başkenti Ankara, ağır ağır gelişiyordu. İkinci Büyük Millet Meclisi’nin yeni mebuslarından çoğu, İstanbul ve öteki Batılılaşmış şehirlerin uygarlığına alışmışlardı. Gerek bunlar, gerekse İstanbul artık merkez olmadığı için Ankara’ya gelen yüzlerce devlet memuru buranın ilkel durumu karşısında şaşırıp kalıyorlardı. Mobilya ve her çeşit ev eşyası çok güç bulunuyordu. Eskiden bunları yapıp satan Ermeniler gitmiş, Ankara’yı dükkânsız, işsiz bırakmışlardı. Elektrik enerjisi yok denecek kadar azdı. “Kiralık elektrikli oda” ilanına pek seyrek rastlanıyordu.</p>

      <p class="paragraf">Erkekler, bir tek odada, on on ikisi bir arada yatarlardı. Kadın pek azdı; kadınlar, bu kadar konforsuzluğu göze alamadıkları için, kocalarını “yaz bekârı” olarak bırakmayı daha uygun buluyorlardı. Bir gün sokakta bir mebusun, yüzü açık karısıyla görülmesi, Meclis’te dedikodu yaratmıştı. Ankara’nın eskiden milli amaca bağlı olan yerlileri şimdi bu yabancıdan uzak duruyorlardı. Değişik bir şiveyle konuşuyor, arsa alım satımında zorluk çıkarıyorlardı. Yine de, bu arsaların gerçek değerini hesaplamaya akılları ermiyordu.</p>

      <p class="paragraf">Şehir yazın toz çukuru, kışın çamur deryasıydı. Belediye başkanı yumruklarını sıkıyordu: “Bir yandan yol yapılsın diye yaygara koparır, öte yandan toz olsun istemezsiniz.” Eskiden bağlık bahçelik olan yerler, yüzlerce yıllık ihmale ve erozyona dayanamamıştı. Meclis’in önünde bir tanecik çam ağacı boy atınca, mebuslar birbirlerine cesaret vermişlerdi: “Bak, pekâlâ da büyüyor.” Kışın kar, diz boyunu bulurdu; öyle ki, akşam yemeğine gidenler, bazen konuk oldukları yerde, iki üç gece kapanık kalırlardı. Odalar mangalla ısıtılır, arada sırada konuklara yer açmak için bunları da dışarı çıkarmak gerekirdi. Adamın biri acı acı, “Sıfırın altında uygarlık olamaz,” diye söylenmişti.<span class="dipnot char-style-override-12" xml:lang="tr-TR"><a class="footnote-link" href="#footnote-225-132" id="footnote-225-132-backlink">132</a></span></p>

      <p class="paragraf">Yemek yenecek iyi kötü birkaç lokanta vardı. Ama, hâlâ yasak olduğundan, içki bulmak zordu; insanın canı da içki istiyordu bu havada. Yalnız bir tek yerde, polis müdürünün yakınlarından bir adamın aracılığıyla, o da az buçuk, içki bulunabiliyordu. Bazı mebusların şansı vardı. Kendi bağlarından kaçak içki çıkarıyor ve söylenene bakılırsa, daha soğumadan içiyorlardı. İçki, yalnız Çankaya’da boldu.</p>

      <p class="paragraf">Masa başında geçen bu akşamların şimdiki yeniliği, Latife Hanım’ın varlığıydı. Gölgede kalacak bir kadın olmayan Latife Hanım, kişiliğini herkese duyuruyordu. Evliliklerinin başından beri Mustafa Kemal, onun arkadaşlığında, başka hiçbir kadının henüz kendisine vermediği bir uyarıcılık bulmuştu. Üstelik kendisine hâlâ biraz “sekreterlik” ettiği için, çalışmasına da yardımcı oluyor, öğüt veriyordu. Akıllıydı, iyi eğitim görmüştü; kendine güveni, kendine özgü düşünceleri vardı; karşılıklı ciddi şekilde tartışabiliyorlardı. Aralarında, Batı’da olduğu gibi, eşit koşullarda bir karıkocalık bağı vardı ki, bunu Gazi de görüyordu. Özellikle, kadınların özgürlüğe kavuşmaları konusundaki tasarılarını, Latife Hanım’la tartışıyordu. Latife Hanım’ın, bunun canlı bir örneği gibi, yemeklerde bulunması, Gazi’nin lehine bir nottu. Yalnız ara sıra ölçüyü kaçırıyor, değil Çankaya’yı kendi evi gibi yönetmek, Mustafa Kemal’i de çekip çevirmek gibi tehlikeli işlere kalkışıyordu. Herhangi bir subay karısı gibi davranıyor, evlendiği eski bekârı evcil hale getirmeyi, eğitmeyi, kabalıklarını düzeltmeyi üstüne vazife sanıyor; geçici kışla hayatının etkisinde kalmış gibi gördüğü eve, birtakım incelikler, düzenler sokmayı deniyordu. Daha doğrusu bu evi, babasının İzmir’deki evine benzetmeye çalışıyordu. Çünkü ona bakılırsa, kendi evlerinin sosyal düzeni daha “uygun”du. Latife Hanım, anlaşılan daha “uygar” demek istiyordu.</p>

      <p class="paragraf">Mustafa Kemal’in yemek çağrılarını düzenlemeye kalktı. Kaç kişinin geleceğini önceden bilmek istiyor, hoşlanmadıklarına itiraz ediyor; Batı’da olduğu gibi davetlilerin, eşlerini de birlikte getirmeleri gerektiğini söylüyordu. Bir ara, yemeklere gece kıyafetiyle gelinmesini de ortaya atarak, çok kişinin özür dilemesine bile yol açmıştı. Bu “doğal” başkentte böyle şeyler pek bulunmuyordu. Bir akşam, smokinle gelen konuklar, holde bir orkestranın çaldığını görünce şaşaladılar. Gazi’nin kendilerini karşılamak için, sırtında onlarınki gibi smokin, yüzünde işkenceye uğramış gibi şakacı bir gülümseme, omuzlarını silkerek merdivenlerden indiğini görmek de hoşlarına gitti. Gazi, böyle salon özentilerini hiç sevmez ve resmi toplantılar dışında dostlarını, bu şekilde ağırlamaktan hoşlanmazdı. Rahat bir ev sahibiydi; herkese karşı nazik davranır, meşgul olur, ama bunları kendi alıştığı gibi, sıkıntıya girmeden yapmak isterdi.</p>

      <p class="paragraf">Latife Hanım, hiçbir yerde eksik olmaz, Gazi’nin arkadaşlarıyla bir arada oturup demleneceği akşamlar bile, kısacık boyuyla masanın başına kurulurdu. Konuşmaları yönetmeye merakı vardı. Babasının biricik şımarık kızı olduğu için o da söylediklerinin dinlenmesini isterdi. Oysa Gazi, bu dinleyici rolünden hiç hoşlanmazdı. Latife Hanım, yabancı ziyaretçileri kabul edip, Gazi’nin adına demeç vermeye de kalkışırdı. <span class="italik">Daily Mail</span> muhabiri Ward Price’a, gayet güzel İngilizcesiyle, “Benim size her söylediğimi Gazi’nin ağzından çıkmış kabul edebilirsiniz,” demişti. Gazi’ye verdiği bilgiler de her zaman doğru olmuyor ve bazen ortalığı karıştırıyordu.</p>

      <p class="paragraf">Fakat Latife Hanım’ın düştüğü en büyük psikolojik yanlışlık, Gazi’nin içkiciliğini uluorta önlemeye çalışmasıydı. Sofradaki içkiyi sınırlamaya kalkıyordu. Arkadaşlarının önünde odaya girer, ona, “Nedir bu Kemal, yine mi içiyorsun?” diye bağırırdı. Toplantıların çok geçe kalmadan bitmesini isterdi. Dahası, yatma zamanının geldiğini anlatmak için, üst kattan duvarlara vurduğu bile olurdu. Bu iki güçlü iradenin, iki sinirli mizacın birbirleriyle çatışacağı belli bir şeydi.</p>

      <p class="paragraf">Mustafa Kemal, başını dinlemek için sık sık, eski karargâhı Ziraat Mektebinin yamaçlarında kurmuş olduğu örnek çiftliğe gidiyordu. Çankaya’dan buraya atla gitmek kolaydı. Çocukluğundan beri içinde doğaya karşı bir sevgi gelişmişti. Bunda, yaşamının çoğunu sert ve çorak yerlerde geçirmiş bir adamın, büyüyen şeylere karşı duyduğu ilginin de payı vardı. Yaratıcı kafasıyla çölü yeşertmekten, çiçeklendiğini görmekten zevk alırdı. Bir çam ağacı görse, neredeyse tapınacağı gelirdi. Bir gün Diyarbakır’da, o zamanlar kurmay başkanı olan İsmet Bey’le at üzerinde giderlerken, “Bana yeni bir din bul!” diye bağırmıştı. İsmet Paşa, “Öyle bir din olmalı ki,” diye karşılık verdi. “Tapınma şekli ağaç dikmek olsun.” Gazi, İstanbul’un eski ağaçlarını beğenirdi, ama bir ağacın gözünün önünde günden güne büyüdüğünü seyretmekten daha çok hoşlanırdı.</p>

      <p class="paragraf">Çiftliğinde meyve ağaçlarının dikilişini, kendi eliyle düzenlemiş, başlarında durup bakmıştı. Ama büyümüş ağaçların kurban kesilmesini de istemezdi. Bir gün çiftlikten otomobille geçerken, arabayı durdurarak seslendi: “Burada bir sakızağacı vardı, ne oldu?” Kimse bilmiyordu; fakat Gazi, çiftlik daha çöl gibiyken, savaş günlerinin yaşayan tek yeşilliği olarak onu hatırlamıştı. “Cılız ve ihtiyar bir ağaçtı ama,” dedi, “canlıydı. Baharda güzel kokardı.” Bundan sonra eski ağaçlara dokunulmamasını emretti.</p>

      <p class="paragraf">Çiftlik en sonunda tarım ve ormancılık için deneme istasyonu halini alacaktı. Fakat ilk zamanlarda Gazi’nin oyalanıp dinlendiği bir oyun alanı gibiydi. Burada, bu “malikâne”nin giderlerini hiçbir zaman karşılayamayacağını düşünür, kendine ve etrafına için için gülerdi. Yeni su kaynakları bulmuş, ağaçların arasına iki havuz yaptırmıştı. Bunlardan küçüğüne Marmara Denizi’nin biçimi verildi. Bir tanesine de bir fıskiye koydurdu. Çiftlik müdürü, çevresine renkli ampuller yerleştirdikten sonra, bir gece fıskiyeyi açtı. Gazi renkli suları görünce, köylü ağzıyla şaka etmeye başladı: “Bre Kemal, sen ekip biçmekten anlar mısın? Yok. Çiftçi misin? Yok. Baban çiftçi miydi? Yok. İşte anlamadığın işlere burnunu soktuğun için sular seninle alay ediyor.”</p>

      <p class="paragraf">Mustafa Kemal, hâlâ Fikriye’yi düşünüyordu. Münih’te sanatoryumda kaldığı sıralarda, sonra sağlığı düzelince gittiği Paris’te onunla aralıklı olarak mektuplaşmıştı. Fikriye, Gazi’nin evlendiğini Paris’teyken duymuş; sevgilisinin özlemini çekerken bir de kıskançlıktan kıvranmaya başlamış ve Türkiye’ye dönmüştü. İstanbul’dan bir mektup yazarak geldiğini bildirdi. Fikriye’ye, sevgisine karşılık vermemiş de olsa, hâlâ şefkatle bağlı olan Gazi, Latife Hanım’la aralarını bulmayı umuyordu. Fakat Fikriye, bir gün haber vermeden Ankara’ya gelip Çankaya’ya çıktı. Gazi’nin daha uykuda olduğunu bildirdiler. Bekleyeceğini söyleyerek helaya girdi.</p>

      <p class="paragraf">Orada o kadar uzun kaldı ki, kendisini içeri almış olan iki yaver kuşkulanmaya başladılar. Zaten gelirken deli gibi bir halde olduğunu görmüşlerdi. İçlerinden biri helanın kapısını vurdu, cevap alamayınca kırıp açtı. Fikriye’yi çantasına bir tabanca yerleştirirken gördü. Hiçbir şey fark etmemiş gibi davrandı, fakat ne olur ne olmaz diye kendisine Gazi’nin şimdi onu kabul edemeyeceğini ve gitmesini bildirdi. Kapıya kadar götürerek arabasına bindirdi. Fikriye, arabayla akrabalarından birinin o yakınlardaki evine gitti. Ama evde kimseyi bulamadı. Bunun üzerine çantasındaki tabancayı çıkardı ve orada, arabanın içinde kendini vurdu. Düştüğü umutsuzluk içinde belki Mustafa Kemal’i, belki Latife Hanım’ı, belki de ikisini birden öldürmeye gelmişti. Ya da, kendisine yaptığı muameleye karşılık olarak Gazi’nin gözü önünde kendini vuracaktı. Daha doğrusu, ne yapacağını belki o da pek bilmiyordu.</p>

      <p class="paragraf">Fikriye’nin ölümü Mustafa Kemal’i çok sarstı. Bir süre yüzü asıldı, konuşmaz oldu. Nasıl ki, savaşta binlerce insanı ölüme gönderirken suçluluk söz konusu olmazsa, bunda da kendini suçlu görmeyi aklından geçirmiyordu. Ancak Fikriye, kendisine karşı hemen hemen sevgiye yakın bir şefkat hissi duyduğu tek kadındı.</p>

      <p class="paragraf">Mustafa Kemal, kendini beğendiği için, sevilmekten hoşlanırdı. Bütün ömrünce duygularını ilk açıklayan kadınları seçmişti. Ancak, çok fazla sevilmeye ve ne biçimde olursa olsun, bir kadının heyecanlarına bağlanmaya da dayanamazdı. Fikriye de, Latife de onu kendilerine mal etmeye çalışmışlardı. Fikriye’nin suçu ona sımsıkı sarılmasından, şanssızlığı da hastalanınca kendini tutamayıp bu bağlılığını açığa vurmasından ileri geliyordu. Latife Hanım’ın suçu ise onu yönetmeye kalkmasıydı, Mustafa Kemal, Fikriye ile, arkasında değil, yanında duracak bir eş istediği için evlenmemişti. Öte yandan, hiç istemediği bir şey varsa o da, Latife Hanım gibi, önünde yer almaya kalkan bir eşti.</p>

      <p class="paragraf">Mustafa Kemal’le, eski arkadaşları arasındaki anlaşmazlık artık ortaya çıkacaktı. Savaşta olduğu gibi reform hareketlerinde de tam yetki istediği için, Rauf Bey’le Refet, Ali Fuat ve Kâzım Karabekir paşaların, Cumhuriyet’in ilanından sonra, birlikte hazırlamış oldukları ihtilalin meyvelerinden yararlanamayacakları anlaşılmıştı. Zafer kazanılıncaya kadar aralarında gizli kalan uyuşmazlık, şimdi su yüzüne çıkmıştı. Ali Fuat Paşa dışında, ne Gazi’nin ötekilere, ne de onların kendisine benzer yanları vardı. Aile durumları, onunkinden daha iyiydi. Ruhça, daha derin bir idealizmle beslenmişlerdi. Mustafa Kemal ise gerçeklere daha değer vermeyi ve davranışlarını duruma göre ayarlamayı bilir, ideallere körü körüne bağlı kalmazdı. Kalbine hâkim olmasını öğrenmişti. Onlardan daha keskin, daha deşici bir zekâsı vardı.</p>

      <p class="paragraf">Artık, aralarındaki görüş ayrılıklarının derinliği anlaşılmıştı. Gazi, toplumsal bir devrime hazırlanıyordu. Rauf Bey’le arkadaşları, bu dönemde, toplumun ağır ağır gelişmesini daha uygun görüyorlardı. Aceleye, sert ve köklü değişimlere, ne gerek vardı? Bırakın millet şu on yıllık sarsıntıdan sonra biraz kendini toplasın. Önce eşkıyaları temizleyin de topraklarını rahat rahat ekebilsinler. Sonra gerçekten istiyorlarsa, yavaş yavaş, sosyal reformlara girişmek kolaydır. Egemenlik, halkın değil mi? Bırakın onlar da bu egemenliği, Avrupa’nın öteki demokrat ülkelerinde olduğu gibi, kendilerini temsil eden kuruluşlar eliyle kullansınlar. Şerefli bir barışa kavuştular şimdi. Bırakın birkaç yıl iyi bir hükümet onları yönetsin, sonra da beğendikleri rejimi bir referandumla bildirsinler. Liberal beyefendiler böyle konuşuyorlardı.</p>

      <p class="paragraf">Gazi’nin kafası daha pratik bir yolda çalışıyordu. Ülkesinin, Batı ile bir düzeye getirmek için ortaya demokratik bir düzen koymuştu; bunun zamanla yürüyeceğine inanıyordu. Batılı bir meclisten vazgeçecek değildi. Ancak bu meclise, aradaki şu dönemde, öyle bir başkan gerekiyordu ki, biraz otoritesini kullansın. Aslında bu çeşit bir iktidar, kendi kabul etmese bile, biraz Doğu kokuyordu.</p>

      <p class="paragraf">Ülkenin halkını iyi tanıyan Mustafa Kemal, siyasi olgunluğu üzerinde fazla hayale kapılmıyordu. Bu halk, hâlâ Doğulu ve kültürce geriydi; harfi harfine uygulanacak bir Batı demokrasisi mizaçlarına aykırı gelirdi. Henüz yönetecek duruma gelmemişti; yönetilmek istiyordu. Sultan ve halifenin güçlü otoritesinin, yerini onun kadar güçlü, laik bir otorite almalıydı. Bunu da şimdilik, Meclis’i bizzat yöneterek, ancak kendisi sağlayabilirdi. Rauf Bey’le ötekiler, su katılmamış ilkeleri ve görüşlerinin yumuşaklığıyla, bu işi tehlikeye sokuyor ve ona kalırsa, kendinden başka hiçbir kimsenin ne düşünebileceği, ne de yapabileceği reformları engelliyorlardı. Şimdi Milli Mücadele’ye sonradan katılmış olan Fevzi ve İsmet paşalar ve sadık yardımcılarıyla birlik olarak, dostlarına ve düşmanlarına karşı bir iktidar savaşına girişecekti. Bu savaş, noktası noktasına yorumlanan bir liberal demokrasi ile, tek parti hükümetine ve kişisel yönetime bağlı bir demokrasi arasında olacaktı.</p>

      <p class="paragraf">Mustafa Kemal’in Doğulu yönü, burada, kendini gösterdi. Şimdi Çankaya’nın bekleme salonlarıyla Meclis koridorlarına bir entrika havası sızmaya başlamıştı. Ortada birtakım iş karıştırıcılar, muhbirler peyda olmuş; Gazi’nin kulağını, kötü niyetli dedikodularla doldurmaya koyulmuşlardı. O da çevresindekilerden çekinmeye, önüne çıkanların niyetlerinden kuşkulanmaya başladı. Rauf Bey’le Refet Paşa’nın aleyhlerinde bulunuyor, hizmetlerini küçümsüyor, gericiliği teşvik ettiklerini söylüyordu. Bu konuda Alman tipli, sert tabiatlı bir adam olan Dahiliye Vekili Recep (Peker) de Gazi’ye yaranmak için birtakım önlemlere girişmiş; İstanbul gazetelerine verdiği bir demeçte, devrimlere karşı hareketlerin, İstiklal Savaşı’ndaki gibi cezalandırılacağını söylemişti.</p>

      <p class="paragraf">Rauf Bey’le, Ali Fuat ve Kâzım Karabekir paşalar, 1924 sonbaharında, Rauf Bey’in Şişli’deki evinde, bu hava içinde toplanarak, ne yapabileceklerini düşündüler. Mustafa Kemal’in sosyal devrimlerini onaylıyor, ancak bunların belirli bir kesimin değil, bütün milletin yararına olmasında ısrar ediyorlardı. Cumhuriyet’in, herhangi bir kişinin ya da grubun elinde iktidar aracı haline gelmemesi için uğraşacaklar; Meclis’teki yerlerini alacaklar ve kendi düşüncelerini paylaşan başka arkadaşlarla birlikte, Meclis mekanizması içinde bu amaçlarını gerçekleştirmeye çalışacaklardı.</p>

      <p class="paragraf">Onlar bu görüşmeyi yaparlarken, Gazi, Latife Hanım’la birlikte bir yurt gezisindeydi. Meclis’in yıllık açılışında bulunmak için Ankara’ya döndü. Bundan birkaç gün önce, Kâzım Karabekir Paşa, ötekilerle tasarladıkları plan gereğince, Milli Müdafaa Vekâleti’nin, kendi öğütlerine kulak asmadığı bahanesiyle, ordu müfettişliği görevinden istifa etmiş ve mebusluğa dönmek istediğini söylemişti. Bu arada Ali Fuat Paşa da Ankara’ya gelmiş fakat Gazi’yi görememişti. Gazi, geldiği zaman onu Çankaya’da yemeğe çağırdığını, fakat bulduramadığını söyler. Ali Fuat Paşa ise, etrafındakilerin isteyerek kendisine haber vermediklerini ileri sürer. Ertesi gün, istifasını kendi götürüp genelkurmay başkanına verdi. Fevzi Paşa’nın bu işe oldukça canı sıkıldı. Gazi, bu iki istifayı, generallerin Rauf Bey’le birlik olarak, ordunun da desteğiyle kendisini devirmek için hazırladıkları “büyük bir komplo” gibi gördü. On beş yıl önce, değişik nedenlerden dolayı, Enver Paşa’ya karşı kullandığı itirazı tekrarlayarak, ordunun kesin olarak siyasetten uzak kalmasını emretti. Ordu müfettişliği ve kolordu komutanlığı görevinde bulunan altı generalden, Meclis’ten istifa etmelerini istedi. Fevzi Paşa da, buna uymak için, mebusluktan çekildi. Generallerden yalnız ikisi, bu isteği reddederek mebuslukta kaldılar. Böylece komutanlıklarından ayrılmış oldular.<span class="dipnot char-style-override-12" xml:lang="tr-TR"><a class="footnote-link" href="#footnote-225-133" id="footnote-225-133-backlink">133</a></span></p>

      <p class="paragraf">Rauf Bey, Cumhuriyet’ten yana olduğunu bir daha ilan ederek arkadaşlarıyla birlikte bir askeri darbe hazırladığı iddiasını gülünç olarak niteledi. Ordunun siyasete karışmasına üzülenlerin başında kendisi geliyordu. Şimdi ülkeye bu kadar hizmette bulunmuşken, çıkıp da kendi başına hükümet kurmaya kalkacak değildi herhalde. Bütün istediği, Anayasa’ya göre Meclis’in elinde bulunan iktidarın herhangi bir grubun tekeline girmesini önlemekti.</p>

      <p class="paragraf">Muhalefet, bu temel düşünceyle, harekete geçmeye karar verdi. Yunanis­tan’dan gelen Türk göçmenlerinin yerleştirilmesi konusunda açılan görüşme, uygun bir fırsat yaratmıştı. Rauf Bey, göçmenlerden pek çoğunun ilgisizlik ve kötü muamele sonucu ölmüş olmasını “korkunç bir skandal” olarak ortaya sürüyordu. Muhalefet açıkça eleştirilere girişti. Tartışma kızıştı. Bir soruşturma komisyonu kurulmasını isteyen Rauf Bey’le kendisini Cumhuriyet’e ihanetle suçlayan Recep Bey birbirlerine ağır sözler sarf ettiler. Rauf Bey’in sözleri, bir ara, kendisinin Kafkasyalı oluşuna değinilerek, “Ataların nereden geldiyse oraya git,” gibi laflarla kesildi. Bununla beraber İsmet Paşa, tartışmaların sonunda, parçalanmayı önlemek için başvurduğu güvenoyunu kolaylıkla elde etti.</p>

      <p class="paragraf">Bu olay, Rauf Bey’le tenkitçi arkadaşlarının sabırlarını taşırmıştı. Artık Halk Fırkası’nda kalmayacaklarını anlayarak toplu halde istifalarını verdiler ve kendi partilerini kurarak açıkça muhalefete geçtiler. Rauf Bey, istifa mektubunda görüşmelerdeki havanın bütün birleşme olasılıklarını ortadan kaldırdığını ve bu yüzden bağımsız olarak çalışmayı seçtiğini bildirdi. Böylece Mustafa Kemal’in genç Cumhuriyet’i bir süre için Batı demokrasisi yöntemlerinin tadına bakacaktı.</p>

      <p class="paragraf">1924 kasımında kurulan yeni parti, başta “Terakkiperver Cumhuriyet Fırkası” adını almıştı. Bunun üzerine, Halk Fırkası da, cumhuriyetçiliği belirtmek için, “Cumhuriyet Halk Fırkası” oldu. Daha kuruluşundan itibaren, Mustafa Kemal’i devirip başka bir hükümet kurmayı değil –Rauf Bey’in bir Amerikan gazetecisine söylediği gibi– yalnızca otoritesini dizginlemeyi ve sınırlandırmayı amaç edinmişti. Sürekli olarak azınlıkta bir baskı grubu halinde kalacak; söz, tartışma ve eleştirme özgürlüğünü savunarak hükümeti bu şekilde içeriden etki altında tutmaya çalışacaktı. Fırkanın, hepsi de Halk Fırkası’ndan ayrılma otuz kadar üyesi vardı. Partinin başkanı Kâzım Karabekir Paşa’ydı. Onun şimdiye kadar bir ölçüde politikadan uzak kalmış, kendini yalnız ordu işlerine vererek hükümette görev almaktan kaçınmış olması, partiye de itibar sağlıyordu. Fırka başta seçimlere katılmayacak, boşalan mebusluklara kendisi aday göstermeyecek, yalnız tarafsız adayları desteklemekle yetinecekti. Ancak, İstanbul’da ve üç büyük taşra şehrinde örgütlenerek, ileride seçimlere de katılmaya hazırlanıyordu. Daha tutucu kimseleri üyeleri arasına katmak isteseydi, belki de bir ara çoğunluğu bile eline geçirebilirdi. Ancak, düşmanlarının gerici kuvvetlerle işbirliği ettiğini ve Meclis’i parçalamaya çalıştığını ileri sürmelerine rağmen, bunu yapmadı.</p>

      <p class="paragraf">Terakkiperver Fırka, Türkiye’de Batı ölçülerine göre kurulmuş ilk parti olduğunu ileri sürüyordu. İttihat ve Terakki de içinde olmak üzere, geçmişteki bütün partiler belirli bir siyasi rengi olmayan, kişisel iktidar topluluklarıydı. Halk Fırkası bile, ayrıntılı bir programa değil, herkes tarafından kabul edilebilecek bazı temel ilkelere dayanıyordu. Terakkiperverliler, bir yandan da tam bir parti programı ve içtüzük hazırladılar. Bunu Dahiliye Vekilliği’ne vererek resmen izin aldılar.</p>

      <p class="paragraf">Parti, beyannamesinde, görevinin denge sağlamak ve anayasal düzen içerisinde zorbalığa karşı koymak olduğunu belirtiyordu. Kişi ya da zümre üstünlüğü karşısında milli birliği ve fert özgürlüğünü koruyacaktı. Dinle siyasetin ayrıldığını belirtmek için. Batı’da kullanılan bir formüle uygun olarak, dini düşünüş ve inançlara saygı gösterildiğini bildiriyordu. Ancak bu, sonradan görüldüğü gibi, burada Doğu’da tam tersine yorumlanacaktı.</p>

      <p class="paragraf">Terakkiperver Fırka’nın programındaki birçok nokta, Halk Partisi’nin ilkelerinden önemli şekilde ayrılıyordu. Cumhurbaşkanının partiler üstü bir durumu olacak, seçildiği anda mebusluktan ayrılmak zorunda bırakılacaktı. Anayasa, seçmenlerden yetki alınmadan değiştirilmeyecekti. İki dereceli seçimin yerini tek dereceli seçim alacak, dar ve bölgesel seçim sistemi uygulanarak halkın demokrasiyle daha fazla kaynaşması sağlanacaktı. Ayrıca, yalnız yasanın sözü geçerli olacak, yargıçlar kendi istekleri olmadan ne yerlerinden oynatılabilecek, ne de değiştirilebilecek; idare ademimerkeziyetçi olarak, belediye başkanları atama ile değil, oylama ile seçilecek; özellikle eğitim alanında yerel makamlara daha çok yetki tanınacaktı. Parti, ekonomi alanında da bir program hazırlamıştı. Bu da hükümet programından ayrılıyor ve serbest girişime daha çok yer verdikten başka, yabancı sermaye yatırımlarını destekliyordu. Basın özgür olmalıydı, parti içindeki tartışmalar da öyle. Toplantıları Avrupa’daki partiler gibi, açık olarak yapılacaktı. Oysa, Halk Partisi’nin toplantıları gizli olurdu.</p>

      <p class="paragraf">Halk Partisi, kendi içinden ayrılan Terakkiperverlilere karşı başta takındığı tutumla onları, Cumhuriyet’in güvenliğini tehlikeye sokan, şüpheli kişiler olarak görüyordu. Fakat, iki ay geçtikten sonra, Mustafa Kemal yine muhalifleri yatıştırmak için, baş düşmanları İsmet Paşa’yı, hastalık bahanesiyle başbakanlıktan uzaklaştırmayı uygun buldu. Yerine, daha liberal görüşleriyle tanınmış olan Fethi Bey geldi. Geçici bir süre için, Terakkiperverliler, bu adam değişikliğinin bir zihniyet değişikliğine de yol açacağını umdular. Halk Partisi’ndeki aşırı uçlar, Gazi’yi daha keyfi bir iktidara doğru iterek kendilerine de pay çıkarmayı umuyorlardı. Bunun için bir parti toplantısında, Fethi Bey’le muhalefetin uzak durmasını sağlamaya çalıştılarsa da başaramadılar. Böylece orta yolda olanların durumu daha güçlenmiş oldu. Terakkiperverliler, Meclis’te birkaç ay canlı, fakat etkisi az bir varlık gösterdiler. Bütçe görüşmeleri sırasında, ekonomik sorunlarda ve idare reformu konusunda yapıcı eleştirilerde bulunuyorlardı. Milli savunma konusunda, Mustafa Kemal’in, Genelkurmay Başkanlığı’nı kabineden ve dolayısıyla Meclis kontrolünden ayırıp Yüksek Askeri Şûra’yı oluşturma girişimine karşı koydularsa da başarı kazanamadılar. Ancak Fethi Bey, iki tarafı da idare etmek için epey güç durumlara düşüyordu. Halk Partisi’ni parazite benzeten muhalif bir gazeteyi, uğradığı baskıya dayanamayarak, kapatmak zorunda kalmış ve bu yüzden Terakkiperverlilerin şiddetli saldırılarıyla karşılaşmıştı.</p>

      <p class="paragraf">Meclis’te kopan ve muhalefeti tutanlardan Halit Paşa’nın ağır yaralanmasıyla sonuçlanan bir kavga, durumu büsbütün zorlaştırdı. Halit Paşa, Mustafa Kemal’in yandaşlarından bir grubun –ki bunların arasında Albay Arif de vardı– devlete ait bir sanayi kuruluşundan para sızdırdıklarını ve Gazi’nin düşmanlarına karşı açtıkları gizli bir siyasi kampanyayı bu parayla beslediklerini ortaya çıkarmıştı. Bunu, Meclis koridorunda onların yüzüne vurdu; arkadan şiddetli bir kavga koptu, tabancalar çekildi. Çabuk öfkelenen bir adam olan Halit Paşa, karşısındakilerden birini yere yıktı, etrafındakiler önlememiş olsalar, az daha öldürecekti. Kavgayı görmek için salondan çıkan başka bir mebus, yanındakilerin de kışkırtmasına uyarak, tabancasını çekti ve Halit Paşa’yı arkasından vurdu.</p>

      <p class="paragraf">Halit Paşa, beş gün sonra öldü. Meclis’teki güçlü protestolara rağmen, suçluya, kendini savunma durumunda olduğu gerekçesiyle, hiçbir işlem yapılmadı. Bununla birlikte, bu olay kolay kolay örtbas edilecek bir şey değildi ve genel bir huzursuzluk yarattı. Ancak, şimdi ortaya, millet ölçüsünde önemli ve çok daha ciddi bir karışıklık çıkmıştı: Türkiye’nin güneydoğudaki ücra dağlık bölgesinde, Kürtler arasında patlak veren bir ayaklanma.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-132-backlink" id="footnote-225-132">132</a> <span xml:lang="en-US">Kışın kente kurtlar indiği söylentileri çıkardı. Bir gece, İsmet Paşa’nın verdiği bir yemekten sonra, kar yüzünden otomobiller çalışamamıştı. O zamanki İngiliz büyükelçisi Sir George Clerk, yaya dönmeye karar verdi. Bir de espri yapmaktan kendini alamadı: “Yolda kurtlar bizi parçalarlarsa, hiç olmazsa ilk kez geride frak ve silindir şapka bırakmış olacaklar.”</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-133-backlink" id="footnote-225-133">133</a> <span xml:lang="en-US">3. Ordu Müfettişi Cevdet Paşa ile 7. Kolordu Kumandanı Cafer Tayyar Paşa. (ç.n.)</span></p>
        </div>
      </div>
    </div>
  </div>
</body>
</html>
