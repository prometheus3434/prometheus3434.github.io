<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-62.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-62.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-5-14"><span>ELLİ SEKİZİNCİ BÖLÜM</span></p>

      <p class="arabaslik-orta-copy"><span>Türklerin Babası</span></p>

      <p class="paragraf"></p>

      <p class="paragraf">Gazi, 1935 başlarında, bir yandan içeride ekonomik güçlüklerin çoğaldığı, bir yandan da dışarıda ufuk, Roma-Berlin ekseninden gelebilecek bir saldırı tehlikesiyle karardığı sıralarda, Batılılaşmak yolunda iki adım daha attı. Eskiden ayları miladi, yılları ise hicri tarihe göre hesaplanan Türk takvimi, daha sonra büsbütün miladi takvime çevrildi. Hafta tatilinin Cumadan Pazara alınması da bunun doğal bir sonucu oldu. Böylece Batının dinlenme günü olan Pazar, Türk görenekleri arasına girdi.<span class="dipnot char-style-override-12" xml:lang="tr-TR"><a class="footnote-link" href="#footnote-225-158" id="footnote-225-158-backlink">158</a></span></p>

      <p class="paragraf">Her Türk’ün bir soyadı kullanması yolunda alınan karar daha önemliydi. Türkler, o zamana kadar, tıpkı Araplar ve öbür Müslümanlar gibi, aile adı kullanmazlardı. Herkes, doğuşta edindiği adla, bazen de Ahmet oğlu Mehmet gibi baba adı da eklenmiş olarak tanınır; bu da birbirine benzeyen adların çokluğu yüzünden birtakım karışıklıklara yol açardı. Bundan sonra ise herkesin bir soyadı olacaktı. Gazi, sofrasında her arkadaşına bir ad yakıştırarak eğleniyordu. İsmet Paşa, zaferini kazandığı yere göre İnönü adını aldı; Tevfik Rüştü, görüşmelerini yönettiği Türk-İran sınırı üzerindeki Aras Nehri’nin adını takındı, İktisat Vekili Mahmut Celal “yüksek” anlamına gelen Bayar adıyla vaftiz edildi. Fethi Bey, ailesine danışarak bir ad bulmuştu, ancak Gazi, kendisini bundan vazgeçirerek “can yoldaşı” anlamına gelen Okyar olmasını uygun gördü. Pilot olan manevi kızı Sabiha’ya, Gökçen adını yakıştırmıştı. Aynı zamanda özel adlardan sonra Paşa, Efendi, Bey, Hanım unvanları resmen kaldırılmış ve yerine addan önce gelen Bay ve Bayan konulmuştu. Cumhurbaşkanı bile Gazi ve Paşa unvanlarından vazgeçti.<span class="dipnot char-style-override-12" xml:lang="tr-TR"><a class="footnote-link" href="#footnote-225-159" id="footnote-225-159-backlink">159</a></span> Daha önce, hiçbir Türk devlet başkanının yapmadığı bir şekilde, Türk olmaktan duyduğu gururu açıklayan bir soyadı aldı: ATATÜRK. Bundan sonra, Mustafa adını da büsbütün bırakarak, imzasını Kemal Atatürk diye atacaktı.</p>

      <p class="paragraf">Atatürk, gerçekten de Türklerin babasıydı. Bugün haritada, Osmanlı İmparatorluğu’nun darmadağın kırıntılarından kurtulmuş yoğun bir bütün olarak görünen Türkiye’yi o yaratmıştı. O olmasaydı, Türkiye ancak bu parçacıklardan biri olarak kalacak, başka ülkelerin imparatorlukları arasına sıkışmış, belki de bir uydu durumuna düşüp yutulmuş olacaktı. Atatürk, Türkleri bir millet haline getirmiş, yurt sevgilerini canlandırmış, onlarda kendilerine karşı bir saygı uyandırmıştı. Türkiye’ye, sürekli bir siyasi sistem sağlamıştı. Şimdi, ülkesinin insanlarından; yurdunun çağdaş uygarlık dünyasındaki yerini bulması için ölü geçmişini silkip atmış, kişiliği ve eğitimiyle Avrupa milletleriyle boy ölçüşme yeteneğini kazanmış yeni bir Türk tipi yetiştiriyordu.</p>

      <p class="paragraf">Atatürk, her şeyden önce, bir efsane yaratmıştı. Kahramanlara susamış olan bu ülkeye öyle bir inanç getirmişti ki, küçük bir çocuğun elini sıkacak olsa; çocuk –sihri kaçmasın diye– haftalarca bu eli yıkamazdı. Bir gün, yaşı sorulan kocamış bir köylü kadın, “On yedi,” diye cevap vermişti; kendini, Kurtuluş Savaşı’nda Mustafa Kemal’i ilk gördüğü gün doğmuş sayıyordu. Gençliğin gözünde, sözleri kutsallaşıyor, yaptıkları efsaneleşiyordu. Bu söz ve davranışlar, ileride belki daha sayısız kuşaklara milli ülkünün yolunu gösterip aydınlatacaktı. Bu arada, gençliğe bugün için yeni ve uyarıcı bir yaşam sağlıyor, yarının temellerini atacak gücü aşılıyordu. Bir İngiliz yazarının Çağdaş Bir Yakındoğu Cromwell’ı<span class="dipnot char-style-override-12" xml:lang="tr-TR"><a class="footnote-link" href="#footnote-225-160" id="footnote-225-160-backlink">160</a></span> dediği adam, bütün bunları on yılı biraz aşan bir süre içinde gerçekleştirmişti. Bunu da, yalnız yurdunun yararına kullandığı eğilmez kişisel tutkusu, olağanüstü enerjisi ve irade gücü, Doğu karakteriyle Batı kafasını az rastlanan bir şekilde, benliğinde birleştirmesi sayesinde elde etmişti.</p>

      <p class="paragraf">Ama bu yeter miydi? Kendi söylediği gibi, bir bahçıvan nasıl bitki yetiştirirse, Atatürk de adam yetiştirmeyi meslek edinmiş, böylece yeni değer ölçüleri olan yeni bir aydın sınıf yaratmıştı. Ama, yeni bir Türk halkı yetiştirmek için zaman isterdi. Anadolu Türklerinin çoğu, eskiden nasılsa hâlâ öyleydi. Daha ilk baştan gördüğü gibi, devrimini başarıya ulaştırması için, milletini kazanması gerekiyordu. Bunu bir süre için elde etmiş; uyuşukluklarını, kaderciliklerini, tutucu inançlarını yenebilmişti. Bu kazancını, en gerici geleneklerinin hiç olmazsa, dış belirtilerini ortadan kaldırma yolunda kullanmıştı.</p>

      <p class="paragraf">Ancak, bunu yaparken bir bakıma bir boşluk bırakmıştı; bu boşluğu da ancak zaman doldurabilirdi. Eserinin tamamlanması daha birçok on yılın geçmesine bağlıydı ve kendi ömrü, ister istemez, bunları tamamlamaya yetmeyecekti. Atatürk, zaferi kazanmış, ama sonucu öğrenemeden savaş alanından ayrılmak zorunda kalmış bir komutana benziyordu. Savaşın hızlı temposuna bu kadar alışmış bir adam için, barışçı bir gelişimin ağır temposuna ayak uydurabilmek, bir baba gibi, yarattığı milletin büyümesini seyretmekten başka yapacak bir şey olmadığını kabul etmek zor şeydi. Ülkesini uygar bir Batı ülkesi haline getirme çabasını başkalarına miras bırakmak, ona ağır geliyordu.</p>

      <p class="paragraf">Akılcı felsefeden yoksun bir akılcı olarak, umutsuzluğa ve hayal kırıklığına kapıldı. Artık yapacak bir işi kalmayan bir eylem adamı olarak, kendini, genellikle onun yerini tutan şeye, alkole verdi. Bu da vücut ve kafa sağlığına dokunmaya başladı. Atatürk, sağlığından kuşkulanmak için ortada bir sebep görmüyordu. İlk olarak 1928’de gelen, birkaç yıl sonra da daha hafif bir şekilde tekrarlamış olan kalp krizi yüzünden, tek çekindiği şey kalbiydi. Kalp uzmanı olan özel doktoru ona, bu yönden korkacak bir şey olmadığını söylemişti. Atatürk, içkinin yalnızca kalbe değil, başka uzuvlarına da dokunabileceğini hiç düşünmeden, içkiye devam etti. Doktorları da onu bundan vazgeçirmek için pek bir şey yapmadılar.</p>

      <p class="paragraf">Ancak, yakın arkadaşları artık Atatürk’ün eski Mustafa Kemal olmadığını üzüntüyle görüyorlardı. Zihni bulanmaya başlamıştı. Dilcilik ve tarihçilik konularının labirentinde kaybolmuş gibiydi. Bir dediği bir dediğine uymuyordu. Belleği zayıflamaya başlamıştı. Günlük işlerde bir gün önce söylediğini, bir gün sonra unutuyordu. Sinirlerine hâkim olamıyor, çabuk çileden çıkıyor; kafesine iyiden iyiye hapsolmuş bir kaplan gibi, düşmanlarına olduğu kadar dostlarına da dişlerini gösteriyordu.</p>

      <p class="paragraf">O zamana kadar, hırçınlıklarını, genellikle, saldırısına dayanabilecek güçte olanlar üzerinde denemişti. Ama şimdi kimse bundan kurtulamıyordu. Bu akşam kulüpte, çatacak bir şey aramış, zavallı bir tarih profesörünü gözüne kestirmişti. Her zamanki gibi yine öğretmen rolünü takınarak, çevresindeki gençleri tarihten sorguya çekti. Verdikleri cevaplardan memnun kalmayınca, okullarda okunan tarih kitaplarından birinin yazarı olan profesöre dönerek, gençlerin eğitimi yolunda uyguladığı yöntemleri fena halde yerdi. Korkusundan verecek yanıt bulamayan profesör, onu, sağlığına kadeh kaldırıp yaltaklanarak yumuşatmaya çalıştı. Böyle yüreksiz bir davranıştan iğrenen Atatürk, herkesin işitebileceği şekilde, yüksek sesle, “Sen eşeğin birisin! Haydi git, dans et!” diye bağırdı. Profesör de hemencecik ortadan kayboldu.</p>

      <p class="paragraf">Bu çeşit olaylar üzerine dedikodular almış yürümüştü. Bununla birlikte yakınındakiler, Atatürk’ün kimseye kötülük etmediğini, sadece bağırıp çağırdığını iyi bilirlerdi. Bir akşam Dolmabahçe’de, Reşit Galip adında bir mebusun, milli eğitim bakanına yönelttiği eleştiriye kızarak, sofradan kalkıp gitmesini söylemişti. Reşit Galip, bu masanın cumhurbaşkanının değil, milletin masası olduğunu ve cumhuriyet idaresinde herhangi bir yurttaşın bir başkasını eleştirmeye hakkı olduğunu söyleyerek itiraz etti. Atatürk cevap olarak, “Pekâlâ, sizi milletle baş başa bırakalım,” diyerek sofradan kalktı. Öteki misafirler de onunla beraber kalktılar. Birkaç ay sonra Reşit Galip’ten öcünü aldı. Bir akşam onu Çankaya’ya davet etti. Reşit Galip, başına bir şey geleceğinden korka korka sofraya oturdu. Gerçekten de, oturmasıyla, Atatürk’ün iki nöbetçi çağırması bir oldu: “Bu bayı yerinden kaldırıp dışarı atın!” Reşit Galip çıkarıldıktan sonra Atatürk, kıs kıs gülerek, “İşte biz, cumhuriyet idaresinde adamı böyle dışarı atarız,” dedi. Daha sonra da Reşit Galip’i, eleştirmiş olduğu adamın yerine milli eğitim bakanlığına atadı.</p>

      <p class="paragraf">Atatürk’ün bir günü bir gününe uymaz olmuştu. Yakın arkadaşları, “Acaba bu akşam ne halde olacak?” diye birbirlerine sorup dururlardı. Bazen şeytan kesilir, bazen de karşısında boğa arayan bir boğa güreşçisi gibi olurdu. Gittikçe, Çankaya’da, sofradaki kadınları bir an önce evlerine yollamaya ve sabaha kadar, erkek arkadaşlarıyla oturup içmeye koyulmuştu. Bir kere, yine böyle içerken, sabahın saat beşinde ata binmek istedi. İki yaveri, o saatte çıkmasını önlemek için, atın topalladığını söylediler. Ertesi gün, bunun uydurma olduğunu anlayınca, sekreteri Hasan Rıza’ya, bu iki subayın işlerine son vermesini söyledi. Hasan Rıza, her zamanki gibi, emri hemen yerine getirmedi. Ama, ertesi sabah aldığı notu Atatürk’e gösterdi. Atatürk kuzu gibi yumuşak bir gülüşle, “Unutalım bunu,” dedi.</p>

      <p class="paragraf">Özellikle geceleri, huzursuzluktan kıvranıyordu. Bazen, birdenbire ortadan kayboluyor; bakanlarını, “Acaba nereye gitti?” diye telaşa düşürüyordu. Bir akşam İnönü’yü görmek istemişti. İstanbul’da olduğunu, gece trenle Ankara’ya döneceğini söylediler. Ani bir kararla, yolda kendisini karşılamak için özel bir tren hazırlanmasını istedi. Elde bir tek manevra lokomotifinden başka araç yoktu. Yine de bir tren uydurdular; yola çıktı. Sabaha karşı iki tren buluştukları sırada, Atatürk uykudaydı. İnönü, onu uyandırmaktansa, ekspresin geçebilmesi için, Cumhurbaşkanlığı treninin bir yan hatta alınmasını emretti. Atatürk öğleye doğru uyanınca, çevresindekilere nerede olduğunu sordu. O gün, akşama kadar Ankara’ya dönmedi. Bu arada gazeteler, kendisinin Eskişehir’i ziyarete gittiğini yazmışlardı.</p>

      <p class="paragraf">Uyku uyuyamadığı için gece yarısı yalnız dostlarını değil, yabancıları bile görmeye gider, yataklarından kaldırırdı. Bir akşam sofrada zengin bir işadamının, onun herkesten uzak durmasını padişahın haline benzettiğini söylediler: İkisinin de kimse yüzünü görmezdi. Bu söz, Atatürk’ün gücüne gitmişti. Boyuna, “Gerçekten böyle mi dedi?” diye sorup duruyordu. En sonunda, sabahın saat üçüne doğru sofradan kalktı. “Gelin,” dedi. “Gidip kendisine soralım.” Önceden haber vermeden adamın evine daldı. Yanındakiler epey telaşlanmışlardı. Ama Atatürk’ün, adamı kucaklayıp öptüğünü görünce rahat nefes aldılar. Atatürk arkadan adamın çocuklarını da yataktan kaldırıp getirdi, onları da öptü, çevresinde herkese kendini sevdirdi ve ona her zaman bağlı kalacak bir taraftar kazandı.</p>

      <p class="paragraf">Ellili yaşların ortasındaki Atatürk, eşten, aileden, sevgiden yoksun bir insandı. Afet Hanım ona bakıyor ve rahatını oldukça sağlıyordu. Bunun dışında, evdeki yaşamının hâlâ bir bekâr subay kantininden farkı yoktu. Gece konuklar gittikten sonra yalnız kalınca, içini bir kendine acıma duygusu kaplıyordu. Latife Hanım’la geçen kısa evlilik dönemi dışında, evlenmek istememişti. Evlilik ne karakterine, ne de mesleğine uygun düşüyordu. Ama, başkaları hesabına da olsa, evlilik konusunu sık sık düşünürdü. “Milletin babası” olarak, çöpçatanlık etmekten hoşlanırdı. Ana babalarının evlenmelerine karşı geldiği gençler çoğu kez ona başvurur, öğüt ve yardım dilerlerdi. Atatürk; babayı çağırır, bu evlenmeye razı olmasını sağlardı. Boşanmalara karşıydı; boşanmış karıkocaları, muziplik olsun diye, aynı zamanda yemeğe çağırırdı. Tanıdıklarından biri evlendiği zaman, çoğu kez ona başvurur, öğüt ve yardım dilerdi. Atatürk; babayı denetler, eşyanın düzenini eleştirir, perdeleri düzeltir, özellikle yatak odasının döşenişine ve banyoya dikkat ederdi.</p>

      <p class="paragraf">Atatürk yaşlandıkça çocukları daha çok sevmeye, çevresinde toplamaktan hoşlanmaya başlamıştı. Bir oğlu olmadığına hiç üzülmüyordu. Bir gün büyük adamların çocuklarının çoğunlukla dejenere olduklarını söylemişti. Atatürk, üstelik babadan oğula kalacak bir iktidar düşüncesine karşı olduğu için, oğlu olmasını siyasi bakımdan sakıncalı görürdü. Ama, başkalarının çocuklarıyla ilgilenir, oynar ve onlara Rumeli türküleri söylerdi. Bir gün, İzmit’te bir okul gösterisinde, küçük bir oğlan çocuğu, Atatürk’e hayran hayran baktıktan sonra birdenbire kucağına atılıp onu öpmeye başladı. Arkadan, öteki çocuklar da öğretmenlerinin elinden kaçıp, Atatürk’ü öpücük yağmuruna tuttular. Atatürk, yanındaki yetişkinlere döndü, “Görüyorsunuz ya,” dedi. “Bu çocuklarla ben aynı kuşaktanız.”</p>

      <p class="paragraf">Çocuklarla en çok, okuma çağına geldikleri zaman ilgilenirdi. Öğrencinin sırasına, yanına oturur, onu sorguya çekerdi. Dağarcığında birtakım hazır soruları vardı. Bunlar arasında en hoşlandığı şuydu: “Fransızcada ihtilal, isyan, ıslahat, ayaklanma, başkaldırma arasında ne fark vardır?” Bazılarını daha derin bir sınavdan geçirirdi. Büyükelçilerinden birinin zeki bir öğrenci olan kızını yemekte, saatlerce tarih konuları, özellikle Napoléon üzerine sorguya çekmişti. Kız, Napoléon’un Josephine’e gönül vermiş olduğunu söyleyince, Atatürk kızdı. Bu kadar işi olan bir adamın âşık olmasına imkân yoktu. Kıza, “Canımı sıktınız,” dedi ve konuyu değiştirerek, Sezar’dan söz etmeye başladı. Hangisi daha büyüktü. Napoléon mu, Sezar mı? Genç kız, “Sezar,” dedi. Sezar, kendine bir unvan aramak zorunda kalmamış, kendi adı unvan olmuştu. Napoléon ise kendini imparator ilan etmişti.</p>

      <p class="paragraf">Atatürk, genç kızı övdükten sonra, “Napoléon, ülkesiyle başladığı işi kendisiyle bitirdi,” diye özetledi. Sakarya’da kazandığı zaferin, Austerlitz’le<span class="dipnot char-style-override-12" xml:lang="tr-TR"><a class="footnote-link" href="#footnote-225-161" id="footnote-225-161-backlink">161</a></span> kıyaslanmasından hoşlanmasa da, Napoléon’u bir general olarak çok beğenirdi. Yalnız, kendi ihtirası yüzünden, Fransa’nın milli çıkarlarından çok, dünyayı zapt etmeye değer vermiş olduğunu söylerdi. Napoléon’un, ülkesinin iç huzuru zararına olarak giriştiği Moskova seferini, Osmanlıların Viyana’ya saldırısına benzetirdi. Napoléon, programının ne olduğu sorulunca, “Sadece burnumun doğrusuna giderim; ilerleyişim bu gidişimin sonucudur,” diye karşılık vermişti. Atatürk, bunu, “Sadece burnunun doğrusuna gidenler, kafalarını, Saint-Helena kayasına çarparlar,” diye yorumlardı. Napoléon kendisini, denetimi altına almak istediği olayların akışına kaptırmış; bunun sonucunda, demokrasi altmış yıl geriye atılmıştı.</p>

      <p class="paragraf">Atatürk’ün, her yönüyle olmasa bile, beğendiği başka bir tarihi kahraman da kendisi gibi Makedonyalı olan Büyük İskender’di. Bir gün İskender’i, kendisiyle kıyaslarken, “kendi yurdunu unutarak daha uzaklara gitmesini” bir kusur olarak nitelemişti. Atatürk, hiçbir zaman böyle bir yanlışlık yapmadı.</p>

      <p class="paragraf">Ankara ve İstanbul’daki yabancı çevreler, Atatürk’ün çevresinde bir çeşit efsane yaratmışlardı. Yaşı ilerledikçe, bu efsanelere daha çok fantezi karışmaya başladı. Yabancılar, Atatürk’ü Eski Romalılar benzeri bir eğlence düşkünü gibi gözlerinde büyütüyor, onu kadınlara karşı bitmez tükenmez bir arzusu olan, doymaz ve acımasız bir adam sanıyorlardı. Sözde, Çankaya’da açık açık eğlence âlemleri düzenliyordu. Aslında bu, ilk zamanlarda İstanbul’daki siyasi düşmanlarının ve Ankara’daki yobazların uydurduğu bir dedikodudan başka bir şey değildi. Ama, yabancı yazarlarla diplomatik çevreler, sözde geleneksel duyarlıklarını gıcıkladığı için, bu dedikoduları duymaktan hoşlanıyorlardı.</p>

      <p class="paragraf">Gerçekten de Atatürk, onların ölçülerine göre “mazbut” bir hayat sürüyor sayılmazdı. Birçok subay gibi o da, kadınlarla zaman zaman ve önemsemeden birtakım ilişkiler kurmuş, bir kadını canı istediği vakit almış, istemeyince bırakmıştı. Olduğu gibi görünmeyi meziyet saydığı için, içki içtiğini nasıl gizlememişse, bu çeşit eğilimlerini de saklamış değildi. Sonra burjuva kafalıları ve bu koyu yobazları tedirgin etmekten hoşlanır; üstelik bir devlet başkanı için erkeklik şöhretinin halk gözünde iyi karşılandığını da hesaba katardı. Bu yüzden dışarıdan böyle görülmesine pek ses çıkarmazdı. Aslında bu, yaşayışının pek o kadar önem vermediği bir yanını oluşturuyordu. Nasıl ki, gençliğinde işinin çokluğu kendisine evlenmek için vakit bırakmamışsa, şimdi de yaşlandıkça içki, isteklerini öyle azaltıyordu. Delikanlılığında ve olgunluk çağının başlangıcında fırsat çıktıkça kadınlardan alacağını almıştı. Ama, kırkından sonra istekleri ve gücü azalmaya başlamış; şimdi ise bu güç azaldıkça, aksine çokmuş gibi bir söylenti yayılmasından hoşlanır olmuştu.</p>

      <p class="paragraf">Böylece elçiliklerin yemek salonları, kulüpler ve Ankara Palas, Atatürk yine şunu yapmış, bunu yapmış diye birtakım dedikodularla çalkalanır dururdu. Türkler, Atatürk’ün kızlarına da karılarına da kem gözle bakmayacağını bilirlerdi. Ama, yabancı diplomatların karıları, masasına çağıracak korkusuyla, kızlarını toplantılardan uzaklaştırmaya bakarlardı. Oysa, Atatürk bir genç kızı çağıracak olsa da, onu sözlü bir sınava çekmekten başka bir şey yapmazdı. Polonya Elçiliği’nde görüp beğendiği genç bir Polonyalı kızdan, Tanrı’nın varlığını kanıtlamasını istemişti. Evli kadınlarla konuşurken, örneğin kocalarıyla olan ilişkileri üzerine, daha içli dışlı sorular sorardı. Kadınlara karşı ne dereceye kadar ileri gidebileceğini iyi bilir ve kocaları iyi tartardı. Kocasının kıskanabileceği bir kadınla, hiçbir zaman flört etmeye kalkmaz ve buna pek önem vermeyen dostlarına da boyuna bu çeşit gaflar yapmamalarını salık verirdi. Yine de ara sıra, bir diplomat karısının, Atatürk’e aşırı derecede tutularak bir skandala yol açtığı olurdu. Bir keresinde de Atatürk, Amerikalı bir kadının, çiftliğine giderken geçtiği yolun üzerine boylu boyunca uzandığını görünce epey eğlenmiş, bu kadını Çankaya’da birkaç gün misafir etmişti.</p>

      <p class="paragraf">Yine de, bütün kaprislerine ve ortaya atılan bütün dedikodulara karşın, yabancı diplomatlar, dış siyaset üzerindeki sapasağlam görüşleri yüzünden ona karşı büyük bir saygı beslerlerdi. Dil ve tarih gibi konularda belki kararsız olan zihni, şimdi Avrupalı diktatörlerin gittikçe büyüyen tehditleri altındaki dünya sorunları üzerinde, her zamanki kadar canlı ve kuvvetliydi. Kendileriyle, protokol sınırları dışında konuştuğu elçileri, vakit ne kadar ilerlemiş, hava ne kadar samimileşmiş olursa olsun, vatandaşlarına yaptığı gibi sıkı bir sorguya çekerdi. Sir Percy Loraine anlatıyor: “Bu, bazen bir soru yağmuru biçiminde, bazen de kendi düşüncelerini belirten uzun bir açıklama şeklinde olur, sonra çatık kaşlarının altında çelik mavisi gözlerinin delici bakışıyla sorgu dolu bir bekleyiş halini alırdı. İnsan, zamanla, bu bakışla ne demek istediğini anlardı. Bu şu demekti: Kaçamaklı davranma, erkek erkeğe konuşuyoruz. Anlıyorum, benden bir şeyler gizlemek istiyorsun. Ama, evet efendimcilikten hiç hoşlanmam ve senin ne düşündüğünü öğrenmek isterim. Belki de bana söyleyeceğin ilginç bir şey vardır, çekinme, söyle!”</p>

      <p class="paragraf">Atatürk şimdi bütün dikkatini, yakında başlayacağını önceden kestirdiği İkinci Dünya Savaşı’ndan önce, Türkiye ile Batı arasındaki çözümlenmesi gereken sorunlar üzerinde yoğunlaştırmıştı. Savaşa hazırlık niteliğinde olan sinir harbinde Türkiye’ye ilk tehdidi savuran Mussolini olmuş, 1934 baharında verdiği bir söylevde Asya ve Afrika’daki tarihi hedeflerini açıklamıştı. Bu açıkça bir savaş ve istila tehdidiydi. Türkler buna Ege kıyılarında gösterişli manevralarla karşılık verdiler. Mussolini –aslında Habeşistan seferine hazırlık olarak– Türk kıyıları önündeki Leros Adası’nı tahkim etmeye başlayınca, Atatürk tutumunu açıklamak için kendine göre bir yöntem seçti.</p>

      <p class="paragraf">Bir akşam, Ankara Palas’ta yemek yerken, yandaki masada İtalyan büyükelçisini gördü. Arnavutluk elçisi de oradaydı. Gazi; o akşam içkili değildi. Ama kendini içmiş göstermek daha işine geldi. Arnavut’a doğru eğilerek, “Asaf Bey,” dedi. “Gazetelerde acayip resimler görüyorum. Neler oluyor sizin Arnavutluk”ta? Operet mi oynuyorsunuz?” Bunu söylemekle, Kral Zogu’nun şatafatlı üniformalarına taş atıyordu. “Hem,” diye devam etti. “Cumhuriyetten ne kötülük gördünüz? İlle de başınıza bir kral geçirmeye ne lüzum vardı? Üstelik, güttüğünüz siyaset de çok tehlikeli; İtalyanlar Balkanlara sızmak için sizi maşa olarak kullanacaklar.”</p>

      <p class="paragraf">İtalyan büyükelçisi söze karışmak istedi. Atatürk, ona döndü; sözlerini herkesin duyması için tercümana yüksek sesle tekrarlatarak, Antalya’yı isteyen İtalyan öğrencilerinin Roma’daki Türk Büyükelçiliği önünde gösteri yapmalarına takıldı. “Antalya bizim İtalya’daki elçiliğimizin cebinde değil ki,” diye açıkladı. “Antalya buradadır. Ne diye gelip almıyorsunuz? Ekselans Duçe’ye bir teklifim var. Askerlerini karaya çıkarsın, ondan sonra savaşalım. Kim kazanırsa Antalya onun olur.”</p>

      <p class="paragraf">Büyükelçi, “Bu bir savaş ilanı mı ekselans?” diye sordu.</p>

      <p class="paragraf">Atatürk, “Hayır,” dedi. “Ben burada herhangi bir vatandaş gibi konuşuyorum. Türkiye adına savaş ilan etmeye yalnızca Türkiye Büyük Millet Meclisi yetkilidir. Ama şunu da kafanızdan çıkarmayın ki, Büyük Millet Meclisi, zamanı gelince, benim gibi basit yurttaşların duygularını da göz önüne alır.”</p>

      <p class="paragraf">Atatürk bunun arkasından, hesaplı boşboğazlığının sonucundan memnun olarak, otelden ayrıldı. Habeş Savaşı patladığı vakit; Türkiye, Atatürk’ün milletler topluluğuyla işbirliği yapma kararını bir daha belirterek, Milletler Cemiyeti üyesi sıfatıyla, İtalya’ya karşı zorlayıcı önlemler alınması yolunda oy kullandı. Bu işbirliği dileği, Türkiye’nin, 1936’da, Lozan Antlaşması’ndaki Boğazlar rejiminin değiştirilmesini resmen istemesi ile bir kez daha ortaya konmuş oldu. Bu sefer söz konusu olan, artık Boğazların serbestliği değil, güvenliği sorunuydu. Başvuru, Milletler Cemiyeti Antlaşması’nın, Boğazların herhangi bir tehdide uğraması halinde ortak bir dayanışmayı öngören maddesine uygun olarak yapılmıştı.</p>

      <p class="paragraf">Atatürk, bu başvurunun yolunu da, zamanını da gayet iyi seçmişti. Bunda İngiliz Büyükelçisi Percy Loraine’le arasındaki yakın dostluğun da payı vardı. Atatürk, bir gün poker masası başında, onu Akdeniz’deki biricik as’ı elinde tutan adam olarak tanımlamış, o da Atatürk’e, Boğazlar bölgesine asker yollamak ya da ültimatom vermek gibi davranışlardan kaçınmasını salık vermişti. Türkiye’nin başvurusu, İngiltere’nin Boğazların güvenliğinden epey kuşkulandığı bir zamana rastladı. Almanların Ren bölgesini almalarından, İtalya’nın da Habeşiştan’ı istilasından sonra, Cenevre’de, Türklerin silahsız bölgeye yürüyerek, dünyayı yeni bir oldubitti karşısında bırakmalarından korkuluyordu. Atatürk’ün, bir çözüm yolu ararken, dürüst bir şekilde, hukuk yolunu seçmesi, Batılı devletler üzerinde olumlu bir etki yapmıştı. Almanlarla Türklerin 1914’teki gibi birbirlerine yaklaşmasından çekinen İngilizler de, Türk-İngiliz dostluğunu koruyabilmek için birtakım ödünler vermeye hazırdılar.</p>

      <p class="paragraf">Bunun sonucu olan konferans, Montrö’de toplandı. İtalyanlar, konferansı boykot etmişlerdi. Sorun çabucak bir çözüme bağlandı. Türkiye her istediğini elde etmişti. Boğazlarda asker bulundurmasına izin verildi; eski Boğazlar Komisyonu dağıtıldı. Türkiye, geçmişte Osmanlı İmparatorluğu’nun yaptığı gibi, Boğazlardan geçişi tam olarak denetleyebilecekti. Savaş zamanında harp gemilerinin geçişini denetleyebilecek; kendini bir savaş tehdidi karşısında hissederse, bu denetim hakkını, barış zamanında da kullanabilecekti. 30.000 Türk askeri böylece, 20 Temmuz gecesi saat on ikide Boğazların askerden arınmış bölgesine yürüdüler. Başlarında <span class="italik">Yavuz</span><span class="italik char-style-override-11">’</span>un bulunduğu Türk donanması onları orada karşıladı. 1914’te Mustafa Kemal’in bütün gücüyle, ama pek bir sonuç alamadan karşı koyduğu tarih olayı, en parlak bir şekilde ortadan kaldırılmıştı.</p>

      <p class="paragraf">Bu çözüm, ne Almanya’nın ne de İtalya’nın işine gelmişti. Ama, şimdi Türkiye ile bir savaşı hiç de göze alabilecek durumda değildiler. Kont Ciano, 1937 başlarında Milano’da yapılan bir toplantıda, Tevfik Rüştü ile pazarlığa girişmek istemiş, Türkiye’nin bir ticaret anlaşması karşılığında Roma-Berlin mihverine uygun bir tutum benimsemesini sağlamaya çalışmıştı. Ancak Türk hükümeti, “sadece Barış Bloku’na bağlı olduğunu ve başka hiçbir blokla ilişiği bulunmadığını” açık olarak bildirdi. Almanlar da, Boğazların tahkim edilmesi işi, Türkiye ile ticaret ilişkileri bulunan Krupp’a değil de, daha yüksek fiyat istemiş olan Vickers firmasına verilince, üstü kapalı bir hakarete uğramışlardı. Montrö Antlaşması’nın bazı maddelerine itiraz edecek oldular. Ama Türkler, verdikleri sert cevapta Almanya’nın bu sorunla bir ilgisi olamayacağını bildirdiler. Çünkü Almanya, Montrö Antlaşması’nı imzalayan devletler arasında olmadığı gibi, bir Akdeniz devleti de değildi.</p>

      <p class="paragraf">Rusya da bu antlaşmadan pek memnun kalmamıştı. Antlaşma, Rusya’ya bazı avantajlar sağlamış; ama, istediklerinin tümü, özellikle Boğazların savaş halinde bütün yabancı gemilere kapanması gerçekleşmemişti. Atatürk’ün politikası, bir yandan da en yakın denizci devlet olan Sovyet Rusya ile iyi geçinmekti. Bu yüzden, Rusları hem Montrö Antlaşması, hem de Sadabat Paktı konularında yatıştırmak için Tevfik Rüştü’yü bir heyetle birlikte Moskova’ya gönderdi.</p>

      <p class="paragraf">Atatürk’ün, İngiltere’ye karşı dostluğunu belirtmesi için başka bir fırsat çıkmıştı: 1936 eylülünde Kral VIII. Edward, Akdeniz’de <span class="italik">Nahlin</span> yatıyla yaptığı bir gezi sırasında, Türkiye’ye de gayriresmi bir ziyarette bulundu. Sir Percy Loraine bu ziyareti, Almanya ile İngiltere’nin ekonomik savaşta Türkiye’ye kredi vermek için yarıştıkları bir sırada, bir iyi niyet gösterisi olarak teşvik etmişti. Bu, kırk yıl önce kayserin Abdülhamit’i ziyaretinden beri, Avrupalı bir hükümdarın Türkiye’ye yapacağı ilk ziyaretti. Sir Percy Loraine, ziyaretin resmi nitelikte olmasını ve kralın Ankara’ya gelerek cumhurbaşkanına saygılarını sunmasını istemişti. Ancak bir dinlenme gezisinde olan kral bunun gayriresmi olmasını daha uygun gördü. Atatürk’ün bir an için canı sıkıldı. Ama, protokole körü körüne esir olmadığı için, kralı görmeye İstanbul’a gitti.</p>

      <p class="paragraf">Kralın yatı, Dolmabahçe Sarayı önlerinde demirledi. Kral yanında Atatürk olduğu halde, açık bir otomobille İstanbul sokaklarından geçerek İngiliz Büyükelçiliği’ne gitti. Sir Percy Loraine bunun, camları kurşun geçirmez otomobille dolaşmaya alışık olan devlet başkanı tarafından, krala bir iltifat olduğunu söyledi. Binlerce kişi, kralın gelişini görmek için Boğaz kıyılarında gecelemişti. Pencerelerde Türk ve İngiliz bayrakları yan yana dalgalanıyordu; karanlık bastıktan sonra minarelerdeki <span class="char-style-override-10">“</span><span class="italik">Welcome, Edward Rex</span><span class="char-style-override-10">”</span> yazılı mahyalar aydınlatılmıştı. Kralla konukları –ki aralarında en önemlisi Bayan Simson’du– şerefine eğlenceler düzenledi. Ay ışığıyla aydınlanan Boğaz sularında Türk donanmasının da katıldığı bir “Venedik Gecesi” ile Marmara’da yapılan yarışlar bunlar arasındaydı. Verilen ziyafetlerden birinde, garsonun biri, elindeki büyük yemek tabağını yere düşürmüştü. Atatürk, konuğundan özür diledi: “Şu millete her şeyi öğrettim de, uşaklık etmesini bir türlü öğretemedim.”</p>

      <p class="paragraf">Kralla cumhurbaşkanı, Almanca olarak yaptıkları görüşmelerde, dostluk ilişkileri kurmuşlardı. Gerçekten de bu ziyaret, Kral Edward’ın büyükbabası VII. Edward’ın yabancı ülkelere yaptığı gezileri andırırcasına giriştiği bir diplomatik dostluk denemesiydi. Ziyaret, psikolojik bakımdan, Birinci Dünya Savaşı’ndan beri İngilizlere düşman gözüyle bakan Türk halkının da tutumunu değiştirdi. VIII. Edward, Türk kamuoyunda yeni bir havanın yaratılmasına yardımcı olmuştu. Bundan sonra yıllarca, İstanbul ve Anadolu kahvelerinin duvarları, iki devlet başkanını, ülkelerinin bayrakları altında yan yana oturmuş gösteren renkli resimlerle süslendi. Bu Türk-İngiliz <span class="italik">entente cordiale</span><span class="italik char-style-override-11">’</span>inin<span class="dipnot char-style-override-12" xml:lang="tr-TR"><a class="footnote-link" href="#footnote-225-162" id="footnote-225-162-backlink">162</a></span> unutulmamasına yarayacak bir semboldü.</p>

      <p class="paragraf">Ama Türklerin daha Fransızlarla da böyle bir anlaşmaya varmaları gerekiyordu. Franklin-Bouilon’la yapılan anlaşmadan beri askıda kalan İskenderun Sancağı ya da Hatay işi hâlâ çözümlenmemişti. Bu konu, Suriye’ye bitişik, ancak nüfusunun çoğu Türk olan bir vilayeti ilgilendiriyordu. İskenderun Limanı da, Türkiye’nin güneyde yararlanabileceği tek limandı. Fransız mandası altında bu iş, sancağa Türkiye’nin çıkarlarını göz önünde tutan özel bir rejim uygulamak yoluyla, dostça düzenlenmişti. Ama, Fransa 1936 yazında Suriye’ye bağımsızlık vermeyi ve Hatay’ı da bu ülkenin sınırları içine katmayı önerdi. Sorun, Milletler Cemiyeti Konseyi’ne getirildi. Konsey, vilayetten Fransız askerlerinin çekilmesini ve yerlerine tarafsız bir jandarma birliği gönderilmesini isteyen Türk önerisini tartıştı. Fakat şimdilik, yalnız üç tarafsız gözlemci göndermeyi ve görüşmeleri ilerideki bir tarihe bırakmayı uygun gördü.</p>

      <p class="paragraf">Bunun üzerine Atatürk, uzlaşmazlığa kendisi el attı. Parti toplantısında, işlemin yavaş yürümesi protesto edilmişti. Böylece desteklenen Atatürk, Fransızlara karşı bir kuvvet gösterisine girişmeye karar verdi. Saldırısını, kurnazlıkla, Fransız Büyükelçisi Mösyö Ponsot’nun Paris’ten dönüşüne rastlatarak, özel bir trenle güney orduları genel karargâhının bulunduğu Konya’ya gitti. Görünüşe göre, orduyu güney sınırına doğru harekete geçirmek niyetinde olduğu anlaşılıyordu. İhtiyatlı İnönü, onu Toroslardan öteye gitmekten vazgeçirdi. Ama, Atatürk’ün bu davranışı işe yaramıştı. Fransızlar, Türklerin Hatay sınırına yığınak yaptığını ve vilayetin içinde de Türklerle Araplar arasında çatışmalar başladığını duyunca telaşa düştüler. Bunun sonucu olarak, Paris’le Ankara arasında, Türklerin lehine bir hava içinde, görüşmelere girişildi.</p>

      <p class="paragraf">Sonunda yine Atatürk’ün pek sevdiği balo diplomasisi yoluyla bir anlaşmaya varılabildi. Bunun temelleri Ankara Palas salonlarında verilen bir baloda atılmıştı. Atatürk, yanında Sir Percy Loraine ve daha birkaç kişiyle birlikte, her zaman oturduğu köşedeydi. Fransız Büyükelçisi Mösyö Ponsot ile eşini yanına çağırdı. Biraz öteden beriden konuştuktan sonra müziğin ve dansın durdurulmasını emretti ve elçiye Hatay konusunu anlattı. Fransız-Türk dostluğunu candan arzuladığını belirttikten sonra, buna rağmen, Meclis’e, Hatay’ı almak için söz verdiğini ve bu sözden cayamayacağını söyledi. Hatay, onun için kişisel bir dava olmuştu.</p>

      <p class="paragraf">Sorunu bu temel üzerinde Ponsot ile tartışmak için, davetliler arasından Fransızca bilen bir kadın çağırtarak tercümanlık yapmasını istedi. Bir yanlışlık olmaması için söyledikleri önce kâğıda not edilecek, sonra Fransızcaya çevrilecekti. Vakti gelince Fransızlara karşı, Atatürk’e yardımda bulunmaya söz vermiş olan Sir Percy Loraine de tartışmalara katıldı. Güneşin ilk ışıkları, Ankara Palas’ın Şark taklidi pencerelerinden içeri sızıncaya kadar bu sorunu konuşmaya devam ettiler. Atatürk’e bir ilham gelmişti, uygulanabilecek nitelikte bir çözüm yolu ileri sürdü.<span class="dipnot char-style-override-12" xml:lang="tr-TR"><a class="footnote-link" href="#footnote-225-163" id="footnote-225-163-backlink">163</a></span></p>

      <p class="paragraf">Mösyö Ponsot, kendisi, böyle bir uzlaşmaya oldukça hazırdı. Hatay’ın tam bir Arap vilayeti olmadığını o da kabul ediyordu Üstelik, Adana ovasında apaçık bir İskenderun, Türkiye için doğal bir limandı. Suriyelilerin burayı savunmaları da güçtü. Ancak <span class="italik">Quai d’Orsay</span><span class="italik char-style-override-11">,</span> Suriye’nin parçalanmasına pek çabuk razı olamıyordu. Çünkü bu, askeri bir çekilme anlamına gelecekti. Öte yandan Atatürk, Ren havzası için bile savaşı göze alamamış olan bir ülkenin, herhalde Hatay için dövüşmeye kalkmayacağını iyi biliyordu. Ama, yine de Fransızların <span class="italik">mour propre</span><span class="italik char-style-override-11">’</span>unu<span class="dipnot char-style-override-12" xml:lang="tr-TR"><a class="footnote-link" href="#footnote-225-164" id="footnote-225-164-backlink">164</a></span> kollamak gerektiğini anlıyordu. Bu yüzden, bir yandan, Hatay üzerinde baskısını sürdürürken, bir yandan da konferans masasında sabırlı davranacaktı.</p>

      <p class="paragraf">En sonunda, Paris, Cenevre, Ankara ve Suriye arasındaki dörtlü çapraşık görüşmeler, 1937 başlarında bir anlaşma ile sonuçlandı. Buna göre Hatay, ayrı bir siyasi varlık oluyor, içişlerinde tam bir bağımsızlığa kavuşuyor, yalnız gümrük ve para bakımından Suriye’ye bağlı kalıyordu. Suriye, Hatay’ın dışişlerini de yönetecekti. Türkçe ve Arapça olmak üzere iki resmi dil bulunacaktı. Şimdi iş, bu anlaşmanın pratik olarak nasıl işleyeceğini görmeye kalmıştı.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-158-backlink" id="footnote-225-158">158</a> <span xml:lang="en-US">Bu değişiklikle birlikte, yirmi dört saatlik uluslararası saat bölümü de kabul olundu.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-159-backlink" id="footnote-225-159">159</a><span xml:lang="en-US">(1) Bununla birlikte paşa unvanı kolay kolay bırakılamadı: Atatürk, bir akşam kendisine, “Paşa hazretleri!” diyen bir bakana dönerek, “Ne demek paşa hazretleri? Paşa hazretleri yok. Bundan sonra bana paşa demeyiniz,” diye çıkışınca, bakan, “Başüstüne paşa hazretleri,” diye cevap vermişti. Falih Rıfkı Atay’ın</span> <span class="italik" style="font-size:1.33em;" xml:lang="en-US">Çankaya</span><span xml:lang="en-US">’sından.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-160-backlink" id="footnote-225-160">160</a> <span xml:lang="en-US">İngiltere Cumhuriyeti’nin kurucusu olan Oliver Cromwell (1598-1658) bir ihtilal yapmış, krallık ordularını yenmiş, Kral Charles’ı ölüm cezasına çarptırtmış ve İngiltere’de bir çeşit cumhuriyet ve diktatörlük kurmuştu. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-161-backlink" id="footnote-225-161">161</a> <span xml:lang="en-US">Napoléon, Çek dilinde adı Slavkov olan Austerlitz’de, Rus ve Avusturya ordularını bozguna uğratmıştı (2 Aralık 1805). (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-162-backlink" id="footnote-225-162">162</a> <span xml:lang="en-US">Samimi ilişki. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-163-backlink" id="footnote-225-163">163</a> <span xml:lang="en-US">Atatürk, başka bir sefer de, Karpiç lokantasında, gayriresmi bir fırsattan yararlanarak daha eksantrik bir baskı yoluna başvurmuştu. Bir masada Fransız büyükelçisini görünce kendi masasındaki kadınlara ellerini havaya kaldırıp, “Hatay’ı istiyoruz!” diye bağırmalarını söyledi. Manevi kızlardan biri çantasından küçük bir tabanca çıkararak havaya ateş etti. Mösyö Ponsot silah patlamasından ürkmüştü. Atatürk, şakacıktan polis çağırıp ruhsatsız tabanca kullandığı için kızı yakalattı. Sonra da İnönü’ye, Türk kadınlarının Hatay’ı ne pahasına olursa olsun istediklerini bildirerek, vilayeti onlar adına Fransızlardan istemesi için talimat verdi.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-164-backlink" id="footnote-225-164">164</a> <span xml:lang="en-US">Özsaygı.</span></p>
        </div>
      </div>
    </div>
  </div>
</body>
</html>
