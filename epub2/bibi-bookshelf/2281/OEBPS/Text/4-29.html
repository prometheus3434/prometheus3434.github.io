<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-29.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-29.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-4-7"><span>YİRMİ ALTINCI BÖLÜM</span></p>

      <p class="arabaslik-orta-copy"><span>Kağnıyla Anadolu’ya Geçiş</span></p>

      <p class="paragraf"></p>

      <p class="paragraf">İngilizler, Mustafa Kemal’e bir kez daha, büyük bir siyasi bağışta bulunmuşlardı. O da bundan yararlanmakta gecikmedi. Hemen bir bildiri yayımlayarak “İstanbul’un zorla işgaliyle Osmanlı Devleti’nin yedi yüz yıllık hayat ve egemenliğine son verilmiş” olduğunu açıkladı. Durumu böyle görüyordu. Her zaman olduğu gibi, bundan sonra da Türk milletinin yaşaması için yaptığı savaşta Müslümanlığa sığınmayı elden bırakmayacaktı. Millete, “Giriştiğimiz kutsal bağımsızlık ve vatan savaşında Tanrı’nın yardımı bizimledir,” diyordu.</p>

      <p class="paragraf">İyi bir kurmay ve akıllı bir politikacı olan Mustafa Kemal hiçbir şeyi unutmuyordu. Türkiye dışındaki Müslümanları hatırlayarak, onlara da buna benzer bir bildiri yolladı. Yabancı devletleri de unutmuş değildi. Ama “resmi Avrupa ve Amerika’nın değil, ilim, irfan ve medeniyet Avrupa ve Amerika’sının vicdanına” seslenerek, “tarihin bugüne kadar yazmadığı bir suikast teşkil eden ve Wilson Prensipleri’ne dayanan bir mütarekenin milleti savunma araçlarından yoksun bırakmasından doğan ve hileye dayanması yüzünden, ait oldukları milletlerin şeref ve haysiyetleriyle de bağdaşamayan bu hareketin takdirini” kendilerine bıraktı.<span class="dipnot char-style-override-12" xml:lang="tr-TR"><a class="footnote-link" href="#footnote-225-64" id="footnote-225-64-backlink">64</a></span></p>

      <p class="paragraf">Hıristiyan azınlıkları da hatırlayarak, çeşitli yerlerdeki komutanlara gönderdiği bir genelgeyle Türkiye’yle dış dünya arasındaki bağlantının geçici olarak kesilmesi yüzünden bu azınlıkların artık yabancı korumasından yararlanamayacakları, bundan dolayı “Hıristiyan ahalinin tam bir huzur ve sükûnet içinde hayatlarını sürdürmelerinin, ırkımızın doğuştan sahip olduğu uygarlığa kesin bir belge” teşkil edeceği üzerinde durdu. Bütün bu işler, işgali izleyen birkaç saat içinde olmuştu.</p>

      <p class="paragraf">Mustafa Kemal bundan sonra, en büyük işe, Ankara’da kendi girişimiyle yeni bir meclis toplama işine girişti. İki gün süreyle, telgraf başına oturarak, bu sorunu bütün komutanlarla konuştu, tartıştı. Sonunda, “olağanüstü yetkiye sahip” bir meclis toplanması için bir bildiri yayımladı. Aslında bu, “hükümet sistemini” değiştirecek olan bir kurucu meclisti. Bundan önceki parlamento üyelerinden kurtulabilenler bu meclise katılabileceklerdi. Üst tarafı için de belirli bir tarihte çeşitli yerlerde seçim yapılacaktı.</p>

      <p class="paragraf">Bu arada işgal ordusundan sıyrılarak İstanbul’dan Anadolu’ya geçmek her yurtsever için, her eli ayağı tutan asker için bir görev olmuştu. İngilizler, kentin bütün duvarlarına başkomutanlarının imzasıyla, milliyetçileri gizleyen herkesi, büyük harflerle “ÖLÜM” ile tehdit eden Türkçe ve İngilizce ilanlar asmışlardı. Ama işgalden bir gün önce, milliyetçileri tutuklamak için, saklandıkları yerleri bilen sivil ajanlar yerine üniformalı asker kullandıklarından, milliyetçilerin çoğu, kıyafet değiştirerek Boğaz’ın karşı kıyısına, oradan da gizli yollarla yurdun içlerine kaçmıştı.</p>

      <p class="paragraf">Halide Edip de, kocası Doktor Adnan’ı hoca kılığına soktu, kendi de yaşlı karısı rolüne girdi. Geceleyin karşıya geçtiler. “Boğaziçi, harp gemilerinin ışıklarıyla pırıl pırıl. Toplar kıyılara çevrilmiş. Bahriyeliler aşağı yukarı dolaşıyorlardı.” Üsküdar’da bir tekkeye gittiler. Burada dervişlere misafir olabileceklerini biliyorlardı. Tekkede, kendileri gibi kaçan dört mebusa daha rastladılar. Halide Edip’e bunlardan biri, “Bize şimdi lazım olan şey, adamakıllı bir harita, bir de kılavuz,” deyince, içinden, işte aklı başında bir adam, diye geçirdi. İkincisiyse, “Bende beş bomba, üç tabanca var; çantamın içinde, korkmayın, harbe hazırız,” diye böbürleniyordu. Halide Hanım, berikinin hiç de akıllı olmadığına karar verdi.</p>

      <p class="paragraf">Adnan Bey’le birlikte Ankara’ya gidişleri, buna benzer sayısız kaçışların bir örneğidir. Halide Edip’in tanımlamaları da o zamanlardaki Anadolu’nun koşullarını yansıtır. Üsküdar’dan başlayıp işgal altındaki İzmit Yarımadası’n­dan doğuya giden yol, İngiliz atlı ve piyadeleri tarafından iyice tutulmuştu. Dağ yolları da İtilaf Devletleri’nin silahlandırdıkları Rum çetecilerinin sürekli saldırılarına uğruyordu. Az sayıda Türk çetesi de milliyetçi göçmenlere yol açabilmek için, bunlara karşı mertçe dövüşüyorlardı. Bütün yol boyunca, cesur ve fedakâr telgrafçıların kurmuş oldukları gizli bir telefon sisteminden de çok yararlandılar. Bu telgrafçılar, her milliyetçi grubun bir yere ne zaman gelip ne zaman ayrıldığını ve kendilerine engel olmaya çalışan işgal kuvvetlerinin hareketlerini bir merkezden ötekine gizlice bildiriyorlardı.</p>

      <p class="paragraf">Yolculuğun başlarında Halide Edip, arabayla gidiyor, tanınmaları daha kolay olan erkeklerse, dolambaçlı yollardan yaya yürüyorlardı. Bir akşamüstü bir köye gelişini ve orada bir İngiliz müfrezesiyle karşılaşmasını şöyle anlatır: “Birdenbire bir çift yorgun mavi göz, başını arabaya uzattı. Arabacının bağırmasından korktum. Fakat, adamcağız başını çevirip yürüdü gitti.”<span class="dipnot char-style-override-12" xml:lang="tr-TR"><a class="footnote-link" href="#footnote-225-65" id="footnote-225-65-backlink">65</a></span></p>

      <p class="paragraf">Geceleyin, gideceği yere vardı. Gelişini hemen telefonla merkeze bildirdi: “Alo, alo. Alemdar! Halide Hanım Samandıra’ya sağ salim geldi. Adnan Bey’le Cami Bey daha sonra gelecekler, onlar yürüyorlarmış.” Gece geç vakit onlar da sağ salim geldiler, ama hiç durmadan yeniden yola koyulmaları gerekti. Bu sefer bir kağnıya binerek karanlıkta arka yollara saptılar. Çünkü İngilizler, geleceklerini öğrenmiş ve çetecilerin onları görmeleri için projektörleriyle çayırları taramaya başlamışlardı.</p>

      <p class="paragraf">Halide Edip, yolculuk sırasında direnişin hammaddesini oluşturan çeşitli savaşçı tiplerini inceleme fırsatını buldu. Bunların arasında, ırklarının geleneğine uyarak, baskıya karşı doğuştan başkaldıran, başa geçtikleri zaman da despot kesilen heyecanlı, çoşkun, vahşi tabiatlı Makedonyalı jandarmalar vardı. “Hepsi belirsiz bir şekilde, yeni bir Türkiye hayal ediyor ve bunu yaratacak bir kahraman düşünüyordu.” Söylentilere göre, eskiden, şimdi Hayber Geçidi’nde İngilizlerle dövüşen Enver Paşa’nın yanında dağlarda savaşmışlardı. Enver Paşa yürekli adamdı. Padişah da hainin biri. “Evet, Osmanlı hanedanından birinin ülkeyi yabancılara satması affedilmez bir ayıptı! Kumandanları lafı, Enver Paşa’dan Mustafa Kemal Paşa’ya getirdi. “Ne kadar büyük bir asker olduğunu ve Yunanlıları Atina’ya def edeceğini söyledi.”<span class="dipnot char-style-override-12" xml:lang="tr-TR"><a class="footnote-link" href="#footnote-225-66" id="footnote-225-66-backlink">66</a></span></p>

      <p class="paragraf">Sonra gördüğü yavaş hareketli, daha gerçekçi, uzun boylu, kara sakallı, tatlı yüzlü bir Anadolulu onlardan başka bir tipti. “Bu adam sakin, içinden alaycı, becerikli görünüyordu. O ne Enver Paşa’nın İngilizlerle kavgasına, ne de Mustafa Kemal Paşa’nın Yunanlıları Atina’ya sürükleyeceğine inanıyordu. Padişahın ihanetini hissetmekle birlikte, ona sövmüyordu. Kendisi için bizim başarımız şüpheli görünmekle birlikte, gene de sadakatla hizmet ediyordu.”</p>

      <p class="paragraf">İlerledikçe, bütün yolların İngiliz atlıları tarafından tutulmuş olduğu anlaşılıyordu. Sarp dağ yollarından gitmek zorundaydılar. Oralardaki başıbozuk çeteciler, kendilerine muhafızlık ediyorlardı. Bu çetecilerin, “Çok dikkate değer psikolojileri vardı. Bir taraftan çok şiddetli ve kanlı, bir taraftan da çok insan hisliydiler. Hele verdikleri sözden hiç dönmüyorlardı. Hükümet denilen şeye karşı büyük bir nefretleri vardı. Çünkü hükümetin kanun adına diye her türlü şeyi yaptığına emindiler. Fakat, Türkiye’nin daima sadık evlatlarıydılar.”</p>

      <p class="paragraf">Arkadan, Ankara’ya gitmekte olan bir subay grubu da kendilerine katıldı. “Bu muntazam giyinmiş, eski İstanbul tavırlı zabitlerle, kaplana benzeyen örnekler arasında nasıl bir tezat vardı!” Şimdi bu iki tip –çetecilerle askerler– arasında savaş geliştikçe daha da büyüyecek olan bir çatışmanın küçük ölçüde bir örneği baş göstermişti. Komutayı kim eline alacaktı? Romantik çete başı, bütün atılganlığına ve cakasına rağmen, ciddi tehlikelere karşı koymak için gerekli olan plan ve örgütü kurmak yeteneğinden yoksundu. Başlarına geçecek insanın bir kurmay olması gerekliydi. Yeni gelenlerin en yüksek rütbelisi olan Albay Kâzım’ı seçtiler. Kâzım Bey içinden, “Ah şu münasebetsiz çeteler!” diye düşünüyordu. Fakat durumu idare ederek çete reisinin elini sıktı ve onun maiyetine karışmayacağını söyledi. Kendisi yalnız subaylarla meşgul olacaktı. Halide Edip’in sadık yardımcısı Mehmet Çavuş, “kumandanın gerçek bir asker olmasından” gurur duyuyordu. “Askerlere çeteler hükmedemez,” diyordu.”</p>

      <p class="paragraf">Hayvan sırtında, böyle bir sürü olaydan ve birçok da yolu dolandıktan sonra, Marmara Denizi’yle İzmit Körfezi’nin son olarak görüldüğü tepeye vardılar. “Bütün atlar durdu ve bütün gözler yeşilimtrak mavi su parçasına çevrildi. Hiç kimse yanındakine bakmıyordu. Herkesin gözü belki de ebediyen terk edeceği hayatının bu parçasına çevrilmişti. Herkes kendi içine çekilmiş gibiydi. Herkesten önce atımı tepeden aşağı sürdüm. Deniz artık görünmüyordu.”<span class="dipnot char-style-override-12" xml:lang="tr-TR"><a class="footnote-link" href="#footnote-225-67" id="footnote-225-67-backlink">67</a></span> Önlerinde yalnız Anadolu’nun geniş çorak düzlükleri uzanıyordu artık.</p>

      <p class="paragraf">Böylece ağır ağır ve güçlükle bir dünyadan bir başkasına, İstanbul’un yörüngesinden Ankara’nın yörüngesine geçiyorlardı. Mustafa Kemal’in kendisinden bir telgraf aldılar. “Yürek hoplatacak haberler veriyordu.” Ali Fuat Paşa, İngilizleri Eskişehir’den çekilmeye zorlamış olduğu için demiryolu açıktı. Hemen en yakın istasyona giderek yolculuklarının son kısmını trenle yapacaklardı.</p>

      <p class="paragraf">Burada, İstanbul’dan başka bir yolla gelmiş olan tanınmış gazeteci Yunus Nadi ile buluştular. Tren, Eskişehir’den Ankara’ya gitti. Yaklaşırken, Yunus Nadi, “Halide Hanım, istasyon hıncahınç dolu. Orada birkaç söz söylemek gerekecek. Bizim adımıza konuşur musunuz?” dedi.</p>

      <p class="paragraf">Halide Edip, “Merak etmeyin, konuşurum,” diye cevap verdi. “Gün kararıyor, istasyonda toplanmış olan kalabalık fark edilmiyordu.” Aralarından ayrılan ince, gri bir siluet, hızlı adımlarla, eldivenlerini çıkararak trene doğru geldi. Karanlıkta, geniş köşeli kalpağının altında yüzünün biçimi ve rengi pek seçilmiyordu. “Trenin kapısı açılınca, Mustafa Kemal Paşa yaklaştı. Bana merdivenlerden inerken yardım etti. Bu elin çevik hareketi ve kudreti, bana Mehmet Çavuş’la Milli Mücadele’nin yolda arkadaşlık etmiş olduğum şahsiyetlerini hatırlattı. Fakat bu kudretli el, şekil itibariyle ötekilerden bambaşkaydı. Anadoluluların elleri umumiyetle kocaman, geniş ve zalimleri gırtlağından yakalamaya kadir görünür. Mustafa Kemal’in gergin derili, uzun parmaklı beyaz eli, Türk’ün bütün hususiyetleriyle birlikte aynı zamanda hâkim bir vasfa da sahipti.”<span class="dipnot char-style-override-12" xml:lang="tr-TR"><a class="footnote-link" href="#footnote-225-68" id="footnote-225-68-backlink">68</a></span></p>

      <p class="paragraf">Yavaş sesle, “Sefa geldiniz hanımefendi,” dedi.</p>

      <p class="paragraf">İşte Ankara burasıydı. Halide Edip’in içinden düşündüğü gibi, “Milli Mücadele’nin Kâbe’si!”</p>

      <p class="paragraf">O sıralarda Ankara, Anadolu yaylasının göğsünde iki meme gibi yükselmiş bir çift tepeden başka bir şey değildi. Tepelerden birinin üstünde, Türklerin sayılı çarpışmalarına sahne olmuş eski Ankara Kalesi’nin yıkık duvarları yükseliyordu. Kalenin sırtlarıyla çevresi ve içi, zikzaklı yokuşlar ve gübre yığınları arasında tavşan yuvasına benzeyen, ama içinde insanların yaşadığı dam dama, kafes kafese yıkık dökük kerpiç evlerle doluydu. O sıralarda Ankara’da, gıcırtılı kağnılar dışında tek taşıt aracı olan köhne at arabaları, yağmurun bol olduğu bu mevsimde, taşları çamurla kaplı yokuşları güçlükle tırmanabiliyorlardı.</p>

      <p class="paragraf">Milliyetçilerin Karadeniz’deki limanı İnebolu’dan dağlar arasında yorucu bir yolculuk yaparak gelmiş bir Türk savaş muhabiri, burasını “berbat bir çukura” benzetmişti.<span class="dipnot char-style-override-12" xml:lang="tr-TR"><a class="footnote-link" href="#footnote-225-69" id="footnote-225-69-backlink">69</a></span> Hancılar kendisini alaylı bir gülümseyişle selamlıyorlardı. Şehirdeki kalabalık o dereceydi ki, oturacak yerler adam başına metre kareyle hesaplanıyordu. Yatabilmek için birkaç merdiven basamağı bulursa ne mutlu. En sonunda, bir elbise dolabında geceledi.</p>

      <p class="paragraf">Aslında Ankara şimdi büyücek bir kasabadan başka bir şey değildi. Savaş sırasında bütün bir kesimini yok eden büyük bir yangından sonra nüfusu yirmi bine inmişti. Bu yangından kalan kara lekeler, kalenin eteklerinde birer yara izi gibi duruyordu. Kaleden çepeçevre çıplak ve ağaçsız bir ova görülüyordu. Burası kışın kar altında kalır, yazın da güneş altında kavrulurdu. Tek tük bir iki kuyu ve yağmur yağdığı günler dışında, su yüzü görmezdi.</p>

      <p class="paragraf">Biraz uzaklardaki alçak, sarp, dalgalı, renksiz sıradağlar bu yöreyi çevrelerdi. Çünkü, Ankara henüz gerçekten bir “yöre”ydi. Kent –ki kent demeye daha vakit isterdi– yaylaya doğru uzanmaya başlıyordu. Sonraları daha da uzanacaktı. Ama şimdilik, kışın bataklık haline gelen, geniş, boz bir araziden öteye geçememişti. Jön Türklerin, Osmanlıların ihmalini kapatmak için diktikleri birkaç resmi yapı ve istasyon binası buradaydı. Bir de bakımsız Belediye Bahçesi vardı.</p>

      <p class="paragraf">Bu “İhtilal Kâbesi”nde zariflik de, rahatlık da pek kolay bulunur şeyler değildi. Ancak sınırsız gök kubbesinde, açık ve saydam semasında, manzarasında, ağırbaşlılığında ve buna karşılık sabahlarını ve akşamlarını renklendiren kırmızı ve erguvani ışıklarında öyle saf bir hava vardı ki, Ankara’yı başka yerlerden ayırırdı. Yerlileri bile, kendilerine özgü sessiz cesaretleri, toprağa bağlı insanlarda görülen gururları, İstanbulluların kolay anlayamadığı şiveleriyle apayrı kimselerdi.</p>

      <p class="paragraf">Çevrelerini kuşatan düşman bir dünya içinde, kaderlerini Mustafa Ke­mal’e bağlamış bir avuç yurtseverde, tıpkı çöldeki insanlar gibi, o garip arkadaşlık ve sevinç duygusunu canlandıran şey, işte bu yalnızlık, bu “apayrı”lıktı. Gerçekten de burası bir çöldü. Bu çöle can vermek ve ayrıca Türkiye’nin Asya’da kalbinin tekrar çarpmasını sağlamak için, dağınık ve saklı unsurları bir araya getirerek olumlu ve gerçek bir kuvvet halinde toplamak, bir düzene sokmak gerekiyordu. Bu an için ezici bir üstünlükte gibi görünen bütün güçlüklere rağmen, gözlerini bu amaçtan ayırmıyorlardı.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-64-backlink" id="footnote-225-64">64</a> <span xml:lang="en-US">Gazi Mustafa Kemal:</span> <span class="char-style-override-10" xml:lang="en-US">Nutuk.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-65-backlink" id="footnote-225-65">65</a> <span xml:lang="en-US">Halide Edip Adıvar,</span> <span class="char-style-override-10" xml:lang="en-US">Türk’ün Ateşle İmtihanı.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-66-backlink" id="footnote-225-66">66</a> <span xml:lang="en-US">Tırnak içindeki cümleler Halide Edip Adıvar’ındır. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-67-backlink" id="footnote-225-67">67</a> <span xml:lang="en-US">Tırnak içindeki yazılar, yine Halide Edip Adıvar’ındır.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-68-backlink" id="footnote-225-68">68</a> <span xml:lang="en-US">Halide Edip Adıvar,</span> <span class="char-style-override-10" xml:lang="en-US">Türk’ün Ateşle İmtihanı.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-69-backlink" id="footnote-225-69">69</a> <span xml:lang="en-US">Alaeddin Haydar,</span> <span class="char-style-override-10" xml:lang="en-US">Angora auprees de Mustafa Kemal</span> <span class="char-style-override-11" xml:lang="en-US">(Mustafa Kemal’le Ankara’da).</span></p>
        </div>
      </div>
    </div>
  </div>
</body>
</html>
