<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-41.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-41.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-4-19"><span>OTUZ SEKİZİNCİ BÖLÜM</span></p>

      <p class="arabaslik-orta-copy"><span>Savaşa Hazırlık</span></p>

      <p class="paragraf"></p>

      <p class="paragraf">Mustafa Kemal, bu aylar süresince, iç cephesini de sağlamlaştırmak için çaba göstermek zorunda kaldı. Barış önerileri karşısındaki uzlaşmazlığı, bazılarının pek hoşuna gitmemişti. Ankara’da, akılcı bir barışı, Milli Misak’a tıpatıp uymasa bile, kabule oldukça hazır birtakım kimseler vardı. Ortada İtilaf Devletleri’ne güvenmek yolunda bir eğilim görünüyor, yeniden kan dökmeden bir anlaşmaya varmanın mümkün olduğu ileri sürülüyordu. Ordunun şimdiki cephe hattını koruması ve milli amaçların görüşme yoluyla elde edilmesi daha doğru olmaz mıydı?</p>

      <p class="paragraf">Mustafa Kemal, asıl böyle bir tutumun ordu üzerindeki etkilerinden kuşkulanıyordu. Bu yüzden cepheye giderek askerlerin moralini yükseltmek istedi. Korkularının yersiz olmadığını gördü. Kolordu komutanlarından birine mütarekeyi reddettiğini söylediği vakit, “Pek yanlış bir davranış. Böyle bir şeyi nasıl yapabildiniz?” cevabıyla karşılaştı. İtilaf Devletleri Sevr Ant­laşması’ndan vazgeçtiklerine göre, sonunun ne olacağı belli olmayan yeni fe­dekârlıklara katlanmak için bir sebep kalmamıştı artık. Mustafa Kemal’in cephe gezisi bu düşüncenin yaygın olduğunu kendisine göstermişti.</p>

      <p class="paragraf">Askeri konulara akılları ermeyen mebuslar, çeşitli tavırlar takınıyorlardı. Bir yandan, sözde kabına sığmayan, ateşliler bulunuyordu. Bunlar, ufak çapta da olsa hemen bir saldırıya geçilmesini istiyorlardı. Öte yanda da, ordunun hiçbir zaman saldırıyı başlatabilecek durumda olmadığını sananlar vardı. Bunlar, Mustafa Kemal’in sürekli olarak başkomutan kalmakla yalnızca millet üzerindeki kişisel baskısını yürütmek istediği kanısındaydılar.</p>

      <p class="paragraf">Mustafa Kemal’in güvenlik düşüncesiyle, ordunun bugünkü gücünü ve çoğu gizli kaynaklardan gelen silahların miktarını açıklayamadığı için, durumu bir kat daha güçleşiyordu.</p>

      <p class="paragraf">Meclis’in gizli bir oturumunda mebuslara sabırla şunu anlatmaya çalıştı: İyice hazırlanmadan saldırıya girişmektense, girişmemek daha iyiydi. Mebusların bozgunculuklarını yüzlerine vurdu. İki cephe vardı: Bir dış cephe, bir de iç cephe, yani düşman cephesi ve yurt cephesi. Düşmana doğrudan doğruya karşı koyan ordu, dış cepheden sorumluydu. İç cepheyi ise bütün millet oluşturuyordu. Meclis, düşmana cesaret verecek ve ordunun cesaretini kıracak kötümser demeçlerden kaçındığı sürece, bunların her ikisinin de yok olup çökmesine olanak yoktu.</p>

      <p class="paragraf">Gazi’nin, başkomutanlık yetkileri, mebusların mırıldanmaları arasında, üçer aylık iki dönem için yenilenmişti. Mayıs ayında Meclis, onun hasta ve yatakta olmasından yararlanarak, üçüncü bir uzatmayı reddetti. Böylece, ordu başsız kalmış oluyordu. Hükümet çekilmek istedi. Ama Gazi, yatağından kalkarak Meclis’e geldi ve kendisine yöneltilen eleştirileri cevaplandırdı. Meclis’e, bu gibi kuruluşların savaş zamanında nasıl davranmaları gerektiği üzerinde bir söylev verdikten sonra, iki günden beri başkomutansız kalmış olan ordusunu bırakmak isteğinde olmadığını açıkladı. Tartışmalar kızışmıştı. Öyle bir an geldi ki, Mustafa Kemal’le en sorumsuz düşmanlarından biri olan Ziya Hurşit’in ellerini tabancalarına attıkları görüldü. Ancak oylama sonunda, Gazi, yine başkomutanlıkta kaldı.</p>

      <p class="paragraf">Ama ne de olsa Mustafa Kemal’in yakın dostlarından birçoğu huzursuzluk içindeydiler. İktidarın, Güney Amerika cumhuriyetlerindeki gibi, parlamenter bir hükümet şeklinden tek bir kuvvetli adamın kişisel yönetimine doğru kaymasından korkuyorlardı. Bu düşünce ile iktidar dengesini sağlamak için başka bir önleme başvurdular. Şimdiki durumda Mustafa Kemal yalnızca meclis başkanı –dolayısıyla gerçekte devletin başkanı– değil, aynı zamanda hükümet başkanıydı. Aslında vekilleri de kendisi seçtiği için, kabineyi elinde bulunduruyordu. Vekiller, kuramsal olarak Meclis tarafından seçiliyordu. Ama aslında bunları başkan öneriyor, Meclis de onaylamaktan başka bir şey yapmıyordu. Mustafa Kemal böylece hem Meclis’e, hem de kabineye hükmedebilecek durumdaydı. Muhalifleri şimdi, onun sorumluluğunu parçalara bölmek yoluna gittiler ve Meclis’e, yalnızca vekillerin değil, başvekilin de gizli oyla seçilmesini sağlayan bir kanun kabul ettirmeyi başardılar. Bu demekti ki, Mustafa Kemal, hem artık kendi kendisinin başvekili olarak kalmayacak, hem de kendi görüşüne muhalif olanların vekilliğe seçilmesini kabul edecekti. Bu harekete, Rauf Bey geniş çapta önayak olmuştu. Böylece kendisi, muhalefete açıkça katılmadığından, başvekilliğe en yaraşan aday oluyordu.</p>

      <p class="paragraf">Rauf Bey, Mustafa Kemal’in kendisini razı etmek için harcadığı bütün çabalara rağmen, başta bu görevi almak istemedi. Sorulunca da açıkça şu cevabı verdi: “Ben başvekil olursam, sen yine işlere karışmaya devam edeceksin. Ben de bunu kabul edemeyeceğim için çekilmek zorunda kalacağım. Ben, senin, ordunun başında ülkeyi kurtarabilecek tek adam olduğuna inanıyor ve aramızda anlaşmazlık yaratacak bir duruma girmek istemiyorum.”</p>

      <p class="paragraf">Mustafa Kemal içten inanarak, “Şerefim üzerine söz veriyorum,” dedi. “Hükümetin başına geçmeyi kabul et. Kabineyi kur. Alacağın kararların hiçbirine karışmayacağım.”</p>

      <p class="paragraf">Verdiği bu sözü de tam anlamıyla tuttu. Bundan sonra çağrılmadıkça kabine toplantılarına bile katılmadı. Aslında, önemli bir karar almak gerektiği her seferde kendisini çağırıyorlardı. Fakat kabine, ayrı kişiliğini ve bütünlüğünü korudu. Bununla birlikte, Mustafa Kemal, hâlâ Meclis’te çoğunluğu elinde tutan Müdafaa-i Hukuk Grubu’nun başkanıydı. Burada da ödünler verdi. Moskova’da artık bu kadar önemli bir elçi bulundurmaya ihtiyaç kalmadığı için Ali Fuat Paşa’yı geri çağırdı ve onu Grup’un başına geçirdi. Kendisi de Grup’un tarafsız koruyucusu durumunda kaldı. Aralarındaki anlaşmazlıklar, hiçbir zaman kişisel nedenlerden doğmuş değildi. Ali Fuat şimdi Mustafa Kemal’le birlikte Çankaya’da kalıyor ve iki eski dost, akşamları rakılarını içerlerken, kendisinin yokluğu sırasında yurtta ortaya çıkmış olan sorunlar ve özellikle Meclis’te gelişen ayrılıklar üzerinde konuşuyorlardı. Ali Fuat’a göre bu ayrılık, eninde sonunda, cumhuriyetçilerle saltanatçılar arasında bir çatışmaya varacaktı. Mustafa Kemal de böyle düşünüyor, ancak bu işi, savaşın kazanılmasından sonraya bırakmayı daha uygun buluyordu. Askerlik alanındaki son savaş otorite ve disiplini gerekli kılıyordu. Mustafa Kemal’e göre asıl sorun, bunu o sıradaki siyasi savaşla at başı yürütebilmekteydi. Ali Fuat Paşa, Mustafa Kemal’in siyasi alanı üzerinde tarafsız bir arabulucu durumuna yükselmesinin şart olduğunu ileri sürüyor; o da buna cevap olarak gerici güçlerden gelebilecek bir tehlikeden çekindiği ve bu çeşit bir tarafsızlığa olanak görmediğini söylüyordu. Bu arada, iç cephenin bütünlüğünü korumak yolunda, Ali Fuat’ın elinden gelen her şeyi yapacağına güvenmekteydi.</p>

      <p class="paragraf">Mustafa Kemal’in başkomutanlık yetkilerini uzatıp uzatmamak konusunda yakında tekrar karar verilecekti. Bu belki son uzatma olacaktı; çünkü son taarruzun da yaklaşmakta olduğu belliydi. Türklerin zaferi kesin gibi görünüyordu. Ancak bunu biraz daha garanti altına almak için Başkomutanlık Kanunu’nun bu kez Meclis’ten hiç itirazsız çıkması şarttı. Ali Fuat Paşa ile Rauf Bey, bu düşüncedeydiler. Yoksa Türkler arasında anlaşmazlık olduğu izlenimi uyanabilir ve bu da Yunanlıların umutlarını tekrar canlandırabilirdi. Bir yandan da, zafer kazanılıncaya kadar, Mustafa Kemal’i yürekten desteklemekle birlikte, bundan sonrası için endişe duyuyorlardı. Gazi’ye gereken yetkiler verilmeli, ama barıştan sonra bunları hâlâ elinde tutup sömürmeye kalkmaması da sağlanmalıydı. Yeni Türkiye, demokratik bir Türkiye olmalıydı. Gözü yüksekte olan dostlarının, zaferi de kazandıktan sonra diktatörlük heveslerine kapılmasını önlemek gerekiyordu.</p>

      <p class="paragraf">Gidip Refet Paşa’yla görüştüler. Mustafa Kemal’le çatışıp milli müdafaa vekilliğinden ayrıldıktan sonra Ankara’nın dış mahallelerinden Keçiören’deki evine çekilip herkesten uzak yaşayan Refet Paşa da bu düşüncelere katıldı. Rauf Bey, üç arkadaşın bunu Mustafa Kemal’e açıkça anlatmalarını öne sürdü. Refet Paşa onu evinde bir akşam yemeğine çağırmayı kabul etti. Böylece, barışma yolunda ilk adımı atmış olacaktı. Yemeğin, Meclis’in bu konu ile ilgili görüşmelerinden bir akşam önce verilmesini kararlaştırdılar.</p>

      <p class="paragraf">Refet Paşa, konfor içinde yaşamaktan, çevresinde güzel şeyler görmekten hoşlanan bir adamdı. Evinin rahat ve sevimli bir havası vardı. İhtilalin dört kurucusu, çeşitli yemeklerle donatılmış bir sofraya oturdular. Sıcak bir temmuz gecesiydi. Bulundukları avludaki çeşme, şırıldayarak akıyordu. Biraz sonra bu rahat hava içinde serbestçe konuşmaya koyuldular. Eski anılardan söz ediyor ve gelecek üzerinde tahminler yürütüyorlardı.</p>

      <p class="paragraf">Mustafa Kemal, muhalif grup hakkında acı konuşuyordu. “Ben nasıl mücadele edileceğini bilirim,” dedi. “Fakat şimdi bunun ne yeri, ne sırasıdır. Daha sonra ise, artık mücadeleye gerek kalmayacak.”</p>

      <p class="paragraf">Ötekiler, Meclis’teki muhalefete rağmen, çoğunluğunun şahsına karşı güven beslediğini ve başarısına inandığını ısrarla ileri sürüyorlardı. Ancak, onları kuşkulandıran bir tek nokta vardı. Acaba Mustafa Kemal, zaferden sonra ne gibi bir yol izlemeyi düşünüyordu? İlerideki niyetleri üzerinde bazı söylentiler dolaşmaktaydı. Kendisini destekleyenler bile bir çeşit oldubittiyle iktidarı eline geçirmesinden çekiniyorlar ve bu konu üzerindeki şüpheler Meclis içinde bölünmelere sebep oluyordu. Arkadaşları, Mustafa Kemal’in bu kuşkuları gidererek, birlik ruhunu yeniden canlandıracağını ummaktaydılar.</p>

      <p class="paragraf">Mustafa Kemal, arkadaşlarının açık açık ileri sürdükleri eleştirilere, ihtiyat ve ağırbaşlılıkla cevap veriyordu. Başvekilin Meclis tarafından seçilmesi ve kabinenin böylece kurulması konusundaki yeni anlaşmalara değinerek, Rauf Bey’in başvekil olarak durumuna saygı göstereceğini bir kere daha tekrarladı. Fakat, sonunda kendisinin iktidarı ele alıp almayacağı üzerinde bir şey söylemekten kesinlikle kaçındı.</p>

      <p class="paragraf">Gün ağarıncaya kadar konuşup içtiler. Sadece Rauf Bey, zaten pek hoşlanmadığı için, az içmişti. Ne yazık ki, içkinin etkisi arttıkça, Refet Paşa da fazla ileri gitti. Zaten Mustafa Kemal’e karşı öteden beri patavatsız davranır, ona çıkışmadan, iğneli laflar söylemeden, takılmadan edemezdi. Şimdi de geçmişteki kusurlarını sayıp dökmeye, Ankara’daki özel yaşayışına saldırmaya başlamış, halkın onu sevmesini engelleyen birtakım gerçekleri ortaya atarak gururunu incitmişti. Refet Paşa’ya bakılırsa, Ankara, Mustafa Kemal’in Azerbaycan Elçiliği’ndeki “sefahat” hikâyeleriyle çalkalanıyor; bir diplomatın eşiyle olan macerası, cephede, Arif’in de yardımıyla genç bir hastabakıcıyı elde edişi üzerinde, çeşitli dedikodular ediliyordu. Mustafa Kemal, içtikçe sertleşmeye, gözleri soğuk bir öfke ile parlamaya başlamıştı.</p>

      <p class="paragraf">Rauf Bey’le Ali Fuat Paşa onu yatıştırmaya, Refet Paşa’nın boşboğazlıkla yaptığı çıkışları gülerek geçiştirmeye çalıştılar. Fakat ilerideki durum söz konusu olunca, ona meydanı boş bırakmaya da hiç niyetleri yoktu. Başlıca görevini yerine getirdikten ve savaş sona erdikten sonra mücadeleden çekilmesi üzerinde ısrar ediyorlardı. Mustafa Kemal, arabulucu ve öğüt verici bir başkan durumuna yükselmeyi kabul etmeli ve ülkenin demokratik ölçüler içinde yöneltilmesini başkalarına bırakmalıydı. İkisi de oldukça keyifliydiler. Mustafa Kemal’e, Meclis’ten yüksek bir aylık bağlatmaya söz verdiler; daha da ileri giderek, vatanı kurtarmasına karşılık ödül olarak yalnız kendisi için yaptırmak istedikleri bir madalyanın taslağını bile gösterdiler.</p>

      <p class="paragraf">Mustafa Kemal, bütün bunları hafife alarak konu dışına itti, sonra onlara, “Merak etmeyin,” dedi. “Yarın Meclis’te konuşarak kendimin ve ülkenin geleceği hakkındaki bütün bu kaynaşmalara bir son vereceğim.”</p>

      <p class="paragraf">Arkadaşları buna sevindiklerini belirttiler. Mustafa Kemal, sağlıklarına kadeh kaldırdıktan sonra, “Dostlarım,” dedi. “Sabah oldu. Sanırım ki hepinizi memnun ettim. Haydi şimdi gidip çalışmaya başlamadan önce biraz dinlenelim.”</p>

      <p class="paragraf">Refet Paşa onları kapıya kadar geçirdi. Mustafa Kemal’le Ali Fuat Paşa, Rauf Bey’i evine bıraktıktan sonra Çankaya’ya döndüler. Ali Fuat birkaç saat uyudu. Mustafa Kemal, sıcak bir banyo yaptı, tıraş oldu, giyindi; sonra Meclis’teki konuşmasını hazırlamak için masasının başına geçti. Ali Fuat Paşa, öğle yemeğine indiği zaman, onu, sırtında başkomutan üniformasıyla, alışık olduğu bir pozda, bir eli arkasında, ayakta buldu. Saçları gayet düzgün taranmış, gözleri parlaktı. Üzerinde, uykusuz geçirdiği gecenin en ufak bir yorgunluk izi bile yoktu. Yemeklerini çabucak yiyip birer fincan kahve içtikten sonra Meclis’e gittiler. Mustafa Kemal kürsüye çıktı.</p>

      <p class="paragraf">Gazi’yi hep sivil kıyafetle görmeye alışmış olan mebuslar, onu üniformayla görünce bir sarsıntı geçirdiler. Başkomutanlık Kanunu üzerinde konuştu: Dünyanın hiçbir parlamentosu, bir tek kişiye bu kadar geniş yetki veremezdi; yalnız iki hal dışında, biri ortada olağanüstü bir durum bulunması, öbürü de adı geçen kişinin gerçekten her türlü şüphenin üstünde olması. Meclis kendisine büyük bir güven göstermişti; o da buna karşı, minnet duygularını dile getiriyordu. Ancak, artık bu olağanüstü yetkileri sürdürmeye gerek kalmamıştı. Ordunun maddi ve manevi gücü öylesine bir mükemmellik derecesine erişmişti ki, milletçe girişilen çaba, bu yetkiler olmadan da başarıya ulaşabilirdi. Gazi devam etti:</p>

      <p class="paragraf"></p>

      <p class="arayazi">“O mutlu gün gelince, bütün milletle birlikte, en büyük mutluluklara erişmekle şeref duyacağız. Benim başkaca ikinci bir mutluluğum olacaktır ki o da, kutsal davamıza başladığımız gün bulunduğum yere geri dönebilme olanağıdır. Milletin koynunda serbest bir fert olmak kadar, dünyada bahtiyarlık var mıdır? Gerçekleri iyi kavrayan, yürek ve vicdanında manevi ve kutsal hazlardan başka zevk taşımayan insanlar için, ne kadar yüksek olursa olsun, maddi makamların hiçbir değeri yoktur.”</p>

      <p class="paragraf"></p>

      <p class="paragraf">Mebuslar, Mustafa Kemal’in taktiği karşısında yumuşamış, sözlerinin gücü karşısında afallamış, bütün tasalarını unutmuşlardı. Demek Gazi, kendiliğinden, sahip olduğu ayrıcalıklardan vazgeçiyordu. Zaferi kazandıktan sonra, milletin iradesine baş eğen herhangi bir vatandaş durumuna döneceğini açıkça belirtmiş değil miydi? Ne büyüklük, ne asilce davranış! Mebuslar, Mustafa Kemal’in başkomutanlık yetkilerini bu sefer süresiz olarak yenilediler. Bu yetkileri, milli amaca erişinceye kadar elinde bulunduracak; fakat Meclis, gerekli gördüğü anda geriye alabilecekti. Mustafa Kemal, kürsüden inerken, uykusuz geçirdiği geceden ve öğleden sonraki çalışmasından epey memnundu.</p>

      <p class="paragraf">Türk taarruzu daha fazla geciktirilemezdi artık. Yunanlıların umutsuzca giriştikleri son bir oyun bunu daha da çabuklaştırmaya yaradı. Ankara’yı ele geçirme planları boşa çıkmış olan Konstantinos ile Gounaris, şimdi gözlerini İstanbul’a dikmişlerdi. Anadolu’dan aceleyle iki tümen çekerek Marmara’nın öbür kıyısına, Trakya’ya geçirdiler. Oradaki kuvvetlerini böylece çoğalttıktan sonra, Çatalca hattını tehdit ederek, İstanbul’a girmek için İtilaf Devletleri’nden izin istediler. Bu tehditlerle, İtilaf Devletleri üzerinde bir baskı yapmayı umuyorlardı. Ötekilere gelince, onlar da anlaşmazlığı kendi lehlerine çözümlemek ya da, hiç olmazsa, görünüşü kurtarmak için, bu kez Venedik’te, yine barış görüşmelerine girişmeyi düşünüyorlardı. İstanbul’daki kuvvetleri öylesine azalmıştı ki, burada İtilaf birlikleri, “bir sandvicin içindeki reçele” benzetiliyordu. İki yanlarında iki koca dilim ekmek, Türkler ve Yunanlılar vardı. Şehri ele geçirmek işten bile değildi. Böyle bir hareket, Yunanistan’da Konstantinos’un sarsılmış olan prestijini sağlamlaştıracak, ordunun kendine güvenini canlandıracak, pazarlığa girişmek için iyi bir başlangıç noktası olacaktı.</p>

      <p class="paragraf">Churchill, daha sonra durumu incelerken şöyle der: “Belki de İtilaf Devletleri izin verip Yunanlılar İstanbul’u geçici olarak işgal etselerdi, Yunan ordularının Anadolu’dan kaçışı şerefli bir barış görüşmesi biçimine sokulabilir ve bu da daha az acıklı olurdu... İtilaf Devletleri’ne karşı en azından söylenecek şey şudur: Yunanlılara askeri harekâtlarında yardımcı olmasalar bile, hiç olmazsa onları engellemekten kaçınmaları gerekirdi. Yok, birtakım genel düşüncelerle böyle davranmak zorunda kalmışlarsa, o zaman da yapacakları şey, Yunanlıların gemilerine binip çekilmelerine gerçekten ve düpedüz yardım etmekti.”</p>

      <p class="paragraf">Böylece, on yıl önce Balkan Savaşları’nda olduğu gibi, İstanbul’da gözler yine Çatalca hattına çevrilmişti. Harington bu hattın savunmasıyla bir Fransız generalini görevlendirdi. Generalin emrindeki Fransız ve İngiliz birlikleri hemen siper kazmaya koyuldular. Kendi sorumluluğu altında bir bildiri yayımlayarak, işgal kuvvetlerine karşı girişilecek bir saldırıya iki devletin ortaklaşa karşı koyacaklarnı açıkladı. Rumbold iznini yarıda bırakarak İstanbul’a koştu. Bildiri, İngiliz Elçiliği’nde yapılan bir toplantıda da onaylandı. İngiliz savaş gemileri Marmara’da bir gösteri yaptılar. Yunanlılar biraz geri çekildi. Ancak bir yandan da yığınak yapmaya devam ediyorlardı. Lloyd George, İstanbul’da alınan karara katılmıştı. Yunanlılar bunun üzerine, İtilaf Devletleri’nin izni olmadan daha fazla ilerlememeyi kabul ettiler. İngiliz savaş gemileri, yıllık kürek yarışları düzenlemek gibi daha barışçı eğlencelerle uğraşmaya giriştiler. Yunanlılar son şanslarını da elden kaçırmışlar; bu arada bir olasılık uğruna, Anadolu’daki savunmalarını da zayıflatmışlardı.</p>

      <p class="paragraf">Bununla birlikte Lloyd George, o bir türlü vazgeçemediği Yunan-severliği ile onlara bir umut ışığı daha göstermeye kalktı. <span class="italik">Times</span>’ın bildirdiği gibi, Avam Kamarası’ndaki yorucu bir celsenin sonunda öyle bir demeç verdi ki, bunun iki taraf için de tek bir anlamı vardı: Yunanlıları yeniden kuvvete başvurarak bir sonuç aramaya kışkırtmak. Başbakan, Yunan ordusunun giriştiği korkusuz ve cüretli askeri harekâttaki kahramanlığı övecek kadar ileri gitti. Yunanlılar, “aşılmaz geçitler arasından geçerek ülkenin içlerine doğru yüzlerce kilometre yürümek zorunda kalmışlardı. Askeri üstünlüklerini her düzenli çatışmada göstermişlerdi. Sadece, arazinin yapısı ve ulaştırma hatlarının uzunluğu yüzünden yenilgiye uğramışlardı ki, Avrupa’da onlardan başka hiçbir ordu böyle riskli bir işe girişmeyi göze alamazdı.”</p>

      <p class="paragraf">Sonra, sözlerinin üzerine basarak şöyle dedi: “Kemalistler barışı kabul etmeyeceklerdir. Çünkü kendilerine işlerine gelen şekilde bir mütareke vermediğimizi ileri sürmektedirler. Fakat biz de, Yunanlıları bütün güçleriyle savaşmaktan alıkoyuyoruz. Kemalistler, halkı son on, on iki yıldan beri birbirini kovalayan savaşlar yüzünden silah altında bulunan ve kaynakları da sınırlı olan bu küçük ülkeyi yorarak çökerteceklerini umuyorlardı. Bu işin böylece sürüncemede kalmasına göz yumamayız.”</p>

      <p class="paragraf">Bu demeç, Yunanistan’da büyük sevinçle karşılandı. Gazeteler, en övücü yazılarını yayımladılar. Yunan ordusunun günlük emrine demeçten alınmış parçalar konuldu. Askerler yeniden umuda kapıldılar. Anlaşılan İngilizler, son dakikada yardımlarına koşarak, düşmanı yenmelerini sağlayacaklardı. İstanbul’a yürüme manevrası boşa gitmemişti demek. Bunun üzerine, barış lafları yine unutuldu.</p>

      <p class="paragraf">Bütün bu olaylar, Mustafa Kemal’in planına uygun düşüyordu. Yunanlıların Trakya’ya asker geçirdiklerini duyar duymaz, saldırıya geçeceği zamanı kararlaştırdı. Çünkü böylece Anadolu’daki Türk ve Yunan kuvvetleri denk duruma gelmiş oluyorlardı. Saldırının tam sırasıydı. Dahiliye Vekili Fethi Bey’i, Roma, Paris ve Londra’ya gönderdi. Fethi Bey burada, ya hâlâ Yunanlıların Anadolu’dan çekilmesini şart koşan bir barış tasarısı üzerinde görüşmeler yapacak ya da zaferi izleyecek olan barış için temsilcilik görevini yüklenecekti. Mustafa Kemal, bundan sonra Batı Cephesi’ne, Akşehir’deki genel karargâhına gitti.</p>
    </div>
  </div>
</body>
</html>
