<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-53.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-53.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-5-5"><span>KIRK DOKUZUNCU BÖLÜM</span></p>

      <p class="arabaslik-orta-copy"><span>Musul Sorununun Çözümü</span></p>

      <p class="paragraf"></p>

      <p class="paragraf">Kürt ayaklanmasının zamanı iyi seçilmişti. Milletler Cemiyeti’nin Musul anlaşmazlığını incelediği zamana rastlamış ve asi şeyhler, boş yere, bölgede dolaşmakta olan Araştırma Komisyonu üyelerini etkilemeyi ummuşlardı. Lozan Konferansı’nda askıda kalan Musul sorunu hâlâ çözüm bekliyordu. Bu mesele, geçen yıl süresince, Ankara’da İngiliz diplomatik temsilcileriyle yapılan aralıklı konferanslarda, Mustafa Kemal’le arkadaşlarını ciddi olarak uğraştırmıştı.</p>

      <p class="paragraf">1924’te Ankara, Türkiye’nin resmen başkenti olunca, yabancı diplomatlar yavaş yavaş İstanbul’dan oraya gelmeye başlamışlardı. Ama, Ankara henüz bütün bu yabancı elçilikleri, durumuna yakışır biçimde barındırabilecek bir yer değildi. En başta Kral V. George, büyükelçisini böyle bir yerde oturtmaya razı olmadı; öteki Batılı devletler de aynı şekilde davrandılar. Böylece, elçilikler ancak birkaç yıl sonra başkente taşınabildi. Bu durum Gazi’nin pek hoşuna gitmiyordu. Bir gün, İngiliz Büyükelçiliği’nden genç bir kâtibe rastlamış, büyükelçinin İstanbul’da olduğunu öğrenince, biraz burularak, “İstanbul çok keyifli bir yerdir!” demişti. Ama, Ankara’daki bu konforsuzlukla, yapılacak başka bir şey yoktu.</p>

      <p class="paragraf">Musul görüşmelerini, Rumbold’un yerine gelen yeni İngiliz büyükelçisi Sir Ronald Lindsay yürütecekti. Gazi’ye güven mektubunu sunmak üzere bir iki günlüğüne Ankara’ya geldiği vakit, garda yan yola çekilmiş bir vagonda oturmak zorunda kaldı. Öteki yabancı diplomatlarla da anlaşarak Ankara’da arkasında ikinci kâtibini bıraktı. Bu Knox Helm’di.<span class="dipnot char-style-override-12" xml:lang="tr-TR"><a class="footnote-link" href="#footnote-225-135" id="footnote-225-135-backlink">135</a></span> O da böylece ülkesinin Türkiye’deki gerçek temsilcisi durumuna geçti. Knox Helm, ilk günlerde gelerek Ankara’yı canlandıran ve resmiyete pek önem vermeyen genç diplomatlar grubunun öncülerindendi. Bunlar, Gazi’nin genç yardımcılarıyla oldukça iyi anlaşıyorlardı.</p>

      <p class="paragraf">Helm, Gazi’nin bir dostundan, İngiliz hükümeti adına, Çankaya’ya oldukça yakın bir arsa satın aldı. Burada, elçilik binası yapılıncaya kadar, kançılaryayı barındırmak için birkaç baraka kuruldu. Fransız Büyükelçiliği gara yakındı, toplantılarını da Osmanlı Bankası’nın eski deposunda yapıyorlardı. Amerikalılara gelince, onlar küçücük bir kata sıkışmışlardı. Yalnız Rusların, daha ihtilalin ilk günlerinde uydularıyla birlikte Ankara’ya yerleştikleri için, dört başı mamur bir binaları vardı. Bina iyi döşeli ve elektrikliydi. Ruslar burada geniş bir elçilik kadrosu bulunduruyorlardı.</p>

      <p class="paragraf">Sovyetler bu sırada Türkiye ile ticaretlerini geliştirmek peşinde koştukları için, elçilikte hâlâ bol bol davetler veriyorlardı. Bu ziyafetler, Gazi’nin olduğu kadar arkadaşlarının ve görevlilerin de hoşuna giderdi. Bir gün Gazi’ye bunlardan bazısının Rusların verdiği bir eğlencenin sonunda merdivenden aşağı yuvarlandığını, ayıplayarak, jurnal ettiler. Ama Gazi’nin yaverlerinden biri, bunun votkayı fazla kaçırmış olmalarından değil, Rusların merdiven basamakları çok geniş olduğu için dengelerinin bozulmasından ileri geldiğini söyleyerek kendilerini savundu.</p>

      <p class="paragraf">Yine de Ankara’da, bu çeşit partiler çok olmadığından, akşamları, başlıca vakit geçirme yolu kâğıt oyunuydu. Bunun için en iyi yer, arada sırada dans da edilen, Anadolu Kulübü’ydü. Gazi de buraya sık sık gelirdi. Çankaya’da Gazi’ye yakın oturan İngiliz temsilcisi, onun gece geç vakit gezmeye çıktığını kolayca anlar ve canı istiyorsa kendi de arkasından giderdi. Çünkü Gazi şehre inerken, Muhafız Kıtası kalkarak yola dizilir ve dönünceye kadar o halde kalırdı.<span class="dipnot char-style-override-12" xml:lang="tr-TR"><a class="footnote-link" href="#footnote-225-136" id="footnote-225-136-backlink">136</a></span> Kulüp ufaktı. Bu yüzden oraya sık sık gelen yabancılar, pek samimi olmasalar bile, birbirlerine oldukça yakın durmak zorundaydılar.</p>

      <p class="paragraf">Üyeler iki gruptu. Ağırbaşlılar oyun salonunun bir ucunda, yanında çoğu kez bir iki vekille briç oynayan İsmet Paşa’nın yanında toplanır; daha neşeliler de öteki uçta Gazi’nin çevresini sararlardı. Gazi, briçin kurallarının çok fazla olduğunu söyler, yalnız poker oynardı. Pokerin verdiği heyecandan hoşlanır, ama oyunu hiçbir zaman ciddiye almazdı. Kazanırsa sevinir, ama çok kere, oyun sonunda fişleri harman ederdi. Başka kazanmış olanların da buna canları sıkılırdı. Genç diplomatlar, bu çeşit resmiyet dışı temasları daha ilerletebilmek için bütün gece kulüpte oyun oynamaya razıydılar: ama Gazi çok kez onlardan daha uzun zaman kalır, güneş gökte iyice yükselinceye kadar masadan kalkmazdı.</p>

      <p class="paragraf">Gazi, diplomatlarla ilişkilerinde protokola uygun davranırdı. Devlet başkanı olarak, onları resmen yalnız hariciye vekili yanındayken kabul ederdi. Şimdiki hariciye vekili, bundan sonra birkaç yıl bu görevde kalacak olan Doktor Tevfik Rüştü’ydü. Gazi, ilk taraftarlarından olan Tevfik Rüştü’yü bu göreve, daha gençliğinde Selanik kahvelerinde kehanetler savurduğu günlerde atamıştı. Tevfik Rüştü Avrupa’yı iyi tanır, birkaç yabancı dil konuşurdu. İşlek bir zekâsı vardı. Bundan daha önemlisi, efendisinin aklının nasıl işlediğini bilirdi. Neşeliydi, konuşkanlığıyla kendini yabancılara sevdirir, ama onlar da bundan dolayı onu pek ciddiye almazlardı. Kendisini sık sık görebilir, konuşabilirlerdi. Yalnız Tevfik Rüştü her zaman aynı düşüncede olmaz ve çok kez efendisiyle birlikte siyaset konuşmalarıyla, oyun ve içki ile geçen bir geceden sonra oldukça yorgun olurdu. Ondan, öğleden sonra saat dört buçukta randevu alan bir Amerikan elçisi, “Zavallı,” demişti. “Uykusunu böldüğüm için kim bilir bana ne kadar kızıyordur!” Tevfik Rüştü’nün yardımcıları, Gazi’ye yabancı ülkelerin durumu üzerinde ayrıntılı raporlar hazırlamayı öğrenmişlerdi. Böylece o da, yabancı diplomatlarla görüştüğü zaman bilgili sorularla kendilerini şaşırtır, çoğu kez de sıkıntılı durumlara düşürürdü.</p>

      <p class="paragraf">Gazi, keyifli zamanlarında Tevfik Rüştü ile alay etmekten zevk alır, o da buna pek ses çıkarmazdı. Bir akşam Çankaya’ya yemekten sonra yabancı bir elçi gelecek, Gazi’yle önemli bir şey görüşecekti. O da şimdiden biraz çakırkeyif olduğu için arkadaşları fazla içmesin diye çeşitli hilelere başvuruyorlardı. Gazi işin farkına vardı, çevresine öfkeyle bakarak, “Baksanıza bana,” dedi. “Ne öyle boşuna telaş ediyorsunuz? Yemekten sonraki görüşmeyi düşünüyorsanız, hiç meraklanmayın. Ne halde olursam olayım, ne kadar içkili olursam olayım, yine de Tevfik Rüştü’nün en ayık zamanında yaptığı kadar feci gaflar yapmam.”</p>

      <p class="paragraf">İngilizlerle Türkler, Ankara’nın Lozan-sonrası havasında çabuk dost oldular. Gazi’nin yanındakiler, Çankaya’daki İngiliz komşularına bir içki içmek ya da briç oynamak için rasgele uğramaya başlamışlardı; öyle ki bir akşam Gazi, Anadolu Kulübü’nde Helm’e yarı şaka, yarı ciddi, “Dostlarımı elimden alıyorsunuz,” diye takıldı. Helm, Gazi’nin bunu uygun görüp görmediğini sordu, uygun gördüğü cevabını aldı.</p>

      <p class="paragraf">Mustafa Kemal, İngilizlerin ahlak ve politika bakımından tutumlarını her zaman beğenirdi. İngiltere’nin bir zamanlar düşman olması, şimdi dost olması gerektiği konusundaki kararını daha da güçlendiriyordu. Yüzyıllar boyunca Osmanlı siyaseti, Doğu düşüncesinin tipik bir örneği olan “Eski düşman, dost olmaz” ilkesine dayanmış ve bu yüzden başarısızlığa uğramıştı. Cumhuriyet devrinde bu gibi atadan kalma kinlere, düşmanlıklara bir son vermek gerekirdi. Gazi bu düşüncesini Lozan’da Yunanlılarla çabuk barışmakla, ondan önce de Çanakkale’de İngiliz istekleri karşısında sabırlı tutumuyla ortaya koymuştu. Şimdi de, Musul sorununun çözülmesi için, bu düşünceyi elden bırakmamanın özel bir önemi vardı. Lozan’da sorunun önce İngiltere ve Türkiye arasında görüşülmesi, sonra, bir anlaşmaya varılamazsa Milletler Cemiyeti’ne götürülmesi karar altına alınmıştı. Söz konusu olan, Türkiye ile İngiliz mandası olan yeni Irak toprakları arasındaki sınırın çizilmesiydi. Bu konu, Türkiye ile İngilizler arasında ilk olarak, 1924 mayısında İstanbul’da görüşüldü. Bu konferansta, Türkiye’yi Fethi Bey, İngiltere’yi de Irak Yüksek Komiseri Sir Percy Cox temsil etmişlerdi.</p>

      <p class="paragraf">İki taraf da konferansın dostluk havası içinde geçmesine dikkat ediyorlardı. Ama biraz sonra aralarında derin bir uçurum bulunduğu anlaşıldı. Fethi Bey şimdi İngiliz işgalinde olan Musul vilayeti sınırlarının savaştan önceki duruma getirilmesinde ısrar etti. Bu isteğini teknik bir temele dayıyor; halkın çoğunluğunu Türklerle Kürtlerin, “kaderlerini sonuna kadar birbirlerine bağlamış iki kardeş milletin” oluşturduğunu ileri sürüyordu. Sir Percy ise bunları iki ayrı ırk sayıyor, bu yüzden Türklerin aslında azınlıkta olduklarını, Kürt çoğunluğunun ise İngiltere’nin Irak’ta kendilerine vermiş olduğu özerklikten hoşnut olduklarını söylüyordu.</p>

      <p class="paragraf">İngilizler, üstelik, Musul’daki eski sınırla da yetinmiyor, daha kuzeyde “İngiliz himayesi”ni isteyen Hıristiyan Süryani azınlığının oturduğu bölgeyi de istiyorlardı. Burasının Türk yönetiminin etkisi dışında bir “sahipsiz bölge” olduğunu ileri sürüyorlardı. Türkler bu hattı kabul etmediler, görüşmeler de yarıda kesildi. Anlaşmazlık, Milletler Cemiyeti Konseyi’ne götürüldü. Konsey, hemen hemen ilk sınırın aynı olan geçici bir hattı uygun gördü. Böylece, çeşitli halk temsilcileriyle görüşecek Milletler Cemiyeti Komisyonu’nun, bölgede güvenlik içinde dolaşabilmesi sağlanmış oldu.</p>

      <p class="paragraf">Komisyon, raporunu 1925 eylülünde Milletler Cemiyeti Konseyi’ne sundu. Bu raporda plebisit yapmaya olanak olmadığı, halkın Türkiye’den çok Irak’a bağlılık gösterdiği belirtiliyor, eski Musul Vilayeti’nin Irak’a bağlanması öneriliyordu. Bunun dışında tutulan kuzeydeki “sahipsiz bölge” yirmi beş yıl süreyle Milletler Cemiyeti mandasına girecek, Kürtlerin hakları da güven altına alınacaktı. İngilizler, Milletler Cemiyeti Konseyi’nin kararını kabul etmeye baştan söz vermişlerdi. Türkler buna yanaşmadılar. 16 Aralık 1925’te delegelerini Cenevre’den çekerek, konseyi kendi oyları alınmadan İngiltere’ye mandaterlik vermek durumunda bıraktılar.</p>

      <p class="paragraf">Gazi, bu diplomatik başarısızlığa, hemen ertesi gün, Rusya ile bir saldırmazlık paktı yaparak karşılık verdi. Milletler Cemiyeti kararının Türkiye aleyhinde olacağı anlaşılır anlaşılmaz, Cenevre’deki görüşmeleri yürüten Tevfik Rüştü Bey, Paris’e gitmek için talimat almıştı. Orada Güney Fransa’dan Berlin’e gitmekte olan Çiçerin’in yolunu kesti. Çiçerin, siyasetinin Lozan’da uğradığı zararı çıkarmak isteğindeydi. Dört saat baş başa kalarak, ellerinde konu ile ilgili başka belgeler bulunmamasına rağmen, üç yıllık bir anlaşma yazıp imzaladılar. O sırada iki devlet arasında başlıca tartışma konusu olan ekonomik sorunlar bir yana bırakılmış, yalnız siyasal alanda aralarındaki görüş birliği üzerinde durulmuştu. Türkiye ile Rusya birbirlerine karşı hiçbir saldırıya girişmemeye ve ikisinden birini hedef tutan anlaşmalara katılmamaya söz veriyorlardı. Tevfik Rüştü, bu belgeyi cebine koyarak Ankara’ya döndü.</p>

      <p class="paragraf">Bu paktın imzalanması, Milletler Cemiyeti kararının kopardığı fırtınayı biraz yumuşatmıştı. İngilizler yine geleneksel düşman durumuna geçti: Sevr Antlaşması’nı ve İzmir’in işgali politikasını başka bir biçimde sürdürmek istiyorlardı. Şimdi de, Musul’da, Türkiye’nin milli güvenlik duvarında bir gedik açılmak isteniyor; Irak, keskin bir silah gibi Türkiye’nin kalbine yöneltilmiş oluyordu. Bu uğursuz manevralarını çevirdikleri yer de, emperyalist devletlerin oyuncağı olan Milletler Cemiyeti’ydi.</p>

      <p class="paragraf">Gazi o arada, bir supap işlevi gören bu tartışmaları önlemedi. Bu savaşçılık gösterisi İngiliz kamuoyunu parçalamaya ve komisyonun işini zorlaştırmaya yararsa ne âlâ. Gerçekten de İngiltere’de büyük gazetelerle İşçi Partisi, sorunun ortaya ilk atıldığı 1922’dekinden hafif de olsa, Musul kararına oldukça karşı koyuyorlardı. Ne Musul, ne de Irak, uğrunda savaşa değerdi. “Türk, öyle bazılarının sandığı gibi korkunç bir yaratık değildir,” diyen <span class="italik">Manchester Guardian</span><span class="italik char-style-override-11">,</span> ilerideki altı ayın Türklerle yapılacak görüşmelere harcanmasını ileri sürüyordu.</p>

      <p class="paragraf">Gazi’nin tutumu da böyleydi. O ne Ruslarla sarmaş dolaş olmak, ne de İngilizlerle boğaz boğaza gelmek istiyordu. Dış politikasının mihenk taşı hâlâ İngiliz dostluğuydu; İngilizler de Cemiyet’in kararından sonra, onu zor durumda bırakmamak için ellerinden geleni yaptılar. İngiliz Büyükelçisi Sir Ronald Lindsay, aldığı talimat üzerine Ankara’ya giderek görüşmeleri tatlılık ve ustalıkla idare etti. Bir yandan da Mussolini’nin, Türkler, Irak’a yürüyecek olurlarsa Antalya’ya asker çıkarma tehdidinde bulunması, elçinin işini kolaylaştırmış oldu. Basın sakinleşti, Türk halkına da İngiltere’nin barışçı niyetleri konusunda güven verildi.</p>

      <p class="paragraf">Gazi, alay olsun diye, Tevfik Rüştü’yü İngilizlerle görüşme sınavına hazırladı; İngilizlere ne söyleyeceğini önünde prova etmesini istedi. Tevfik Rüştü, bunu elinden geldiği kadar yumuşak ve uzlaştırıcı bir tonla yaptı. Gazi, sözünü kesti: “Yeteri kadar güçlü değil, insanı inandırmıyor.” Tevfik Rüştü bu sefer savaşçı bir tutum denedi, yumruğunu masaya vurarak saldırı tehditleri savurdu. Gazi, alay etti: “Neyle hücum ediyorsun?” Artık bu sert davranışların da modası geçmişti. İngiltere ile uzlaşmak en doğrusuydu. Musul, Adana ve İskenderun’a benzemiyordu. Orada, Kürtlerden başka büyük bir Arap nüfusu da vardı. Misakımilli sınırları içine alınması, en ileri noktayı göstermesi bakımından öngörülmüştü diye düşünülebilirdi. 1918’de asker Mustafa Kemal, Musul’un İngilizler tarafından işgaline karşı gelmişti. Ama devlet adamı Mustafa Kemal, iş buraya kadar geldikten sonra, Osmanlı İmparatorluğu’nun yarı-Arap bir parçası yüzünden, ülkesinin Batı milletleri topluluğu arasına katılmasını tehlikeye sokacak bir adam değildi. Tevfik Rüştü, İngiltere’den en uygun şartları koparmaya bakmalıydı.</p>

      <p class="paragraf">Bu koşullar, Musul üzerindeki İngiliz iddialarının kabulünü ve ileride Türkiye ile Irak arasında sınır güvenliği konusunda karşılıklı anlaşmalar yapılmasını kapsıyordu. Gazi, bunları oylamadan önce, Halk Partisi içindeki muhaliflerle uğraşmak zorundaydı. Parti üyeleri, beş saat süren bir toplantıda savaşa girilip girilmemesini tartıştılar. Bazıları, İngilizlerin Irak’ta yerleşmesinin eninde sonunda bir savaş doğuracağını söylüyor, buna şimdiden girişilmesini istiyorlardı. Ama oylamaya geçilince, üyeler Musul’un da Osmanlı İmparatorluğu’nun öteki kayıp vilayetleri arasına karışmasını, istemeye istemeye, kabul ettiler. Gazi, İkinci Meclis’i iyice avucunun içine almış olduğu için, her işine karışan Birinci Meclis’e göre, sözünü daha rahat geçirebiliyordu. Böylece Türkiye, İngiltere ve Irak arasındaki antlaşma 5 Haziran 1928’de Ankara’da imzalandı. Bunu da, altı yıl sonra, Türkiye’nin Milletler Cemiyeti üyeliğine alınması izledi.<span class="dipnot char-style-override-12" xml:lang="tr-TR"><a class="footnote-link" href="#footnote-225-137" id="footnote-225-137-backlink">137</a></span></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-135-backlink" id="footnote-225-135">135</a> <span xml:lang="en-US">Sonradan, 1951-1954 yılları arasında Ankara’da büyükelçi olarak bulunan Sir Knox Helm.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-136-backlink" id="footnote-225-136">136</a> <span xml:lang="en-US">Gazi, bu nöbetçilerle şakalaşmaktan hoşlanırdı. Bir sabah erkenden dışarı çıkarak nöbetçilerin birine orada ne yaptığını sordu. “Reisimizi koruyoruz,” cevabını alınca. “Sersem,” dedi. “Asıl ben sizi koruyorum.”</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-137-backlink" id="footnote-225-137">137</a> <span xml:lang="en-US">Tuhaftır ki, Musul görüşmeleri sırasında uzlaşmazlığın temelinde olan petrol sorunu, pek az ortaya atıldı. İngilizler, sanki petrolde gözleri yokmuş görünmek için çaba harcadılar. Türk hükümeti ise, bunu bir ekonomik sorundan çok, bir sınır işi sayıyor, petrolün ülkenin ilerideki kalkınmasında oynayacağı rolü anlamamış gözüküyordu. Anlaşmada, Türkiye yalnız toprak isteklerinden değil, petrol üzerindeki iddialarından da vazgeçiyor, sadece petrolden alacağı yüzde on payla yetiniyordu. Daha sonra, bu hisse de yüz bin sterlin kadar bir para karşılığında büsbütün bırakıldı.</span></p>
        </div>
      </div>
    </div>
  </div>
</body>
</html>
