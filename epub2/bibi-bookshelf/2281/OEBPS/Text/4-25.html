<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-25.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-25.html" xml:lang="en-GB">
    <div class="Basic-Text-Frame">
      <p class="split"></p>

      <p class="paragraf"></p>

      <p class="arabaslik-orta" id="toc_marker-4-3"><span>YİRMİ İKİNCİ BÖLÜM</span></p>

      <p class="arabaslik-orta-copy"><span>Sivas Kongresi</span></p>

      <p class="paragraf"></p>

      <p class="paragraf">“Türk, budalalıkların yükü altında ezilmiş, suçlarla lekelenmiş, kötü yönetim yüzünden çürümüş, savaşta yenilmiş, bitmez tükenmez felaketler, savaşlarla çökmüş, çevresinde imparatorluğu paramparça olmuştu. Ama O hâlâ canlıydı. Göğsünde dünyaya meydan okumuş ve yüzyıllar boyunca bütün istilacılara karşı başarıyla savaş vermiş bir ırkın kalbi çarpıyordu. Elinde yine modern bir ordunun donanımı ve başında, kendisi hakkında bildiğimiz kadarıyla, kıyametin dört ya da beş olağanüstü insanıyla boy ölçüşebilecek kıratta bir başkumandan vardı. Dünya yasasına düzen verecek adamlar Paris’in duvarları kumaş kaplı, yaldızlı salonlarında toplanmışlardı. İstanbul’da İtilaf filolarının topları altında çalışan bir kukla hükümet bulunuyordu. Ancak Türk’ün anayurdu Anadolu’nun sarp tepeleri üzerinde bir avuç yoksul insan, kaderlerinin bu şekilde tayin edilmesini kabul etmiyorlardı. Şu anda, bir açık ordugâh ateşi önünde, bir mültecinin eski püskü elbiseleri altında oturan, yüce bir şövalyelik ruhuydu.” Winston Churchill, Mustafa Kemal için bunları yazmıştı.<span class="dipnot char-style-override-12" xml:lang="tr-TR"><a class="footnote-link" href="#footnote-225-49" id="footnote-225-49-backlink">49</a></span></p>

      <p class="paragraf">Şu sırada giriştiği hareket, henüz, yerinde bir deyimle, “diplomasi, örgütlü ayaklanma, çete savaşı ve açık savaş hali arasında alacakaranlık bir dönem”<span class="dipnot char-style-override-12" xml:lang="tr-TR"><a class="footnote-link" href="#footnote-225-50" id="footnote-225-50-backlink">50</a></span> denilen şeyin eşiğinde bulunuyordu. Çevresindekilere henüz tam olarak güvenemiyordu, modern ordusu ile donanımına güveni ise daha azdı. Erzurum’da çoğu başıbozuk olan Kuvayımilliye birliklerinin, İtilaf Devletleri’nin düzenli orduları karşısında ne işe yarayabileceğini soran kötümser bir dostuna şu cevabı vermişti: “Bu milli kuvvetler, namuslu bir adamın yastığının altındaki tabancaya benzer. Namusunu kurtarmak umudunu büsbütün yitirdiği zaman, hiç olmazsa tabancasını çekip kendini öldürebilir.”</p>

      <p class="paragraf">Mustafa Kemal, Erzurum’da, siyasi çalışmalarının yanı sıra, kongrenin sorunları ile Kuvayımilliye’nin kurulması işiyle uğraşmak zorunda kalmıştı. İlkönce kendine bağlı komutanları hem birbirleriyle, hem de sivil yöneticilerle bir araya getirmesi, sonra da içlerinden tutumu şüpheli görünen bazılarını seçip ayıklaması gerekmişti. Harbiye Nezareti’ndeki bazı dostları, özellikle Genelkurmay Başkanı Cevat Paşa bu işte kendisine yardımcı olmuşlardı. Ama, bir yandan da düşmanları, Anadolu’ya padişaha bağlı subayları atayarak işini bozmaya çalışıyorlardı.</p>

      <p class="paragraf">Şimdi elinde birleşik ve kayıtsız şartsız yardımlarına güvenebileceği iki ordu vardı: Doğuda Kâzım Karabekir’in ve batıda Ali Fuat’ınki. Ankara’da, Ali Fuat düzene uygun birliklerine ek olarak sağlam bir de düzen dışı savunma kuvveti kurmuştu. Bundan başka, Amasya’dan döndükten sonra telgraf merkezlerine el koymuş ve Orta Anadolu’nun bütün sivil yönetim mekanizmasını kontrolü altına almıştı.</p>

      <p class="paragraf">Ancak, başka yerlerde milliyetçilerin durumu bu kadar sağlam değildi. Amasya Konferansı’ndan beri, kumandanlara, yerlerini bırakıp İstanbul’a dönmeleri için boyuna baskı yapılıyordu. Amasya Genelgesi’ni destekleyenlerden, Konya’daki ordu komutanı Mersinli Cemal Paşa, bu baskıların altında ezilenler arasında bulunuyordu. Bu yüzden Mustafa Kemal, bütün kumandanlara bir genelge gönderek görevlerinden ayrılmak zorunda kalsalar bile oldukları yerden uzaklaşmamalarını ve birliklerini dağıtma emrine uymamalarını istedi. Hiçbir subay hiçbir şekilde İstanbul’a dönmeyecekti.</p>

      <p class="paragraf">Samsun’da, Mustafa Kemal’in 3. Kolordu’suna komuta eden Refet Bey şu anda tehlikeli bir durumda bulunuyordu. İngilizlere karşı lafını sakınmadığı için, onlar da İstanbul’a geri çağrılmasını istemişler ve Damat Ferit’in onayıyla kendisini getirmek için bir muhrip göndermişlerdi. Harbiye Nazırlığı’nca Refet’in yerine atanan Albay Selahattin Bey, yanında bir İngiliz kurmay binbaşıyla, aynı gemide bulunuyordu. Refet Bey alaycı bir şekilde, deniz tutmasından çekindiği için binemeyeceğini söyledi. Binbaşı kendisine bu kadar sudan bir mazeret gösterdiği için çıkışınca, “Doğrusunu isterseniz, beni Malta’ya götürürsünüz diye korkuyorum,” yanıtını verdi. Bir İngiliz savaş gemisiyle dönmek, onuruyla bağdaşamazdı. Ama birkaç gün sonra kendiliğinden geleceğine söz verdi: Böylece kolordusunu, ileride milli kuvvetlere katılacağını umduğu Selahattin Bey’e teslim etti. Sonra, Harbiye Nezareti’ne istifasını göndererek, öteki delegelerin de toplanmakta olduğu Sivas Kongresi’ne gitmek üzere hazırlığa girişti.</p>

      <p class="paragraf">Sivas Kongresi, milliyetçi dernekleri birer bölgesel kuruluş olmaktan çıkarıp milli plana yükselecekti. Ama kongreye katılan temsilcilerin sayısı ve geldikleri yerler yüzünden bu yapılamadı. Çağrılan iki yüzden fazla kişiden, yalnız doksan dokuzu gelmişti; bunların da on ikisi, Mustafa Kemal’in yanındaki subaylar ve arkadaşlarıydı. Yunan tehdidi altında bulunan Trakya’dan, önceden yapılan uyarılara rağmen kimse gelmemişti. Yine Yunanlıların, Türkleri içerilere sürdükleri İzmir’in ardındaki dağ ve ovalardan ancak birkaç kişi vardı. Ne Konya’nın çevresindeki Tuz Gölü yaylasından ne de güneyde İtalyan işgalindeki Antalya kıyılarından kimse gelmişti. Fransız işgali altında bulunan Toroslar ardındaki sıcak ve zengin Adana ovalarından, İngilizlerin bulunduğu Mezopotamya ve Kürdistan’ın çorak çöllerinden, dağ eteklerinden de gelen çıkmamıştı. En tuhafı, İngilizlerin çekilip gitmeye hazırlandıkları Karadeniz kıyıları ile dağlarından kimsenin gelmeyişiydi. Padişahın gerici müstahkem mevkii ve işgal kuvvetlerinin kalesi durumunda olan İstanbul bir tek üye göndermişti. Bir de Tıbbiye Okulu temsilcisi olduğunu ileri süren bir genç vardı.<span class="dipnot char-style-override-12" xml:lang="tr-TR"><a class="footnote-link" href="#footnote-225-51" id="footnote-225-51-backlink">51</a></span></p>

      <p class="paragraf">Bu yüzden Mustafa Kemal, işe, küçük ölçüde başlamak zorunda kaldı. Kendisini destekleyenler, sayıca, ülke nüfusunun ancak dörtte birini temsil ediyor; ancak toprak ölçüsü bakımından daha geniş bir alanı kapsıyordu. Erzurum’un batısındaki dağlık bölgeye kadar Anadolu yaylasının büyük kesimi kendisiyle beraberdi. Baştan beri istediği şeyi, Türkiye’nin yüreğini eline geçirmiş bulunuyordu. Buradan yeni bir yurt gelişip büyüyebilirdi artık.</p>

      <p class="paragraf">Sivas Kongresi, 4 Eylül 1919’da, duvarları beyaz badanalı klasik bir lise binasında toplandı. Bahçeye, yeni kolordu komutanı Selahattin Bey’in askerlerinin kullandığı bir tek koruyucu sahra topu yerleştirilmişti. Okulun çevresinde, on üçüncü yüzyıl Selçuklu Türklerinden kalma zarif yapılar vardı. Sivas eski bir Selçuklu kalesiydi. Yüzyılların saf Türk gelenekleri ve özgürlük duygusu, Amasyalılar gibi, Sivaslıların da içine işlemiş ve bugüne kadar gelmişti. Burası şimdi, sağlam Anadolu ırkından gelme köylülerin yerleşmiş olduğu bir hayvan yetiştirme merkeziydi.</p>

      <p class="paragraf">Toplantılar, taşra zevkine göre süslenmiş, uzun, dikdörtgen biçimindeki bir sınıfta yapılıyordu. Sivaslılar, döşemeyle duvarları, getirdikleri halılarla süslemişledi. Odanın bir ucuna bir namaz seccadesi serilmişti. Temsilciler, üstüne mürekkep hokkası koymak için delikler olan yarım düzine kadar kaba okul sıralarına oturmuşlardı. Mustafa Kemal’e ayrı bir masa verilmiş, arkasındaki duvara da üzerinde “Padişahım çok yaşa” yazılı bir halı asılmıştı. Ancak o, bu halıyı, havı dökülmüş koltuğuna örterek üzerine oturmayı daha uygun buldu. Bununla birlikte, çoğunlukla öteki üyelerle bir arada oturuyordu. Yanda, onun için hazırlanmış olan yatak odasında geniş bir demir karyola, yaldız taklidi pirinçten lambalar ve özel toplantılar için birkaç sandalye bulunuyordu. Yatağın üstünde, fiyonklarla, çiçek motifleriyle ince ince işlenmiş ipek bir örtü seriliydi. Bu örtüyü, Sivaslı bir genç kız, çeyiz sandığından çıkararak, Mustafa Kemal Paşa’ya armağan etmişti.</p>

      <p class="paragraf">Kongre üyeleri, en çok fasulye, pilavdan ibaret okul yemeğiyle karınlarını doyuruyor ve şehirdeki evlerde misafir kalıyorlardı. Akşamları, kahvede domino oynayarak, ya da Kızılırmak üzerindeki bir köprüye doğru gezmeye çıkarak vakit geçiriyorlardı. Sivaslılar burada onlarla konuşup kongreden haber sorarlardı. Rauf Bey’e yaklaşıp görüşmek kolaydı. Ancak Mustafa Kemal uzak duruyor, kongre binasından dışarı çıkmıyordu. Orada yalnız temsilciler ve kentin ileri gelenleriyle toplantılar yapıyor; onları inandırmak, aydınlatmak, yola getirmek, anlaştırıp birleştirmek için durmadan konuşuyordu. Sivas’a gelişi, halkta büyük bir ilgi uyandırmış, yakışıklı halini gören önemli bir hoca efendi bile yüksek sesle, “Tanrı nazardan saklasın, maşallah!” demekten kendini alamamıştı. Bu emredici gözlerin arkasında korkulup sayılmaya değer bir şef vardı. Değersiz kişiler yanına yaklaşmaktan çekiniyorlardı. Çünkü bu adamın bir bakışta kendilerinin ne olduğunu anlayacağını, gerçeği görüp sezeceğini ve üzerlerinde iğreti, yalancı ne varsa soyup, asıllarını bütün çıplaklığıyla ortaya çıkaracağını biliyorlardı.</p>

      <p class="paragraf">Mustafa Kemal kendisini hâlâ hilafet adına hareket ediyor gibi göstermek zorundaydı. Bu yüzden temsilciler, Kuran’a el basarak aşağıdaki biçimde yemin ediyorlardı:</p>

      <p class="paragraf"></p>

      <p class="arayazi">“Yurdumun ve milletimin kurtulup barışa kavuşması dışında herhangi bir kişisel hırs ya da çıkar peşinde koşmayacağıma, İttihat ve Terakki Fırkası’nı tekrar canlandırmaya kalkışmayacağıma, hiçbir siyasi partinin çıkarına hizmet etmeyeceğime Tanrı’nın adı üzerine yemin ederim.”</p>

      <p class="paragraf">Bu sefer Mustafa Kemal’in kongreye başkan seçilmesine ilk itiraz eden Rauf Bey’in kendisi olmuştu. Demokrasi geleneklerine bağlı olan ve hareketin milliyetçi ve toplumsal karakteri üzerinde ısrarla duran Rauf Bey, Kemal’in başkanlığının daha baştan, çok kişisel ve istabdata kaçan bir durum yaratmasından korkuyordu. Yine de o, üç muhalif oya karşı, çoğunlukla başkan seçildi. Arkadan kongre çalışmaya başladı: Mustafa Kemal, kendilerini tehdit eden tehlikenin, ötekilerden daha çok farkında olduğu için süratle işe girişti; öyle ki, kongre işini bir haftada bitirmiş oldu.</p>

      <p class="paragraf">Kongre, ilkönce, Erzurum Kongresi’nde alınan kararları onayladı, bunun yanında da Misakımilli’nin metnini daha güçlü biçime sokan değişiklikleri kabul etti. Bu kararları uygulamak üzere bir “Heyeti Temsiliye” seçildi. Buraya kadar bir anlaşmazlık çıkmamıştı. Anlaşmazlık, ülkenin ilerideki hukuki durumu konusunda baş gösterdi. Bütün yurtseverliklerine karşın, Sivas Kongresi üyeleri arasında ülkenin tam bir bağımsızlığa kavuşabileceğine candan inanan pek az kişi vardı. Bu, büyük bir inanç ve irade gücü isteyen bir şeydi ki, o da ancak Mustafa Kemal’le kendi gibi bir avuç insanda bulunuyordu. Üst tarafı, önlerine sürülen hazır lokmayı, yani Amerikan mandasını yutmaya hazır görünüyorlardı. Bu yeni ve “saygıdeğer” söz, durumu kollamak için kendini de buna taraftarmış gibi gösteren İsmet Bey’in deyimiyle “zamanın yaldızlı hapı”, bütün ağızlarda dolaşıyor, o tiksindirici “ilhak” sözünün yerini almış bulunuyordu. Yurtseverler bile bunu hiç olmazsa “ehvenişer” gibilerden, haysiyet kırıcı bir barışın yerini alabilecek bir çözüm yolu olarak görmeye başlamışlardı.</p>

      <p class="paragraf">Mustafa Kemal, Erzurum Kongresi’nde havayı yoklamak için, Türki­ye’den toprak istekleri bulunmayan bir büyük devletten yardım istemek sorununu ortaya atmış, ama akıllıca bir davranışla, Amerika’nın adını anmaktan kaçınmıştı. Çünkü bu ad, doğuda o herkeste nefret uyandıran “bağımsız Ermenistan” projesi ile kaynaşmış gibiydi. Ne var ki, burada, Sivas’ta, durum değişikti. Ülkenin başka kesimlerinden gelmiş olan bu temsilcilerin gözlerinde Amerika adı bu derece uğursuz bir anlam taşımıyordu. Bu yüzden Amerikan mandası sorunu, Sivas Kongresi’nde, önceden zaten onaylanmış olan Milli Misak’a kıyasla, daha ön plana geçmişti. Amerikan mandasının İstanbul’daki uyanık taraftarlarından biri de Halide Edip’ti. Uluslararası politika işlerine aklı eren, zeki bir kadın olan Halide Edip, Paris’te Dört Büyükler tarafından kurulan King-Crane Komisyonu’nun başlarından Charles R. Crane’i yakından tanıyordu. Bu komisyonun görevi daha çok Arap eyaletleriyle ilgili bir manda sorununu incelemekti. Ancak aynı komisyon, doğrudan doğruya, Türkiye için de bir rapor hazırlamıştı. Bu raporda biri Ermenistan, biri İstanbul, biri de Anadolu’nun kalan kesimi üzerinde olmak üzere üç manda kurulması öngörülmekteydi.<span class="dipnot char-style-override-12" xml:lang="tr-TR"><a class="footnote-link" href="#footnote-225-52" id="footnote-225-52-backlink">52</a></span></p>

      <p class="paragraf">Halide Edip, Mustafa Kemal’e gönderdiği uzun bir mektupta, İtilaf Devletleri’nin Türkiye üzerindeki düşüncelerini özetleyerek İstanbul’da Amerikan mandasının en “az tehlikeli çözüm yolu” olarak görüldüğüne işaret etmişti. Böyle bir şey Türkiye’yi yabancı azınlıkların isteklerine karşı koruyacak, Türk köylüsünün çağdaş bir millet haline gelmesini sağlayacak –ki Türkiye bunu yapacak deneyimden ve mali kaynaklardan yoksundu– ve Avrupa emperyalizmine karşı savunmasını güven altına alacaktı. Halide Hanım, Birleşik Devletler’in Filipinlerde elde ettiği başarıyı örnek gösteriyor ve “yirmi yıllık bir süre içinde yeni bir Türkiye kurabilecek siyasal yeteneğin, yalnız Amerika’da bulunduğunu” ileri sürüyordu.</p>

      <p class="paragraf">Halide Edip’in tavsiyesi üzerine, Sivas Kongresi’ne, Amerikalı bir gazeteci gönderildi. Louis E. Browne adlı bu gazeteci, görünüşte <span class="italik">Chicago Daily News</span> gazetesinin muhabiri, aslında ise Charles Crane’in özel temsilcisiydi. Mustafa Kemal kongrede tek Hıristiyan olarak hazır bulunan Browne’u iyi karşıladı. Aralarında geçen bir dizi konuşma sırasında Mustafa Kemal, hep “manda” kelimesi yerine Türk izzetinefsine daha uygun düşen “Amerikan yardımı” deyimini kullandı. Bu yardımın siyasal değil, sosyal ve ekonomik bir nitelik taşıması gerekiyordu. Sivas Kongresi’nin, Amerika’yı bu çeşit bir mandayı kabule çağıran bir karar alıp almayacağı sorulduğu vakit Kemal, “Evet!” dedi. Arkasından bir şart ileri sürdü: “Ancak siz de bana, böyle bir şey istenecek olursa Amerika’nın bunu kabul edeceğine dair garanti vermelisiniz.” Browne, ülkesinin bunu kabul edeceğine pek güvenmediğini söyledi. Kemal de bunun üzerine, elinden böyle bir garanti olmadan, Türkiye’nin bir yabancı yardımı istediğini resmen açıklamak sorumluluğunu üzerine alamayacağını bildirdi.</p>

      <p class="paragraf">Manda sorununun tartışılması kongrenin iki uzun ve karışık oturumu boyunca sürdü. Mustafa Kemal ihtiyatlı bir tutum izliyordu. En sonunda, Rauf Bey’le birlikte, kongrenin de kabul ettiği uzlaştırıcı bir çözüm yolu buldu. Amerikan Kongresi’nden, ülkeyi incelemek ve gerçek durumu üzerinde bir rapor hazırlamak üzere, bir heyet gönderilmesi istenecekti. Bu istek ve Sivas Kongresi hakkında gereken bilgi, Mustafa Kemal, Rauf ve daha birkaç kişinin imzasını taşıyan bir telgrafla Amerikan Senatosu’na iletildi.</p>

      <p class="paragraf">Bu yazının gönderilmesi, Mustafa Kemal ve arkadaşlarını sorumluluk altına sokmakla beraber, mandadan yana olanları yatıştırmaya yaradı; ayrıca bir milliyetçi hareketin varlığını dünyaya duyurmuş oldu. Kemal, General J. G. Harbord başkanlığında bir Amerikan heyetinin manda konusunda Amerika’yı ilgilendiren sorunları incelemek üzere, Başkan Wilson’un emriyle Ermenistan’a gitmek üzere yolda olduğunu biliyordu. Senatoya gönderilen telgraf, bu heyet üzerinde de olumlu bir etki yapabilirdi. Sonuç olarak bu, Kemal’in diplomatik saldırısı içinde taktik bir hareketti ki, yararı zararından çok olabilecekti.</p>

      <p class="paragraf">General Harbord ve heyeti, kongrenin bitiminden bir hafta kadar sonra Sivas’a geldiler. Harbord, Mustafa Kemal’i açık renk saçlarına ve çıkık elmacıkkemiklerine bakarak, “atalarında Çerkez ya da başka bir sarışın kan bulunan, güçlü ve çok zeki bir genç adam” olarak gördü. Kemal, sıtmadan rahatsız bulunuyor ve yorgun görünüyordu. Ama iki buçuk saatlik bir görüşme süresince kolaylık ve rahatlıkla konuşarak, düşüncelerini bir mantık düzeni içinde öne sürdü. Amerika ile bir “ağabey ilişkisi” kurmayı yadırgamıyor gibiydi; ancak bu ilişkinin, yalnız bir öğüt ve yardım temeline dayanmasını istiyordu. Amerika’nın otoritesini fazla duyurmasını, hele Türkiye’nin içişlerine karışmasını kabul etmiyordu. Harbord, Türkiye’nin geçmişteki siciline değinerek, kendi kendisine saygısı olan hiçbir milletin, elinde tam bir otorite bulundurmadan mandaterlik sorumluluğunu alamayacağı cevabını verdi. Ve Ermeni kıyımından söz etti. Mustafa Kemal, başında bulunduğu hareketin her ırk ve dinden insanların haklarına saygı göstermek isteğinde bulunduğunu ve gerekirse bir açıklama yaparak Hıristiyanların bu konudaki korkularını gidermeye hazır olduğunu bildirdi.</p>

      <p class="paragraf">Harbord, “Şimdi ne yapmak niyetindesiniz?” diye sordu.</p>

      <p class="paragraf">Konuşmaları sırasında Mustafa Kemal, ince parmakları arasında çevirdiği bir tespihle oynamaktaydı. Bu anda, sinirli bir hareketle tespihin sicimini koparmıştı. Taneler yere düşüp dağıldı. Kemal, taneleri teker teker topladı ve bunun generalin sorusuna cevap olduğunu söyledi. Böylece, ülkenin dağılmış parçalarını bir araya getirmek, çeşitli düşmanlardan temizlemek, bağımsız ve uygar bir devlet yaratmak isteğini belirtmiş oluyordu. Harbord, bu türlü bir umudun ne mantığa, ne de askeri gerçeklere uyduğunu söyledi. “Birtakım insanların kendi canlarına kıydıklarını biliyoruz. Şimdi de bir milletin intiharına mı tanık olacağız?”</p>

      <p class="paragraf">Mustafa Kemal, “Söylediğiniz doğrudur general,” dedi. “İçinde bulunduğumuz durumda yapmak istediğimiz şey, ne askerlik açısından, ne de başka bir açıdan açıklanabilir. Ancak, her şeye rağmen, yurdumuzu kurtarmak, özgür ve uygar bir Türk devleti kurmak, insan gibi yaşayabilmek için yapacağız bunu.”</p>

      <p class="paragraf">Avucunu yukarıya doğru dönük olarak, elini masanın üzerine koydu. “Başaramazsak,” diye devam etti. “Bir kuş gibi düşmanın avucu içine düşecek ve ağır ve şerefsiz bir ölüme katlanacak yerde...” –konuştuğu sırada parmaklarını yavaş yavaş kapatıyordu– “...atalarımızın çocukları olarak, dövüşerek ölmeyi tercih ederiz.” Önünde, yumruğu tamamen kapanmıştı.</p>

      <p class="paragraf">Mustafa Kemal’in kararlılığı, yılmazlığı, Harbord’u etkilemişti. “Her şeyi hesaba katmıştım, ama bunu değil,” dedi. “Sizin yerinizde olsaydık, biz de aynı şeyi yapardık.”</p>

      <p class="paragraf">Ancak, Kemal, Harbord’un yanında bulunanlardan bir Türk’e, kendi çevresindeki adamları göstererek, “İstanbul’a döndüğünüz zaman,” demişti. “Benden duanızı eksik etmeyin.”</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-49-backlink" id="footnote-225-49">49</a> <span xml:lang="en-US">Churchill,</span> <span class="char-style-override-10" xml:lang="en-US">The World Crisis: The Aftermath.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-50-backlink" id="footnote-225-50">50</a> <span class="regular-metin" xml:lang="en-US">Dankwart A. Rustow,</span> <span class="char-style-override-10" xml:lang="en-US">The Army and the Founding of the Turkish Republic.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-51-backlink" id="footnote-225-51">51</a> <span xml:lang="en-US">Hakkârı temsilcisi olduğunu söyleyen bu üye, aslında Erzurum’dan gelmişti.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-52-backlink" id="footnote-225-52">52</a> <span xml:lang="en-US">Bu rapor, Amerika Dışişleri’nce dikkate alınmamıştır.</span></p>
        </div>
      </div>
    </div>
  </div>
</body>
</html>
