<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-46.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-46.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-4-24"><span>KIRK ÜÇÜNCÜ BÖLÜM</span></p>

      <p class="arabaslik-orta-copy"><span>Lozan Görüşmeleri</span></p>

      <p class="paragraf"></p>

      <p class="paragraf">İsmet Paşa, Lozan’a içinde derin bir üzüntüyle gitti. Omuzlarına, istemediği bir sorumluluk yüklenmişti. Değil yalnız kendi meslek yaşamı, ülkesinin geleceği de buna bağlıydı. Komutanı Mustafa Kemal, ona yabancısı olduğu ve herhalde dostça karşılanmayacağı bir alanda görev vermişti. İsmet Paşa, bu serüvene, işin altından kalkamayacağını bile bile, istemeye istemeye girişiyordu. Düşman asker olsa, nasıl dövüşeceğini bilirdi. Ama, ne Avrupa diplomasisini, ne de onun kurnaz şeflerini ve sinsi silahlarını tanıyordu. Daha önce, tedavi için Almanya ve Avusturya’da geçirdiği birkaç hafta dışında, Avrupa’ya ayak basmamıştı. İsmet Paşa, karşısındaki rakiplerin gücünü çok iyi değerlendiriyordu. Gerçi, Lloyd George çekilmişti, ama Lord Curzon, dizginleri hâlâ elinden bırakmamıştı; üstelik, Ortadoğu ülkelerinin gözünde kendi ülkesinin itibarını, Türklerin zararına olarak yeniden canlandırmaya kararlıydı.</p>

      <p class="paragraf">Ortada psikolojik bir anlaşmazlık vardı. İtilaf Devletleri Türkleri yenilmiş bir millet sayıyor, Türklerse kendilerini muzaffer olarak görüyorlardı. Türkiye, bütün yenilmiş Orta Avrupa devletleri arasında barışı, görüşme yolu ile sağlayan tek devletti. Ama, bu görüşmelerde avantajlı bir durumu da olmamalıydı. Çünkü, İtilaf Devletleri, ötekileri olduğu gibi, Türkiye’yi de, Versailles Antlaşması’na benzer bir barışa zorlamak niyetindeydiler. İsmet Paşa, Lozan’a, ülkesine büyük devletler karşısında eşitlik sağlamak, saygı kazandırmak umuduyla gelmişti. Bunun yerine, onların kendisine bir yalvarıcı gözüyle baktıklarını gördü.</p>

      <p class="paragraf">Konferansa Curzon hâkimdi. İsmet Paşa’nın, görüşmeleri izleyen Madam Georges-Gaulis’ye söylediği gibi, “İngiliz sesi hâlâ çıkıyor, İngiliz yumruğu hâlâ masaya iniyordu.” İngilizler düşmanıydı, kabul. Ya Fransızlar? Onu asıl düş kırıklığına uğratan Fransızlar olmuştu. Kafasında hep Franklin-Bouillon’un hayaliyle, Fransızların Türk tezini destekleyeceklerini ummuştu. Ancak, Curzon, Paris’ten geçerken, Poincaré ile Entente Cordiale’i tekrar canlandırmayı başarmış ve İsmet Paşa, karşısında İngiliz, Fransız ve İtalyanlardan kurulu birleşik bir cephe bulmuştu. Lord Curzon, İsmet Paşa’ya göre, kendisini, “Hindistan’daki uyruklarından biri” gibi görüyor; Fransız temsilcisi Bompard’a gelince, eski bir Osmanlı veziri azamı gibi, ona tepeden bakıyordu. Bu durumda İsmet Paşa’nın alınganlığına ve ülkesinin itibarını zedeleyecek ya da egemenliğini tehdit edebilecek herhangi bir konuda titiz davranmasına şaşmamak gerekir. Bu yüzden kendisi de aşırı iddialı davranıyor, bir engelleme taktiği kullanıyordu.</p>

      <p class="paragraf">Bu hazırlıksız giriştiği eskrim oyununda hemen açılıp kapanmayı iyi beceremediği için, o da kendine göre bir dövüş yolu tutturdu. Sipere girdi. Ne kadar önemsiz olursa olsun, her noktayı tartışıyordu; iyi işitmediğini söylüyor, durmadan arkadaşlarına danışıyor, önceden hazırladığı uzunca demeçleri yüksek sesle okuyordu. Boyuna Ankara’ya danışmak için zaman istiyor, cevaplarını hep ilerideki toplantılara bırakıyordu. Bir gün evet dediği bir şeyden ertesi gün vazgeçiyordu. İlk günler, Curzon’u da ötekileri de sinirlendirmişti. Ama, zamanla ağırbaşlılığı, dürüstlüğü, gözle görülen içtenliği saygınlık kazandırdı. Kim bilir, belki de açtığı yıpratma savaşıyla sonunda karşısındakileri yoracak, hatta yenebilecekti.</p>

      <p class="paragraf">İtilaf delegelerinin bazıları, yavaş yavaş önlerinde yeni bir Türk tipi bulunduğunu kavramaya başlıyorlardı. Rumbold’un yardımcılarından Sir William Tyrrell’in, Madam Georges-Gaulis’ye söylediği gibi: “İki çeşit Türk biliyorduk; biri eski Türk, ki öldü. Biri de Jön Türk, ki o da artık yok oldu. Şimdi, ötekilerden çok başka bir tip görüyoruz: İsmet Paşa. Bu, bizim için üçüncü Türk’ü canlandırıyor. Kişiliği, tutumu, konferansı öylesine etkiledi ki, bugün birinci plana geçmiş bulunuyor. Öyleyse biz de barışı bu Türk’le imzalarız.”</p>

      <p class="paragraf">Eski okuldan olan ve hâlâ için için, şu inatçı heriflerin kafasına, “bir güzel yumruk indirmek” isteyen Rumbold bile, Türk delegasyonunun yansıttığı Ankara psikolojisini oldukça iyi tanıyordu. Londra’ya, “Misakımilli’de yazılı isteklerden vazgeçebileceklerine pek aklım yatmıyor,” diye mesaj gönderdi. “O zaman değil yalnız kınanmayı, Harp Divanı’nda yargılanmayı bile göze almaları gerekir.” Öte yandan, İngiltere ile uyuşmak istedikleri de belliydi. İstanbul’da Henderson’a yazdığı mektupta, “Sanıyorum ki,” diyordu. “Türkler savaştan sonra İngiltere’nin dostluğuna güvenebilseler, Rus dostluğundan vazgeçmek için pek güçlük çıkarmayacaklar.” Bu oldukça yerinde bir görüştü. Ankara-Moskova mihveri, İngiliz düşmanlığının doğurduğu geçici bir önlemdi. Gazi şimdi İngilizlerle dost olmak istiyordu, ama bunun için daha bir sürü dikenli yollardan geçmek gerekiyordu. Boğazlar sorunu, Musul sorunu, kapitülasyonlar sorunu gibi.</p>

      <p class="paragraf">Boğazlar sorunu, Çiçerin geldikten sonra, aralık ayının başlarında tartışıldı. İsmet Paşa, konferansın görüşünü anlamak için vakit kazanarak, Türk tezini savunmak üzere önce ona başvurdu. Çiçerin bu tezi, yüksek perdeden çıkan pürüzlü sesiyle, Türk-Sovyet Antlaşması ve Misakımilli çerçevesinde, koruyucu bir tavırla açıkladı. Bunlar sadece bir savunma amacı güdüyordu. İki devlet de, Türklerinkinden başka bütün savaş gemilerini Boğazların dışında bırakmak istiyorlardı. Boğazların savunması Türklerin hakkıydı. Öte yandan, İtilaf Devletleri, Boğazların milletlerarası bir su yolu olması ve hangi milletten olursa olsun bütün savaş gemilerine açık tutulması isteğindeydiler.</p>

      <p class="paragraf">Curzon, Rus delegesinin söylevini dinlerken “Mösyö Çiçerin’in rolünü unutup, başına İsmet Paşa’nın kalpağını geçirdiğini” sanmıştı. Türklerin görüşünün de Ruslarınkine uygun olup olmadığını İsmet Paşa’dan ısrarla öğrenmek istedi. O da, İtilaf Devletleri’nin ileri sürecekleri önerileri dinlemeye hazır olduğunu bildirdi. Çiçerin şaşırmıştı. İsmet Paşa, sonunda İtilaf’ın öne sürdüğü bir Boğazlar antlaşmasını, bazı değişikliklerle kabul etti. Çiçerin, bunun öncelikle Rusya’ya karşı yöneltilmiş olduğunu söyleyerek imzalamak istemedi. Türklerle Rusların arası iyice açılmışa benziyordu.</p>

      <p class="paragraf">Antlaşma, Boğazların korunmasını milletlerarası bir komisyona bırakıyor ve bütün milletlerin gemilerine geçiş hakkı tanıyordu. Türkler, bir saldırıya karşı Lozan’daki devletlerin ortak garantisini istediler; ancak bunun yerine Cemiyeti Akvam antlaşması çerçevesinde bir garantiyi kabul etmek zorunda kaldılar ki, Ruslar da bu kuruluştan hiç hoşlanmıyorlardı. Türklere üstünkörü bir güvenlik sağlayan bu antlaşma, on üç yıl sonra, İkinci Dünya Savaşı’ndan önce, Montrö’de değişikliğe uğrayacaktı. Bunun şimdilik böylece kabulü, Mustafa Kemal’in devlet adamı olarak gerçekçiliğini ve Türkiye’nin, karşılıklı bir güven içinde, Batılı devletler topluluğuna alınması konusundaki isteğini belirtiyordu.</p>

      <p class="paragraf">Bu anlayış, Türkiye’deki azınlıklar, özellikle Rum ve Ermeniler konusu tartışılırken de kendini gösterdi. İtilaf kuvvetleri, azınlıkların milletlerarası bir komisyon tarafından korunmasını istediler. İsmet Paşa, Türk mahkemelerine bağlı olmalarında ısrar etti. Bu mahkemeler, yeni liberal Türk kanunlarını temsil ediyordu. Curzon, bu planı biraz da alayla geri çevirdi.</p>

      <p class="paragraf">Onun yerine, İsmet Paşa’ya kaçamaklı bir öneride bulundu. Türkiye, Milletler Cemiyeti’ne girecek ve öteki Avrupalı devletler gibi azınlıklara birtakım haklar tanıyacaktı. İsmet Paşa’nın bunu kabul etmesi Lord Curzon’u hem şaşırtmış, hem sevindirmişti. Böylece, İtilaf Devletleri’nin Rusya karşısında bir kuvvet dengesi sağlamak zorunda olmaları, bu iki nokta üzerinde Türkiye’nin uluslararası durumunu kuvvetlendirdi.</p>

      <p class="paragraf">Bu durum, bütün bu dertleri doğurmuş olan Türk-Yunan ilişkileri konusu dolayısıyla bir kat daha kuvvetlendi. Venizelos, her ne kadar Lloyd George’la birlikte romantik yollara sapmış da olsa, aslında bir gerçekçiydi; Mustafa Kemal de öyle. Venizelos, politikasının iflas ettiğini biliyordu; Gazi de, kendi politikasının kazandığını. Ama, ikisi de Türkiye ile Yunanistan’ın komşu olarak yaşamak ve birbirlerine duydukları kırgınlıkları unutmak zorunda olduklarını da biliyorlardı. Böylece, konferansta, bu iki başaktörün aralarındaki anlaşmazlığı, beklendiğinden daha kolay çözdükleri görüldü.</p>

      <p class="paragraf">Doğu Trakya ve Edirne sınırları, Misakımilli’ye uygun olarak çizildi. Türkiye’deki Yunan azınlığı ile Yunanistan’daki Türk azınlığı sorununun ortaya çıkardığı güçlüğü çözmek için yine Cemiyeti Akvam’a başvuruldu. Cemiyet, iki ülke arasındaki zoraki ahali değiştokuşunu kontrol edecekti. Böylece birkaç yıl önce, Batı Trakya’daki Türk azınlığıyla Doğu Trakya’daki Rum azınlığı dışında, ne Türkiye’de Yunanlı, ne de Yunanistan’da Türk kalıyordu. Etnik bakımdan, Bizans ve Osmanlı imparatorluklarının önemli özelliklerinden olan ırk karışımı da böylece büsbütün sona erdi.</p>

      <p class="paragraf">Varsın Meclis istediği kadar homurdansın, Türkler, buraya kadar, Lozan Konferansı’nın ilerleyişine sevinmekte haklıydılar. Ancak daha, başta Musul olmak üzere, çözülmesi gereken büyük sorunlar vardı. Türkiye ile İngiltere’nin çıkarları asıl burada çatışıyordu. İngilizler, Musul’u 1918’de, ateşkes antlaşmasından birkaç gün sonra, “stratejik öneminden dolayı” mütareke koşullarını çiğneyerek işgal etmişlerdi. O tarihte komşu Suriye ordusu komutanı olan Mustafa Kemal, Musul’un işgalini, zamanın sadrazamı İzzet Paşa karşısında şiddetle protesto etmişti.</p>

      <p class="paragraf">Musul, İngilizler için stratejik bakımdan önemliydi: Irak sınırının ve Hindistan yolunun savunulması için. Ekonomi bakımından önemliydi: Fransızların kendi isteklerinden vazgeçerek İngilizlere bıraktıkları petrol kaynakları yüzünden. Türkler için de önemliydi: Sınırların savunulması bakımından Türkler, Musul’un doğal olarak Anadolu üzerinden denize bağlandığını, böylece Anadolu’nun ayrılmaz parçası olduğunu ileri sürüyorlardı. Ancak, Misakımilli sınırları içine alınması, nüfus bakımından tartışma konusu olabilirdi. Çünkü bu bölgede Türklerden başka, Araplar ve Kürtler de vardı ve onların da kafasında bağımsızlık istekleri belirmeye başlamıştı.</p>

      <p class="paragraf">Büyük Millet Meclisi, Musul konusunda çok duyarlıydı; Avam Kamarası ise pek o kadar değil. Barışçı bir politikaya bağlanmış olan Bonar Law, “tası tarağı toplayıp” Irak’tan çekilmek istiyor, Curzon’a söylediği gibi, bir şeye inanıyordu: “Birincisi, Musul yüzünden savaşı göze alamayız. İkincisi, Fransızlar, bize katılmayacak olurlarsa –ki bunun böyle olacağını biliyoruz– Sevr Antlaşması’nın kırıntılarını savunmak için tek başımıza Türklerle savaşamayız.” Büyük gazeteler, başbakanın görüşlerini yansıtıyordu. Lord Beaverbrook, <span class="italik">Daily Express</span>’te, “Musul, bir İngiliz askerinin kemiklerine bile değmez,” diye yazıyordu. Irak? Bırak! Bataklıklarla çorak toprakların birleştiği pis bir çöl. 1922 seçimlerinin baş tartışması, gerçekten, Irak’ın boşaltılması konusu oldu. Bununla birlikte Curzon, İngilizlerin Musul’daki çıkarlarını –savaşın eşiğine kadar– savunmaya kararlıydı. İsmet Paşa, Türk tezini, tarih ve istatistik bilgisi bakımından pek kesin olmayan uzun ve monoton bir konferansla savunmaya girişti. Curzon, bu konuda daha çok şey biliyordu. İsmet Paşa’nın tezini, oradaki Türklerin toplam nüfusun ancak on ikide biri kadar olduğunu söyleyerek çürüttü. Üstelik, bunlardan da birçoğu yapılan bir plebisitte, Irak Krallığı’na katılmak isteğinde bulunmuşlardı. Musul’a gelince, bu da tam bir Arap şehriydi; onu kuranlar da, içinde yaşayanlar da Araplardı. Kürtlerin oturduğu bölgelere gelince, Curzon, İsmet Paşa’ya, biraz alayla, şu cevabı verdi: “Tarihte ilk olarak, Kürtlerin Türk olduğunu Türk heyeti keşfetmiş oluyor. Şimdiye kadar kimse bunu bilmiyordu.” Curzon, sözlerini sınır sorununun tümüyle Milletler Cemiyeti’ne bırakılmasını önererek bitirdi.</p>

      <p class="paragraf">İsmet Paşa’nın suratı bir an için asıldı. Sinirli bakışlarının önüne, boyuna Türkiye Büyük Millet Meclisi dikiliyordu. Hep o eski havayı tekrarlıyor, “Egemenlik, egemenlik, egemenlik...” diye Curzon’u çileden çıkarıyordu. Önce bu bölgede bir plebisit yapılmasını ileri sürmüştü; sonra sorunun, konferans dışında, Türkiye ile İngiltere arasında görüşülmesini önerdi. Ama, bu görüşmeler sonunda bir sonuca varılmayacak olursa, bunun da azınlıklar sorunu gibi, Milletler Cemiyeti’ne götürülmesine razı olacaktı.</p>

      <p class="paragraf">Konferansın, Musul yüzünden yarıda kalma tehlikesi de ortadan kalkınca böyle uzayıp gitmesinden sabırsızlanan Curzon, sonucu hemen almak istedi. Fransız ve İtalyan delegelerini çağırarak, bir antlaşma tasarısı hazırlayıp, altı gün içinde imzalamak üzere, Türklere vermeyi önerdi. Türkler, bunu dört gün içinde kabul etmezlerse, konferans dağılacaktı. Kendisi 4 Şubat 1923’te, Lozan’dan Londra’ya dönmeyi düşünüyordu. Curzon, artık bir çözüme yaklaşmış olan toprak sorunlarıyla kendisi uğraşırken, maliye, ekonomi ve Türkiye’deki yabancıların durumu sorunlarını, Fransızlarla İtalyanlara bırakmıştı. İngiltere’den çok, onları ilgilendiren bu sorunların çözümlenmesi daha da güçtü. Curzon, kafasını hep siyaset alanındaki antlaşmaya vermiş, öteki alanda çıkacak engelleri hesaba katmamıştı. Oysa, Fransızların da gördüğü gibi, bu engeller hiç de küçümsenecek türden değildi.</p>

      <p class="paragraf">Yabancıların ayağının evin eşiğinden kesilmesi, Türk yurtseverinin gözünde hiç kalırdı; evin içinden atılmayacak olduktan sonra... Devletin içinde gerçekten bir dizi yabancı devlet yaratan ayrıcalıklarıyla kapitülasyonlar, uzak sınırlardaki bir düşman saldırısından daha çok ağırına gidiyordu. Bankalar, demiryolları, ormanlar, kamu hizmetleri yabancıların denetimindeydi. Yabancılar, vergi ve gümrük ödemezlerdi. Davaları, kendi mahkemelerinde görülürdü. Türkler, asıl bütün bunlara son vermek için canlarını dişlerine takarak dövüşmüşlerdi.</p>

      <p class="paragraf">Görüşmeler sırasında İtilaf Devletleri, özellikle Fransızlar, kapitülasyonlardan kabul ettirebildikleri kadar çok şey kurtarmak için, Türkler de, kendilerini bağlayan bütün bağlardan sıyrılmak için diretiyorlardı. İtilaf Devletleri mahkemeler konusunda, yabancı yargıçların yerine danışman ya da gözlemcilerin alınmasını önerdiler. Türkler, bütün bu çeşit önerileri geri çevirdi. Tamirat ve tazminat, Osmanlı borçlarının ödenmesi, Türklerin dışarıdaki ve İtilaf Devletleri’nin Türkiye’deki mülkiyet hakları, ulaştırma, yabancıların vergilendirilmesi, şirketler kanunu, sigorta poliçeleri, kontratlar, imtiyazlar, hepsi; maliye, ekonomi ve ticaret alanlarının kapsamına giriyordu. Fransızlar, genel olarak, kendilerine tanınmış eski ayrıcalıklar yerine Türklerle yabancıların arasında eşit koşullarla yeni anlaşmalar yapılmasına razıydılar. Ancak, görüşmelerde birtakım ince sorunlar ortaya çıkıyor; önemsiz gibi görünen ufak tefek ayrıntıların altında, bunların bağlı olduğu önemli ilke farklılıkları beliriyordu. Bütün bu birbirine girmiş durumları çözebilmek için, İsmet Paşa’nın söylediği gibi, sabır ve zaman isterdi.</p>

      <p class="paragraf">Ancak, Lord Curzon’un acelesi vardı. Üstelik kendisini acelesi varmış gibi göstererek istediğini daha kolay elde edeceğine inanıyordu. Bazı arkadaşlarının aksine, karşısındakini hâlâ eski Osmanlı Türkü sanıyor, İsmet Paşa’nın en yüksek fiyatı koparmak isteyen bir halı satıcısı gibi pazarlık ede ede sonuna kadar dayanacağını, sonunda razı olacağını umuyordu. Bundan önce Doğulularla olan alışverişlerinde, eski ve çürümüş rejimlerle karşılaşmaya alışıktı. Bunlarda, çıkarlar ilkelerden üstün tutulur ve kişisel yönetim birtakım uzlaşmaları kolaylaştırırdı.</p>

      <p class="paragraf">Ama burada, Curzon’un bir türlü kavrayamadığı yeni bir şey vardı: Şimdiye kadar hiçbir Doğu ülkesinde benzeri olmayan, ilkelerin her şeyin üstünde tutulduğu vatansever, milliyetçi bir hareket. Curzon, “yeni Türk’ün yöneticilerini, önceden çizilmiş bir programdan ayrılmamaya zorlayan milli gururu” pek önemsemiyordu. Meclis’in ve aşırıların gücünü küçümsemiş; İsmet Paşa’nın psikolojisini gereği gibi değerlendirememiş, onun meslekten yetişme bir pazarlıkçı olmadığını, üstelik ülkesindeki durumuna da pek güvenmediğini hesaplayamamıştı.</p>

      <p class="paragraf">İsmet Paşa’nın dostlarıyla konuşurken, ağzından düşürmediği nakarat, “Ankara’da ne diyecekler?” idi. Kapitülasyonlar konusunda Madam George-Gaulis’ye şöyle demişti: “Bu işte bir adım bile gerileyemeyiz. Yoksa ülkedeki itibarımız bir paralık olur.” Ufukta böylece, konferansın kesilme tehlikesi belirmişti. Antlaşma taslağı, kararlaştırıldığı gibi 31 Ocak’ta İsmet Paşa’ya verildi. O da, Türkiye’nin cevabını hazırlaması için sekiz günlük bir süre istedi. Curzon bu isteği, Fransızlarla İtalyanların yalvarmalarına rağmen, kabul etmedi. Önceden karar verdiği gibi 4 Şubat’ta Lozan’dan ayrılacağını Türklere bildirdi.</p>

      <p class="paragraf">İsmet Paşa, 3 Şubat’ta İtilaf’tan son dakikada birkaç ödün önerisi alınca, o da hemen öğleden sonra son karşı önerilerini bildirdi. Koşulların yüzde seksenini kabul ediyordu. Bunlar onun görüşüne göre, “başlıca noktalar üzerinde yeteri kadar bir oybirliğini” belirtmekteydi. Barış şimdilik bu temeller üzerinde imzalansın; bazı adli ve ekonomik konularda “önemsiz görüş ayrılıkları” bulunduğunu gösteren öteki koşullar da arkadan görüşülsündü. Lord Curzon bu öneriyi reddetti. Akşamüstü İsmet Paşa’yı Beau Rivage Oteli’ndeki odasında bir toplantıya çağırdı. Orada antlaşmanın “derhal ve olduğu gibi imzalanması gerektiğini” bildirdi. Fransız delegesi Bompard da onu destekledi. Ama İsmet Paşa inat ediyordu. Hukuki garantiler konusunda, genel olarak bir yabancı yardımını kabul etmeye söz verecek kadar ileri gitmiş; ekonomik koşullardan birçoğuna da evet demişti. Ama, geride kalanları da kabul etmesi, Türkiye’yi bir “ekonomik köle” durumuna düşürecekti. İtilaf Devletleri’nin ısrarı ve tehditleri karşısında İsmet Paşa’nın elinden, üzülmüş bir halde, <span class="char-style-override-10">“</span><span class="italik">Je ne peux pas,”</span><span class="dipnot char-style-override-12" xml:lang="tr-TR"><a class="footnote-link" href="#footnote-225-124" id="footnote-225-124-backlink">124</a></span> diye mırıldanmaktan başka bir şey gelmiyordu.</p>

      <p class="paragraf">Toplantı bitmişti. Curzon gitmeye hazırlanıyordu. Otelin salonu, imza töreninde hazır bulunmak için bekleşen delegelerle doluydu. Hepsi, antlaşmanın imzalanacağına güveniyorlardı. İsmet Paşa, otelin büyük merdiveninden indi, melon şapkasını çıkardı, sağda solda bekleyenlere doğru eğildi, gülümsemeye çalışarak otelden çıktı. Arkasından Fransız ve İtalyan delegeleri çıktılar. Antlaşmanın imzalanmadığı anlaşılmıştı.</p>

      <p class="paragraf">Amerikalı gözlemciler son anda bir uzlaştırma denemesine girişerek gidip Curzon’u buldular. Ancak, Curzon odasında “kızgın bir boğa gibi” bir yukarı bir aşağı dolaşarak, ellerini ovuşturuyor ve yapılacak hiçbir şey olmadığını söylüyordu. Oradan ayrılıp İsmet Paşa’nın oteline gittiler. Amiral Bristol, “İsmet Paşa’nın çok sarsılmış olduğu gözden kaçmıyordu,” diye yazar. “Türklere özgü bir jestle birkaç kez yüzünü sıvazladı ve, “Yüreğim parçalanıyor. Çok sıkılıyorum.” dedi. Kapitülasyonlar üzerinde bir tek noktada fedakârlık etmeye razı oldu. Bunu gizli olarak bildirdi. Ama buna karşılık İtilaf Devletleri de, onun, olduğu gibi kabul edemeyeceği ekonomik koşullarda değişiklik yapmalıydılar. Her şeyden önce, ne olduklarını pek iyi anlamıyordu. Neyi imzaladığını bilmeden nasıl imzalayabilirdi? Amerikalılar, bu konuda bir uzlaşma teklif etmek için istasyona koştular. Ama Curzon’un treni gitmişti. Ertesi gün bütün dünya, Lozan Konferansı’nın, bir anlaşmaya varmadan dağıldığını öğrendi.</p>

      <p class="paragraf">İsmet Paşa, Büyük Millet Meclisi görüşmelerinde güvenoyu sınavı vermek üzere, sinirinden titreyerek Ankara’ya döndü.</p>

      <p class="paragraf">Mustafa Kemal’in Avrupa devletleri karşısında kazandığı zafer, bu şamatacı kuruluşun yönetiminde kolaylık sağlayamamış; bunun tam tersi olmuştu: Çünkü milletçe birleşmeyi gerekli kılan baskı gevşemiş bulunuyordu. Muhalefet, ona karşı savaşımını dolambaçlı yollardan sürdürdü. 1922’nin aralık ayında seçim kanununda bir değişiklik yapılmasını öne sürmüşlerdi. Buna göre, yalnız Türkiye sınırları içinde doğmuş ya da beş yıl sürekli olarak yaşamış olanlar mebusluğa adaylıklarını koyabileceklerdi. Böylece Selanik’te doğmuş ve askerlik görevleri yüzünden hiçbir seçim bölgesinde üst üste beş yıl oturmamış olan Gazi’nin adaylığını önlemek istiyorlardı.</p>

      <p class="paragraf">Mustafa Kemal, Meclis’e, sert bir dille, eğer beş yıl bir yerde oturmuş olsaydı, düşmanlara karşı savaşamayacağını hatırlattı. Eğer düşmanlar, amaçlarını büsbütün elde etselerdi, Tanrı korusun, buraya imza atan efendilerin doğdukları yerler de sınır dışında kalabilirdi. Sonra devam etti: “Sanıyorum ve sanırdım ki; yabancı düşmanlar, benim canıma kıymak suretiyle ülkemizdeki hizmetimden beni uzaklaştırmaya çalışacaklardır. Ama, hiçbir zaman hatır ve hayalime getirmezdim ki, yüce Meclis’ten, iki üç kişi de olsa, aynı kafada insanlar bulabilsin.”</p>

      <p class="paragraf">Şimdi de muhalefet mebusları, Gazi’ye karşı artan güvensizliklerini, Lozan görüşmelerinin kesilmesi dolayısıyla, özellikle İsmet Paşa’ya ve genellikle hükümete karşı göstermeye kalkmışlardı. Gürültü içinde geçen gizli oturumlarda, birbiri arkasından her gün, şikâyetlerini ortaya döktüler. Mehmetçiğin süngüsü sayesinde bir zafer kazanılmıştı. Ama şimdi, İsmet Paşa’nın diplomatlıktaki becereksizliği yüzünden, bu zaferin meyveleri, Lord Curzon’un dalga ve dalaverelerine feda olup gidiyordu. Türk heyeti, İngilizlerin elinde oyuncak olmuştu. Tüzüğü kimse dinlemiyor, mebuslar yerlerinden fırlayarak ağızlarına geleni söylüyor, görüşmeleri yarı yerinde kesiyorlardı. Birisi, “Ağlayacak yerde ne diye gülüyorsun?” diye bağırıyor, ötekisi durup durup, “Barış olmayacak,” diye söyleniyordu. Rauf Bey’le Gazi oturmuş, bu yakışıksız toplantıları sabırla dinliyorlar; Gazi arada bir, uygun gördüğü zaman söze karışıyordu.</p>

      <p class="paragraf">Konferansın ekonomik koşullardan dolayı kesilmiş olmasına rağmen, mebuslar, İsmet Paşa da dahil, bunlardan bir şey anlamıyorlardı. Bu yüzden, işi uzmanların inceleyip rapor hazırlamaları için Maliye Vekâleti’ne havale ettiler. Onları asıl alevlendiren, Misakımilli’nin kutsal ilkelerine ve Türk topraklarına yöneltilecek bir tehditti. En baskın çıkan sesler, “Musul’u düşmana satıyorlar!” diye bağıranlardı. Muhalefet, ülkenin bir karış toprağını düşmana verecek bir barışa, savaşı tercih ediyordu.</p>

      <p class="paragraf">Rauf Bey, Musul’un önemini kabul etti; Misakımilli sınırlarının içinde bulunduğunu bir daha tekrarladı. Ama, Lozan’daki heyet, altı yüz yıllık bir geçmişi temizlemeye çalışıyordu. Ortada çok çapraşık sorunlar vardı, iyice tartışmaları gerekirdi. Şunu düşünmek lazımdı. Savaşın yeniden başlaması ülkenin yararına mıdır? Savaş ne kadar sürebilir? Sonuçları ne olabilir?</p>

      <p class="paragraf">Mebuslardan biri buna, “Allah bilir!” diye cevap verdi.</p>

      <p class="paragraf">Rauf Bey, “Şüphesiz,” dedi. “Ama, Allah da düşünelim diye bize akıl vermiş. Biz de düşündük... Ekonomik sorunlar üzerinde görüşmeye devam edeceğiz. Gerekirse savaşmaya hazırız. Ama oraya kadar barışı kurtarmak için elimizden geleni yapacağız.”</p>

      <p class="paragraf">Gazi de Rauf Bey’i izleyerek sorunların kuru bir mantıkla ele alınmasını istedi. Şimdi Musul’u elde tutmakta ısrar ederlerse bunun sonucu, değil yalnız İngiltere’ye, bütün dünyaya karşı savaş demek olurdu. Sorunu bir yıl ertelerse, Musul belki diplomatik yoldan kazanılırdı. Bu olmasa bile, ülke o zaman savaşa daha hazırlıklı hale gelebilirdi. Ancak, savaş heveslilerini susturmak zordu. Bunların başında, Mustafa Kemal’e düşman olan küçük, fakat gürültücü bir grup bulunuyor, basının bir kısmı da bunları destekliyordu. Elebaşıları da, öteden beri Gazi’ye kafa tutmuş olan, şimdi de sistemli bir şekilde karışıklık çıkaran, Ali Şükrü adında yobaz bir Trabzon mebusuydu.</p>

      <p class="paragraf">Bir hafta sürüp giden bu tartışmalardan sonra, Gazi artık görüşmeleri sona erdirmek istedi. Hükümetin barışçı niyetlerini bir daha ortaya koydu ve Meclis’in Lozan’da görüşmelere yeniden başlaması için kabineye izin vermesini diledi. Bu sefer, daha önce görüşülmüş olan Musul sorunu ele alınacak değildi. Görüşmeler daha çok ülkenin siyasi, idari, mali ve ekonomik bağımsızlığını ilgilendirecekti. Ali Şükrü’nün sürekli karşı koymaları Gazi’nin parlamasına yol açtı: “Bir haftadan beri ülke için tehlikeli olabilecek şekilde konuştunuz. Amacınız nedir?” Ali Şükrü, “Kimseyi suçlamaya hakkınız yoktur,” diye protestoda bulundu. Başka bir mebus, “Bu Meclis’te güvenlik yok mu?” diye bağırdı.</p>

      <p class="paragraf">Bu, büyük bir karışıklık yarattı. Başkanlık etmekte olan Ali Fuat Paşa, düzeni sağlamaya çalıştı, ama mebusları yatıştırmaya olanak yoktu. İki grubun üyeleri, ortalarında Mustafa Kemal, kürsünün önünde karşı karşıya gelmiş, birbirlerini suçluyor, tehditler savuruyorlardı. Her an ya bir tabanca ya da başka bir silah çekilebilirdi. Ali Fuat Paşa, birden akıl ederek, iki düşman grubun ortasında başkanlık çıngırağını salladı. Bu ses, bir an için öteki sesleri bastırdı. O da bundan yararlanarak, oturumu erteledi.</p>

      <p class="paragraf">Üyeler verilen aradan sonra, tekrar yerlerini alınca güvenoyuna başvuruldu. Oylama, Mustafa Kemal lehine, ancak fazla olmayan bir çoğunlukla sonuçlandı. Oylamaya katılmayanların çok oluşu, hükümetle parlamento arasında bir uçurumun oluştuğunu gösteriyordu. Aslında bu bir güvensizlik oyuydu.</p>

      <p class="paragraf">Meclis’teki Lozan tartışmaları Ankara’da Gazi’nin durumunu sarsabilecek bir bunalıma yol açtı. Ortalığı karıştıranların başında bulunan Ali Şükrü yalnız Meclis’te değil, kahvelerde ve sokaklarda da ona dil uzatmaktan vazgeçmiyordu. İçkiye düşkünlüğünü ortaya vuruyor, padişah olmak için, komplo kurduğunu söylüyordu. Günün birinde Ali Şükrü anlaşılmayan bir şekilde ortadan kayboldu. İki gün süren yoğun dedikodulardan ve ailesinin telaşlı araştırmalarından sonra, ne olabileceği sorunu Meclis’e getirildi. Mebuslar hemen Ali Şükrü’nün öldürülmüş olduğuna hükmettiler. Yoksa, ancak bir kasaba büyüklüğünde olan bir şehirde, nasıl olur da bir adam iz bırakmadan ortadan kaybolabilirdi? Hükümetle Mustafa Kemal’in yakınlarına ilişkin birtakım imalarda bulunuldu. Bazı kimselerin kendilerini kanundan da üstün gördükleri bir ülkede uygarlıktan söz edilemezdi. Bu gizli hainlerin kafalarını koparmak gerekirdi! Hükümet, hemen bu sırrı çözmek ve suçluları cezalandırmak için harekete geçmeliydi.</p>

      <p class="paragraf">Birkaç gün sonra, Rauf Bey, Ali Şükrü’nün cesedinin bulunduğunu Meclis’e haber verecekti. Kuşkular, Gazi’nin Karadenizli muhafızlarının başı Laz Topal Osman üzerinde toplanıyordu. Araştırmalar, suça karışmış olduğunu kanıtlamıştı. Ali Şükrü son kez olarak, Osman’ın muhafızlarından bir yüzbaşıyla kol kola, Pazar Meydanı’nda bir kahveden çıkarken görülmüştü. Daha sonra, Osman’ın evinden acayip gürültüler ve bağrışmalar duyulmuştu. Osman, korkuya kapılan komşularını, iki dik başlı askeri dövdüğünü söyleyerek yatıştırmıştı. Ancak ertesi sabah erkenden kapıya bir araba gelmiş ve bir “eşya” yüküyle çekip gitmişti. Polis kuşkulandı. Osman ortadan kayboldu. Bir süre sonra şehrin dışında, üzerinde sineklerin uçuştuğu taze kazılmış bir toprak kümesi bulundu. Polis toprağı kazınca, ancak birkaç karış derinden, Ali Şükrü’nün bir örtüye sarılmış cesedi çıktı.</p>

      <p class="paragraf">Sonradan anlaşıldığına göre Osman, efendisine karşı duyduğu koruyucu bağlılıkla, Ali Şükrü’nün, Gazi’yi öldürmek istediğine inanmış; bunun üzerine muhafızlarından ikisine onu boğdurtmuştu. Gazi için can sıkıcı bir durumdu bu. Düşmanları onu gözden düşürmeye çalışıyorlardı. Hemen harekete geçerek, Osman’a adamlar gönderdi ve suçunu itiraf etmesi için bir şans verdi. Fakat Osman, şiddetle inkâr ediyordu. Tek yapılacak şey, onu ortadan kaldırmaktı. Gazi, kendi güvenliğinden de kuşkulandığı için geceleyin gizlice Çankaya’dan istasyon yanındaki eski bürosuna taşındı. Bir kez daha her yanının düşmanlarla çevrilmiş olduğunu gördüğü için sinirleri çok gergindi. Bu sırada, ertesi sabah, Osman’ın muhafızlarını kuşatma emri verildi. Laz, ölesiye vuruşmayı tercih ederek, teslim olmak istemedi. Mustafa Kemal, bulunduğu istasyondan, tepedeki silah seslerini duyabiliyordu. Mebuslardan bazısı çarpışmayı seyre çıktılar. Kavga, Osman’ın ağır yaralı olarak yakalanmasıyla sonuçlandı. Bir sedye üzerinde götürülürken can verdi. Çarpışma sırasında adamlarından on ikisi de ölmüştü.</p>

      <p class="paragraf">Rauf Bey, Meclis’te raporunu verdi. Muhalefet, bu olay konusunda elinden geldiği kadar gürültü kopardı. “Arkadaşının kutsal kalıntılarını” görmüş olan bir mebus, onu ezip parçalamış olan “bu yabanilere, bu canavarlara” bir ağızdan lanet edilmesini istedi. Ali Şükrü, milletin özgürlüğü ve egemenlik uğrunda can vermiş bir “öncü”ydü. Ancak, Ali Şükrü ölmemişti, çünkü her ölümde bir hayat gizliydi. “Ruhu bizimle beraber”di. Mebusların fatiha okumaları için Meclis’e beş dakika ara verildi. İki mebus, cenazesini Trabzon’a götürmek için izin aldı. Bu sırada Osman’ın cesedi de, Meclis’in kapısına asılmış, halka gösteriliyordu.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-124-backlink" id="footnote-225-124">124</a> <span xml:lang="en-US">Olmaz, yapamam.</span></p>
        </div>
      </div>
    </div>
  </div>
</body>
</html>
