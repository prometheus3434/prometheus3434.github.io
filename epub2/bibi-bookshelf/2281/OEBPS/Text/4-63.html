<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-63.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-63.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-5-15"><span>ELLİ DOKUZUNCU BÖLÜM</span></p>

      <p class="paragraf"></p>

      <p class="arabaslik-orta-copy"><span>Ciddi Bir Hastalık</span></p>

      <p class="paragraf"></p>

      <p class="paragraf">Atatürk, İstanbul’da geçirdiği bütün yaz süresince rahat etmemişti. O bir türlü bağdaşamadığı kasvetli padişah sarayı ona bir hapishane gibi geliyor, içinde sıkıntıdan patlıyordu. Saraydan kaçmak için hep birtakım entrikalara başvuruyor, tepedeki halk kahvesinin yanı başında bir köşk yaptırıp orada oturmayı tasarlıyordu. Arada bir, kimseye belli etmeden kaçtığı da oluyordu. Bir akşam, okul kaçağı bir çocuk gibi, erken yatacağını söyleyerek sofradan kalkmış, nöbetçilerini atlatmış ve saraydan sıvışarak geceleyin ortadan kaybolmuştu. Uzun bir aramadan sonra Boğaz’da bir Rum balıkçı meyhanesinde bulundu. Kolunu, balıkçının omzuna atmış, Trabzonlu bir gemicinin çaldığı kemençeye ayak uydurarak dans ediyor, içiyordu.</p>

      <p class="paragraf">Yine böyle bir gece, askeri okul öğrencilerinden bir grup yanlarında duran bir taksinin içinde Atatürk’ü tek başına görünce şaşırdılar. Onlarla yolun kenarına oturup askerlik sorunlarından konuştu. Biraz sonra uzaktan otomobil ve motosiklet sesleri işitildi. Atatürk, “Yakalandık,” diye söylendi. “Peşimden geliyorlar.” Otomobiller gelince, içlerinden çıkan bir sürü kuşkulu memur, cumhurbaşkanını alıp götürdü.</p>

      <p class="paragraf">Atatürk, bu uzun yaz günleriyle gecelerinde, Boğaz’da, Marmara’da ve Adalar’ın çevresinde dolaşmaktan hoşlanırdı. Halk, küçük <span class="italik">Ertuğrul</span> yatını görmeye alışmıştı. Bir akşam, yatla Boğaz’ın son iskelesine kadar uzandı. Kaptana birdenbire, Boğaz’dan Karadeniz’e çıkıp Zonguldak’a gitme emrini verdi. Sonra kamarasına girip uykuya daldı. Yanındakiler, epey tasalanmışlardı. <span class="italik">Ertuğrul</span><span class="italik char-style-override-11">,</span> ince ve dar bir tekneydi, bir fırtına çıkacak olursa Karadeniz’in dalgalarına dayanabilecek hali yoktu. Neyse, sağ salim Zonguldak’a vardılar. Atatürk, o sabah, maden ocaklarını ve fabrikaları denetledi. Ancak, dönüşlerinde fırtına patlayınca, küçük yat, tehlikeli bir yalpaya düştü. Öyle ki, tayfalar bıçaklarıyla yedek yelkenleri kesmek zorunda kaldılar. Atatürk, onların korkularına bakıp gülüyordu. <span class="italik">Ertuğrul</span><span class="italik char-style-override-11">,</span> Boğaz’ın sakin sularını tutuncaya kadar bir çocuk gibi, gramofonda bir zeybek havası çalıp dans etmek istemişti.</p>

      <p class="paragraf">Atatürk, saraydan kurtulmak için günlerinin çoğunu, ya artık büyük bir kaplıca şehri haline gelmiş olan Yalova’da ya da Florya’da geçiriyordu. Plajın üstüne bir deniz köşkü yaptırarak canlandırmış olduğu Florya’da, halkın arasında kürek çekiyor, yüzme egzersizleri yapıyordu. Son zamanlarda evlat edindiği Ülkü adında küçük bir kız çocuğunu, sarayda olduğu gibi burada da yanından ayırmıyordu. Bu Tatar yüzlü, çekik gözlü, sevimli, afacan küçük kızı pek sever ve bir işin doğrusunu öğrenmek için, yanındakilerin hepsinden çok ona güvenebileceğini söylerdi.</p>

      <p class="paragraf">Bu arada Atatürk’ün çevresinde gizliden gizliye, tatsız bir anlaşmazlığın dedikoduları dolaşmaya başlamıştı. Bu dedikoduların konusu, İnönü’ydü. Atatürk’ün ahbapları, İsmet Paşa’yı, öteden beri sevmezlerdi. Mazbut bir aile babası olan İnönü’nün Çankaya ve Dolmabahçe’deki bu sefahat düşkünü kişilerle çok az ilgisi vardı. Bu adamlar sadece iki şey peşinde koşarlardı: para ve mevki. İnönü de, onların bu iki şeyi elde etmelerine engel oluyordu. Öyle bir şeyi zaten Atatürk de istemezdi. O da çevresindekileri iyi tanır ve hiç kimseyi, yüklendiği sorumluluğu başaramayacaksa, önemli bir yere atamazdı. Ağızlarını kapatmak için, kendilerini inşaat işlerinde serbest bırakır, sanayi girişimlerinde biraz çalıp çırpmalarına göz yumar ve ortada bir skandal tehlikesi belirmedikçe, varlıklarını hangi yoldan edindiklerini inceden inceye araştırmazdı. Ama, İsmet Paşa’nın çoğu kez, bu yolu bile tıkadığı olurdu. Böylece Atatürk’ün çevresinde sürekli bir kişisel entrika havası sürüp giderdi. Bunun da başlıca konusu, İnönü’ye oyun oynamaktı. Atatürk, bir çeşit “böl ve yönet” siyaseti uygular, rakipleri kâh birbirine karşı kışkırtır, kâh kendi önünde barışmaya zorlardı. Düşman olanları masasına çağırıp birbirleri için söylediklerini tekrarlattırmaktan hoşlanırdı. İsmet Paşa’nın dostlarına ve düşmanlarına karşı da bu şekilde davranıyordu. Bazen, yanındakilerden birini İsmet Paşa’nın önünde hükümeti eleştirmeye kışkırttığı olurdu. Bir kez de İnönü’nün arkasından, yumruğunu masaya vurarak, “Ben istersem bir adamı elime alır, yükseklere çıkarırım. Ama o bunu anlamaz da kendi değeriyle yükseldiğini sanırsa, o zaman da paçavra gibi silkip atarım,” demişti.</p>

      <p class="paragraf">Atatürk, şimdi çoğu zaman, bu çeşit bir ruh hali içinde bulunuyordu. Sağlığı bozuldukça, İnönü ile aralarındaki önemli yaradılış ayrılığından doğan çekişmeler de artmaktaydı. İkisi de birbirlerini, karşılıklı olarak iğneliyor ve ikisi de bundan alınıyordu. İsmet Paşa, Atatürk’ün kaprislerine, vekillerini eleştirmesine, kabineyi hesaba katmadan emirler vermesine içerliyordu. Gittikçe, Atatürk’ün birbirini tutmaz hallerini ve taşkınlıklarını çekemez olmuş, sabrı tükendiği zamanlarda bu derdini birkaç kişiye açıklamıştı. Onlar da bunu Atatürk’e yetiştiriyorlardı. Atatürk, yıllarca, İnönü’nün ince eleyip sık dokumasına, bilgiçlik taslamasına, karar vermedeki yavaşlığına göz yummuştu. Ama, İsmet Paşa’nın bu eksikleri, kendisine yönelttiği eleştirilerle birleşince, artık Atatürk’ün sinirine dokunmaya başlamıştı.</p>

      <p class="paragraf">İnönü’nün kısıtlayıcı ekonomik siyaseti, çok kişinin kendisine karşı cephe almasına yol açmıştı. Ama, Atatürk’le aralarındaki gerginlik en çok, dış siyaset konularından kaynaklanıyordu. İtalyan denizaltıları kendilerine İspanyol süsü vererek Akdeniz’de ticaret gemilerini batırmaya başlayınca, Türkiye de, Atatürk’ün talimatı üzerine, Nyon Konferansı’nda bu korsanlık olaylarına karşı kurulan uluslararası devriye kuvvetiyle işbirliği yaptı. İsmet İnönü, İtalyanlarla savaşa yol açabilecek böyle bir anlaşma yerine, her milletin kendi karasularını denetlemesini daha uygun buluyordu. Buna sinirlenen Atatürk, bundan sonra gitgide İnönü’yü çiğneyerek doğrudan doğruya Tevfik Rüştü ile iş görmeye başladı. İsmet Paşa’nın Hatay işinde de fazla ihtiyatlı davranmasına içerlemişti. Hükümet, Türkçenin resmi dil olarak kullanılması konusunda ısrar edilmemesini uygun görüyordu. Atatürk, İstanbul’dan İnönü’ye telefon ederek, bu öneriyi kesin bir şekilde reddetti.</p>

      <p class="paragraf">İkisi arasındaki gerginlik, bir akşam Çankaya’da son haddini buldu. Tuhaftır ki, olay önemsiz bir konudan, bir bira fabrikasını ilgilendiren ekonomik bir sorundan çıkmıştı. İnönü, sinirlerine hâkim olamayarak, “Bu ülke daha ne kadar bir sarhoş masasından idare edilecek?” diye parladı. Atatürk, sakin sakin, “Seni bu mevkiye getirenin de bir sarhoş olduğunu unutuyorsun galiba,” dedi. Konuşma, bundan sonra daha az tehlikeli konularda, ama sıkıcı bir şekilde devam etti. İnönü gittikten sonra, Atatürk kızgınlığını açığa vurdu ve onu Meclis’e şikâyet edeceğini söyledi. Kendisini bundan vazgeçirdiler. Ancak, başbakanı değiştirme sırası geldiği anlaşılıyordu. Atatürk, ertesi gün trenle resmi bir yurt gezisine çıkacaktı. İnönü’yü özel kompartımanına çağırdı; birkaç hafta resmi bir “sağlık izni” almasını önerdi; bu arada başbakanlığa başka birisi vekâlet edecekti.</p>

      <p class="paragraf">On dört yıl çalıştıktan sonra, böyle birdenbire bir kenara itilmek, son zamanlarda zaten birçok tatsız olayla karşılaşmış olan İsmet İnönü’ye çok dokundu. Yolculuk süresince Atatürk’e, kararından cayması için, pişmanlık tezkereleri yolladı. Ama, Atatürk, bunlara cevap vermedi. Aldığı karar kesindi.</p>

      <p class="paragraf">İsmet İnönü’nün yerine, son zamanlardaki gözdesi Celal Bayar’ı getirdi. Bayar, ekonomik alanda daha yumuşak bir devletçilik taraflısıydı. Başbakanlık görevine, eşitliğe daha uygun bir vergileme düzenini ve yeni bir beş yıllık planı öngören bir ekonomik programla başladı. Ne var ki, Bayar, İnönü gibi aklı işe eren bir “kurmay başkanı” olmaktan uzaktı. Atatürk az sonra, eski başbakanını aramaya başladı. İşleri Celal Bayar’ın eline öyle güvenle bırakamıyordu. Bayar’ın, başbakanlığa geçişinden birkaç hafta sonra yüzünün yorgun halini gören bir kadın dostuna, “Bizim yeni başbakan yüzünden geceleri rahat uyuyamıyorum ki!” diye yakındı. İnönü ile özel dostluğunu bozmadı. İsmet Paşa, arada sırada Çankaya’ya gelir, birlikte yemek yerlerdi.</p>

      <p class="paragraf">1937 kışında, Atatürk’ün ciddi şekilde hasta olduğu anlaşıldı. Ufukta beliren savaşla uğraşan kafası, hâlâ zaman zaman derin bir sezgi gücü gösteriyordu. General Gamelin için, “Bu çeşit adamlar işbaşında bulunduğu sürece Fransa yıkılmaya mahkûmdur,” diye umutsuzluğunu belirtmişti. Maginot Hattı’nı, Nasrettin Hoca’nın türbesine benzetiyordu. Bir ön duvarı, kapısında da koca bir kilidi vardı ama, her yanı açıktı. Canı isteyen arkasından dolaşabiliyordu. Ekim sonunda, Cumhuriyet’in yıldönümü dolayısıyla her yıl olduğu gibi düzenlenen toplantıda birkaç saat yanında oturan Sir Percy Loraine yine şöyle yazıyordu: “Bu, Atatürk’ün zekâsını bir noktada toplamak konusunda akla hayret veren yeteneğini görmek için bulunmaz bir fırsattı. Çevresine yeni gelen birine ya söyleyeceği ya da ondan öğreneceği bir şey vardı. Her sözü belirli bir amaca yönelikti; insan bunun altındaki sarsılmaz maksadı ve yorulmaz araştırma isteğini görebilirdi. Buna, isterseniz araştırma diyebilirsiniz, ama soruşturma değil.”</p>

      <p class="paragraf">Bununla birlikte, son bir iki yılda Atatürk’te gerek vücut, gerek kafa bakımından yorgunluk belirtileri görülmüştü. Başı ağrıyor, eskiden olduğundan daha çok üşüyordu. Dışarıdan bakılınca da yaşlandığı belli oluyordu; cildi soluklaşmış yüzünün çizgileri daha derinleşmiş, saçları dökülmüştü. Göbek salıvermişti. Hareketleri de savruklaşmıştı. Enerjisi azalmaya başlıyor, uyku ilaçları alarak öğleden sonraya kadar uyuyordu. Uykudan yine yorgun kalkıyor, eskisinden daha erken içmeye oturuyor, ama yemeğin sonunda canlılığı yine tükenmiş oluyordu. Az yürüyordu. Dolmabahçe Sarayı’na bir asansör koydurmuştu. Her zaman, oturmak için bir bahane arıyor, bazen bağdaş kurup yere çömeliyordu. İki kez grip olmuş, zatürreeden çekinmeye başlamıştı. Bir gün doktoru, kendisine daha iyi bakmasını ve daha az içmesini öğüt verdi.</p>

      <p class="paragraf">1938 başlarında Ankara’dan Yalova’ya gitti. Orada kaplıca doktoru, kendisini muayene etti.<span class="dipnot char-style-override-12" xml:lang="tr-TR"><a class="footnote-link" href="#footnote-225-165" id="footnote-225-165-backlink">165</a></span> Bacaklarında kaşıntılardan yakınıyor, banyoların iyi geleceğini umuyordu. Doktor, kendisine karaciğerinin büyümüş ve sertleşmiş olduğunu, kaşıntının da yediği yemekten ve en çok da içkiden ileri geldiğini söyledi. Arkadan özel doktoru da aynı teşhisi koydu. Bunun çaresi dinlenmek, yiyeceğine dikkat etmek ve içkiyi azaltmaktı. Hele, anason kokulu rakı, özellikle zararlıydı. Bir süre için daha az içti. On gün sonra, kaşıntılar dinmişti. Atatürk, daha önce kararlaştırdığı gibi, Bursa’ya gitti.</p>

      <p class="paragraf">Ali Fuat (Cebesoy) da onunla birlikte geldi. Atatürk’ün kendileriyle çatıştığı arkadaşlar içinde, ötekilerden daha yumuşak tabiatlı olduğu için, yuvaya dönen yalnızca oydu. Atatürk, Refet Paşa’yla da barışmış, ama eski ahbaplıkları bir daha canlanamamıştı. Rauf Bey, sürgünden döndükten sonra, Halk Partisi ileri gelenleri, Atatürk’le barışmasını önlemişlerdi. Kâzım Karabekir, çağrısı üzerine, Türk Tarih Kurumu’nun İstanbul’da yaptığı bir toplantıya gelmiş ama, aksi bir rastlantı yüzünden birbirleriyle buluşamamışlardı. Böylece, Atatürk’ün gençlik arkadaşlarından, şimdi yanında yalnızca Ali Fuat Paşa kalmıştı.</p>

      <p class="paragraf">Atatürk, Bursa’da yurt gençliğine uyarıcı bir söylev verdi. Bu söylev, ilerideki genç kuşaklar için, kutsal bir parça değeri kazanacaktı. Gerçekten de Atatürk, gençliği, geleceğin bekçiliğine atıyordu.</p>

      <p class="arayazi"></p>

      <p class="arayazi">“Türk genci, inkılapların ve rejimin sahibi ve bekçisidir. Bunların lüzumuna, doğruluğuna herkesten çok inanmıştır: Rejimi ve inkılapları benimsemiştir. Bunları zayıf düşürecek en küçük ya da en büyük bir kıpırtı ve bir hareket duydu mu; bu memleketin polisi vardır, jandarması vardır, adliyesi vardır, ordusu vardır demeyecektir. Hemen müdahale edecek, elle, taşla, topla ve silahla, nesi varsa onunla kendi eserini koruyacaktır. Polis gelecektir, asıl suçluları bırakıp suçlu diye onu yakalayacaktır. Yine, ‘Polis henüz İnkılap ve Cumhuriyet’in polisi değildir,’ diye düşünecek, fakat asla yalvarmayacaktır. Mahkeme onu mahkûm edecektir. Yine düşünecek, ‘Demek adliyeyi de ıslah etmek, rejime göre düzenlemek lazım,’ diyecek. Onu hapse atacaklar, kanun yolundan itirazları yapmakla beraber... Meclis’e telgraflar yağdırıp haklı ve suçsuz olduğu için tahliyesine çalışmasını, kayırılmasını istemeyecek... Diyecek ki: ‘Ben iman ve kanaatimin icabını yaptım, müdahale ve hareketimde haklıyım. Eğer buraya haksız olarak gelmişsem, bu haksızlığı meydana getiren sebep ve amilleri düzeltmek de benim vazifemdir.’ İşte benim anladığım Türk genci ve Türk gençliği.”<span class="dipnot char-style-override-12" xml:lang="tr-TR"><a class="footnote-link" href="#footnote-225-166" id="footnote-225-166-backlink">166</a></span></p>

      <p class="paragraf"></p>

      <p class="paragraf">Bu uyarı okunması altı gün süren <span class="italik">Nutuk</span>’undaki peygamberce sonucu yansıtıyordu. Atatürk’ün, orada ileri sürdüğü ihtimal şuydu:</p>

      <p class="paragraf"></p>

      <p class="arayazi para-style-override-14">“Memleketin içinde iktidara sahip olanlar gaflet ve dalalet ve hatta hıyanet içinde bulunabilir. Hatta bu iktidar sahipleri menfaatlerini, müstevlilerin siyasi emelleriyle tevhit edebilirler. Millet fakru zaruret içinde harap ve bitap düşmüş olabilir.</p>

      <p class="arayazi para-style-override-16"><span class="italik">Ey Türk istikbalinin evladı! İşte; bu ahval ve şerait içinde dahi, vazifen, Türk istiklal ve cumhuriyetini kurtarmaktır! Muhtaç olduğun kudret, damarlarındaki asil kanda, mevcuttur!”</span><span class="dipnot char-style-override-12" xml:lang="tr-TR"><a class="footnote-link" href="#footnote-225-167" id="footnote-225-167-backlink">167</a></span></p>

      <p class="paragraf"></p>

      <p class="paragraf">Atatürk, Bursa ziyaretinden dönüşte, vapurla Mudanya’dan ayrılırken, yemekte birden fenalaştı. Yüzü sarardı, sancısı tuttu. Ali Fuat Paşa, kendisini yatmaya zorladı. Atatürk, toplantının, Ali Fuat Paşa’nın ev sahipliği altında devam etmesi şartıyla gidip yattı. Ama kimsede eğlenecek hal kalmamıştı. Gece yarısından az sonra, Cebesoy’u kamarasına çağırdı. Doktor, kendisine ilaç vermiş, sancısı azalmıştı. Atatürk, artık uyuyabileceğini umuyordu. Ama, ona hastalığı uzun sürecek gibi gelmişti. “Yatakta kalacak olursam, canım çok sıkılacak. Yanımda ancak senin gibi arkadaşlar olursa, bu sıkıntıya dayanabilirim,” dedi.</p>

      <p class="paragraf">Gemi, sabahleyin Dolmabahçe’ye geldiği vakit, Atatürk daha iyi görünüyordu. O akşam, Kılıç Ali ile beraber Park Otel’e yemeğe gittiler. Pencerenin yanında bir masada, sabahın saat dördüne kadar oturdular; üşümeye başlayınca kalktılar. Ertesi gün Atatürk’ün ateşi çıktı, zatürreeye yakalanmıştı. Bir haftadan fazla bir süre yatakta kaldı. Daha büsbütün iyi olmadan Ankara’ya gitmek için ısrar etti. Yüzünü gören dostları halinden korkmuşlardı. Çok bitkin görünüyordu. Ayakta zor duruyordu. Bacakları ve karnındaki kızartılardan yakınıyordu. Yunan ve Yugoslav başbakanları şerefine verilen bir yemeğe geç geldi. Burnu kanamış, zor durdurulabilmişti. Bu burun kanaması, akciğerdeki bozukluktan ileri geliyorsa, tehlikeli bir belirti demekti.</p>

      <p class="paragraf">Kendisini muayene eden Türk doktorları, bir de bir yabancı doktorun görmesini istediler. Atatürk, bir yabancı uzman getirilmesine karşıydı. Hatay işinde yeni bir pürüz çıkmıştı. Hastalığının dışarıda duyulması, işin çözümüne engel olabilirdi. Ama en sonunda Celal Bayar, Dr. Fissinger’i getirmek için kendisini ikna etti. Fransız uzman, Ankara’ya gelip Atatürk’ü görünce derhal siroz teşhisi koydu. Türk halk dilinde, bu hastalığa tutulanlara “canavar yutmuş” derler. Arkadaşları Atatürk’ü yiyip bitiren şeyin bu canavar olduğunu şimdi anlıyorlardı.</p>

      <p class="paragraf">Atatürk, doktorlarının sözünü dinlese belki iyi olabilecekti. Fissinger, oldukça iyimser görünüyordu. Atatürk’e, “Sizi iyi ederim,” dedi. “Ama ilkönce siz kendi kendinizi iyi edeceksiniz. Siz, büyük savaşlar kazanan büyük bir komutan olabilirsiniz, ama şimdi sizin komutanınız benim. Siz de bana yardım etmek zorundasınız.” Bu benzetme, Atatürk’ün hoşuna gitmişti. Ne istenirse yapmaya söz verdi. O zamana kadar doktorların sözünü dinlememiş, kan tahlili yaptırmak istememiş, her gün içtiği sigara sayısı konusunda onları aldatmıştı. (Elli sigara içiyorum dese, 10’a indireceklerdi. Onun için iki yüz diyordu.) Ama şimdi, durumunun ağırlığını anladıktan sonra, uzlaşmaya razı olmuştu. Üç ay yataktan çıkmayacak, günde yalnız bir saat kalkacaktı. Bundan sonra bir yıl gayet sakin yaşayacak, özel bir perhiz uygulayacak ve hiç içki içmeyecekti. Atatürk, “Yalnız üç ay içinse dayanırım,” dedi.</p>

      <p class="paragraf">İngiltere’den özel bir şezlong getirildi. Atatürk, bu şezlongda uzanabiliyor, yazıp okuyor, devlet yazılarıyla uğraşabiliyordu. Ama böyle sırtüstü yatmaktan sıkılıyor, ikide bir doğrularak bağdaş kuruyordu. Oysa, bu durum, karaciğerdeki kan dolaşımı için hiç iyi değildi. Çoğu akşamlar, çevresinde birkaç arkadaşıyla birlikte, koltuğunda yemek yiyor ve erkenden yatıyordu. Böylece bir ay kadar bir bakımdan sonra biraz kendine gelir, canlanır gibi oldu. İştahı açılmaya başlıyor; enerjisi, düşünme gücü yerine geliyordu. Bu sefer, kuvvetine fazla güvenip yine bir şeyler yapmak için çırpınmaya başlamıştı.</p>

      <p class="paragraf">Çünkü, kafası rahat nedir bilmezdi. Nasıl ki, gençliğinde başta askerlik, sonra da siyaset sorunlarıyla uğraşarak geceleri uyku uyumaz idiyse, şimdi de 1938 ilkbaharında savaş eşiğinde olan dünyanın sorunlarıyla uğraşıyor; bu savaş patlamadan kendi eserini bitirmek isteğiyle yanıyordu. Çünkü, Hatay’ın anavatana katılması işi henüz kesin olarak tamamlanmamıştı.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-165-backlink" id="footnote-225-165">165</a> <span xml:lang="en-US">Dr. Nihat Reşat Belger. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-166-backlink" id="footnote-225-166">166</a> <span xml:lang="en-US">Bu söylevin gerçeğe uygunluğu, sonradan tartışma konusu olmuş; sonunda Türk Tarih Kurumu, 24 Ekim 1966 günü aldığı kararla yukarıdaki sözlerin Atatürk’e ait olduğunu onaylamıştır. Yalnız, Kurum, söylevin tarihini Şubat 1933 olarak göstermektedir. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-167-backlink" id="footnote-225-167">167</a> <span xml:lang="en-US">Her iki hitabenin de sözleri, 1960’ta, başında Celal Bayar’la Menderes’in bulundukları Demokrat Parti hükümetini devirmek ve yerine, geçici bir askeri rejim getirmek konusunda büyük rol oynamış olan ülke gençliğine ilham kaynağı olmuştur.</span></p>
        </div>
      </div>
    </div>
  </div>
</body>
</html>
