<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-32.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-32.html" xml:lang="en-GB">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-4-10"><span>YİRMİ DOKUZUNCU BÖLÜM</span></p>

      <p class="arabaslik-orta-copy"><span>Yunan İstilası</span></p>

      <p class="paragraf"></p>

      <p class="paragraf">Sevr Antlaşması, Versailles Antlaşması’nın imzasından sonra ardı arkası kesilmemiş eğlenceler içinde geçen İtilaf Devletleri arasındaki konferanslar “turne”sinin erken doğmuş bir çocuğuydu. Türklerle yapılacak barış antlaşmasının son şekli, San Remo’daki Yüksek Konsey toplantısında kabul edildi. Konferansın toplandığı gösterişli villa, Hindu dinine göre ruhların, yüzlerce yıl süren keyifli bir tembellik içinde, yeniden madde haline gelmeyi bekledikleri cennetin adını taşıyordu.<span class="dipnot char-style-override-12" xml:lang="tr-TR"><a class="footnote-link" href="#footnote-225-76" id="footnote-225-76-backlink">76</a></span> Lloyd George, buna bakarak, “Burada üçümüz de cennetteyiz. Bakalım şeytan hangimiz olacak?” demişti.<span class="dipnot char-style-override-12" xml:lang="tr-TR"><a class="footnote-link" href="#footnote-225-77" id="footnote-225-77-backlink">77</a></span></p>

      <p class="paragraf">Yunanlıları sevmeyen, Türkleri de fazla küçümsemek eğiliminde olmayan Fransızlarla İtalyanlar, bu konuda onunla aynı düşüncede değillerdi. Yunanlıların Anadolu’ya saldırmasına sonuna kadar karşı koymuş olan Lord Curzon da öyle. Curzon, San Remo’dan önce, kabine üyelerine Amiral de Robeck’in bir telgrafını göndermişti. Amiralin danışmanları, İzmir’in işgalini ve bu işgalin sürüp gitmesini “gelecek uzun yıllar için bir çeşit kanser, Küçük Asya’da kuşaklar boyunca kan dökülmesine yol açacak bir çıban başı” gibi görüyorlardı. Amiral soruyordu: “Acaba İngiliz milleti, Osmanlı İmparatorluğu’nun Yunanlılar yararına parçalanmasının, kalan Türkleri Bolşeviklerin kucağına atacağını aklına getiriyor mu?”</p>

      <p class="paragraf">Bütün bu görüşler ortaya boş yere atılıyordu. Konferansın sonunda Lloyd George, Dışişleri Bakanlığı’nda genç bir memur olan Vansittart’a, “Ne istedikse aldık,” dedi. Vansittart, “Evet efendim, aldınız!” diye cevap verdi. Başbakan bu cevaptaki inceliği herhalde pek kavrayamamıştı.<span class="dipnot char-style-override-12" xml:lang="tr-TR"><a class="footnote-link" href="#footnote-225-78" id="footnote-225-78-backlink">78</a></span> Bütün isteyip de aldığı şey, Keynes’in “Kartaca örneği” diye nitelediği bir barış antlaşmasıydı. Bu da, Mustafa Kemal’in öteden beri söylediği gibi, Osmanlı İmparatorluğu’nun yıkılıp bir sürü küçük devlete ve yabancı nüfuz bölgelerine bölünmesi sonucuna yarıyordu. Türkiye diye bırakılacak şey, Anadolu’nun ortasında, denize çıkış noktalarının çoğu yabancılar tarafından tutulmuş, egemenliği sadece sözde kalmış bir toprak parçasından ibaretti.</p>

      <p class="paragraf">Arabistan’daki toprakları Türkiye’nin elinden alınıyordu. Aslında Türkler buna önceden razı olmuşlardı. Ama ayrıca, Trakya’nın tamamı da Türklerin o kadar nefret ettiği ve aşağı gördüğü Yunanlılara veriliyordu. İstanbul, çevresinde birkaç kilometrelik bir Avrupa toprağı ile kuşatılmış bir yer gibi kalacaktı. İzmir ve iç kesimi de elden gidiyordu. Yunanlılar Ege Denizi’ndeki sekiz Türk adasını alıyorlar, Onikiadalar da İtalyanlara veriliyordu. Doğuda bağımsız bir Ermenistan ve özerk bir Kürdistan yaratılacaktı. Üç Büyük Devlet arasında, asıl gizli anlaşmaya ek olarak, Anadolu’nun geri kalanından büyük bir kesiminin de Fransız ve İtalyan bölgeleri durumuna getirilmesi öngörülmüştü.</p>

      <p class="paragraf">Daha yakınlarda, Boğazlar, milletlerarası denetim altına alınıyordu. Türk maliyesini baştan başa İtilaf Devletleri yönetecek; o iğrenç kapitülasyonlar olduğu gibi kalacak, hatta daha genişletilecekti. Türk ordusu işgal kuvvetlerinin denetimi altında sembolik bir kuvvete indiriliyor; sayıları sınırlandırılan jandarma birlikleri de yabancı subaylar komutasına veriliyordu. Türk delegasyonuna cevap vermek için bir ay vakit bırakılmış olmasına rağmen, bunların “dikta” niteliğindeki bir barış antlaşması koşulları olduğu besbelliydi.</p>

      <p class="paragraf">Venizelos, bu koşulları Atina’da kendi başına açıklayıverdi. Bu erken açıklamanın, hazırlıksız bulunan Türk kamuoyu üzerinde yaptığı tepki, Mustafa Kemal’in işine yaramıştı. İstanbul basını gerçekten de Türkiye’nin haritadan silinmesi anlamına gelen bu anlaşmaya karşı, oybirliği ile başkaldırdı. Milletin büyük çoğunluğu, en sonunda gerçeği görmeye ve Mustafa Kemal’in bir yıl öncesinden herkese aşılamaya çalıştığı milli düşünceyi anlamaya başlamıştı. Anadolu’ya geçiş şimdiye kadar damla damla akan bir suya benzerken, artık ağır ve sürekli bir akış haline gelmişti.</p>

      <p class="paragraf">Mustafa Kemal bu durumdan yararlandı ve Bolu isyanının bastırılmış olduğu şu sırada, Hilafet Ordusu üzerine bir kuvvet yolladı. Bu kuvvetler, hilafetçileri İzmit’ten söküp atarak İstanbul önünde bir İngiliz taburunun tuttuğu son ileri karakola kadar ilerlediler. Bu kritik bir andı. İngiliz ordusu cephane depolarını ateşe vererek çekilme hazırlığına girişti. Ne var ki, Türkler Marmara’dan açılan deniz topçu ateşi altında sarsıldılar ve dağların arkasına çekildiler. Yine de Mustafa Kemal, İtilaf Devletleri’ne bir kez daha meydan okumuştu. Churchill’in görüşü şöyleydi: “Bir kez daha, bu sefer zayıf bir kuvvetle, düşmanla karşılaşmıştık.”</p>

      <p class="paragraf">İngilizler, hemen İstanbul’un boşaltılması için hazırlığa giriştiler. General Milne, takviye istedi. Elinde ciddi bir milliyetçi saldırısına karşı İzmit Yarımadası’nı ve İstanbul’u korumaya yetecek kadar kuvvet yoktu. Şimdi Venizelos’a gün doğmuştu. Lloyd George kendisini bir kabine toplantısına çağırdı. Venizelos da, Churchill’in deyimiyle, “Hızır gibi” yetişti. İzmir’deki beş tümeninden ikisi, kuzeye yürüyerek İzmit Yarımadası’nı tehdit eden Türklerin üzerine saldıracak ve onları püskürteceklerdi. Doğu Trakya’dan da ayrıca bir Yunan tümeni gönderebilirdi.</p>

      <p class="paragraf">Hintli bilgiçler,<span class="dipnot char-style-override-12" xml:lang="tr-TR"><a class="footnote-link" href="#footnote-225-79" id="footnote-225-79-backlink">79</a></span> bu sefer özel olarak Lympne’de Sir Philips Sassoon’un zarif yapılı <span class="italik char-style-override-11">İtalianete</span> adlı villasında milletlerarası bir toplantı yaptılar. Venizelos, önerisini sakin, iyimser ve inandırıcı bir biçimde yineledi. Mareşal Foch, General Weygand’ın da desteğiyle, askeri nedenlerden dolayı, bu teklife şiddetle karşı duruyordu. Ona göre Türkler, başlarda savaş alanında yenilseler bile, çeteleri temizlemek ve bütün Batı Anadolu’yu baskı altında tutarak denizle bağlantıyı korumak zorunluluğu ortaya çıkacaktı. Yarısı İzmir’i savunmaya ayrılmış olan Yunan kuvvetleri, bu genişlikteki bir harekât için yetersizdi. İngiliz Genelkurmayı da Fransızların düşüncesindeydi.</p>

      <p class="paragraf">Ancak, bir yandan Yunanlıların Akdeniz’in gelecekteki büyük devleti olduğunu düşünen Lloyd George, öte yandan uzmanların bu görüşlerinin Yunan düşmanı önyargılardan ileri geldiğine inanan Venizelos, bu maceraya atılmak isteğindeydiler. Harold Nicolson’un dediği gibi, “Atinalılara yaraşır rahatlığının ışığı karşısında müttefik devlet adamları Venizelos’un iyimserliğine kapıldılar.” Böylece hepsi Manş’ı geçerek Boulogne’daki şirin <span class="italik char-style-override-11">Belle</span> <span class="italik char-style-override-11">adlı</span> villada daha resmi bir toplantı yaptılar. Yüksek Konsey, <span class="italik">Pré Catalan</span>’daki çay ziyafetleri ve <span class="italik">Casino</span>’daki gece eğlenceleri arasında, Yunanlıların İzmir’den ileri geçmelerine izin verdi. Yunan saldırısı 22 Haziran’da başladı ve Paris’te Türklerle Yunanlılar arasında sınır çizgisi olarak belirtilmiş olan Milne hattını dört noktadan geçti. Bu da mütarekenin bir kez daha çiğnenmesi demekti. Mustafa Kemal, bunu, Almanların Belçika’yı istilalarına benzetmişti.</p>

      <p class="paragraf">Sayıca üstün ve donanımları da modern olan Yunanlılar, kısa bir savaşla Ali Fuat Paşa’nın dağınık ve kötü donanımlı kuvvetlerini parçalamayı umuyorlardı. Mustafa Kemal’in dediği gibi, “Bu harekât sırasında, Türk fırkaları iskelet halinde ve mühimmatsız oldukları gibi, takviyelerine de henüz imkân yoktu.” Yunanlılar güçlü bir direnişle karşılaşmadılar. Kemal onlara böyle bir şans vermeyecek kadar kurnaz bir tabiyeciydi. Churchill saldırıyı şöyle anlatır: “Yunan askeri kolları uzayıp giden yollar üzerinde ilerleyerek bir sürü tehlikeli boğazdan harekete geçtiler. Onlar yaklaştıkça, güçlü ve ustaca bir şekilde yönetilen Türkler sanki Anadolu’nun köşe bucağında kayıplara karışıyorlardı.” Çünkü burada Anadolu’nun doğal sınırı olan yayla, iki nehir vadisinin başlangıcında, dik kayalıkların üzerinde, sıradağlardan kurulu bir duvar halinde yükseliyordu. Burası denize dört yüz kilometre uzaklıktaydı.</p>

      <p class="paragraf">Türkler düzen içinde Bursa’ya çekildiler. Keşiş Dağı’nın eteklerindeki bu kutsal şehri savunmak için eli silah tutan herkes askere çağrıldı. Ama şehir kurtarılamadı. Bursa’nın alınması, Yunan kuvvetlerinin, İzmit’i tekrar ele geçirmek için Marmara kıyısını izleyerek ilerleyen başka bir kolla birleşmesini sağlamıştı. Türk birliklerinin büyük çoğunluğu, arkasında bir sürü göçmenle, Eskişehir’e kadar çekildi. Mustafa Kemal, burada hemen kuvvetlerini toplayıp düzenlemeye başladı. Çünkü arkadan Afyonkarahisar’ın yüzde yüz saldırıya uğrayacağını biliyordu. Bu sırada başka bir Yunan kuvveti Doğu Trakya’ya girmiş ve Edirne’yi ele geçirmişti. Churchill, “Yunan gücünün bu büyük ve umulmadık başarısı, müttefik devlet adamları tarafından alkışla karşılandı,” der. “İtilaf kuvvetleri generalleri gözlerine inanamıyorlardı; Lloyd George çok sevinçliydi. Bir kez daha o haklı, askerler haksız çıkmışa benziyordu. Bu sefer Spa’da toplanan konferansta, “Yenildiler,” diye övündü. “Askerlerini toplayıp Mekke’ye doğru kaçıyorlar.”</p>

      <p class="paragraf">Lord Curzon sinirlenerek, “Ankara’ya,” diye düzeltti.</p>

      <p class="paragraf">Lloyd George, “Lord Curzon, benim önemsiz yanlışlarıma bile dikkat edecek kadar naziktir,” diye devam etti. “Ancak...”</p>

      <p class="paragraf">İşte Damat Ferit ve (yine Churchill’in deyimiyle) bu iş için kurmuş olduğu “kuklalar hükümeti” Sevr Antlaşması’nı bu hava içinde imzaladı. “Daha doğmadan ölen bir belge... En sonunda Türkiye ile barış yapılmıştı ve bunu imzalamak için Türkiye ile savaşa girilmişti! Ancak bu kez, büyük devletler savaşı yürütmek için kendilerine bir vekil tutmuşlardı. Büyük milletler hesabına girişilen bu gibi savaşlar çoğunlukla vekilleri için tehlikeli sonuçlar verir.”</p>

      <p class="paragraf">Şu sırada tehlikede gözüken milliyetçilerdi. Milli Meclis, tarih ve din bakımından Türk ruhunun simgesi olan Bursa’nın Yunan işgali altına girdiğini görünce donup kalmıştı. Burası nasıl olur da böyle kolayca düşmana kaptırılırdı?</p>

      <p class="paragraf">Mustafa Kemal, geçen iki ay içinde, bu karışık topluluğa biraz çekidüzen vermek için çok zaman ve çaba harcamıştı. Bu konuda, “Anadolu’yu düzene sokmadan önce, halkını elime almam gerekiyordu,” demiştir. İlkönce bu halkın seçtiği temsilcilerin inatçı ve kavgacı kafasını yenmek zorundaydı. Meclis, bütün yeni doğmuş toplum kuruluşları gibi kendi önemini kendi gözünde pek büyütüyor ve her şeyi mesele yapıyordu. Mustafa Kemal, yalnız bir azınlığın desteğine güvenebiliyordu: Yakın arkadaşları, birkaç aydın, bir de subaylarla sivil memurların önemli bir bölümü. Ama çoğunluk ona hâlâ eleştirici gözlerle bakıyor; ya bir gafını ya da kişisel kudretini artırmak yolunda bir hareketini pusuya yatmış gibi bekliyordu. Bunların çoğu, bölgesel iktidardan daha geniş bir iktidarı ilk olarak tadan ve bunu olanca genişliğiyle kullanmaya heveslenen Anadolu eşrafıydı. Bir de geri kafalı din adamları grubu vardı ki, isterlerse oy dengesini ya bu ya da şu taraf yararına bozabilecek durumdaydılar.</p>

      <p class="paragraf">Bu yüzden, Mustafa Kemal her gün Meclis’e gidiyordu. Biraz uzak duruşu, hafif alaycılığı, genç görünüşü, kendine yakışan jaketatay ve kalpağı ile, hızlı adımlarla Meclis binasına doğru yürür, yerine oturup notlar alır, sonra söz istediğini bildirmek için kalemiyle sırasının üzerine vururdu. Keskin bakışlı gözlerini üzerlerine diker, açık ve seçik konuşmasıyla onları şaşırtırdı. Ona karşı aşırı bir saygı göstermeyi doğru bulmayan mebuslar, Müslümanlığın cevaz verdiği resmiyetten uzak bir tutum içinde, boyuna sözünü keser, bir şeyler sorarlardı. Mustafa Kemal, kendine tamamen hâkim, birkaç kısa sözle cevap verir, mırıldananları susturur; aynı zamanda da hem inandırıcı hem emredici olan o berrak, çınlayan sesiyle düşüncelerini, görüşlerini, isteklerini ileri sürmeye devam ederdi. En sonunda büyü kendini gösterir, mebuslar onu alkışlamaya başlarlar; oylama lehine sonuçlanırdı.</p>

      <p class="paragraf">Ancak bu kez, topluca tartışmaya ve demokratik kurallara alışık olmadıkları için, disiplin dışı davrandıkları da olurdu. Her mebus, sırf kendi hırs ve isteğine kapılarak arkadaşlarını iter, kürsüye fırlar, dinleyenlerin üzerine kucak dolusu konu dışı laflar yağdırırdı. Salonda, uğultunun arkası kesilmez ve toplantı başkanı elinde çıngırakla boş yere bunları susturmaya uğraşırdı. Çok kez kavga çıkar ve mebusların birbirlerine girip yüz göz dağıtmaları, silaha sarılmaları, ancak daha sözü geçen üyelerin araya girmesiyle önlenebilirdi. Daha önemli durumlarda ise, sükûnet, en sonunda Mustafa Kemal’in kendi adamlarının, her yana korkunç bakışlar atarak, ellerini tabanca kılıflarına götürmeleriyle sağlanabilirdi. Yıllardan sonra Meclis daha derli toplu bir hal almıştı. Ankara’yı gezmeye gelen bir Amerikalı senatör, Meclis’i çalışır halde göremediği için üzüntüsünü bildirince Mustafa Kemal, yanındaki rehbere döndü ve, “Bizim hayvanat bahçesini niye göstermediniz?” dedi.</p>

      <p class="paragraf">Mustafa Kemal, şimdi cepheden dönmüş ve bir Meclis bunalımı ile karşılaşmıştı. Mebuslar, Bursa felaketi yüzünden kürsüyü siyah örtülerle kaplamışlar ve nihai zafere kadar böylece bırakmaya ant içmişlerdi. Hepsi bol bol yakınıp duruyorlardı. Yeşil Cami’nin minarelerinden ezan sesi duyulmuyordu artık. Mübarek Bursa, “en hunhar düşmanlarımızın” eline düşmüştü. Bu arada padişahın hükümetiyle şeyhülislama da beddua etmekten geri kalmıyorlardı: “Dinimizi Yunan süngüleriyle mi koruyacaklar?”</p>

      <p class="paragraf">Mebuslardan biri söz alarak ayağa kalktı; ama hıçkırıklarını tutamayarak tekrar oturmak zorunda kaldı. Bir başkası söz alarak ağlanacak zaman olmadığını söyledi: “Efendiler, rica ederim, mendillerinizi cebinize sokun. Ağlamayın, ağlamak ancak kadınlara yakışır. Siz erkekseniz bu facianın karşısında aslanlar gibi kükremeniz gerekir. Müslümanlığın yüceliğine yakışır biçimde davranın.” Hilafeti kurtarmak için, gösterişli nutuklar çekmek yetmezdi. “El ele verip gece gündüz çalışmalıyız. Züppeliği, sarhoşluğu, çapkınlığı bir yana bırakalım artık!” Bunun arkasından, savunma önlemlerini tartışmak için Meclis gizli bir toplantıya çağrıldı.</p>

      <p class="paragraf">Bu oturumda mebuslar, bir yandan Bursa’nın kaybından sorumlu olan komutanların Harp Divanı’na verilmesini, bir yandan da her ne pahasına olursa olsun, şehri düşmandan geri almak için hemen harekete geçilmesini istediler. Genelkurmay başkanı bir rapor hazırlamaya söz vererek birkaç haftalık bir vakit kazandı. Mustafa Kemal, öfkelerinin yatışmasını bekledi, sonra siyah örtülü kürsüye çıktı. Sabırla ve kavrayabilecekleri bir açıklıkla mebuslara durumu anlatmaya başladı. Çünkü mebuslar, gerçek duruma olduğu kadar askerlik sorunlarına da yabancıydılar. Eldeki bütün kuvvetlerin Bursa’yı geri almak için bir araya toplanmasını istiyorlardı. Mustafa Kemal, böyle bir hareketin gerçekten yapılabileceğini kabul etti. Ancak, ne sonuç vereceği pek kestirilemezdi. Şehri herhangi bir süre elde tutmak güç olurdu. Deniz üstünlüğü olan düşman, Mudanya’ya asker çıkarabilir ve şehri kuşatırdı. Türklerin geri çekilme yollarını kesebilir, üstelik güneyden ilerleyerek, hayati önemi olan Eskişehir-Afyon demiryoluna saldırabilir; Türkler de ellerinde kuvvet olmadığı için burayı savunamazlardı. Asıl önemli olan şey, Bursa’nın geri alınması değil, bütün Anadolu’nun savunulmasıydı. Bunun için de gerçekçi bir kafayla düşünmek, heyecanları yatıştırmak, tedbirli davranmak ve düşmanın bundan sonraki saldırısı nereden gelirse gelsin, karşılayabilmek için hazırlanarak olayların gelişmesini beklemek gerekirdi.</p>

      <p class="paragraf">Mustafa Kemal sözü ülkenin içinde bulunduğu karışıklığa getirdi. Bunlarla uğraşmak için Bursa’dan dört önemli birlik çekilmiş, bu da şüphesiz Yunanlıların ilerleyişini kolaylaştırmıştı. Her şeyden önce milli birliği sağlamak gerekiyordu. Demek ki şu anda ülke içindeki isyanları bastırmak, Yunan saldırısına karşı koymaktan daha önemliydi. Mebuslara Türk ordusunun güçsüzlüğünü anlatmaya çalıştı ki bu da iki aydan beri iktidarda bulunan bir hükümetin değil, İstanbul’daki padişah hükümetinin suçuydu.</p>

      <p class="paragraf"></p>

      <p class="arayazi">“Filan noktada, filan derede, filan köydeki kuvvetimiz, ya da oradaki subay veya komutanımız, düşmanın geçmesine izin vermeseydi, bu felaket başımıza gelmezdi diye feryat etmenin anlamı yoktur. Tarihte yarılmamış veya yarılmayan cephe yoktur... Cepheler delinebilir, buna karşı tedbir, delinen kısmı derhal kapatmaktan ibarettir. Bu ise, cephe üzerindeki kuvvetlerden başka, geride, yedekte, kuvvetli kademeler bulundurmakla olur. Yunan ordusu karşısındaki milli cephemiz bu durumda ve bu kuvvetle miydi? Bütün Batı Anadolu vilayetlerimiz, Ankara ve dolayları da dahil olduğu halde, daha doğrusu bütün ülkede, kuvvet denilebilecek bir topluluk bırakıldı mıydı?”</p>

      <p class="paragraf"></p>

      <p class="paragraf">Bu sorunun cevabı “hayır”dı. Mustafa Kemal, “Gerçekler, ne kadar acı olursa olsun, daima göz önünde tutulmalıdır,” düşüncesini mebusların inatçı kafalarına iyice yerleştirdikten sonra, sözlerini daha iyimser şekilde bitirdi. Durumun yakın bir zamanda düzeleceğini, millete umut ve güven verecek çarelerin bulunacağını söyledi. Bu arada hükümetin her sınıf askeri silah altına çağırması gerekiyordu. Meclis böylece, şimdilik, rahatlamış oldu.</p>

      <p class="paragraf">Ama Mustafa Kemal için rahat, huzur yoktu. Pek bir işe yaradıklarını sanmadığı bu adamlar karşısında nefes tüketmek, aslında elindeki yetersiz kuvvetlerle bütün cephelerde birden savaşmaktan ötürü gerilmiş olan sinirlerini büsbütün bozmuştu. Ziraat Mektebi’nde manastır hayatı sürdüren ve gittikçe çoğalmalarına rağmen henüz yeterli kadroya varamayan yardımcıları da kendisini sinirli ve patlamaya hazır buluyorlardı. Halide Edip onu hayal kırıklığına uğramış romantik gözlerle görmeye başlamıştı:</p>

      <p class="paragraf"></p>

      <p class="arayazi">“Mustafa Kemal Paşa’nın kendisi bu günlerde pek titizdi. Anlaşılan Büyük Millet Meclisi’ni istediği gibi kullanamıyordu... Mustafa Kemal Paşa, fikrini yürütmek için her nevi sistemi kullanıyor, zaman zaman George Washington tavrı alıyor, bazen de bir Napoléon havası yaratıyordu. Fakat ilim sahasında çok yüksek olanlar bile onun kudretine yaklaşamazlardı. İnsan tabiatının en zeki bir temsilcisi olan Mustafa Kemal Paşa, daima mevkiini koruyabildi.”</p>

      <p class="paragraf"></p>

      <p class="paragraf">Bu kritik dönemde, Mustafa Kemal’in, çevresindekileri inandırmaya, onlara danışmaya, işbirliklerini sağlamaya ihtiyacı vardı. Yalnız arada bir yüzündeki maske düşüyor ve bir üstünlük isteğini ortaya çıkarıyordu. Halide Edip anlatıyor:</p>

      <p class="paragraf"></p>

      <p class="paragraf">“O günlerde bir akşam, Mustafa Kemal Paşa, çiftliğe geldi. Uzun uzun konuştuk. Ne demek istediğini pek anlayamadım. Bana sordu:</p>

      <p class="paragraf">‘Doğru değil mi hanımefendi?’</p>

      <p class="paragraf">‘Dediğinizi pek anlayamadım paşam.’</p>

      <p class="paragraf">‘Yanıma geliniz, anlatayım.’</p>

      <p class="paragraf">Yanındaki sandalyeye oturdum. O da bu kez fikrini çok açık olarak anlattı ve bunu şu kelimelerle ifade etti:</p>

      <p class="paragraf">‘Şunu demek istedim: Herkes benim verdiğim emri yapmalıdır.’</p>

      <p class="paragraf">‘Şimdiye kadar Türkiye’nin selameti ve hayatı için böyle yapmamışlar mıydı?’</p>

      <p class="paragraf">‘Ben hiçbir tenkit, hiçbir fikir istemiyorum. Yalnız emirlerimin ifasını.’</p>

      <p class="paragraf">‘Benden mi paşam?’</p>

      <p class="paragraf">‘Sizden de.’</p>

      <p class="paragraf">Çok açık bir şekilde cevap verdim:</p>

      <p class="paragraf">‘Milli maksada hizmet ettiğiniz müddetçe size itaat edeceğim.’</p>

      <p class="paragraf">‘Benim emrime daima itaat edeceksiniz!’</p>

      <p class="paragraf">Ben yine açık cevap verdim:</p>

      <p class="paragraf">‘Bu bir tehdit mi paşam?’</p>

      <p class="paragraf">Birden tavrını değiştirdi:</p>

      <p class="paragraf">‘Teessüf ederim,’ dedi. ‘Ben sizi hiçbir zaman tehdit etmem.<span>’</span>”</p>

      <p class="paragraf"></p>

      <p class="paragraf">Yazın sonlarına doğru, Yunan cephesi sakin olduğu bir sırada, Mustafa Kemal, yine önemli bir iç isyanla karşılaştı. Ankara’nın doğusunda, yaylanın ötesinde, eski derebeylerinden Çapanoğlu ailesinin padişah taraflısı bağımsız bir hükümet kurma hevesine kapıldığı Yozgat’ta çıkan bu isyan, zengin Kayseri şehrini ele geçirmek amacını güdüyordu. Bastırılamayacak olursa, Orta Anadolu’nun elden gitmesi ve Ankara’daki milliyetçilerin doğudaki kuvvetleriyle bağlarının kesilmesi sonucunu doğurabilirdi. Mustafa Kemal, Eskişehir’deki Yunan cephesinden, çete başlarının en kendini beğenmişi olan Çerkez Ethem’i çağırttı.</p>

      <p class="paragraf">Ethem, karargâha kabadayılık satarak geldi. “Bu isyan beni ilgilendirmez,” diyordu. Bununla da Mustafa Kemal’in paşaları baş etsinlerdi. Çerkez, onları küçümsediğini de gizlemiyordu. Ne var ki, elinde yeterli kuvvet olmayan Mustafa Kemal, Ethem’i idare etmek zorundaydı. Kendisini Millet Meclisi’ni resmen ziyarete çağırdı; bütün mebuslar kalkarak, Ethem’i ayakta selamladılar. Gördüğü itibardan koltukları kabaran Çerkez Ethem, Ankara’ya yardımda bulunmaya razı oldu. Ethem’in “ordu”sunu Eskişehir’den getirmek için özel bir tren gönderildi.</p>

      <p class="paragraf">Ankara, çeşitli bölgelerden gelen üniformaları değişik, kılıkları acayip Kuvayımilliyecilerle dolunca, silahlı bir ordugâh halini aldı. Yozgat’a doğru yola çıkan, gerçekten önemli bir kuvvetti. Ankara şu an için savunmasız kalmıştı. Bu kuvvetler sabah olmadan Yozgat’a vardılar. Bütün gün şehri kuşattılar ve gece, bir “karabulut” gibi içeri daldılar.</p>

      <p class="paragraf">Sokak sokak, ev ev, yırtıcı ve kıyasıya bir çarpışmaydı bu. Çapanoğulları, şehre girenlerin üzerine damlardan ateşler yağdırarak kendilerini şiddetle savundular. Ethem’in askerleri de evleri bombardımana tutup ateşe verdiler; kentin büyük bir kesimi yanmaya başladı. Top sesleri, korkunç alevler, yaralananların haykırışları geceyi cehenneme çevirmişti; boğuşma, sabaha kadar sürdü. Sabahleyin Kuvayımilliyeciler şehre hâkim olmuşlardı. Asilerden yakalananlar oldukları yerde yargılanıp idam edildiler. Kaçmış olanlar geri dönüp tekrar dövüşmeye kalktılarsa da, onlar da bozguna uğradı.</p>

      <p class="paragraf">Milliyetçilere karşı girişilen ayaklanmaların en sonuncusu ve en kanlısı, belki de en önemlisi olan Yozgat isyanı böylece bastırıldı. Mustafa Kemal’in şansı vardı. Eğer hilafet kuvvetleri, hareketlerini, birbirlerine göre ayarlayabilselerdi, onu yenebileceklerdi. Aslında üç büyük isyanın birbiri arkasına ayrı zamanlarda çıkmış olması ona zayıf kuvvetlerini toparlamak ve bir yerden bir yere kaydırmak için vakit bırakmıştı. O da böylece, bu isyanları kıl payıyla bastırabilmişti.</p>

      <p class="paragraf">Tam da zamanıydı. Çünkü Yunanlılar neredeyse sonbahar saldırısına girişeceklerdi. Her şey, Türklerin kuzeyden güneye, Eskişehir’den Afyon’a uzanan ve buradan doğudaki Ankara ve Konya gibi önemli stratejik noktalarla bağlantısı bulunan tren yolunu tutup tutamayacaklarına bağlıydı. Bu elden giderse, bütün Orta Anadolu ile güneyin büyük bir parçası düşmana açılmış olacaktı. Yunanlılar, düzenli ordularıyla, üstün durumdaydılar. Türklerse en çok başıbozuk kuvvetlere bel bağlamışlardı. Mustafa Kemal yine –Perslerin Roma istilası karşısında yaptıkları gibi– düşmanın önünü boşaltıp ikmal yollarını uzatmak suretiyle stratejik bir geri çekilme siyaseti güdüyordu.</p>

      <p class="paragraf">Yunanlıların girişecekleri saldırıyı önceden kestirerek, Alaeddin Haydar adındaki gazeteciye şöyle demişti:</p>

      <p class="paragraf"></p>

      <p class="arayazi">“Yarın, Venizelos, efendisi Lloyd George’un emrine uyup da yarım milyonluk bir orduyu feda etme hevesine kapılırsa, güç de olsa, belki Ankara’yı, hatta Konya’yı işgal edebilir. Biz Sivas’a çekilirsek, gerilla savaşımız iki kat kuvvet kazanacak ve ordumuz dokuz yüz kilometre uzunluğundaki cephelerini kolaylıkla yarabilecektir. Mösyö Venizelos Anadolu’da başının belasını bulacak ve Yunan orduları en sonunda –toprak altında binlerce ölü bırakarak– kendilerinin olmayan bu ülkeden atılacaktır.”</p>

      <p class="paragraf"></p>

      <p class="paragraf">Yunan saldırısı, demiryoluna yöneltilmişti. Milliyetçiler, başta bütün hat boyunca yenilgiye uğradılar. Lloyd George, Avam Kamarası’nda, “Türkler öylesine parçalandılar ki, artık toparlanamazlar,” diye böbürleniyordu. Oysa, Fransa ve İtalya telaşlanmıştı. Yunanlıların yakın bir gelecekte Anadolu’yu istila etmeleri işlerine gelmiyordu. Yunanlıların Marmara kıyısıyla Boğazlar bölgesini Türklerden kurtarmakla, istediklerini elde etmiş olduklarını ileri sürdüler. Artık onları frenlemek zamanı gelmişti. Lloyd George ve Venizelos’a karşın, Yüksek Konsey’i kendi görüşlerine çevirmeyi başardılar. Konsey, Yunanlılara daha fazla ilerlememelerini bildiren bir telgraf yolladı.</p>

      <p class="paragraf">Yunanlılar, varmış oldukları bütün noktalarda durup mevziye girmek zorunda kaldılar. Demiryolu ile yaylanın asıl başladığı yerde, sarp dağlar bölgesinde bulunuyorlardı. Cephe hatları üç kat uzamıştı. İkmalleri için arkalarında yeterli demir ve kara yolu yoktu. Yeni cepheleri, tehlikeli derecede geniş bir düzeye dağılmış cepheler şeklindeydi; bu cepheyi tutmak, Yüksek Konsey’in teşvikiyle bırakmış oldukları düzlük arazideki kesintisiz cepheyi tutmaktan güçtü. Belki izin verilip de daha ileriye gidebilmiş olsalardı, yine bundan daha uygun bir hatta varabilirlerdi. Fransızlarla İtalyanlar bu işe sevindiler. Mustafa Kemal de Yunanlıları denize kadar sürmek için kendisine gerekli olan düzenli orduyu kurabilecek kadar zaman kazanmıştı.</p>

      <p class="paragraf">Bu amaca varmak için de, Robeck’in Lord Curzon’a, Lord Curzon’un da İngiliz kabinesine boş yere yapmış oldukları uyarılarda belirttikleri gibi, Rusya ile ciddi diplomatik ilişkiler kurmaya başlamıştı.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-76-backlink" id="footnote-225-76">76</a> <span xml:lang="en-US">Nirvana. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-77-backlink" id="footnote-225-77">77</a> <span class="char-style-override-10" xml:lang="en-US">Le Matin</span> <span xml:lang="en-US">gazetesinden naklen</span> <span class="char-style-override-10" xml:lang="en-US">The Times’tan</span><span xml:lang="en-US">. 20 Nisan 1920.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-78-backlink" id="footnote-225-78">78</a> <span xml:lang="en-US">Sir Robert Vansittart,</span> <span class="char-style-override-10" xml:lang="en-US">The Mist Procession.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-79-backlink" id="footnote-225-79">79</a> <span xml:lang="en-US">Bu deyimle San Remo’daki Nirvana’da toplanan diplomatlar kastedilmektedir. (ç.n.)</span></p>
        </div>
      </div>
    </div>
  </div>
</body>
</html>
