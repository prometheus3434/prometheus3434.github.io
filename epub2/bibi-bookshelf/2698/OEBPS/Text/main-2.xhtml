<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 id="u8325c5e2-a3e8-41a8-9467-3bc764cd76b3" style="text-align: center;"><a id="bookmark4"></a><span style="font-weight:bold;">I. BÖLÜM</span></h3>

  <p>— Herhalde, uzun zamandan beri sigara içiyordunuz?</p>

  <p>— Kendimi bildim bileli ‘sigara içiyorum’, diye düzeltti Matthieu galibiyet içeren şimdiki zamanı kullanarak, ölümcül dahi olsa, kendisi için böylesine sürekli, böylesine lezzetli bir alışkanlık olan tütünü yadsımayı reddediyordu. Bu ufak tefek sevimsiz doktorun, kısa bir süre sonra öleceğini söylemesi zaten yeterince tatsızdı, üstüne üstlük, bunu daha önce olması gereken bir şeymiş gibi vurguluyordu.</p>

  <p>Matthieu şaşkınlığını bir yana bırakıp öncelikle, kötü haber verenlere karşı duyduğu öfkeyi bastırdı. Kısa bir süre sonra gerçekleşecek olan ölümü, yavaş yavaş, kabullenilebilir bir şey gibi görünmeye başlıyordu… Bu ruhsuz muayenehanenin tatsız ortamında bir şey vardı, yaşanan olayı, sokaktan yansıyan gürültü gibi sıradan ve kanıksanmış kılan bu ortam, belki de, o anda telaffuz edilen ‘kanser’ sözcüğünden bile daha fazla sıkıntı vericiydi.</p>

  <p>— Uzman doktorlara gidip tanıyı inceletmeniz gerekecek, tabii ki, dedi, ufak tefek doktor; bu doktor, Matthieu’nün güvendiği doktor Jouffroy’un yerine gelmişti ve geçenlerde Matthieu’yü çok eğlendiren hamsterin tıpatıp aynısıydı; yıllık sağlık kontrolünün sonuçlarını bu doktora göstermekle iyi etmemişti…</p>

  <p>-Tabii ki, diye söze başladı doktor yeniden, bu tarz tanıların doğrulatılması gerekir. İnsan, ne yazık ki sizin durumunuzda olsa bile…</p>

  <p>Elinde Matthieu’nun ciğer filmlerini -bu mermi-fotoğraflarını, bu ölüm tarotunun kartlarını- sallıyor, ‘kanserimiz’ dediği şeyin kesinliğini, önemini, apaçıklığını saygılı bir dikkatle inceliyordu. Ah ama, hayır… Bu iç karartıcı hayranlığı hastasının da paylaşması gerçekten olanaksızdı, bunu anlayabilmeliydi! Matthieu, yaşamının en önemli haberini almak için niçin böyle bir soysuza düşmüştü? “İşte sonunda ölüyorum! Altı ay sonra ölmüş olacağım, artık hayatta olmayacağım,” deyip duruyordu kendi kendine sürekli olarak. Hiçbir şey hissetmediği için şaşırıyor ve açık bir yaranın çevresindeki acımayan yerlere dokunur gibi, kuşku ve korkuyla aynı sözleri yineliyordu içinden. “Altı ay sonra, her şey bitecek! Artık hiçbir şey hissetmeyeceğim! Ben, Matthieu, artık yaşamayacağım!..”</p>

  <p>Ve aniden, ölümün gerçekliği bir darbe gibi indi ve çok belirgin olarak anımsadığı bir anının şiddetiyle iskemlesinde iki büklüm oluverdi. İki ya da üç yıl önce, bir öğleden sonra, Evry’deki at yarışlarındaydı, önünden atlar geçiyordu, atlara bakmadan yapması gereken işleri düşünüyordu: O sırada, yapması gereken işleri aklından silip atan korkunç bir şey oldu, bir şey alnını yalayıp geçti, o anda kafasını geriye attı. Alnına değip geçen şey bir atın çiftesiydi - birkaç milimetreyle çifteden kurtulmuştu. Toynak, nal ve kıldan oluşmuş bu ölümcül nesnenin gözlerinin önüne kadar yükseldiğini, sonra alçaldığını görmüştü. Kendini toparlaması, titremesinin kesilmesi, bu büyük sıkıntıyı üzerinden atması için epeyce bir zaman gerekmişti. Şu sırada konulan tanının kapsamını kavramasını sağlayan da ‘bu olaydı’: Şimdi de ölümcül çifteden kurtulmak için yaptığı gibi geri çekilmek, başını arkaya atmak istiyordu. Ama bu kez, bunu beceremiyordu. Bunu başaramayacaktı.</p>

  <p>Sararmış olmalıydı, çünkü hamster -kesinlikle bir hamstere benziyordu-, sadist bir memnuniyetle gözleri parlayarak ona doğru eğilmişti. O sırada, Matthieu’nün kalbi yeniden atmaya başlamış, soluk alıp verişleri normale dönmüştü. Ölümü hissettiği bu ikinci darbenin yarattığı korku azalıyordu, ama ölümün dehşetiyle burun buruna gelmişti, bunun düşüncesine bile katlanmak zordu. Ve bu dehşetle şaşakalmıştı. Nihayet, çevresindeki insanlarda gözlemlediği o inkâr edilmiş gerçekleri, o yalanları kavrayabiliyordu. Can çekişen inançlılar. Bir yığın tasarıları olan tutuklular… Ölümün ‘düşüncesine’ bile katlanılmazdı, işte o kadar! Ama kısa bir süre içinde, yarın ya da yarından sonraki gün, apaçık maruz kaldığı ölümü yadsıyacağını biliyordu, kuşkusuz onu yok sayacak bir yol bulacaktı.</p>

  <p>— Kendinizi kötü mü hissediyorsunuz? Belki de benim hoyrat olduğumu düşünüyorsunuz? Ama ben hastalarına gerçeği söyleyen doktorlar grubundanım… yetişkin hastalara.</p>

  <p>Üstelik de bu doktor onun yetişkin olduğunu sanıyordu! Onu… tek isteği on bir yaşına geri dönüp ne yazık ki uzun zaman önce ölmüş olan annesiyle babasına koşup yardım istemek olan Matthieu’yü bir yetişkin olarak kabul ediyordu… Onlar, yalnız onlar onu güldürebilir, bu- yargının saçmalığıyla dalga geçer, onu rahatlatırlardı. Yalnızca onlar, dengesini bulmasını sağlayabilir ve onu sakinleştirerek, sonsuza kadar sürecek delikanlılığının odasına uyumaya gönderebilirlerdi. Daha sonra Matthieu, ölmüş annesiyle “babasını, hep yanında olan kadınlarından daha fazla düşündüğü için kendine kızabilirdi. Bunda şaşacak bir şey yoktu. Onu çocukluğuna bağlayan şeylerin gücünü her zaman kabullenmişti ve şu anda büründüğü varsayılan yetişkinlikle çocukluğu arasında hiçbir benzerlik yoktu.</p>

  <p>İşte bir kez daha, bunu kanıtlayan bir durumla karşılaşmıştı; yalnızca annesiyle babası oğullarının kırk yaşında kanserden ölmesini korkunç bir şey olarak nitelendirirdi. Oysa insanlar, bunu olağan ya da en azından olası bir şey olarak göreceklerdi. Tanıdıkları, dostları ise bu durumu üzücü, hem de çok üzücü bulacaklar, hatta bunun bir kayıp olduğunu, şaşırtıcı ve can sıkıcı olduğunu söyleyeceklerdi. Ama kimse ölümünü, onun ya da annesiyle babasının değerlendirebileceği gibi akıl almaz bulmayacaktı.</p>

  <p>— Meslektaşlarım tarih üzerinde tartışabilirler. Ben size altı ay dedim, üç ay da diyebilirdim, bir ay da, dokuz ya da on iki ay da…</p>

  <p>— Bu çok önemli değil, dedi Matthieu kurulmuş bir makine gibi.</p>

  <p>Der demez karşısındaki sözünü kesti:</p>

  <p>— Böyle söylemeyin! Henüz son günlere uzak olduğunuz için bugün buna önem vermiyorsunuz, ama inanın bana, tam altı ay sonra, geçecek her gün için bana minnettarlık duyacaksınız. Bu altı aydan bir gün bile kaybetseniz, o zaman da benden nefret edeceksiniz. Görürsünüz, görürsünüz…</p>

  <p>Ve Matthieu bir dizi iyi adam görüyordu, bu adamlar bu sersemin önüne gelince yiğit adam oluveriyorlardı, daha sonra, altı ay geçince de, söz verildiği gibi üç gün daha yaşamak, üç gün daha işkence çekmek için Tanrı’ya yalvarıyorlardı. Doktorun ses tonunda, Matthieu’yü iskemlesinden sıçratan, aşağılamayı andıran bir galibiyet vardı: Bu adamdan nefret ediyordu. Yeniden oturdu. Bu adam gerçeği bilen tek kişiydi, ona bir anda yabancılaşmayacak tek kişi oydu, Matthieu’yü şu andaki; hâlâ yaşayan, ölümü ertelemiş haliyle tanıyan tek kişiydi. Daha sonra Matthieu başka bir adama dönüşebilirdi. Gerçeği kime söylemeli? Gerçeği kimden gizlemeli? Bunu bilemiyordu. Bildiği tek şey onu aşağılayan bu adamın karşısında mesafeli ve terbiyeli olması gerektiğiydi. Sahip olmaktan rahatsız olduğu bu incelik, bu burjuva alışkanlığı… onu cesur olmaya ya da cesurmuş gibi görünmeye itiyordu.</p>

  <p>Matthieu ayağa kalkınca budala rahatladı, yeniden oturunca umutsuzluğa kapıldı. Matthieu orada kalmaya, olabildiğince uzun bir süre onu meşgul ederek, dünya işlerine geri dönmesini engellemeye karar verdi.</p>

  <p>— Yolculuğa çıkacak mısınız?</p>

  <p>— Efendim? Hayır, sanmıyorum.</p>

  <p>Matthieu şaşırmıştı: Yolculuğa çıkmak, ne fikir ama! Bir zamanlar, hatta daha bu sabah, o yerleri, o güzellikleri, kentleri hayal etmişti. Ve onlar her zaman var olacaklardı. Doğu, Asya, sahiller, dağlar, daha biraz öncesine kadar hayallerini süslüyordu. Ama şu anda, oralar, artık gidemeyeceği yerler olmuştu. Artık, oraları görmediği için üzüntü duymayacağını biliyordu. Oralarda yüzülecek denizler olmadığından değil, kendisi o denizlerde yüzemeyeceği, oraları yeniden göremeyeceği, oralara gitmeyi yeniden isteyemeyeceğinden… Keşfedilecek her yeni şeyi terk etmek zorunda kalacaktı. Tüm tasarılar, tüm güzellikler, keşif değil ayrılık olarak adlandırılacaktı, bir gün geri verilmesi gereken armağanlar gibi… Artık, gerçekten coşkuyla, keyifle onun olduğuna inandığı bu dünyadaki hiçbir şey ona ait olmayacaktı. Yaşamı sevmeyen, bu gezegenin tadını çıkarmayan bir sürü insan vardı! Niçin bu, onun başına gelmişti, yaşama bu kadar tutkun olan Matthieu, niye yaşamdan yoksun bırakılıyordu? Daha kırk yaşında bile değildi. Yaşamın tadını çıkarmak için kırk yıl bile yaşayamayacaktı… Bu haksızlıktı. (Gün be gün dünyayı çökerten felaketleri, doğal afetleri, ölen çocukları ve kadınları saymazsak.)</p>

  <p>— Size profesör Lingres için bir mektup vereceğim, diyordu hamster derinlerden. O ya da bir başkası olabilir elbette. Ama kafanızın rahat etmesi için ben size Lingres’i öneririm. Sekreterim hemen mektubunuzu daktilo eder. Ah!.. Ama yazamaz, diye yeniden söze başladı alelacele. Sekreterim bugün gelmedi. Neyse, yarın size mektubu ulaştırırım.</p>

  <p>Söz konusu sekreter, son günlerde Matthieu’nün buraya inatla gelmesinin asıl nedeni olan o hoş kadın, gerçekten orada değildi. Matthieu daha gelir gelmez onun orada olmadığını saptamıştı. Kısa bir süredir, bu sıradan ama iffetsiz güzel bitkiyle fazlasıyla filizlenmiş bir flört yaşıyordu, hamster de kendisine gelenlerin bir bölümünü, en azından onu, bu sekretere borçluydu. Gelecek sah akşamüstü randevuları vardı, birlikte içecekleri bu ‘çay’ın nedeni apaçık ortadaydı. Doktorun tedirginliğini görünce, Matthieu her şeyi anladı. O geldiği gün sekreter gelmemişse, hasta olduğunu bildiği için gelmemiş demekti. Hastalığı bulaşıcı değildi, ama bu hiçbir şeyi değiştirmezdi. O kadar basit değildi. ‘İffetsiz’ bir arzunun bile var olabilmesi için bir geleceğe gereksinim vardı. Geleceği olmayan bir adam, ölmek üzere olan biri, arzu edilebilirliğini yitirirdi. Ne kadar anlamsız olursa olsun Matthieu de kendisi gibi hasta olan bir kadına bu tepkiyi göstermişti. Arzusu acımaya dönüşmüştü. Tamamen yok olmuştu. Hastalığını, arzuladığı ve baştan çıkarmak istediği kadınlardan olabildiğince uzun bir süre gizlemesi gerekiyordu. Ne kadınlarının gözündeki acıma duygusunu ne de evet, hayır gibi gelişigüzel basit yanıtların verileceği soruları duymaya dayanamazdı.</p>

  <p>Altı ay mı? Altı ayla kastedilen ne? Hızla geçen bir zaman dilimi mi, öbür dünyaya uzanan bir sonsuzluk mu? Bu kanın, bu dayanıklı, sadık, istekli, canlı bedenin sahibine itaat etmemeye başlaması, bedenini elinden kaçırmak ve hiç uyarı almadan, hiç ihanet işareti sezmeden bedeninin ona düşman olması -daha doğrusu düşmanının temsilcisi olması-, bunu düşünmek Matthieu’yü her şeyden daha fazla yıkıyordu. Eline bir göz attı, elinin tiksinti ve acıma uyandıran bir nesne olduğunu düşündü, oysa bu el, kısa bir süre önce, sekreterin hoşuna giden bir beden parçasıydı. Bir an midesi bulandı. Günün birinde öleceğini biliyordu: Asıl sinirine dokunan durumunun sıradanlığıydı! Fransa’da her yıl onun yaşındaki yüzde şu kadar insanın kanserden öldüğünü biliyordu! Şimdi de, bu yüzdenin içine girdiğini öğrenmişti: İşte hepsi buydu! Bunda olağanüstü, beklenmedik, dikkate değer hiçbir şey yoktu. Yalnızca sıradandı. Oysa Matthieu, bir araba kazasında ölmeyi, kanserden ölenlerle aynı hatta daha da yüksek bir yüzdeye sahip olan kaza ölümlerine dahil olmayı on kez yeğlerdi, o böyle bir ölüme diyecek bir söz bulamazdı, yalnızca, şu anda öğrendiği hastalıktan ölmek, ona dayanılmaz geliyordu. İçinden, ölümünün bir tek kendisini sarsacağını yineliyordu. Ölümü onu sevenleri şaşırtacak, üzecekti, ama kimseyi onu sarstığı kadar sarsmayacaktı. Alaya alınmış, gülünç duruma düşmüş, aşağılanmıştı. Evet, aşağılanmıştı.</p>

  <p>Şu anda istediği tek şey, yapmayı düşündüğü işleri, önünde beliren yeni geleceği, yeni yaşamı, dehşet içinde geçireceği haftaları elinden alacak bir çifteyle karşılaşmamaktı; kısaca, biraz önce yaşadığı korkunç ânı yeniden yaşamamaktı. ‘Aslında, ölebilirim, ama ölümü düşünmeden ölmek istiyorum,’ dedi kendi kendine. ‘Aynı, ölümü görmezden gelmelerine şaşırdığım, davranışlarını anlayamadığım, ölüme mahkûm olmuş bütün tanıdıklarım gibi.’ Kendi durumunu değerlendirirken, insani korkular karşısında daha hoşgörülü -hatta daha bağışlayıcı- olduğu halde, dostlarının ölümlerini, ölümle savaşma biçimlerini pek anlayamamıştı. Oysa o da sekiz gün içinde, yüz yüze geldiği gerçek dışında bir şeye inanmayı becerecekti, çünkü gerçek katlanılmazdı. Veremi, ya da ne olacağını Tanrı bilir, başka bir hastalığı yeğleyecekti. Herkes, ölüm fikrine katlanabilmek için böyle yapıyordu. O da herkes gibi yapacaktı.</p>

  <h3 style="text-align: center;"><span style="font-weight:bold;"><b>*</b></span></h3>

  <p>Hamster kapıyı kapatırken, Matthieu, güzel sekreterin girişte unuttuğu kırmızı eşarptan başka bir şey görmedi. Sahanlıkta, eli merdivenin tırabzanında, karanlıkta kıpırdamadan duruyordu. Merdivenlerden inerken her zamanki yürüyüş ahengine kavuştu, okuldayken yaptığı gibi küçük adımlarla zıplıyordu. Bir liseli gibiydi. Bir, iki, üç… bir, iki, üç… bir, iki, üç… sahanlığa gelince dört büyük adım, bir, iki, üç… Gürültücü ve havalı. Merdivenler, o günlerde moda olan gri, siyah, kırmızı desenli halıyla kaplıydı. Biraz önce de bu merdivenden çıkmış ve bu halının üstünde yürümüştü. Şimdi de, sanki biraz öncekiyle aynı adammış gibi bu merdivenlerden iniyordu. Yalnızca, şimdi kolunun altında, ölümünü, daha da doğrusu, kesin olarak ölümünün tarihini belgeleyen akciğer filmleri vardı. Farkında olmadan, hızlanan adımları bıçkınlaştı. Bugünlerin değerinr bilmeliydi: Üç ay içinde, yaşlılar ve hastalar gibi ‘gözetim altına’ alınabilirdi. Ara katta durdu ve bir basamağa oturdu. Eli önünde sallanıyordu, eline bakıyordu: Elinin damarları atıyor, adaleleri ve sinirleri seğiriyordu… Merdiven boşluğundaki camdan biraz ışık sızıyordu, bina tam 1930’lu yılların tarzındaydı, binaya sızan ışık da en az merdiven ışığı kadar iç karartıcıydı. Matthieu elini çevirdi, kuşkulu kuşkulu hayat çizgisine bir göz attı: Hayat çizgisi hamsterin söylediğinden daha uzun görünüyordu, yalancıydı. Cebinden bir sigara çıkardı, sigarayı ağzına koydu, sonra bile bile derin bir nefes çekti.</p>

  <p>Hayır, alın yazısına meydan okumak ya da sözüm ona hekime karşı gelmek niyetinde değildi, ama bir şeyler boğazını sıkıyor, gözlerini ve burnunu istila edip ağzını çarpıtıyordu. Sekiz yıldır ağlamamıştı: Yani, annesinin ölümünden beri. Sekiz yılı kupkuru gözlerle geçirdikten sonra gözyaşlarına boyun eğerken, bir an kendinden bile gizlemeye çalıştığı bir utanç duydu.</p>

  <h3 id="u4bc4e8e0-337d-4a64-9c77-bcad62d2cc49" style="text-align: center;"><a id="bookmark5"></a><span style="font-weight:bold;">II. BÖLÜM</span></h3>

  <p>Eylül sonuydu, Paris’te hava ılımandı, hafif rüzgârlı, ılık bir pastırma yazıydı. Rüzgâr gökyüzündeki bulutları hareketlendiriyor ve loş, dar sokağın iki yanındaki kaldırımlardan birini gölgede bırakırken karşısındakini güneşle kaplıyor, şaşırtıcı bir çeviklikle Paris’i ‘bir zebranın gölgesine’ benzetiyordu.</p>

  <p>Garaj kapısının eşiğinde duran Matthieu, sonbaharın cilvelerine teslim olmuş kente, kentine bakıyordu ve sonbaharın cazibesi onu ilk kez rahatsız ediyordu. Arabası uzakta değildi, arabasına kadar yere bakarak koştu, sanki gelip geçenler spor ceketli ve kâkülleri alnına çarpan bu adamın yüzünün bir ölüm mahkûmunun yüzü olduğunu tahmin edebilirlermiş gibi. Bir yarı-dirinin uygunsuz, tedirgin edici, berbat yüzü. Bu utançtan, onu boğan bu yeni suçluluk duygusundan kurtulması gerekiyordu, on saniye kadar arabasını çalıştırmak için anahtarını sokacağı yeri arandı. Arabayı çalıştırdı, hoyratça gaza bastı, böyle bir muameleye pek alışık olmayan arabası, kükredi, hıçkırığa tutulmuş gibi sallandı ve durdu. Matthieu başını geriye attı, gözleri kapalıydı. Bu bulantıdan kesinlikle kurtulması gerekiyordu. Bu boşluk duygusu, bu kırılganlık, kemiklerinin gevrekleştiği ve ağırlığının altında ezilecekleri fikri, bedenindeki ve ruhundaki bu ani değişiklik dayanılmaz bir şeydi (bedeni ve ruhu, korku ve üzüntünün etkisiyle, ilk kez özdeşleşmişti). Güzel Paris’ini şimdiden nasıl da özlüyordu. Sanki birisi onu kapıp kaçırmış gibi, apaçık bir hınç duyarak… Ama kime hınç duyuyordu? Matthieu uzun zamandır Tanrı’ya inanmıyordu ve ancak bugünkü gibi sıkıntılı anların dışında aslında bundan pişmanlık da duymuyordu. Hayır, sahip olduğu şeyleri onun elinden alan, ne Katolik ya da Ortodoks bir tanrı, ne yazgı ne de tüm gücü elinde bulunduran herhangi biri ya da herhangi bir şeydi. Matthieu hiçbir zaman, varlığıyla kendisi arasındaki bu doğal uzlaşmadan başka bir güvenceye sahip olmamıştı. Ve her zaman neşesinde, kızgınlığında, insanlara duyduğu sevgide karşısındakine bulaşan bir şey vardı. Ötekiler gibi kozları, silahları olmadığı doğruydu: Bu yüzden bugün her şey elinden bir anda kayıp gidiyor ve o, insanların karşısında hasta, çıplak ve yalnız kalakalıyordu. Bugüne kadar onun peşinden gelenlerin ne yapacaklarını iyi biliyordu, otuz yıl boyunca, dostları, sevgilileri ya da oynaşları, edindiği hızının ve canlılığının dümen suyunda, hem de ona minnettarlık duyarak sürüklenmişlerdi, bu insanlar hasta olduğunu öğrenirlerse, sanki onları aldatmış gibi ona yüz çevirirlerdi. Onun için üzülürler, ama onu terk ederlerdi. Ve bu durumda, uzun süreli bir armağan olarak sunulan yaşamını nasıl değiştirebilir, bu yaşamı başka türlü yaşamakla nasıl yüzleşirdi? O duygunun, yaşama coşkusunun, YAŞAMININ coşkusunun onu uzun bir süre terk etmeyeceğini tabii ki biliyordu, ama ‘yaşamanın’ ve ‘yaşamayı beklemenin’ görkemli iğretiliğinin ne demek olduğunu hiç bilemiyordu. Zaten, hiç kimse bilmesi gerektiği zaman bunu bilememişti ve kimse de bilemeyecekti.</p>

  <p>Asnieres ve Genevilliers girişlerini geçerek, Paris Limanı’na doğru turistlerin dolaşmadığı rıhtımlar boyunca ilerliyordu. Buralarda pek temiz olmayan mavnalar, suya batmış kayıklar, kulübeler, genellikle terk edilip bırakılmış dağınık yığınlarla kaplı adalar vardı, Seine Nehri’nin bu bölümünde bir <sup>1</sup>New Orleans’, bir ‘akıntılı ırmak’ görüntüsü hakimdi; pek umutlu görünmeseler de kimi insanlar balık tutuyor, kimileri de eylül güneşinde, kelleşmiş otlara uzanmış gazete okuyorlardı. Onlara duyduğu kıskançlığı bastıramıyordu: Gelecek sonbahar onlar yine burada olabilir, yeni sonbaharı ve kızıl yaprakları görebilirlerdi; o artık olmayacaktı. Bu düşünceyi bir türlü kavrayamıyordu. Neyse ki, arabası iyi gidiyordu. Arabanın koca motoru mırıl mırıl mırıldanıyordu, zaten satıcı gülerek arabanın ondan daha uzun ömürlü olacağını söylemişti - bunu şu anda anımsamıştı. Aldırmazlıkla yapılan bir sürü şakada olduğu gibi, bu söze inanmadan neşeyle karşılıklı gülüşmüşlerdi.</p>

  <p>Saat öğleni geçiyordu, böyle dalga geçerse Robert çıkabilirdi. Robert ona ne yapması gerektiğini söylerdi. O erkek adamdı, dosttu. Öyle ya da böyle ona yardım edecek tek kişiydi. Onu bencil bulan Helene’in ve basit bulan Sonia’nın tersine Matthieu uzun bir süre Gaubert’i tek ve en iyi dostu bildi. Matthieu’nün doğasında erkek dostluklarıyla özdeşleşmek yoktu, ama şimdi, bu durumda, bir Robert’in desteğine ve gücüne bel bağlaması gerekiyordu.</p>

  <p>Gaubert’in işyeri Seine Nehri’ne bakıyordu, tam Paris Limanı’ndan önceydi. Matthieu ve Robert aslında çalışma mekânlarında görüşmezlerdi pek, Matthieu’nün gelişi Robert’i sevindirmekten çok rahatsız etmişe benziyordu.</p>

  <p>— Sabahtan beri Hamburg ve Londra’yla konuşuyor, diye mırıldandı sekreter Matthieu’ye, ukalalıkla karışık bir çekingenlikle, sanki posta hizmetlerinin hünerlerinden ve telefon tarifelerinden o sorumluymuş gibi.</p>

  <p>Matthieu içeri girince, Robert çalışma masasının gerisinden eliyle otur işareti yaptı. Robert’in beden yapısı ve yürüyüşü Matthieu’ye benziyordu, ama hiçbir zaman bir ragbi takımına seçilmemişti ve kadınlara da daha az çekici geliyordu. Matthieu’nün kadınlar üstündeki başarısını sağlayan pohpohlayıcı şakaları Robert’i pek güldürmezdi. Helene, onun dost görünümünün altında kötü niyetli ve kıskanç biri olduğunu ileri sürüyordu, ama Helene kocasının dostlarını hiç beğenmezdi ve Gaubert Matthieu’nün dostluğunu sürdürdüğü nadir insanlardandı.</p>

  <p>Matthieu, Robert’in karşısına oturdu ve pek seyrek ziyaretlerinin her seferinde olduğu gibi yine büronun kibirli modernizliğini fark etti. Bu estetik kaygıyı duymanın da tam sırasıydı!</p>

  <p>— Sen, buraya geldin, ha!</p>

  <p>Gaubert gülümsüyordu.</p>

  <p>— Ne var? Bir yerlerde bir suç işleniyor da, senin başka yerde olduğunu kanıtlaman mı gerekiyor?</p>

  <p>— Hayır, dedi Matthieu. Başıma kötü bir şey geldi.</p>

  <p>— Âşık mısın? Oh, özür dilerim…</p>

  <p>Telefon çalıyordu ve Gaubert telefonu açtı, akıcı bir İngilizceyle konuşmaya başlamadan önce, ahizeyi bir an eliyle kapatarak, “Londra,” dedi.</p>

  <p>Gaubert, gelişme gösteriyordu; her konuda gelişme gösteriyordu. İngilizceyi Assimile metoduyla plaklardan öğrenmişti -bu Helene’i gözünden yaş gelene kadar güldürüyordu-, ama şimdi düzgün, rahatça konuşuyordu, oysa o, yani Matthieu ancak geveleyip duruyordu. Ama İngilizce öğrenmemekle iyi etmişti, akşamlarını bu metotla İngilizce öğrenmek için plakların arasında geçirmek zorunda kalmamıştı: Gerekli bile olsa, İngilizcenin bugün ona ne yararı olacaktı ki? <span style="font-style:italic;">“To be or not to be, that is the question</span>“… Gerçekten de, bir kez olsun…</p>

  <p>Gaubert telefonu kapattı.</p>

  <p>— Özür dilerim, dedi, Avrupa’da tekel olma hakkını verecek anlaşmayı yollamakla uğraşıyorum. Yalnızca bu! Düşünebiliyor musun? O kadar önemli bir şey değil!</p>

  <p>— Bravo, dedi Matthieu iç geçirerek.</p>

  <p>Gaubert işadamı havalarında öne doğru eğildi.</p>

  <p>— Zayıf bir bravo! Ne var? Ne oluyor?</p>

  <p>— Bu sabah bir doktora gittim. Ciğerlerimde bir şey var. Şöyle böyle altı ay ömrüm kalmış.</p>

  <p>Gaubert arkasına yaslandı, yüzü aniden ciddileşmişti, hatta Matthieu kendi kendine, “mermer gibi beyaz ve duygusuz,” dedi. Tıpkı, darbelere karşın sıkıntılarını dizginleyen Romalı bir kahramanın yüzü gibiydi. “Darbeleri indiren benim,” dedi Matthieu gene kendi kendine, aralarındaki konuşmayla ilgili ama dalgındı.</p>

  <p>— Ne? Nedir bu hikâye? Film mi çektirdin? Bilgisayarlı inceleme yapıldı mı? Doktorun ciddi biri mi? Kim bu doktor?</p>

  <p>— Doktor Jouffroy’un yerine geldi, benim her zaman gittiğim Doktor Jouffroy ayrıldı. Biraz salak ama ciddi biri.</p>

  <p>Telefon çaldı ve Gaubert soğukkanlı bir ifadeyle telefonu açtı. “Beni affet, ha?” dedi: Özürleri buyurgandı. Ve akıcı İngilizcesine daldı, zaman zaman Matthieu’ye ciddi bir bakış atıyordu, sonra sinirlendi, buz gibi oldu, iyice sevimsizleşip tek bir kibar söz etmeden telefonu kapattı.</p>

  <p>— Bu İngilizlerin dünya umurunda değil! Kendilerini Avrupa’nın sahibi sanıyorlar!.. Sana dönelim! Tanımadığın bir doktora, bir… bir yeni gelene nasıl güvenebilirsin? Şaka yapıyorsun! Sen hepimizi gömersin Matthieu! Göreceğiz! Neyine istersen bahse girerim!</p>

  <p>Matthieu alaylı alaylı, bu durumda bahse girmenin pek bir tehlikesi yok diye düşündü, sonra aceleyle:</p>

  <p>— Film dışında bilgisayarlı inceleme de yapıldı dediğin gibi. Çok ilerlemiş, dedi.</p>

  <p>Yakındığını duyuyordu ve kendinden nefret ediyordu. Nefret ve utanç hissediyordu.</p>

  <p>Telefon yeniden çalmaya başladı ve Gaubert küfrederek telefonu açtı. Yeniden konuşmaya başlamadan önce, “Beni rahat bırakmayacaklar mı?” diye söylendi, sonra, öfkeyle gözlerini kapatarak:</p>

  <p>— Allo… Yes… Yes…. Ah, I prefer that!.. Yes, I say:</p>

  <p>I prefer that!.. But what price?.. OK! OK… What?.. Then, I listen to you! Oh, I shall be at Roissy friday… OK… OK… Thank you…, dedi.</p>

  <p>Gözlerini açtı, bakışlarını bir an Matthieu’nün arkasındaki duvara dikti, sonra konuşmayı bitirmeden önce Matthieu’ye doğru muzaffer bir edayla yumruğunu kaldırdı:</p>

  <p>— That’s reasonable! OK! See you friday.</p>

  <p>Telefonu kapattı.</p>

  <p>— Ah, ama hayır, diye mırıldandı, inanmazlarsa inanmasınlar… Bak… Özür dilerim! Tekrar ararlarsa, cehennemin dibine gitmelerini söyleyeceğim.</p>

  <p>Ve telefonu açtı, santral memuresine kimseyle görüşmek istemediğini, onu rahat bırakmalarını söyledi: Kararlı bir gülümsemeyle, “Telefon eden Papa bile olsa!” diye ekledi, böylece eski dostlukları adına aforoz edilmeyi ve hakaret görmeyi bile göze aldığını kanıtlıyordu.</p>

  <p>— Konumuza dönmemizi ister misin, dostum? Altüst oldun, bu doğal: Ortada bir şey var! Ama sana inanmak istemiyorum. Lingres’e ya da Barreau’ya ya da onlar gibi bir kodamana gitseydin, bu söylenenleri doğrulasalardı… işte o zaman kaygılanırdım doğal olarak.</p>

  <p>Bana inan, bugün, bir alığın yüzünden bir sıkıntı geçirdin! Nereye gidiyorsun?</p>

  <p>Matthieu ayağa kalkmıştı. Hiçbir neden olmaksızın gitmek istiyordu. Bu büro, estetik açıdan onu gitgide daha fazla rahatsız etmeye başlamıştı.</p>

  <p>— Gitmem gerek, dedi.</p>

  <p>— Sevgili ailene bundan söz etme, diye uyardı Gaubert. Ya da kopacak gürültüye hazır ol, zavallı dostum!</p>

  <p>Matthieu ona gülümsüyordu, biraz kızarmıştı. Gaubert, -sohbetlerinin konusuyla ilgi kurarak- bedeninin sağlamlığını kanıtlamak ister gibi sertçe Matthieu’nün sırtına vurdu, Matthieu’yü kapıya kadar geçirirken:</p>

  <p>— Göreceksin! Haklı olduğumu göreceksin. Sen, hasta ha? Senin hiç hasta olduğunu görmedim. Bir an önce Lingres’i görmek istersen, bana söyle, baldızımla onun karısı… iyi dost! iyimserliğini belirtmek için tahtaya vurdu. “Beni hemen ara, tamam mı! Sonuçları alır almaz beni ara!” sözleri, kaçan Matthieu’nün peşi sıra yankılandı, Matthieu kaçıyordu, neden olduğunu bilmeden kaçıyordu.</p>

  <p>Arabayla ilerliyordu, Gaubert’in davranışı konusunda hiçbir yargıda bulunamıyordu, tepkisizdi; canı çok istemese de ağır ağır bir sigara yaktı. Ah bu sevgili Robert!.. Kansere yakalanması çok kötü olmuştu, hem de yalnız kendisi için değil!</p>

  <p>Biraz önce radyosunu açık bırakmış olmalıydı. Radyoyu kapatmak için ağır ağır eğildi, kuşkusuz hareketleri iyice yavaşlamıştı, klaksonun sesi kafasına vurulan bir darbe gibi patladı. Bir kamyon sağ taraftaki depodan çıkmış ve asfalta yönelmişti. Kamyonun hızla üstüne doğru geldiğini gördü, biraz fazla hızlı geliyor gibiydi, çarpmayı engellemek olanaksızdı. Matthieu aniden frene bastı ve direksiyonu sola kırarak kaldırıma çıktı, sonra direksiyonu sağa kırdı, biraz yavaşlayarak asfalta indi, kamyonun arkasındaydı, farkında olmaksızın gerçekleşen mucizeyle yoldan çıkarak toprak alana gelmişti; sonunda kendini gene caddede buldu, aynı yöne doğru yoluna devam ediyordu. ‘Bu’ kazayı, bu ciddi kazayı atlatmıştı, dikiz aynasından kamyonun durduğunu, insanların telaşlandığını ve gittiği yöne doğru baktıklarını gördü. Kimseyi ezmemişti, kaçıyordu. Olay tam olması gerektiği gibi olmuştu. Bacakları titriyordu, kazayı engellemiş olsa da olmasa da bir kazadan sonra hep böyle olurdu, direksiyona şiddetli bir yumruk indirmeden önce bir an reflekslerini kutladı. Ne kadar aptaldı! Ama ne kadar da aptaldı! O anda çözüme kavuşmuştu, orada, ona yüce bir armağan sunulmuştu… onu bekleyen acı ve sıkıntılarla dolu günlerin ve gecelerin çözümü. Kendi seçimi ya da isteği olmaksızın gerçek çözüme kavuşmuştu! Ve o uyanıklık yapıp, beceriklilik gösterip, yakınlarını üzmeden kurtulmasını sağlayacak tek çözümü, yani kazanın neden olacağı temiz ve çabuk bir ölümü ıskalamıştı. Çok aptaldı! Kesinlikle çok aptaldı! Ve hâlâ titreyen bacaklarıyla, içi kendine duyduğu öfkeyle dolu, mucizeler yinelenebilirmiş ve ona hızlı, güzel ve parıltılı bir ölüm sunulabilirmiş gibi araba kullanmaya devam ediyordu.</p>

  <h3 style="text-align: center;"><b>*</b></h3>

  <p>Öfkesi Saint-Cloud Köprüsü’ne kadar sürdü, parka doğru gidip birkaç dakika ilerledi, henüz sonbaharın kızıllaştırmadığı ağaçlı yollarda yalnızdı. Sonra durdu, kontağı kapattı, arabadan indi ve sırtını kapıya yaslayıp derin bir soluk aldı, çevresindeki dingin manzaraya bakarak gerindi - en küçük bir memnuniyet bile duymuyordu. İşin ‘püf noktası’ buradaydı: Birkaç hafta boyunca yaşama özgü tüm davranışları yapabilirdi -hem de mutlu bir yaşama özgü- ama her seferinde öyle bir an gelecekti ki o anda birkaç ayrıntı yaşadıklarını azaltacak ve yaşadığı her şeyi mahvedecekti. Arabasından uzaklaştı, beş dakika yürüdü ve bir ağacın çevresindeki çimenlere uzandı (yakınlarda kimse görünmüyordu). Başını ağacın dibine koymuş, ayaklarını uzatmıştı. Ağaçta, ağacın tepesinde, en tepesinde kıpırdanan yapraklara bakıyordu, bu bir kestane ağacı ya da kayın ağacı ya da bir karaağaçtı, ya da herhangi bir ağaçtı işte. Bu yıl, Fransa’daki karaağaçların da binlercesi yok oluyordu. Karaağaçların kökünü kazıyan bir hastalık onların sonunu getirmişti, biraz kanserlilere benziyorlardı. Bir sürü karaağaç onunla, Matthieu’yle aynı zamanda yitip gidecekti.</p>

  <p><span style="font-style:italic;">Ve insanlar, ve karaağaçlar, aynı hastalığa yakalanmış,</span></p>

  <p><span style="font-style:italic;">Düşkünleşmişler ve baloları unutmuşlar…</span></p>

  <p>Çocukça şiirler diye böyle kötü şiirlere denirdi. ‘Çocukça şiirler’ deyişi hoşuna gitti, hatta radyoda çalınan bazı şarkılar gibi içini sızlattı, ansızın anımsanan bir anı gibi: Tam böyle hissetmişti. Anılarını az çok sınıflandırmıştı, anılarının arasında içini parçalayanlar, onu eğlendirenler, içinde suçluluk duygusu yaratanlar ya da kaçma isteği uyandıranlar vardı. Hepsini anımsadığını sanıyordu. Şu anı da nereden aklına gelmişti şimdi?.. Belediyenin olduğu meydana bakan pencere açıktı, büyükannesinin eli onun elinin üstündeydi ve sesi kasaba orkestrasının alışılmış konserini istiyordu, nakaratlarla dolu bu şarkılar onu büyülüyorlar mıydı? Ve kıpkırmızı kesilmiş şu küçük oğlan ona şiirler mi okuyordu, babasının dediği gibi çocukça şiirler mi okuyordu? Ve Matthieu, itfaiyeci, jet pilotu, elektrikçi, oyuncu ve başka şeyler olmak istemeden önce, bir şair olmak istemişti. Ailesi onu rehine olarak eski eve gönderdiklerinde, büyükannesi ona sarılarak, “Benim küçük şairim,” diyordu. Beş yıl sonra, büyükannesinden ve kendisinden utanır olmuştu. On beş yaşına geldiğinde bütün ailesinden utanıyordu. Hayat ne kadar hızlı ilerliyordu, yaşlı hanımlar ne kadar narin ve küçük oğlanlar ne kadar nankördü.</p>

  <p>Artık ağacın tepesindeki gür ve yeşil yaprakları görmüyordu, yalnızca buğulu ve yeşil büyük bir leke görüyordu. Sarsılmadan ve hıçkırmadan, ılık ılık bir su akıyordu, bu ıssız parkta, bu hoş suyun yanaklarından dökülmesine izin verdi. Kuşkusuz, bunlar şairin gözyaşlarıydı.</p>

  <h3 id="ucf63f9ad-808f-43f2-90e8-a310f45548e3" style="text-align: center;"><a id="bookmark6"></a><span style="font-weight:bold;">III. BÖLÜM</span></h3>

  <p>Müşterek bahis oynanan kahvede sigara da satılıyordu. Büyük, modası geçmiş bir yerdi, tam Matthieu’nün sevdiği gibiydi, Paris’te böyle yerler azalmıştı, içeride, komşu işyerlerinden gelmiş gedikliler ve cama yapışıp dışarıyı seyreden işsiz güçsüz birkaç kişi vardı. Kahvenin sahibi, tezgâhının arkasında, kasasının ve sigara paketlerinin yanında ayakta duruyordu, bir Cizvit papazı gibi kuşkulu ve despot görünüyordu, Matthieu’ye kuşkulu bir bakış fırlattı, o anda az daha Matthieu’nun keyfi kaçıyordu. Yine de, tezgâha yaslandı, bir beyaz şarap söyledi ve o hızla herkese içki ısmarladı. Uzun zamandır bu türden, içkili bir yere gelmemişti. Ve belleğinde tilt oyunları üstüne kurulmuş bir yaşam, içecekler, arkadaşlar, yankılanan bağırış çağırışlar ve aptalca bahisler, yani tümüyle bir atmosfer canlandı, tam bir peri masalı gibiydi: Gerçekdışı, gerçekdışı ve eğlenceli.</p>

  <p>— Hadi ama, ısmarlananlar geliyor değil mi, diye yineledi isteğini, ona hâlâ kuşkuyla bakan patrona, tezgâha özellikle abanarak.</p>

  <p>Yaşanan dönemde artık içki ısmarlamak diye bir şeyin kalmadığını söylemek gerek. Çok önemli bir neden olmadıkça kimse insan kardeşlerine içecek bir şeyler ısmarlamıyor artık. Armağanların sunulduğu bir dönem değildi. Armağanlar ne kabul ediliyor, ne haklı görülüyor, ne de bir yükümlülük olarak algılanıyordu (benimsenmiş bu cimrilik, geçenlerde bir akşam yemeğinin konusunu oluşturmuştu.) Ve Matthieu, 1900’lerde yaşayan beyefendileri anlattığı, geçmişi özlemle anan ödevini anımsadı, kadınlar bu beyleri beş parasız bırakıyorlardı, yaşadığımız çağdaki vergi dairelerine göre daha vahşi ama çok daha hoştular. Bu konu gündeme gelmişken, o karısına ne bırakacaktı? KADINLARINA ne bırakacaktı? Mimarlık bürosu üçe bölünmüştü ve şu son zamanlarda, krizden ötürü, pek nadir kanat çırpıyordu. Ve, gönlünde özel bir yeri olan Poissy projesi, sonunda estetiğin ve erdemin birleşeceği bu proje, iki yıl boyunca uğraştığı bu ünlü proje, birdenbire ona hiçbir şey ifade etmez olduğu için şaşkındı. Bu projeye tutkuyla sarıldığı halde, bir saat içinde, tamamen ondan kopmuştu! Yaklaşan bir ölümün önünde kim ayakta kalabilir ki? Kim? Ne? Belki, büyük bir aşk?.. Böyle bir aşk yaşamıyordu. Artık yaşamayacaktı da.</p>

  <p>O sırada, patron görevini yerine getirmişti ve meraklı bakışlar altında, kadehler Matthieu’ya doğru kalktı. Ve bir kez daha, yeniden, o utancı, başkaları gibi olmamanın, tasarıları yok olan bir insana dönüşmenin verdiği rahatsızlığı hissetti, geleceği yoktu, arzuları olmayan biriydi. Sokaklarda aynı onun gibi içi çürümüş ve aynı onun gibi var olmaktan utanan kimbilir kaç kişiyle karşılaşmıştı. Hayır, kesinlikle, bu gelecek yokluğunda insanı düşlere sürükleyecek hiçbir şey yoktu! Yaşama özgü bütün güzellikler Zamana yayılıyordu, Proust’un vurguladığı gibi büyük Z ile. Proust! Onu yeniden okumaya yemin etmişti, gerçeği söylemek gerekirse, ölmeden önce, bütün yapıtlarını okumaya yemin etmişti. Bunu yapmayı çok istemişti, ama vakit bulamamıştı. Artık, başına gelen şeyi birine anlatmak dışında, başka herhangi bir şey için istek duyabilecek miydi? Paylaşabilecek, ona düşkün olan insanlarla, tıpkı ‘eski’ iyi günlerde olduğu gibi en kötü zamanda da ekmeği bölüşebilecek miydi? Çevresinde hep insanlar olmuştu. Onları genellikle önemsememişti. Sağlığı, uyumu, yaşama sevinci, merakı ve hoşgörüsü sevilme nedenleriydi. Uç ay içinde bunlardan hangisi elinde kalacaktı? Hiçbiri.</p>

  <p>Tezgâhın üstündeki saate baktı. Saat birdi. Hamstere saat on birde gitmişti: Orada aşağı yukarı bir saat kalmıştı. Yalnızca bir saat. Ya da: KAYBOLAN bir saat mi demeli? Biri ya da öbürü, ikisi de aynı hissi veriyordu ve zaten bu konuda söylenebilecek en kötü, en uzun, en ciddi, en anlamsız şey varoluşunu belirten saatlerdi. Patrona beyaz şarap şişesini işaret etti ve bu hareketi yapar yapmaz cebinden bir banknot çekti, parayı tezgâhın üstüne koydu.</p>

  <p>— Bir tur daha! Yeni bir tur, diye bağırdı patron ve garson, artık kıpırdıyorlardı. Yeniden kadehler ona doğru uzatılıyor ve ‘Teşekkürler’ duyuluyordu, ‘Teşekkürler bayım!’, ‘Sağlığınıza!’, ‘Bir beyaz daha’ ve benzerleri. Matthieu’nün erkeklere bile güven veren bir yüzü olduğunu söylemek gerekir. Tam Fransızlara özgü kalender bir yüzü vardı, bu görüntü, oynadığı yıllarda ragbiye de uyuyordu. (Ama kadınlar onu pek kalender bulmazlardı.) Şu sırada, isimsiz, tanınmayan biriydi, yeni sığınağı olarak adlandırdığı Liman Kahvesi’nde biraz canını sıkan tek şey bu kimliksizlikti.</p>

  <p>— Hadi bakalım, neye içiyoruz, diye sordu yanındaki - kadehini boşaltmıştı bile, Corneille yapıtlarına uygun bir tonda, bir faşistle ya da komünistle kadeh tokuşturmak zorunda kalmamak için. Artık onurunu yitirmek gibi bir tehlike söz konusu değildi: Kadehi boşalmıştı.</p>

  <p>— Hadi bakalım… sağlığınıza, dedi Matthieu. Benimkine, sizinkine, her şeye, yaşama!</p>

  <p>Herkes ona katıldı, bardaklar boşaldı ve hep birlikte masaya kondu. Müşteriler bu cömert yabancının kibarlığına hayrandılar. Sonunda patron da ticari hareketlenmeyi sağlayan bu yabancıya sevecen hisler duydu. Bu yarışma sayesinde şişeler şişeleri kovaladı.</p>

  <p>Şirin bir mekândı: Ve uzun sözün kısası, Matthieu’nün damarlarındaki kanla yer değiştiren bu şarap da bardakta durduğu gibi durmuyordu. Bir beyefendinin bir kadeh içkiyi reddetmesi olanaksız bir hale gelmişti; bazı müşteriler oradaki herkese içki ısmarlayacak kadar ileri gitmiyorlardı ama yine de herkes, bu ‘yeni’ gelene bir kadeh ısmarlamak istiyordu.</p>

  <p>Saat bir buçuk, sonra iki oldu. Herkes her şeyi unutmuş gibi görünüyordu, kutsal öğle yemeği tatili geçip gitmişti. Üçüncü kez karısının bütün âşıklarının sırayla ilk beşe girecek atlar üzerine oynamalarını, sonunda da kaybetmelerini anlatan takıntılı adam ve bir de sözüm ona istihbarat görevlisi olduğunu, günümüzdeki siyasal hırsızların hepsini tanıdığını ama onlara hiç kızmadığını söyleyen adamın dışında Matthieu’nün tezgâh başındaki arkadaşları hoş insanlardı. Sözüm ona istihbaratçı olan:</p>

  <p>- Dikkat! Tek söz bile etmeyin! Sessizlik! Bana inanın: Ağızlar kapansın, diye yırtınıyordu, dengesiz bir hareketle kadehini ağzına götürürken işaret parmağı ve kadehi birbirlerine rakip kesildiler.</p>

  <p>Bu hallere düşmeden, Matthieu beyaz şarap üstüne beyaz şarap, sigara üstüne sigara içiyordu; alkolün dozu arttıkça -bundan hep hoşlanırdı- yaşama özgü şeyleri yeniden kazanıyordu. Davetsiz bir konuk gibi geldiği bu kahvede Matthieu yavaş yavaş en sevilen davetli olduğunu hissediyordu (parayı ödediği için en sevilen davetli bile olsa). Onu dostu, benzeri, yakını gibi gören bu adamların dostu, yakını, benzeri gibi hissediyordu kendini. Hastalık ve ölüm binlerce özür dileyerek önünden geçip gidiyordu: Evet, ölüyordu, ama bunu söyleyen hamsterdi. Evet, belki de bu dünya üzerinde yaşayacağı altı ayı kalmıştı, ama bu altı ayı bir prens gibi yaşayabilirdi. Bu bilinmez mikroba kafa tutabilirdi, -Tanrı’ya şükür- bunu yapabilecek cesareti vardı. Ölecekti, ama bu başka bir yaşama ya da başka bir gezegene doğru bir yola çıkıştı; çünkü onun, Matthieu’nün içindeki bir şeyler, örneğin ruhu ölümsüzdü. Bu, sözcüğün Katolik ya da cafcaflı anlatımlarındaki söylenişi değildi, bu mutluluk, canlılık ve özgürlük ‘anlamındaydı’. İçin için soylulara tutkun olan Helene’in ileri sürdüğü gibi bir zamanlar mavi olan kırmızı kanı kıpkırmızı kesilmişti. Kanına, -büyük bir olasılıkla üç renkli olmuştu-şimdi kanma beyaz şaraplar da karışmıştı, neyse, bu üç renkli kan onu yeterince uzun bir süre ayakta tutardı. Kimbilir kaç kez, anlaşılmayan ve anlaşılamamış bir olay haline gelen hastalardan söz edildiğini duymuştu —uzman doktorlar anlaşılamamış olduğunu söylerler— bu durumdaki hastalar yaşarlar, yirmi yıl, otuz yıl boyunca en kötümser teşhisleri bile yalanlarlardı. Neden o da onlardan biri olmasın? Öleceğini düşünmek kadar hastalığa karşın yaşayabileceğini düşünmek de onu çılgına çeviriyordu. Belki de bir kolunda Helene bir kolunda Sonia’yla Lourdes’a giderdi. Üçünün mağaranın önünde durduklarını hayal ediyordu, bu bile birinci mucize olurdu, kadınlardan her biri onun iyileşmesini dilerken öteki kadının can çekişmesini isteyecekti. Bu mağaranın önünde üçünün gölgesini hayal ediyordu, şu anda hemen aklına geliveren gerçekleşmiş olay Bavyeralı II. Louis’in mucizesiydi: Bunu da Lourdes’da değil Visconti’de görmüştü. Gülmeye başladı, bu gülüş kaybeden at yarışı meraklılarının hikâyesine uygun düşmemişti, takıntılı adam kızıp uzaklaştı. İstihbaratçı, ‘Kapalı ağız’, bu durumdan yararlanarak gidenin yerine geçti.</p>

  <p>- Şaka bir yana, ne kutluyoruz? Bana güvenin, kimseye bir şey söylemem, tek söz etmem, ağız kapalı! Ama bilmeyi isterdim. Kaynananız mı öldü?</p>

  <p>Adam kahkahayı bastı.</p>

  <p>— Yok hayır bu değil! Henüz ölmedi! Ama ölse fena olmazdı, dedi Matthieu, karısının annesine katlanamıyordu.</p>

  <p>Tutarlıydı! Kayınvalidesinden nefret ediyordu, daha genç bir sevgiliyle karısını aldatıyordu, gerçekten de sıradan bir Fransızdı. Onu sıradanlıktan çıkaran tek şey, benzerlerinin çoğunluğundan daha erken ölecek olması; ve özellikle, özellikle de bunu bilmesiydi. Buna içilirdi! Buna içilirdi, ama neye içildiğini söylemeden.</p>

  <p>İşte böyleydi. Ölüm de yaşam gibi saçmaydı, ama kimse onun son aylarını bu saçmalığın nedenini aramak için harcayacağını sanmasın. Hayatını kazanmaya başladığı yaştan beri, yaşadığı ilişkilerin dörtte üçünde yaşamını ‘nasıl’ sorusunun yanıtını aramakla geçirmişti. ‘Nedenler’ yeniyetmelere ya da profesyonel düşünürlere aitti. ‘Nedenlerin’ ölümlülere yani gelecekteki ölülere ait olduğunu kanıtlayan hiçbir şey yoktu; kendini hiçbir zaman olmadığı kadar canlı hissediyordu, kuşkusuz bunu beyaz şaraba borçluydu, haksız yere bu çağın en kötü şeyi olduğu söylenen alkol sayesinde, insana dost oluyor, ruhuna deva, bedenine yardımcı buluyordu. Nasıl olur da alkolün erdemleri reddedilir: Alkolün etkisi o kadar köklü, o kadar güçlü, o kadar yardımcı, o kadar başarılı ki! Şarabın iyi yürekliliği yadsınabilir mi? Sevinçleri çoğaltarak ve duygulara şiirsel güzellikler katarak hayatın ağırlığını azaltmaktaki ustalığı, üzgünleri coşturup utangaçlara destek vermesi, çirkinlikleri neşeyle donatması yadsınabilir mi? Ya çoğunlukta olan sıradanlığa ölçüsüzlüğü getirmesi? İnsanın aksayan aklını böylesine ustaca rahatlatan bu hayranlık uyandıran koltuk değneğine teşekkür borçlu olmamak olası mı? Neden zekâ ve alkol arasındaki bağlara, buluşmalarındaki temel nedene, aralarındaki derin ilişkiye daha ciddi eğilmiyoruz? O, Matthieu, şimdi kısa geleceğini ve ölümünün ciddiyetini yazgısına boyun eğerek kabulleniyor, aklı başında ve dingin, bir saat önce dehşete düştüğü, korkuya kapıldığı halde şimdi gayet sakindi, (bir saat önce yalnızca limonlu çay içiyordu) O, Matthieu şimdi sakin sakin kendi işini kendi bitirme olasılığını düşünüyordu, altı ay ya da iki gün sonra ölmek, bunu sağlayacak bir av tüfeği vardı, basit ve anlamlı bir çözüm olduğu halde bu ona iki saat önce acıklı, korkunç ve olanaksız görünmüştü! Alkol onu, Matthieu Cazave’i kendine getiriyordu; cesaretini ve onurunu yeniden kazanıyordu.</p>

  <p>Tabii ki çok yakında Liman Kahvesi’ne yeniden gelebilirdi ve eğer bir pazar günü gelirse, birkaç ayrıcalıklı gedikliyle birlikte öğle yemeğine buyur edilebilirdi ve Güneybatılı olan patronun karısı tarafından pişirilmiş lahana dolmasını tadabilirdi. Patron artık onu, Matthieu’yü gerçekten benimsemişti. Müşteriler de. Ve açık açık yeniden geleceğine söz verdi. Eğer, bu altı ayda, bu lahana dolmasını tatmak için bir pazar günü ayıramazsa, sonuç olarak, daha uzun süre yaşamayı hak etmiyor demekti.</p>

  <h3 id="ua7688459-b8ce-44ae-8cb9-ba34bb6da0f1" style="text-align: center;"><a id="bookmark7"></a><span style="font-weight:bold;">IV. BÖLÜM</span></h3>

  <p>Güneş zorlu savaşını kazanmış gibi görünse de onu kutlayabilmek pek mümkün değildi, çünkü, gökyüzündeki düşmanları kaçışırken yağmur başlayıvermişti, yağmur, kapkara düşman sürüsünü yeniden ortalığa salıyor ve zaferini vurgulamak için tüm bulutları görünür kılıyordu. Öğle yemeği saati geçmişti, öğle yemeğini paylaşması gereken biri olup olmadığını hatırlayamıyordu. Araba sağa sola yalpaladı, sonra Invalides’in önünde durdu. Sonbahar elle tutulurcasına belirgindi, yanlamasına vuran ışıkla altın gibi parlayan III. Alexandre Köprüsü tam karşısında duruyordu. Aynı böyle bir günde, burada Mathilde’le, yani aşkla karşılaşmıştı, Mathilde’i sevdiği kadar Mathilde de onu sevmişti, ama yalnızca bir yıl.</p>

  <p>Uzun yıllardan beri Mathilde’i düşünmeyi kendisine yasaklamıştı. Mathilde… Mathilde’i yeniden görmeden mi ölecekti? Bu da var olmanın şaşılası, anlaşılmaz durumlarından biri miydi? Her şey bir yana, Mathilde’i yeniden görmeden ölmek de onsuz yaşamak kadar saçmaydı… Onu bekleyen günlerde ne olursa olsun emin olduğu tek bir şey vardı, bu da geçmişini inkâr etmekti. Yaşamını oluşturan bu geçmişe kapılmayı kesinlikle düşünmüyordu, çünkü o başka birinin yaşamıydı. O, asla ölümü düşünmeyen, üstelik özellikle de ölüm zamanını aklına bile getirmeyen bir adamın yaşamıydı. Başka bir adamın. Geçmişsiz yaşamak zorundaydı, çünkü bu geçmiş buğulu, bulanıktı; ayrıca geleceksiz de yaşamak zorundaydı, çünkü artık geleceği yoktu. Günü yaşamak zorundaydı. Demek ki yeniden günü yaşayacaktı! Oysa günü yaşadığı için hem çok övülmüş hem de bu davranışı fazlasıyla başına kakılmıştı: “Matthieu gününü gün eder.” Gününü gün etmekten hem keyif alır hem de övünç duyardı, bu bir nevi zevk ve eğlence düşkünlüğü, yaşama hazzı, tarzını yaratma yeteneğiydi. Ama onu bekleyen sonun eşiğindeyken, ayakta kalmasını ve bu biricik keyfine yaslanmasını sağlayacak tek bir söz, tek bir kuram bile yoktu. Kösnül terimler, çoktanrıcılık, yaşanan an, yaşamanın hazzı, mutluluk, hatta mazoşizm, sapkın davranışlar, kahramanlık ve narsisizm bile, yalpalamalarını açıklamak için insanoğlunun yeniden ürettiği karmaşık ve kupkuru sözcükler gibiydiler - gerçek bir aşk acısı çekmek kadar şöyle güzel bir öğle yemeğine de gereksinimi vardı. Her şey bitmişti, emin olacağı hiçbir şey kalmamıştı. Keşke mutlu ya da mutsuz olduğundan emin olsa, mutlu ya da mutsuz, duygularıyla savaşmak zorunda kalsaydı. Yirmi yaşındayken tutkularından emindi, içinde yaşayan insanlarla, rüzgârla, yollarla şenlenmiş görkemli evler ve saraylar yapmanın hayalini kuruyordu, ama bu hayallerinin yerini, ilk su taşmasında bozulmayacak banyolara ve esecek ilk rüzgârla uçmayacak çatılara sahip sağlam evler doldurdu çabucak, bir mimarın ilk görevi sağlam yapılar yapmak olmalıydı ama bu yerine getirilmesi zor bir görevdi - özellikle de devlet hizmetinde çalışan bir mimar için.</p>

  <p>Ne hissettiğini çok iyi bilemiyordu: Birisiyle, bir dostla konuşmak hoşuna giderdi. Bir dost, bu dost Michel gibi biri olabilirdi, onunla Sorbonne’da birlikteydi, sonra da mimarlık okurken Politeknik’in dumanaltı sınıflarında birlikte olmuşlardı. Delikanlılığını, kızları ve</p>

  <p>Paris’i dört beş yıl boyunca Michel’le paylaşmıştı, yirmi yaşında hissedilen varoluşu, yani gerçek varoluşu paylaşmıştı: Acıklı, şiirsel, ölçüsüz, komik. İkisi de geceler boyunca, rıhtımlarda, bankların üstünde, evlerde, Eluard, Rene Char ve Baudelaire okumuşlardı. İkisi de ipin ucunu kaçırmışlardı ve melankolik oldukları için ya da cinsel tutkuları küçümsedikleri için, kızlarla sevişmek bile umurlarında olmamıştı. Michel onu yüzüstü bırakmazdı, onu anlamamış ya da ona inanmamış gibi yapmazdı, özellikle de aptal telefon konuşmaları ya da saçma sapan şeyler için onu terk etmezdi.</p>

  <p>Ama Michel hakkında ne biliyordu ki? Belki de Michel başarının donuklaştırdığı o sıska adamlardan biri oldu ya da tam tersi başarısızlık tabakasıyla kaplanmış yağ tulumuna dönüştü, başarı ve başarısızlık sözcükleri, basitçe, yaşam ya da uzun bir yolculuk sözcüklerini tanımlamak için de kullanılabilir. Belki de Michel, o pancar yanaklı, şişko, başkalarına karşı duyarsız, merhametsiz adamlardan biri oldu: Tam anlamıyla saçma sapan şeylere düşkün bir adam, aynı ötekiler gibi, aynı bir sürü insan gibi. Ve iki saatten beri ilk kez, yani onu gördüğünden beri, Matthieu Robert’i küçümsediğini hissetti. Robert’i gevşek ahlaklı bulan Helene’e göre Matthieu hiçbir zaman iyi bir gözlemci olamamıştı, oysa Matthieu daha çok gözlemlemekte yavaş davrandığını, geciktiğini ve yanlış değerlendirmelerde bulunduğunu düşünüyordu. Hayır, Michel aynı kalmış olmalıydı: O, Matthieu’ye yaşamdan, ölümden ve onun ölümünden, doğal ama çekici, şiirsel, ilginç bir olay gibi söz edebilirdi. Bu ortamalı hastalığı bir düşünce, bir tartışma konusu haline getirebilirdi, bu münasebetsiz hastalık, Robert’in ağzındaki iğrençlikten sıyrılabilirdi, Robert ona inanmayı reddederek de iğrençleşmişti zaten.</p>

  <p>Önündeki altı ay yalnızca acımasız değil, sıkıcı da olacaktı. Neyse ki, bu sabah birdenbire her şeyi açıklıkIa değerlendiren bu alaycı Matthieu’nün ortaya çıktığını görmüştü, her şey kötü gittiği sırada, bu Matthieu bir kez daha belirivermişti. Dirençli ve kahraman olan bu uçarı Matthieu, acı çeken ve sızlanan o hasta Matthieu tarafından rahatsız edilebilirdi. Hastalığın peçesi, ya uçarı Matthieu tarafından açılacaktı ve bu da onu çok utandıracaktı, ya da bu sevimli ve kanserli, çapkın ve yalancı, hoşgörülü ve korkak, duygusal ve bencil mimar tarafından. Sonuç olarak, kimin yerinde olmak isterdi? Picasso’nun mu? Talleyrand’ın mı? Hiç kimsenin. Kendinden başka hiç kimsenin. Bu, hiçliğin sınırına gelmeye benziyordu ama bu her zaman Mathilde’in gönlünde yaşayan bir Matthieu’ydü ve mükemmel, çok yetenekli, çok mutlu bir Matthieu’ydü.</p>

  <p>Mathilde’den bıkmış olabilir miydi? Kuşkusuz, hayır. İlişkilerinin her ânı neşe ve keyifle çınlayan bir kahkaha gibiydi, her ânı paylaşmışlardı… Ne Mathilde’in zekâsından ne kişiliğinden (güzel bir rastlantı sonucu ikisi birbirine uyuyordu), ne de aşırılıklardan aldığı tattan bıkamazdı. Onu hep sevmişti! Aradan bunca zaman geçmiş olmasına karşın bundan bu kadar emin olmak Matthieu’yü duygulandırıyordu, buna inanmak istiyordu: Oysa mutluluğun hazzından, aşk gereksiniminden, geçmişe duyduğu özlemden vazgeçmek pahasına, ayrıldıklarından beri, kendi kendisine Mathilde’i görmeyi, onu düşünmeyi hatta düşlemeyi bile yasaklamıştı. Mathilde’e, öleceğini bildirmek için dönmesi gerekiyorsa -Mathilde’le birlikte kendine de dönecekti, ikisi birlikte kendilerine yöneleceklerdi…</p>

  <p>Sönmek bilmeyen bir kırmızı ışıkta bekliyordu, bunları kendi kendine dipdiri bir inançla yinelerken yanında duran arabanın şoförü şaşkınlık içinde ona baktı. Matthieu, arka koltuktaki görünmez kişiyle konuştuğu için bezgin, iç sıkıntısıyla gaza bastı. Ne zaman normal, derli toplu, yetişkin bir adam gibi görünme alışkanlığından vazgeçecekti, — şimdi bile değilse, ne zaman? Durumunu gizlemekten vazgeçmesi gerekiyordu, yaşayanlar gibi rol yapmaktan vazgeçmesi gerekiyordu - özellikle de sağlıklı biri gibi görünmekten vazgeçmesi gerekiyordu! Her zaman uğradığı benzin istasyonunu gördü, yanaştı, on litre benzin aldı ve hareket edeceği sırada, beş yıldır tanıdığı güleç pompacıya doğru eğildi - pompacı Matthieu’nün yüz güldüren bahşişi sayesinde bugün de güleçti.</p>

  <p>— Hava güzel, ha, dedi pompacı, banknotlar her zaman kara bulutları dağıtıyordu.</p>

  <p>— Hava güzel, dedi Mathieu. Hava güzel ama altı ay içinde ben ölmüş olacağım. Bunu, bu sabah öğrendim.</p>

  <p>— Hadi canım! Hadi! Hadi canım!..</p>

  <p>Pompacı hiçbir şey olmamış gibi sırıtıyordu. Bir sürü şakacı müşterisi olmalıydı.</p>

  <p>— Akciğer kanseri, diye üsteledi Mathieu gözlerinin içine bakmayı deneyerek, kuru bir sesle.</p>

  <p>— Eğer bu doğruysa, dikkatli olun! Kız kardeşimin de ciğerlerinde bir hastalık vardı, önemli bir şeydi! Haydi, tamam! Haydi, gidebilirsiniz!..</p>

  <p>Ve, benzin pompacısı sağlam bir adımla asfalta doğru ilerledi, hâlâ gülümsüyordu ama keyfi kaçmıştı ve tarlaya buğday eker gibi kutsal bir hareketle, Matthieu’yü ve ciğerlerini araba denizine gönderdi. Ama, bu madeni nesnelerin içine dalmak onu yatıştırmayacaktı! Yumuşatmayacaktı bile! Matthieu lastiklerini gıcırdatarak hareket etti, pompacısına kendinden daha az kızgındı. Ne ummuştu ki? Petrol akıtan bu adamın göz yaşları akıtmasını mı? Hıçkırıklara boğularak tulumunu ıslatmasını mı? Düzenli gelen, içli dışlı bir müşteri değildi, pompacı ayda iki kez uğrayan bir müşterinin ölümüyle sarsılmazdı. Zaten, hangi satıcı onu özlerdi ki? Bir göçebe gibi yaşıyordu, ordan burdan giyiniyor, on ayrı meyhaneye gidiyor, sigaralarını nereden olursa oradan alıyordu. Yiyecek maddelerini evdekiler alıyordu. Hayır, iyi bir müşteri bile değildi!</p>

  <p>Bir saat daha geçti… Bu saatlerde ne yapabilirdi? Sonia’nın evde olmadığını biliyordu, Helene de evde yoktu. Büroya gidip yardımcısı Paul’le konuşabilirdi, Paul kibarlık ve incelikten kırılırdı ama can sıkıcıydı, Matthieu de can sıkıcıydı, tekil ve çoğul olarak can sıkıcıydılar. Ve üstelik gizini açıklamamaya kendi kendine söz vermişti - özellikle işyerinde. Hayır, yalnızdı. Yapayalnızdı, açtı ve yalnız adama lezzetli bir öğle yemeği ısmarlayacaktı. Lezzetli yemekler yeme meraklısı değildi, ama bir kez bunu deneyebilirdi. Ölmeden önce, savsakladığı bütün hazları keşfetmeliydi: Garsonları beklerken - örneğin sofra hazlarını keşfedebilirdi… Revaçta olan üç-dört lokanta arasında bir süre kararsız kaldıktan sonra, Montparnasse’daki, her zaman gittiği lokantalardan birine doğru yöneldi. Orada eşi bulunmaz bir yemek yemeyecekti, ama şef garson onu sevgi dolu ve cana yakın bir biçimde karşılayacaktı. İşte belki de, sonunda, onu özleyecek birisini bulmuştu… Andre, Le Globe Lokantası’nın candan servis şefi. İstediğini orada bulabilirdi! Bütün Paris’te onun için ağlayacak gözler aramıştı. Matthieu kendini aşağılanmış ve suçlu hissediyordu, bu iki duyguyu da iyi tanırdı ve her iki duygudan da pek hoşlanmazdı.</p>

  <p>Saçma sapan bir şey yapmak istiyordu ve bu istekten kurtulmayı beceremiyordu. Telefon ve tuvaletlerin bulunduğu kata giden merdivenlerden indi, birçok Paris lokantasının merdivenleri gibi, az ışıklı, rutubetli merdivenler koyu renk taşlarla kaplanmıştı. Kimbilir kaç kez, ıslık çalarak buna benzer merdivenlerden inmemiş miydi? Kimbilir kaç kez, buralardaki bir telefon kulübesine, sevdiği biriyle konuşmak ya da sevdiğinin onunla konuşmasını sağlamak, ya da birlikte çalışmak istediği biriyle konuşmak, ya da yalnızca vakit geçirmek için kapanmamış mıydı? Kimbilir kaç kez… Oh hayır, artık kesmesi gerek, yaşamını, ya da yaşamındaki anıları, sürekli yinelenen basit bir bilançoya döndürmeye, kesinlikle, son vermesi gerek. Koridordan sürgüsü olmayan bir kapıyla ayrılan tuvalete girdi. Rahatsız edilmemek için, bir iskemle kapıp kapının koluna sıkıştırdı. Çabucak soyundu ve ceketini, gömleğini, kravatını söz konusu iskemlenin üzerine koydu. Birisi kapıya iki-üç kez vurduğunda, etkisini gösteren sinirli bir sesle, “Meşgul!” diye yanıtladı.</p>

  <p>Lavabonun üstünde neon ışıklarıyla aydınlanan bir ayna vardı ve Matthieu aynaya baktı. Pek çekici olmayan, yeşilimtırak birini gördü. Bakışları önce, çabucak yüzüne kaydı ve boynundan aşağıya inip gövdesinde sabitlendi. Matthieu kendine bakıyordu. Kendini çirkin buluyordu. Çıplakken, o gülünç cinsel organlarıyla, bütün erkekleri çirkin bulurdu (hatta, bazı kadınların bu iyilik bilmez, dik kafalı nesneye gösterdikleri saygıyı ve yükledikleri düş gücünü neredeyse sapkın bir hayranlık olarak nitelendirdiği de söylenebilirdi). Teninin altındaki kalp vuruşlarını görmek için, kalbini örttüğü varsayılan alana baktı ve bakışları belirli bir bölgede sabitlendi, yani, ilk kaburgaların arasında, göbeğine kadar ince bir çizgi halinde uzanan sarı kılların başladığı yerde. Şu anda orada, bir hayvan, bir ahtapot, bir böcek yaşıyor, büyüyordu, sinsice tırnaklarını, çene kemiklerini geliştiriyordu. Gene şu anda, iç organlarının karanlığında, bedeninin kanlı ve loş yığınında, bu bulaşıcı, inatçı, yenilmez nesne, onu yok etmek, onu güneşten, rüzgârdan, güzellikten, zevkten, hem geleceğinden hem de geçmişinden yoksun bırakmakla uğraşıyordu. Geçmişindeki akrabalar artık yaşamıyordu, bir tek taşrada yaşayan bir halası vardı, onu da sevmezdi, bilinci ve varlığı yok olurken geçmişi de kaybolacaktı. Bütün Matthieuler, küçük oğlan çocuğu, sivilceli yeniyetme ya da daha sonraki gözü doymaz delikanlı, çapkın yetişkin ve coşkulu mimar, bütün bu Matthieuler ölecektiler. Oradaydı. O, oradaydı. Ve, ikircikli duygular içindeki elini uzattı, işaret parmağını kalbinin üstüne koydu, kalbinin olduğu varsayılan yere, o stratejik noktanın çevresine bir daire çizdi. Şu sırada, o hayvanın üzerinden geçiyordu, ona biraz gölge yapıyor, belki onu sıkıştırıyordu, belki o korkuyordu ve Matthieu öfkeli bir haykırışla, kaburgalarının arasına öylesine kuvvetli bir darbe indirdi ki soluğu kesildi.</p>

  <p>Öksürüyordu, titriyordu, boks ringinde iki raund dövüşmüş gibi terliyordu. Yavaş yavaş giyindi, çok yavaş giyiniyordu, demin de kapıyı vuran müşterinin, acele ve hınçla kapıyı çalmasına aldırmıyordu. Ve onu görmeksizin kapıyı açıp onun önünden geçti. Yürürken, durup musluğu açtı, bir robot gibi yanaklarına su vurdu, soluk soluğa merdivenleri çıktı. Masasına gelip gözde şef garsonunu bulduğunda, biraz kendine gelmişti.</p>

  <p>— Yalnız mısınız, Bay Cazavel?</p>

  <p>— Her zaman yalnızız, dedi Matthieu gülümseyerek. Ve, yine de dört kişilik bir masaya oturdu.</p>

  <p>Masa caddeye bakıyordu ve güneş yanlamasına camlara vuruyordu. Gerçekten yalnızdı, ama bunu kendi istemişti. Doktordan ayrıldığında, Sonia’ya ya da başka birine telefon edebilirdi ve şu sırada sevecen, içten kadınların özeniyle çevrelenmiş olabilirdi. Ama ne yazık ki can dostu Robert’i görmek gibi bir fikre kapılmıştı… ve ağzı yamuldu, ağlanacak haline gülüyordu. Her ne olursa olsun, Seine Nehri’nin kıyısında harika bir gezinti yapmıştı, Seine Nehri’nin anılar çağrıştırmayan boş kıyılarında; az kalsın, rıhtımda bir kamyonun altında kalıyordu, neyse ki kamyon şoförü şehit edeceği adamı görüp durmuştu. <span style="font-style:italic;">Utanç duyduğu</span> bir narsisizm krizi atlatmıştı. Belki de bu onun durumundaki biri için doğaldı, ama bunu kabul edemiyordu. Kendini bırakmayı kabul edemiyordu. Tuzaklarla dolu bu dehşete karşı savaşabilirdi. Ne önemi var! Yaşayacak yalnızca altı ayı kaldı. Bu ayları da dehşet içinde, ölümünün korku uyandıran kesinliği içinde yitirmeyecek. Şimdi her zaman olduğu gibi kendini, azalmış olsalar bile, bu gezegenle kendisi arasındaki uyumu sağlayan mutluluklara adayacak. Pek başarılı olamasa bile, gururunu kurtarmak için, kendine Mathilde’i özlemeyi yasakladığı gibi şimdi de ölümün zorbalığını düşünmeyi yasaklayacak. ‘Yaşamı’ ziyan etmeyecek.</p>

  <p>Şef garson Matthieu’nün beyaz şarabını boşalttı, hafif bir şaraptı, içimi kolay, kokusuz, Matthieu yavaş yavaş, küçük yudumlarla kadehindeki şarabı bitirdi, gözleri yarı kapalıydı. Başka bir masadaki bir kadın, arzu ve tutku dolu gözlerle, mutlu bir hayvana bakar gibi; mutlu olmak için başka birine bakar gibi, ona bakıyordu.</p>

  <p>Camın gerisine yansıyan güneşin altında iki kahve içtikten ve yakınlık gösteren Andre ile kendini iyi hissetmesini sağlayan birkaç söz ettikten sonra (Matthieu dertlerini açınca Andre çok kibarlaşmıştı), kalkmaya karar verdi. Sonia bir saatten önce eve dönmezdi; moda evindeki defilesinden sonra biterdi işi, bazen de müşteriler için bu defileyi yinelemesi gerekirdi. Sonia, bezgin bir imparatoriçe edasıyla donuk ve mağrur defilesini yaptıktan sonra, küçük kızı oynamak üzere eve gelir, kanepenin üstünde dertop olup yuvarlanır ve küçük bir kız sesiyle sızlanırdı (Matthieu tüylü oyuncak hayvanlar almaması için ona çıkışmak zorunda kalmıştı). Altı aydan beri Sonia yeniden bu oyuncaklardan alıyordu, belki bu oyuncaklar onu ‘Koca Ayıcığın’ (Matthieu’nün Kızılderili adıydı) ölümü karşısında avuturlardı.</p>

  <p>O süre içinde, ne yapmalı? Sinemaya gitmek olanaksız görünüyordu; söz konusu bile olamazdı, acıklı bir film izleyip insanların acılarını görmek istemiyordu; komik bir filme gitse, en olağanüstü şaklabanlıklara bile gülecek halde değildi. Hele böylesine değerli olan zamanını hiçbir özelliği olmayan bir yönetmene emanet etmesi, düşünülmesi bile olanaksız bir şeydi. Polisiye filmler de söz konusu olamazdı, aksiyon filmleri de, bitmek tükenmek bilmeyen filmler de. O zaman, kendini Proust’a, müzelere mi vurmalı yoksa yüklü paralarla bakara mı oynamalıydı? Hayır, bu da değil. Önemsiz şeyleri yok sayıyordu ama önemli şeylerle de ilgilenmiyordu. ikisinin ortasında sürecek olan bu altı aylık yaşam, bayağı eğlenceli geçecekti. Hayır, diyordu içinden, aslında kendi kendiyle konuşması gerekliydi, iki kadınına her şeyi anlattıktan sonra, özellikle kendi kendisiyle konuşması gerekliydi. Uzunca bir süredir kendi kendisiyle olmaya zaman ayırmamıştı ve bundan tuhaf bir zevk aldığını da itiraf etmeliydi, bu koşullarda tuhaf görünse de, ılımlı ve duyarlı bir yaklaşımdı bu, hatta güç vericiydi. Sözcük tam buydu: ‘Güç verici’. Kendine karşı tutarlıydı; fazla kurumlanmadan kendine katlanıyordu ve gerçeğe direnmek için bütün virajları, bütün sapakları değerlendirecekti. Sanki, benliğinin güçsüz yanı ve beriden duyduğu alaycı yankı arasında bir uzlaşma, bir ateşkes yapılmıştı, sanki Matthieu Cazavel adını taşıyan aldatıcı görüntüler dizisinin gerisine biri yerleşmişti ve ona biraz tutarlılıkla biraz canlılık katıyordu. “Ölüm bana canlılık verdi,” dedi yüksek sesle ve bu gülünç duruma, bu içler acısı çözüme gülmeye başladı. Ve kendi kendine gülüp konuşurken karşılaştığı yayaların hiçbiri, gözlerini fal taşı gibi açıp ona bakmamıştı. Kendi kendine, “Herhalde beni fark etmediler,” dedi, yoksa, ona ne diyeceklerini düşünmeden kendi kendisiyle dalga geçmeye mi başlamıştı? Bunun tam zamanıydı!</p>

  <p>Pekâlâ, eğer tutarlı olabilirse, gelecek günlerde, aklı başında biri gibi davranabilirdi. Bütün bunlar nasıl yaşanacaktı? Hangi koşullar altında? Acı çekmesi söz konusu bile olamazdı. Duygusal ve sevecen Matthieu de kural tanımaz ve zampara Matthieu gibi, kişiliğinde nöbetleşe yer değiştiren ikilinin bir bölümüydü -belki de çekiciliğini sağlayan buydu-, bu Matthieuler’in her biri en az öteki kadar çıtkırıldımdı. Zaten, zaman zaman ona öyle geliyordu ki, bu iki Matthieu, yaşananların etkisiyle yoğunluğu azalan bu iki suret, bir Matthieu taslağına, profilden çizilmiş bir gölgeye dönüşmüştü ve kurşunlar kendisine değmeden bu gölgenin çevresinde uçuşup duruyorlardı. Bu fazlasıyla kibar ve fazlasıyla esnek bir adamdı, çünkü o âna kadar, bu kavgalarla özdeşleşen çığlıklarla ya da palavralarla tanışmamıştı. Evet, kendi yerine geçip yerleşen bir kopyası gibiydi - belki de başlangıçtaki halinden daha doğru ve daha gerçek bir kopyaydı ve gerekli durumlarda, öbür kopyalarına oranla daha yararlı oluyordu.</p>

  <p>Ama bu atik ve ölçülü kişilik de, o da, bu bedensel yıkımın, özellikle de önceden bilinen bu yıkımın karşısında korkuya kapılıyordu. Matthieu, üstlerine bir yabanarısı konduğunda avaz avaz bağırıp bacağını kırmak pahasına üç kilometre koşanlardandı. Acıyı beklemeye gücü yoktu. Ne yapmak gerekiyordu? Ve kim ona yardım edebilirdi? Tabii ki, kendini öldürebilirdi, ama yalnız, yapayalnız mı?</p>

  <p>Gençken, yaşıtı olan iki-üç arkadaşıyla çok ciddi ve çok açık yeminler ettiklerini anımsıyordu. Sakatlık ve yetersizlik durumunda, ne yapmak gerekiyorsa yapmaya söz vermişlerdi. On dokuz yaşındaydı, Dambiezler ve o: Erkek ve kız kardeş Dambiezlerle iki yıl boyunca birbirlerinden ayrılmamışlardı. Ve sonra, Claude, kanserden ölmüştü. Gazetelerde yazıldığı gibi, o kız, ‘uzun ve amansız hastalık’tan ölmüştü. Hastalık beş yıldan fazla sürmüştü. Ama o yılın ilkbaharında, Claude yirmi yedi kiloya düşmüştü, saçları dökülmüştü ve yatağına büzüşmüş durmadan titriyordu. Ne erkek kardeşi, ne de Matthieu kurtulması için ona yardım etmişlerdi, çünkü baş başa kaldıklarında Claude, gelecek kış için planlar yapıyordu: Bir köşk kiralamayı, iş başvurularında bulunmayı tasarlıyordu… Kısacası, yaşıyordu. Boş hayallerle yaşıyordu, şaşkına dönmüş, sarsılmış yakınlarının yüreğini parçalasa da, kuşkusuz acılarını da hafifletiyordu. Claude özellikle son dört ayda çok acı çekmişti ve belki on kez, Matthieu’nün, ona yeminlerinin hâlâ geçerli olup olmadığını sormasına ramak kalmıştı. Ama yapamamıştı, çünkü bunu sormak onun ölmek üzere olduğunu itiraf etmek demekti ve Claude bunu bilmek istemiyordu. Ya da artık hiç ölmek istemiyordu. Ölmeyi birkaç gün düşündükten sonra, ölmek istenmezdi. Aslında, kendini öldürmek için fazla zamanı yoktu. Cesaret ve bilinç, çabuk, hem de çok çabuk, hayal ve umutla yer değiştireceğe benziyordu. Bu içler acısı alçalmayı, bu adi olasılığı yok saymak, insanı zamanından da önce öldürür.</p>

  <p>Bu yalın, açık ve tuhaf günden, bugün yaşadıklarından sonra, kendi ölümüyle burun buruna gelmesi pek de kolay olmayacaktı. Belki de, ilk acı nöbetleri, insanı daha sonra çekilecek acıyı reddetme konusunda yeterince açık bir biçimde bilgilendirirdi. O gün geldiğinde, her şeyin el altında bulunması gerekliydi ve kararlılığını yitirmeden, bir doktoru ya da bir eczacıyı, hatta bir silah satıcısını ikna ederek, bu işi halletmeliydi, içinden aynı şeyleri yineleyip duruyordu, eski bir av tüfeği vardı… ama onu da kayınbiraderine vermişti, -ne aptal adamdı kapabiraderi- her zaman her şeyini ödünç alırdı zaten. Tüfeği almalıydı. İstemenin tam zamanıydı, eylül ayıydı ve av zamanıydı.</p>

  <p>Ancak, av tüfeği pek kullanışlı olmayabilirdi. Tetiğin ayak başparmağıyla çekildiğini okuduğunu anımsadı, elleriyle bir şeyler yaparken bile yeterince sakarken, ayaklarıyla, Helene’in harika mobilyalarını berbat ederdi… Belki de oturulan koltukla kapı arasına yerleştirilen tüfeğin tetiğine bir ip bağlanabilirdi… ama önemli olan namlunun ateş edilmesi gereken yere yönelmesi… sonra ne olacağını Tanrı bilir… Bütün bu intihar hazırlıklarını, bütün bu can sıkıcı planları yapmak için karısının evini seçmesi tuhaftı. Tabii ki orası onun da eviydi, ama manevi olarak karısının eviydi. Yalnızca karısının. Ama orada intihar etmek, bir nevi kocalık görevi gibi bir şeydi, kocalık görevlerinden biriydi, iki dil bilen Gaubert ‘<i>the last, but not the least</i>’ diyebilirdi. Sonia’nın evinde intihar etmek apaçık, iğrenç bir sadakatsizlik olurdu, böyle bir tercihin evindeki son kanıtlarını Sonia seve seve saklardı. (Zavallı Helene de saklardı, çünkü bu iki kadın da ‘iç dünyalarına’ derin bir saygı duyarlardı.) Helene, ona hep ‘kötü’ şeyler sunduğu için Matthieu’den şikâyetçi olmakta haklıydı. Kötü şeyler. Bir adamın yaşadığı yerde kendini öldürmesi, kötü bir şey miydi?.. Her ne olursa olsun, kendini başka bir yerde rahatsız hissederdi… Otel odasındaki klasik bir intihar ise tüylerini ürpertecek kadar yalnız ve uzlaşmacı görünüyordu; otel odaları öksüzlere özgü intihar mekânlarıydı… Matthieu düşünüyordu. En saçma tasarılarını her zaman apaçık ortaya sermek için aşırı çaba harcar, en ciddi işleri ise bulanık bir biçimde irdelerdi. Şimdi, saçma bir tasarının apaçık ortaya konulmasına çalışıyordu, çünkü, onun durumunda bile, intihar eyleminde toplumu rahatsız eden bir şey vardı. Bu bir firar suçuydu, bir meydan okuma, başkalarını reddetme, son bir bağımsızlık hareketiydi ve bütün bu ataklarda, narsistlik hakimdi - kendini beğenmişliğin son noktasıydı. Ama umurunda bile değildi, gerçekten. Eğer yapabilirse, kendini öldürecekti, eğer isterse, eğer ölüm korkusunu yenebilecek kadar yiğit olursa ya da daha doğrusu, yaşamak zorunda kalacaklarından fazlasıyla korkmaya başladığı zaman. Yarın, morfin aramalıydı, bir şırınga ve morfin ampulleri. Bu kez, iğneden kaçmamalıydı, çünkü tüfeğin onu öldürüp öldürmeyeceğinden kuşku duyuyordu.</p>

  <p><span style="font-style:italic;">“Şimdi kalabalığın içinde yapayalnız yürüyorsun Paris’te…”</span> Bu şiir kimindi? Ah, evet, Apollinnaire’in. Bu parça ‘Bölgeler’ adım taşıyordu ve ‘Sevilmeyen’in başında yer alıyordu ve zaten pek bilinmeyen bir şiirdi, ama Matthieu bu şiiri <span style="font-style:italic;">‘Alcools’</span>deki bütün şiirlere yeğlerdi:</p>

  <p><span style="font-style:italic;">“Yanı başından uğultulu otobüs sürüleri geçiyor…”</span></p>

  <p><span style="font-style:italic;">…“Aşkın sıkıntısı sanki artık hiç sevilmeyecekmişsin gibi boğazını sıkıyor…”</span></p>

  <p>Artık sevilmemek… Artık asla sevilmemek… o sırada, sevdiğini sandığı biraz saf genç bir kadın vardı… Ve belki kadın da onu seviyordu, demek ki, sonuç olarak aynı şeyleri hissediyorlardı! Sevmeye ve nefret etmeye alışkındı, kendi yaşlarındaki bir kadın yüzünden acı çekmişti, elinde olmadan acı çekmişti, ama o kadın hiç acı çekmemişti, onun da elinden ancak bu geliyordu. İşte, onun duygusal yaşamı böyleydi. Az buçuk neşeli, gereksiz bir oyun. “Apollinaire’i yardımına çağırmakla iyi ettin, bu gerekliydi.” Ama yine de, dedi içinden, tüm duygulardan soyunmuş bir yaşamı süslemek ya da gizlemek için, kaç kişi Apollinaire’i anar ki? Neyse ki o, aylar boyunca sevmiş ve bunun karşılığında sevilmişti. Bu böyleydi. Bu böyle miydi? On ay mı, on iki ay mıydı?.. Bazı adamların yaşamını düşününce bu çok uzun bir süreydi, bunu biliyordu. Bunu anlamak için yaşıtı olan erkeklerin güzel bir kadın karşısındaki tepkilerine bakmak yeterliydi: O adamlar güler, hayranlık dolu, kışkırtıcı bakışlar fırlatır, memnuniyet hatta övgü sinyalleri gönderirlerdi! Böylece, kadının bakışı, onlar için ulaşılmaz olan o güzellik, özlem ve istek duyan bu adamları sararıp soldururdu, Matthieu de öyle sararıp solmuştu. Ama aslında güzellik, hiçbir yerde, ne bir müzede, ne de bir salonda, onu ne güldürmüş, ne ağlatmış, ne de düşüncelere sürüklemişti. Güzellik, ona hep engel olmuş, onu hareketsiz kılmıştı. Ve güzellik onu arzularla ve bastırılmış bir öfkeyle dolu kendinden uzak bir yere fırlatmış ya da anlamsız yazgısı nedeniyle o kadın ondan uzaklaşıvermişti.</p>

  <h3 id="u2e9ba4c4-7fe7-4594-bcf0-b0173fbe8233" style="text-align: center;"><a id="bookmark9"></a><span style="font-weight:bold;">V. BÖLÜM</span></h3>

  <p>Mathilde’e telefon edebilmek eskiden Matthieu’ye ne kadar yaşamsal bir gereksinim gibi gelirdi, oysa bugün bunun ne kadar gereksiz olduğu kanıtlanmıştı, bu acil gereksinim kaybolup gitmişti. Bu gereksinim de herhangi bir umuttan farksız bir umuda dönüşmüştü, bu kalkanın, bu maskenin, zampara ve kural tanımaz Matthieu’nün gerisine saklanan onun tam karşıtı, bu duygusal ve hüzünlü Matthieu, bu duyarlı, hayalperest, güçsüz Matthieu için, bu da bir çeşit görev haline gelmişti.</p>

  <p>O sırada, nereye gideceğini pek bilemeden Paris’te dolaşıyordu. Mathilde, bu on yıl içinde adresini değiştirmişti. Verneuil Sokağı’ndan Tournon Sokağı’na geçmişti; Luxembourg çevresindeki yokuşlar için Seine Nehri’nin sığ kıyılarını terk etmişti; kısaca söylenirse Saint-Germain Caddesi’ni boydan boya geçmişti. Ve Matthieu onu, kenarları kürklü sabahlığı, çıplak ayaklarındaki şıpıdık terlikleri, boynuna doladığı şalı ile dalgın dalgın Saint-Germain Caddesi’nde peşinde bir alay âşığıyla yürürken hayal ediyordu, -tanıdığı âşıklar, tanımadıkları ve henüz tanışmamış oldukları- hepsi de taşıdıkları eşyaların ağırlığıyla iki büklüm olmuştu; İbranilerin önünde açılan Kızıldeniz gibi, onların önünde de arabaların denizi açılıyordu. Ve biraz sonra kendini Tournon Sokağı’nda bulunca şaşırdı -park etmek için bir kapı önünde boş bir yer buldu şans eseri- belki de Mathilde’in kapısının önüydü burası; arabayı bırakmak için yeni bir kapı önü aramaya hiç niyeti yoktu. Göz göre göre arabasını o garaj kapısının önüne park etti ve şaşkın şaşkın bakındı: Ya Mathilde burada oturuyorsa, dışarı çıkar ve onu görürse, ne yapacaktı, onu daha sonra nasıl arayacaktı? Çünkü Mathilde’le daha sonra buluşmak istiyordu. Daha sonra: Sonia ve Helene’le görüştükten sonra. Öteki kadınlarından sonra: İkinci sıradaki kadınlarla, ondan sonra gelenlerle, ondan sonra sevdiği, içtenlikle bağlandığı, evlenmiş olduğu kadın suretleriyle görüştükten sonra… İyice hödükleştiğini düşündü. İkiyüzlü, kaba, alçak bir adam olmuştu. Her şeyi abartıyordu. Ve yeniden kontak anahtarını çevirdi, Sonia’nın evine doğru yola koyuldu. Oraya varınca aşağıdan ona telefon edecekti - çünkü Matthieu, resmen sevgilisi olsa bile bir kadının evine telefon etmeden gitmezdi. Öncelikle kibarlık uğruna, bir de karşılaşabileceği durumların korkusuyla. Aldatılmış adam rolü dünyada canını en fazla sıkan roldü, bu rolü oynadığının farkına varmaktansa, hiç bilmeden oynamayı yeğlerdi. “Kısacası, ben bir korkağım,” dedi içinden, “korkak ve kendini beğenmiş.”</p>

  <p>Uzun zamandır, önemli işler dışında, Sonia moda evinde yalnızca sabahları çalışıyordu ve öğleden sonra bire doğru oradan çıkıyordu. Bu da, Matthieu’ye, büroda iş yemekleri olarak adlandırılan şehvetli öğle uykuları sunuyordu, saat birde bürodan çıkıyor, saat dörtte güleç ve dalgın geri geliyordu. Görevlerden, işlerden, öteki insanların kanıksanan şeyler yaptıkları zamanlardan çalınmış bu öğleden sonralara bayılıyordu. Yani, o günlerde bu öğleden sonralara bayılırdı. Çünkü uzun bir süredir, ikindinin başladığı o saatlerde Sonia’nın evine gitmediğinin, bunu düşünmediğinin, hatta artık bundan zevk bile almadığının farkındaydı. Şimdi ona, bu öğleden sonralar, gerçekçi ve ciddi görünüyordu. Aşıkların geçirdiği gecelerin yanında bu öğleden sonraları incelikten uzak bir güldürü gibiydi. Artık onları arzulamıyordu. Tabii ki, geceleri çıktıklarında da Sonia’da kalıyordu ama aşka özgü gereksinimleri burada bitiyordu. Bu yaşlandığını mı gösteriyordu? Ya da Sonia’dan eskiye göre daha az hoşlandığını mı? Daha dün, kafasını kurcalayan bu iki varsayım, bugün ona çok anlamsız geliyordu! Bu, yeni durumuna mal edebileceği ilk iyi puan, ilk mutlu ilgisizlikti. Kuşkusuz, bunu izleyenler de olacaktı.</p>

  <p>Ama, Sonia’nın evinin önüne gelince, haberi Sonia’ya nasıl vereceğini sormaya başladı kendi kendisine… Sonia’nın evinin altında bir çiçekçi vardı, bütün bu yıllar boyunca Sonia’ya buradan çiçek almıştı - Matthieu söylemek istediği şeyi üstü kapalı anlatabilmek için Sonia’ya birkaç kasımpatı almayı; hatta şimdiden çiçekçiye Sonia için yüklü bir para ödeyip cenazesi ve mezarı için alınacak kasımpatlarına para harcamasını engellemeyi düşündü. Ama ne yazık ki Sonia, vazoya koyduğu kasımpatlarını, güllere bakıyormuş gibi hayranlıkla seyretme yeteneğine sahipti. “Çağrışım çok açık aslında,” dedi, kendisine ve bu cinliğine gülerek. Neden, hazır oradayken, Saint-Augustin’deki evinden, hâlâ boş bir mezar yeri bulunan, ailesinin yattığı Montparnasse Mezarlığı’na kadar oklarla bezenmiş bir güzergâh sunmuyordu Sonia’ya? Bu, haberin ağırlığını hafifletir ve incelik katardı. Görgü kurallarını öğreten kitapları okumamıştı ama yine de o kitaplarda şöyle bir bölüm olduğunu düşünüyordu: “Sevgilisine altı ay içinde artık bir âşığı olmayacağını nasıl söylemeli - ya da aşağı yukarı bunun gibi bir şey.” O arada, hemen yarından itibaren, maddi durumunu gözden geçirmeli ve maddi durumunu ayarladığını hemen bugün Sonia’ya söylemeliydi.</p>

  <p>Kadınlar, genç bile olsalar, hatta on taneyi bulan âşıklarıyla oynaşsalar bile bu konuda çok ürkektiler.</p>

  <p>Sonuç olarak Matthieu, her zaman yaptığı gibi yirmi küsur gül satın aldı, bu toz pembe gülleri Sonia çok severdi, üç kez Sonia’ya telefon etme girişiminde bulundu ve telefon sürekli meşgul olduğu için evine çıktı ve kapıyı çaldı. Sonia kapıyı açtı; Matthieu koltukta oturan genç bir adam gördü, genç adam blucin ve onun nefret ettiği soluk renkli parkalardan giymişti. Matthieu’yü bir an için rahatlatan, aptal ve tedirgin bir gülümsemeyle birbirlerine baktılar. Hak edilmemiş de olsa Sonia’ya biraz sitem ederse suçluluk duygusundan arınacaktı. Ne kadar saçma görünse de Matthieu, Sonia’ya öleceğini söyleyeceği için suçluluk duyuyordu. Haberi verince Sonia’yı yaşamını oluşturan, alıştığı bir şeyden yoksun bırakacaktı. Bu üzüntünün hem habercisi hem de kahramanı olmak, Matthieu’nün hafif şeylere olan düşkünlüğüyle pek ilgisi olmayan, ağır ve rahatsız edici bir rol oynamasını gerektiriyordu.</p>

  <p>Sonia memnuniyetten pespembeydi - yoksa utançtan mı? Bu bilinebilir mi? Her ne olursa olsun, kırıtıp, mır mır edip duruyordu, bu gözle görünür bir gerçekti. Sonia uzlaşmacı rolü oynamayı her zaman sevmişti. Hem de ölesiye. Ve şimdi, bu iki yönlü rol -yani olduğu gibi görünmek ya da öyle görünüyormuş gibi yapmak- Sonia’ya huzur veriyordu. Genç adamın, dalgın bir hali vardı, olası zevk ânını kaçırdığı için canı sıkılmış gibiydi. Üstelik giysileri de çok dar, diye geçirdi içinden Matthieu, bunları çıkarırken epeyce zaman harcaması gerek, özellikle de blucini çıkarmak için. Spor etkinliklerine ya da çılgın aşk oyunlarına atılmadan önce bu durumu iki kez gözden geçirmesi gerekir.</p>

  <p>Matthieu kabarık minderli bir koltuğa oturdu ve bu çocuğa kalender, sevimli bir bakış fırlatarak bacaklarını uzattı. Bir önceki kuşak yerlerini bırakmak istemediği için bu yeni kuşağın durumundan acı acı şikâyet ettiği söyleniyordu. Öyleyse, bu çocuklar, daha kırk yaşına varmadan meydanı terk eden onu, Matthieu’yü omuzlarında taşırlardı.</p>

  <p>Bir an, topluma egemen olan insan yok etmeye yönelik çılgınlığa, basının bu konudaki tutarsızlıklarına üzüldüğünü hissetti ve ayağa kalkıp genç adama coşkuyla: “Görüşmek üzere,” demek istedi. Sonia yanına gelirken, onu kollarına almak, bu esnek ve sıcak bedene sarılmak, ipek gibi saçlarının yanağına değişini hissetmek, sıkı, dişi kalçalarını ve tüm bedenini, sol bacağının ve kalça kemiğinin üstüne bastırmak, bazen olduğu gibi kendini kıpırdamadan duran şehvetli bir dansçı gibi hissederek, yaptıklarına karşı koymayan bu kadına sarılmak istedi. Sonia gülüyordu. O gülüyordu ve Matthieu birazdan gülüşünün donacağını, hatta acı çekeceğini düşünerek utanıyor ve Sonia’nın az acı çekmesini umut ediyordu. Ne olursa olsun, Sonia’nın üzüntüsünün şiddetini hafifletmek onun elindeydi: Ya Sonia’nın onu gerçekten sevmesini sağlamalı ya da bu sevgiye layık olmadığını göstermeliydi… Salt bencilliği nedeniyle ölümünün Sonia’yı az da olsa umutsuzluğa sürüklemesini istiyordu. Kendine kızıyordu, çünkü duygusal yaşamında, şöyle böyle zekice görünen bu güldürüde, böbürlenebileceği bir şey varsa o da birçok erkeğin tersine kadınlara acı çektirmekten nefret etmesiydi - bu kez kendi kadınına acı çektirecekti.</p>

  <p>Ama belki de bir gün, Sonia, yeterince acı çektirmediği için ona kızabilirdi. Birlikte yaşamanın yarattığı küçük cehennemi paylaşmadığı için ona kızabilir miydi? Sonia onun yalnızca en iyi yönünü görmüştü (bunu en iyi olarak nitelemek mümkünse tabii!), Matthieu, Sonia’ya günlük yaşamının en hoş, en hafif taraflarını sunmuştu.</p>

  <p>Yoksa en çok Helene mi acı çekecekti? Helene’e, en kötü tarafını göstermişti. Helene, artık yalnızca bu kötü tarafını anımsıyordu. Ama bu konuda haksızlık ediyordu. Çünkü Matthieu ona ne kötü, ne de iyi tarafını göstermişti. Çünkü onun yaradılışında kötülük yoktu. Kötü tarafı yoktu. Yalnızca iyi olmayan ya da çok can sıkıcı tarafları vardı. Ve Helene şimdi inkâr etse bile her ne olursa olsun çok güzel günleri olmuştu.</p>

  <p>Hiç söylememeli miydi acaba? Kendi iyiliği için değil, bu kez onların iyiliği için onlara yalan söylemek. Susmak. Ama altı ay içinde bir gün patlayacağını biliyordu. Ve bir gün, onlar her şeyi öğreneceklerdi ve o gün, böyle bir konuda bile, başından beri onlara yalan söylediğini anlayacaklardı. Onlara gereksinim duymadığını, avutulmak için bile onlara güvenmediğini düşünecekler ve hatta onu yüzüstü bırakacaklardı… Birçok insan, istediğiniz zaman size yardımcı olmayacakları halde, onlardan yardım istemediğiniz için darılmazlar mıydı? Söylememek bir işe yaramazdı. Ne olursa olsun, hep içindeki canlılığını koruyan, çam deviren - çapkın Matthieu ona bunu fısıldayacaktı, ne olursa olsun, bunu ikisine de söylemeliydi, özellikle de aynı gün söylemeliydi. Ve böyle bir sahneyi, aynı gün üst üste iki kez yinelemenin olaya yoğunlaşmayı azaltacağını ve pek de hoş olmayacağını düşündü üzgün üzgün. Savurganlık olurdu bu! Üstelik, bu heyecan saldırısıyla çok fazla örselenebilir ve onların tepkilerini karşılaştıramayabilirdi (çok heyecanlanacaktı, bundan emindi).</p>

  <p>Başka bir seçenek sunmanın ya da olmadık hikâyeler anlatmanın da gereği yoktu: Çünkü böyle bir olasılık yoktu. Bu sabahtan beri kısa bir süre sonra öleceğini biliyordu ve ona acımaları, ölüm korkusundan başka bir şey düşünmesine yardımcı olmaları için kadınlarının yanına koşuyordu. Bu yaşında her şeyi değiştirmeyi, her şeyi ters yüz etmeyi deneyemezdi. Belli bir kural, belli bir âdet vardı, buna uymalıydı.</p>

  <p>Gerçekten korkunç olan, altı ay içinde ölmek değil, altı ay içinde öleceğini bilmekti. Ölüm korkusu, dayanılmaz ve haksız bir acıydı. Doktoru da, tam bir salaktı.</p>

  <p>“Hem de ne salak!” diye mırıldandı. Ve gülmeye başladı.</p>

  <p>— Kendi kendine mi konuşuyorsun?</p>

  <p>Gerçekten de kendi kendine konuşuyordu. Beyni</p>

  <p>sulanmaya başlamıştı. Sahneyi terk etmesinin zamanı gelmişti.</p>

  <p>— Sana söyleyeceklerim var, dedi çabucak.</p>

  <p>İşte, başlamıştı! Görevini yapıyordu. Sonia iki yıldır yaşamını onunla paylaşıyordu, yaşamını ve yatağını, görünürde her dem taze duran bir sevinç ve istekle. Matthieu ondan kopmaya cesaret edemiyordu.</p>

  <p>— Zavallı sevgilim, dedi Matthieu.</p>

  <p>Ve birdenbire gözlerine yaşlar doldu ve burnunu Sonia’nın saçlarının arasına sakladı, gözleri kapalıydı.</p>

  <p>— Zavallı küçüğüm!</p>

  <p>Ve, aslında kendi için ağladığını bilerek, onun için ağlıyormuş gibi yapmanın inançsızlığıyla Sonia’nın gözlerine bakıyordu. Güvenli küçük oğlan, güçsüz ve içten genç adam, bütün bu Matthieuler de bu işin içindeydi: Bu cezanın, bu acının, bu vahşiliğin. Ne çirkinlik! Ne acımasızlık! Ne aptallık! Bir çeşit duygusal kasılmayla tıkandı, kıvrandı, içinden bir şeyler koptu, sanki tenine yapışmış bir şey yırtıldı. Kanı çekildi, boğazı tıkandı ve hiçbir şey görmez, duymaz oldu. Bir şey ona sıkıca yapışmıştı sanki, hiçbir zaman hissetmediği kadar korkunç bir acı çekiyor ve kendini tutamayarak titriyordu. Tüm bedeni isyan etmişti, hastaydı ve korkudan sarhoşlamıştı. Bu acı tek başına ona egemen olmuştu, birdenbire ortaya çıkmıştı ve ellerindeki, organlarındaki kan çekilmişti. Gözü kararıyordu. Ve bu kasılma, bu uzun ve çekilmez hıçkırık sırasında kendi kendine, bu kendi kendiyle bile paylaşamadığı kişisel ayrılıkta acıya boyun eğdiğini itiraf ediyordu. Bu acı hiçbir zaman silinmeyecekti. Yüz yıl yaşasa bile. Bundan böyle, yaşamında bu andan ‘önceki’ ve bu andan ‘sonraki’ yaşam dönemi olacaktı. Bu anda, ölümünün kudretinin ve gerçeğin önünde öfkeyle, tiksinme ve nefretle, iktidarsız bir kudurganlıkla, ‘buna’ katlanmayı gerektiren bir umutla eğilmişti; o anda, içinde barınmalarına asla izin vermediği, nefret ettiği, hiç hissetmediği düşmanca duygular denizine boyun eğmişti. Ama aniden boğazını tıkayan, kendine aitmiş gibi kabullenmek zorunda kaldığı bu duygu, kalan altı aylık yaşamı boyunca onun en azılı düşmanı olacaktı. Midesi bulanan Matthieu, ruhunu teslim ettiğini düşünerek, “Ah, hayır!” diye inledi. Ve Sonia’nın bedeninden ayrıldı, nereye tutunacağını bilemeyerek, kollarını kendi bedenine sardı.</p>

  <p>— Hasta mısın, diye sordu kavrayışı hep kuvvetli olan Sonia.</p>

  <p>Ama bu kesinlikle bir soru değildi: Mathieu’yü iteleyerek, kanepeye oturttu, kendisi de kanepeye oturup Matthieu’ye doğru eğildi, şaşkın şaşkın yüzüne baktı.</p>

  <p>— Hasta mısın, Matthieu? Neyin var? Neyin var söyle bana! Matthieu, hasta olduğunu biliyorum!</p>

  <p>Matthieu alttan alttan ona bakıyordu. Bu güzel yüze, bu güzel gözlere, bu güzel burna, bu harika ağza, bu bembeyaz dişlere bakıyordu. Ona bakarken kendi kendine artık ona çılgınca âşık olmamasının üzücü olduğunu düşünüyordu. Çok üzücü ve çok haksızca. Ama aynı zamanda çok da uygundu. Ona çılgınca âşık olsa, bu güzel yüzü nasıl terk eder, yazgıya nasıl boyun eğerdi? Bu şaşkınlık içinde, Sonia’ya gülümsüyor, sağlığı konusunda olmasa bile ona karşı hissettiği duygular konusunda onu yatıştırmaya, rahatlatmaya çalışıyordu.</p>

  <p>— Bana yanıt ver, dedi Sonia. Matthieu, lütfen bana yanıt ver!</p>

  <p>Ve birdenbire Matthieu’nün omzuna yaslandı ve ağlamaya başladı. “Ona henüz bir şey söylemediğim halde benim için ağlıyor!” diye düşündü Matthieu ve iyice üzüldü. “Gizlemeye çalıştığım halde yaslı bir görünüşüm olmalı!” Sonia’nın gözyaşları kuşkusuz onu üzüyordu ama bu gözyaşlarını akıtmadan önce daha özenli bir ilgi gösterse, hatta hemen inanmasa daha hoşnut olacaktı. Körü körüne akan bu gözyaşlarının haklı çıkmasından ahlaksal bir rahatsızlık duyuyordu.</p>

  <p>— Berbat bir akciğer tümörü, dedi.</p>

  <p>Sonia soluğunu tuttu, ayağa kalktı, sonra yine kanepeye onun yanına oturdu, ayaklarını altına aldı.</p>

  <p>— Senden ayrılmalıydım, diye fısıldadı titreyen bir sesle. Ben uğursuzum! Anımsa. İki yıl önce… annem! Geçen kış… Anne-Marie! Ve bugün… sen! Ah, hayır! Bunu kaldıramayacağım! Çok fazla, bu çok fazla!</p>

  <p>Ve Sonia yeniden gözyaşlarına boğuldu. Sağlıklıyken can çekiştiğini fark ettiği bir ortaklığın üyesi olmanın üzüntüsünü bir yana bırakan Matthieu, şimdi Sonia’yı üzen tek konunun asla kendisi olmadığına emin olduğu halde, yine de kendisini Sonia’nın acısının edilgen etkeni gibi görüyordu. “Ona acımam gerekecek!” dedi içinden ve sinirlendi:</p>

  <p>— Sana yemin ederim ki, hiçbir zaman annenin ve en iyi arkadaşının ruhlarına kavuşmak gibi bir hayal kurmadım, dedi donuk bir sesle.</p>

  <p>Biraz sonra, kendini suçlu hissedecekti!..</p>

  <p>— Zavallı sevgilim, dedi Sonia hemen, ben de kendime acıyorum! Acı çekmeyeceğinden emin misin, söyle bana?</p>

  <p>— Hayır, hayır. Kesinlikle hayır. En azından üç ay, acı çekmeyeceğim.</p>

  <p>— Ve tabii ki, X ışınları, kemoterapi ve bütün bunlar, hiçbir işe yaramıyor, dedi Sonia acı acı.</p>

  <p>Kanser uzmanlarının hastalığı yenmek için yaptıkları, parlak ve kalıcı yeni keşifleri, gazetelerin ve televizyonların gururla açıkladıklarını unutmuştu. Hayır unutmamıştı, o hemen, kanserin en amansızını, en iyileşmez, en ciddi olanını kabullenmişti. Sevgilisinin aşırılıklardan hoşlandığını bildiği için bunu kabullenmek onu rahatlatmıştı.</p>

  <p>— Tedavi pek bir işe yaramayacak, dedi Matthieu. Yani, şu an için tedavi yapılamıyor.</p>

  <p>— Düşün, saçların dökülecek… farkında mısın, zayıflayacak ve sararacaksın… sen… hayır, buna asla katlanamam, diye bağırdı kendini yeniden kanepeye atarken. Sen değil! Sen değil, diye bağırdı yeniden. Matthieu allak bullak olmuştu, övülüyordu ama estetik açıdan bakınca, fiziksel çekiciliği, saçlarının yeniden çıkmasına ve teninin canlanmasına pek yaramayacaktı.</p>

  <p>— Biliyor musun, sana bakacağım, dedi Sonia hıçkırarak.</p>

  <p>Matthieu ona baktı, biraz sıkıntılıydı. Sonia’nın gözleri şişmişti, gözleri yaşla kaplanmıştı, gözleri yaşların içinde kaybolmuştu, ağzı çarpılmıştı. Pek güzel görünmüyordu, evet, ama bu önemli bir andı!.. Ama bu kadın Sonia mıydı?</p>

  <p>— Yapılacak hiçbir şey olmadığından eminler mi, diye sordu bir kez daha, ama bunun çılgınca umutlanmanın ötesinde, bu olasılıkla olayı bitirmek için sorulduğu açıktı.</p>

  <p>Sonia her zaman köşeli çözümlere, budalaca kalıplara vurgundu, zaten bu köşeli çözümleri de kendisi yaratıyordu.</p>

  <p>— Ne kadar zamanın var, diye fısıldadı Matthieu’nün kulağına zor duyulan bir sesle, sanki açık saçık bir şey söylüyordu ya da divanın altında gizlenmiş kötü yürekli ve aceleci bir tanrının açığa çıkarıp doğrulayacağı bir sırrı açıklıyordu.</p>

  <p>— Altı ay, üç ayı iyi geçecek, derken Matthieu kendi kendine şaştı, biraz önceki şiddetli krizden sonra, sevgilisinin tepkilerini duyarlılıktan çok çıkarcılıkla izlediğini ve bundan biraz sıkıldığını fark etmişti.</p>

  <p>— Bu süre içinde birbirimizden ayrılmayalım, dedi Sonia, bana söz veriyor musun? Tüm zamanını bana ayıracağına söz veriyor musun?</p>

  <p>— Elbette! Elbette seni göreceğim. Kendime zaman ayırmayacağım, dedi öylesine, doğruyu söyleyip söylemediğini düşünmemişti.</p>

  <p>Ona öyle geliyordu ki en zor olan şu anda yaşanan olaydı ve bu sahne geçtiğinde, kadın izi taşıyan bu küçük apartman dairesindeki yaşam eskiden olduğu gibi yaşanacaktı.</p>

  <p>— Ya beni… beni eskisi gibi sevebilecek misin, diye sordu Sonia, gözlerini yere indirerek.</p>

  <p>Sonia’nın hastalık hakkında düşündüğü berbat olasılık -sekreterin onu görmeye gelmemesiyle- pekişmişti, Matthieu yine de koçan kalana kadar tane tane kemirilen bir mısırı düşündü. O sırada, ordan burdan konuşuyorlardı. Sonia yüksek sesle:</p>

  <p>— Ben sensiz ne yapacağım, diye haykırdı bir anda, Matthieu’nün ensesini tutmuş ve gözlerini gözlerine dikmişti.</p>

  <p>Mathieu onun gözlerinde geçmişe değil de geleceğe ait sararmış resimler belirdiğini gördü: Şöminenin yanında geçireceği erkeksiz akşamları, yalnız başına gideceği kokteylleri, yalnız yatağına döneceği geceleri vs. Sonia’nın bön yüreğinde dile gelen, zaten gerçekleşmesi pek kuşkulu olan gece davetleri akşamlar yüzüne yansımıştı ve Matthieu üzülüyordu, bu melodram onun yüreğini parçalıyordu. Sonia’yı rahatlatmak için duygularını anlamamış gibi yaptı.</p>

  <p>— Geleceğin için kaygılanma, dedi. Şimdiden her şeyi ayarladım. Seni bu topraklar üstünde yenik ve silahsız bırakmayacağım, sevgilim.</p>

  <p>— Ah! Evet, beni yenik bırakacaksın! Evet, evet, beni silahsız bırakacaksın!</p>

  <p>Matthieu içinden, çıkar ilişkisinin aralarındaki sevginin birinci öğesi olmadığını söyledi hüzünlü bir minnettarlıkla. Hayır, Sonia onu O olduğu için seviyordu. Sonia onu az ve coşkusuz seviyordu ama o olduğu için seviyordu. Başlangıçta o koca yatakta Matthieu’nün yokluğu, gerçekten de Sonia’nın canını sıkacaktı. Başlangıçta… Matthieu gibi Sonia’nın çekiciliğine kapılan, şehvetli ve sağlıklı bir adam, reddedememekten ya da duyulan arzudan ötürü Matthieu’nün yerini alana kadar… Pek kendini beğenmiş sayılmayan, görece alçakgönüllü olan Sonia’nın uzun bir süre kendi bedeniyle beslenebileceğini biliyordu; bu durumda, Matthieu ona gerçekten gerekli değildi.</p>

  <p>— Sen çekip gidiyorsun! Ben kalıyorum! Tüm acıları ben çekeceğim!</p>

  <p>— Ben de acı çekeceğim.</p>

  <p>— Fiziksel acıdan mı söz ediyorsun? ‘Fiziksel acı’nın ne olduğunu biliyorum. Öbürünün yanında hiçbir şey değil! Üstelik, çok da sürmüyor… kendin söyledin: Üç ay… Benim dediğim başka bir şey!</p>

  <p>— Haklısın, dedi Matthieu. Ama, yine de çok hoş bir şey olacağı konusunda pek emin değilim… İstediğim… benden hoşlanmadığını hissettiğin an, hemen bunu bana söylemen…</p>

  <p>— Bunu bana söylemen gerekmiyor! (Sonia gururu yaralanmış gibi bir ifadeyle diklendi.) Benim ‘mış gibi’ yapıp oyun oynayabileceğimi mi sanıyorsun, koca sevgilim? Bunu bana sen söylüyorsun ha! Bana!.. Tabii ki,</p>

  <p>kendimi zorlamayacağım… Ya bizim anılarımız, onlara ne olacak!</p>

  <p>Ve gözyaşları iki misli çoğaldı.</p>

  <p>Sonia’nın tepkisi, özellikle de dalga geçmesi Matthieu’nün keyfini kaçırmıştı. Sonia tahmin ettiğinden daha bencil - ve iyice ilgisizdi. Çok katı ve çok iyimserdi. Özetle, pek duygusal değildi, belki bu doğru bir şeydi ama ruhsuzdu. Kısacası, Sonia yalnızca kendini seviyordu. O ve Matthieu, iki yıldan beri sevgiyi Matthieu. yönlendirdiği için birlikteydiler. Matthieu ortalığı karıştırmamalıydı. Sonia, son âna kadar elinden gelenin en iyisini yapacaktı. Matthieu, deliriyor muyum diye sordu kendi kendine, düşüncelerini denetleyemiyordu, her şeyi çarpıtıyordu, her şey birbirine karışmıştı. Aslında, Sonia’dan çok çabuk sıkılmaya başlamıştı ama bunu itiraf etmek istemiyordu: Canını sıkmanın sırası olmadığını iyi biliyordu. Eh, tamam o zaman! Oysa, bir daha yinelenmemesini her şeyden daha çok istediği biraz önceki o sarsıntıdan, o krizden ve özellikle de kendini toparlayacağını, yeniden kendi kendisinin efendisi olabileceğini anladığı -acımasız bir efendi ama ona, biraz önceki şaşkın hayvandan daha yakın bir efendi-, daha önce hiç başına gelmeyen bu titremeli baygınlıktan beri, başını alıp gitmekten başka bir şey düşünmüyordu… Ve dışarı çıktığında, bu hastalıklı, korkak ve mazoşist adamın, ağlayan ve homurdanan kadınla birlikte yürek sızlatan berbat duyguları da yukarıdaki evde bıraktığını görecekti. Eğer sızlanıp duran o robot bu odada, Sonia’nın kollarında yeniden dirilmezse… Sonia’yı bir daha hiç görmeyecekti. Ama, belki bu düşünce de gelecekte yaşayacağı tutarsızlıklardan biriydi… Belki de, hastalığının doğurduğu ve aylar boyunca onu adım adım izleyecek olan gölgelerinden biriyle, yalnız ve ne yaptığını bilmeyen, sıkıcı ve incinmiş kopyalarından biriyle yüz yüze gelmişti.</p>

  <p>Bu kesitlerden, bu taklitlerden, bu kopyalardan kaç tane vardı? Kaç Matthieu enkazı gelip onu şaşkına çevirecekti ve iç karartıcı olduğu kadar gülünç de olan kaç Matthieu enkazı birbirine karşı dövüşecekti: Ölüm-yaşam, yaşam-ölüm, bilinçsizce iç dünyasında onları birbirlerinin karşısına dikmeye başlamıştı. “Bu tek sesli diyalogla ne yapıyorum?” diye düşündü, öfkeli öfkeli. “Bu benim, Matthieu. Hâlâ yaşıyorum. Kendimi hiçbir zaman hissetmediğim kadar canlı hissediyorum. Bu hikâyeyle ilgilenmiyorum. Bu hikâyede en küçük bir anlam bile bulmuyorum -zaten aramıyorum da-. Bildiğim her şey bana bunun benim sevdiğim şeyin tam tersi olduğunu gösteriyor. Bu yaşamın tersi, benim yaşamımın tersi. Acı çekmeyi bile istiyorum, ama belli saatlerde; ne bedensel acıyı ne de ergenlik çağının eşiğindeki küçük kızlara özgü dehşet krizlerini belli belirsiz zamanlarda yaşamak istemiyorum.” Kendini tokatlamak isteği duydu. Sonia’nın aspirin almak için gitmesinden yararlanarak inledi, yüzü sıkıntı ve öfkeden buruşmuştu.</p>

  <p>Bu tartışma da, olağanüstü önemine karşın (bütün tartışmalar gibi) Sonia’yı ‘migren krizine’ sokmuştu. Sonia on dakikadır ilaçlarını arıyordu, bu sırada Matthieu, zalim bir tepki göstererek, kendi kendisine, nasıl oluyor da bu kadar az kullanılan bir organ bu kadar sık ağrıyor diye sordu. O âna kadar bu konuyu göz ardı eden Matthieu, birdenbire bu konuda konuşmak için kendinde hak buluyordu:</p>

  <p>— Ağrıyı azdıran beynindeki sinir hücrelerinin aşırı çalışması değil, dedi ukala bir sesle, yanına gelen Sonia’ya.</p>

  <p>Sesi öyle ukalaydı ki Sonia bir an, ona alındığını söylemenin doğru olup olmadığından kuşku duydu. Üstelik, içinde bulundukları durum Sonia’ya alay edilmeyecek kadar ciddi görünüyordu - aynı Matthieu’ye göründüğü gibi.</p>

  <p>— Kafamı yeteri kadar kullanmadığımı mı söylemek istiyorsun? Söylediğin bu mu?</p>

  <p>— Yok hayır, kesinlikle bu değil! Yeteneklerini pek sık zorlamıyorsun diyelim… Sınırlarını biliyorsun -aynı benim gibi- ve onları aşmıyorsun.</p>

  <p>— … Bu, benim bir budala olduğum ve bundan hoşnut olduğum anlamına mı geliyor?</p>

  <p>— Sevgilim, diye bağırdı Matthieu, gözleri faltaşı gibi açılmıştı, biz her şeyi birbirine karıştırdık! Sevgilim! (Hamster’i, Gaubert’i, kahveyi ve kara yazgısını unutmuştu: Şaklabanlık yapıp neredeyse beyaz şarabın becerdiği gibi, her şeyi eski saygınlığına kavuşturmaya çalışıyordu.)… Sevgilim! Tam tersine! Demek istiyorum ki sen yeteneklerini kendini beğenmişler gibi saçıp savurmuyorsun. Demek istiyorum ki, Tanrı’ya şükür, soyutlamalardan kaçıyorsun: Ve bu konuda çok da başarılısın!</p>

  <p>Yüz ifadesi yumuşayan ama hâlâ kuşkuyla bakan Sonia, Matthieu’nün karşısında ayakta duruyordu ve ‘kişisel uğraşlarına’ dahil bir iş olan aspirinlerin erimesini gözlüyordu, bu ‘kişisel uğraşlar’ -kuşkusuz sevgilisinin yardımıyla- kotarılan ıvır zıvır şeylerdi, yani, hastalıkları, sigortaları, kirası, vergileriydi. Bu ayrıntı kalabalığını Matthieu’ye, Matthieu’nün verdiği armağanlara karşın onun sekreterine yıkmak istemiyordu - Matthieu sekreterine armağan dolu sepetler veriyordu, Sonia bu armağanları Matthieu’ye ait gizemli bir hâzineymiş gibi kıskançlık duyarak yerleştiriyordu sepetlere; bunun Matthieu’yü üzdüğünü sanıyordu, oysa Matthieu halinden çok memnundu — ama tabii ki bunu belli etmiyordu.</p>

  <p>Şu sırada Sonia’nın güzel boynu bardağa doğru eğilmişti, hâlâ aspirinlere bakıyordu, eski güzel günler uçup gitmişti, bugünden itibaren altı ay içinde, Matthieu’nün eriyişine de belki daha da büyük bir dikkatle bakacaktı. İyi bir yaşamı vardı, aylık kazancı sayesinde kendini güvende hissediyordu -zaten harcamalarının büyük bir bölümünü de Matthieu kibarca karşılıyordu-, bütün bunlar kendine saygı duymasını sağlıyor, özgürlüğünü, kişiliğini, kısacası Sonia B…’yi oluşturuyordu, varoluşunun önemini, dolayısıyla sağlığını, dolayısıyla aspirinlerini ve onların kabarcıklarını…</p>

  <p>Ne yazık ki, Matthieu kadınları yalnızca çıplak oldukları zaman ciddiye alırdı. Sonia’nın başka alanlarda da ağırlığı olduğunu; onun, günün modası olan çalışma yaşamı ve sosyal etkinlikler alanında etkin, giyimden sorumlu ve özgür bir kişilik olduğunu bilse bile böyle düşünüyordu. Matthieu kendini daha iyi tanımlamak için, kendini bir yatağın ucuna ilişmiş olarak düşünmüyordu: Bu tanımlamayı kendisinin yerine bir kadının yapması hoşuna giderdi. O tanımı, bildiği en doğru tanım olarak benimseyebilirdi.</p>

  <p>— Migrenin geçiyor mu?</p>

  <p>— Öyle san! Doktorumun dediğine göre bu migren psikolojik. Bir heyecan, bir sarsıntı… hop, yeniden başlıyor…</p>

  <p>— Zavallı sevgilim! Her şeyi berbat ettim, dedi Matthieu, sevgilisine hastalığını pat diye söylediği için uysal ve özverili bir ermiş gibi gülümseyerek.</p>

  <p>Sonia dalgındı, omuzlarını silkti ve: “Senin hatan değil!” diye mırıldandı, bağışlayıcı bir sesle. Matthieu’nün içinde buz gibi, keskin bir öfke dalgalandı. O anda, “Bu çok fazla! Bu bardağı taşırdı!” diye düşündü: Yalnızca Sonia’nın yaşadığı ortamı bozduğu, yalnızca yeni ölmüş kişilerin oluşturduğu listeye kendi adını da eklemeye kalkıştığı için değil, üstelik migren ağrılarına yol açtığı için de suçlanıyordu… Bütün bu yaptıkları için özür mü dilemeliydi, hatta özür dilemeye başlamışken bu hızla, kendi ölümü için de mi özür dilemeliydi?</p>

  <p>- Doktorun, kalpteki noksanlığın beyne de yansıdığını, bu korkunç ağrıların nedeninin bu olduğunu söylemedi mi sana? Kaygı eksikliğinin, gerçekleri görme eksikliğinin, hatta duygu eksikliğinin olduğunu?</p>

  <p>- Bunu bana daha önce de söylemiştin. Ben, katı ve bencil bir aptal gibi yaşıyormuşum.</p>

  <p>- Evet, ama şimdi aptallıktan söz etmiyorum. Kabul et, Sonia, altı ay sonra toprak altına girecekken senin migren ağrılarından sızlanman, kabul et ki beni… beni… çok şaşırtıyor!</p>

  <p>Hastalığıyla onun ağrılarını karşılaştırması biraz eşitsizlik olmuştu, kendini aşağılık, gülünç, kaba buldu. Bin kez haklı olsa da, önemi yoktu! Onun ölümü Sonia’yı umutsuzluğa sürüklememişti; ya da daha doğrusu migren bu umutsuzluğun önüne geçmişti… Eh pekâlâ? Bunun üzerinde fazla durmamak gerekiyordu. Olabildiğince çabuk bunu unutmak gerekiyordu.</p>

  <p>- Ne olursa olsun, sen haklısın, dedi gülerek. Daha iyi değerlendirirsek: Şu anda ben acı çekmiyorum, acı çeken sensin. Seninle ilgilenelim. Altı ay sonra, bakarız.</p>

  <p>Sonia’nın yüzünden, hınç ve korku dolu bir kaygı ifadesi geçti ve bir anda bütün güzelliği yok oldu. Her kadının üstünde gücünü gösteren bu ikircikli yaşta -yani esas yaşından annesinin yaşına doğru ilerlerken- yeni bir ifade kazanmıştı. Ama Sonia her şeyin farkındaydı, -ikinci sınıf filmlerdeki kadın kahramanlar gibi her şeyin farkındaydı-, aspirinlerini bile içmeden Matthieu’nün üstüne atılırken nerdeyse kafasını çarpacaktı. Bulut dağıldı ve Sonia yeniden bedeni ve ruhuyla Matthieu’nün arzularını yerine getirmek için çırpınan hoş ve çok güzel kadın oldu.</p>

  <p>- Sevgilim, dedi Sonia, aşkım, sen haklısın! Nasıl yapabildim… Hiç bilmiyorum… Çok şaşkındım, böyle bir durumda ne söylemek, ne yapmak gerektiğini bilmiyordum! Sana daha fazla acı vermekten korkuyordum! Ne yapmak gerektiğini bilmiyorum! Bana ne yapmam gerektiğini söyle! Matthieu, sen bana mutlu olmayı öğrettin, bunu da öğret…</p>

  <p>Sonia sustu.</p>

  <p>— Sana mutsuz olmayı öğretmeyeceğim, dedi Matthieu şefkatle. En azından, isteyerek öğretmeyeceğim. Tam tersine, mutsuz olmaman için çalışacağım.</p>

  <p>Matthieu nasıl şaşırmışsa, Sonia’nın da bu durumu öğrenince ne yapacağını bilememesi çok doğaldı. Bu rol Matthieu’ye nasıl kötü ve ağır geldiyse, onun da böyle hissetmesi mümkündü. Ne hakla, kendisinde bile var olmayan sezgiyi, derinliği ve acıya duyarlığı, başkalarından bekliyordu? Avazı çıktığı kadar bağırmak ve kendini yerlere atmak, hoş bir şey miydi? Başka ne için böylesine ateşli davranmıştı? Zavallı Sonia! Güzel Sonia! Zarif Sonia! Belki de şefkati bilmediği için bencilliğe sığınıyordu! Bu çağ, yolcuları için zor bir çağdı, her şeyi göre göre, her şeyi duya duya -bunlara gerekli olmayanlar da dahil- kimse hiçbir şey anlatamaz olmuştu, ayrıca, zaman zaman, para için dizginlenmez ve rahatsız edici bir iştah hissediliyordu, bundan ağır ağır zevk alınıyor ya da bazen bundan kaçıp kurtulmak için şiddetli bir istek duyuluyordu - keyif bile şeytani bir tehlikeye dönüşmüştü.</p>

  <p>Zavallı tatlı Sonia, diye düşündü onu kollarına alırken. Çünkü Sonia, büyüyen, her şeyi bilen, hatta yetişkin bile olan bütün küçük kızlar gibi güçsüzdü. Zavallı Sonia… onu, Matthieu’yü, Sonia’nın budalalığının tahrik ettiğini ancak kısa bir süre önce anlamıştı. Ya da daha doğrusu, sevgilisinin budalalığının en zeki dostlarının üstündeki etkisini. Sonia konuşmalara karıştığında, dostlarının bakışlarındaki merhamet ve şehvet, onu rahatsız etmeye yönelik bu bakışlar, tam tersine Matthieu’yü tahrik ediyor, arzusunu kamçılıyordu. Sonia’nın davranışları rahatsızlık vereceğine arzusunu artırıyordu. Tam anlamıyla kentsoylu olan bu bayağı hazzı, aşağılama ve arzu arasındaki bu ilişkiyi, eskiden ailesinin kitaplığında bulduğu kötü kitaplarda keşfetmişti. İlkel bulmuyordu ama, bu yine de pek hoşuna gitmiyordu. Saygı duyulmayan bir kadın sevilebilir mi, inanmadan ona hayranlık duyulabilir mi, ondan hoşlanmadan onun için deli olunabilir mi? Eh işte, olunabiliyor! Ve üstelik de çok uygun düşüyor, bu ilişki iyi gidiyor. Bu şehvetli bayağılığı keşfetmek için Matthieu’ye kırk yıl gerekmişti. Sonia’yı her zaman davetlere götürüyordu ve o davetlerde mutlaka bir ara Sonia’nın budalalığı ortaya çıkıyor, daha zeki olanlar tarafından mutlaka fark ediliyordu ve o zaman alaycı bakışlar Matthieu’nün arzusunu kışkırtıyordu.</p>

  <p>Belki de bu tepki, içgüdüsel olarak Helene’i reddetmekti ya da belki erkeklere özgü kadınları küçümseme eğilimiydi. Bunun ne olduğunu hiç düşünmemişti, buna boyun eğmişti; Matthieu için parlak işadamlarının zekâsıyla Sonia’nın zekâsı arasında pek az bir fark vardı, ancak biraz yetenekli bir felsefe öğrencisiyle bu işadamlarının zekâsı arasındaki fark kadar. Gerçek sınıflandırma şuydu: On yılın sonunda, Matthieu, Sonia’nın zekâsının derecesini değil, ama zekâsının beslendiği nedeni kavramıştı.</p>

  <p>— Sana göre zeki olmak nedir, diye sızlandı Sonia otuz yaşını geçen bazı kadınların rahatlıkla çıkardığı çocuksu bir sesle.</p>

  <p>— Bilmiyorum, dedi Matthieu. Belki bir soru hakkında çok sayıda bakış açısına sahip olmak… ve onları değiştirebilmek… ve öğrenmek…</p>

  <p>— Pekâlâ, ama her zaman bir şeyler öğreniliyor, her zaman da bakış açısı değişiyor!</p>

  <p>— Hayır, hayır! Zaman geçtikçe, ilgilerine, tembelliğine, dostlarına ya da günlük yaşamına uygun olan bakış açıları kabul edilir. Bakışlar ve bakış açıları azaltılır ve daraltılır. Yavaş yavaş, gerçek bir aptal olunur, gerçek bir aptal. En azından bundan kurtulacağım! Hiçbir zaman genç bir aptal olmadım, artık daha az genç bir aptal da olmayacağım.</p>

  <p>— Sus Matthieu! Sus, rica ederim!</p>

  <p>Ve sonunda Sonia, başlangıçta yapması gerekeni yaptı: Matthieu’ye sarıldı ve yüzünü, sonra boynunu, sonra omzunu, sonra ellerini öpücüklere boğdu, Matthieu hâlâ içinde hissettiği bu tehlikeli ve hâlâ şehvetli yaşama, altı saatten beri beyninin inanmayı buyurduğu şeyle bir an bile uzlaşamayan bu yaşama, saygı duruşuna geçti.</p>

  <p>Bir saat sonra, uykulu Sonia’nın yanında yatarken, Matthieu kalın kumaşların, aralanmış kalın perdelerin arasındaki öğle sonrasının ve aşkın arasından sızıp halıya saplanan güneşe bakıyordu. Kendini orada, aldığı zevkle ve ruhuyla, olması gerektiği gibi hissediyordu. Görevini yerine getirmiş ve haklarını almıştı. Gevşemişti, iyiydi, dalıp gitmişti, yaşamının sadık sığınağını yeniden bulmuştu. Yalnızca, yaşamında ilk kez, kalbinin atışlarını saymak, saatinin atışlarını saymak ve bu iki sayı arasında bir ilişki kurmak zorunda olup olmadığını soruyordu kendi kendine - bu çok mantıksızdı, çünkü ateşini ölçmesi gerekmiyordu.</p>

  <p>Ve kendi kendine niye bu kadar sıkıldığını sorup duruyordu.</p>

  <p>Sonia ona yürek parçalayıcı bir elveda çekmişti: Akşam da buraya gelmeliydi! Yarın mı gelecekti?.. “Oh, hayır! Yarın değil, rica ederim: Bu akşam gel! Yarın, çok uzak! Bu akşam gel, yalnız bir saatliğine olsa bile!”</p>

  <p>Buraya bir daha gelemeden öleceğini düşünerek, Sonia nasıl da üzerine titriyordu, ölüm de, âşığının gelmesine engel olacak öbür olasılıklardan biriydi ama ölüm yalnızca Matthieu’ye bağımlı bir olasılıktı.</p>

  <p>“Haydi! Daha altı ayım var!” demek istedi Sonia’ya, ama Sonia acı verecek bir ayrılığa çok fazla inanmıştı ve çok güvensizdi, Sonia’ya karşı koyma cesaretini bulamadı. Ve sahanlıkta geri geri yürüdü, az daha merdivenden düşüp canını acıtacaktı, tabii ki, bu pek ciddi bir şey sayılmazdı, daha çok gülünçtü. Ama şimdi, her düşme, her nezle, iyice gereksiz görünüyordu. Bunu da unutmamalıydı.</p>
</body>
</html>
