<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-11.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-11.html" xml:lang="tr-TR">
    <div class="Basic-Text-Frame-1">
      <p class="split"></p>

      <p class="anabaslik" id="toc_marker-12">Bitmeyen Savaşın İçinden Gelen Oğul...</p>

      <p class="paragicerden" xml:lang="en-US">Granada’daki son Berberî kralı, yazdığı acıklı bir şiirle Selim’e “iki kıtanın ve iki denizin sultanı,” diye yalvarıyordu. Hiç de dalkavukça bir söz değildi bu...</p>

      <p class="imza">Paul Imbert. <span class="char-style-override-9">La Rénovation de L’Empire Ottoman</span></p>

      <p class="bos"></p>

      <p class="paragbas">Dedeli Köyü’nün Yörüklerine doğru yol alıyoruz.</p>

      <p class="paragraf-1">Asfaltın iki yanında bakımlı üzüm bağları uzanıyor. Toprağın verimi güzelim renginden belli.</p>

      <p class="paragraf-1">Kıvrılarak bir tepeye ulaşıyoruz, yeşillik karların altından bile fışkırıyor.</p>

      <p class="paragraf-1">Öğretmen Tahir’in evini soruyoruz.</p>

      <p class="paragraf-1">Bir çeşme akıyor, gün batmakta, bir büyükbaş sürüsü çıngıraklarını sallayarak köye doğru gidiyor.</p>

      <p class="paragraf-1">Sürüyü küçük bir oğlan çocuk yediyor.</p>

      <p class="paragraf-1">Öğretmenin büyük oğlu olduğunu açıklayan genç adam,</p>

      <p class="paragraf-1">— <span class="char-style-override-9">Babam da yakında gelir, ben Cengiz Tahir, buyurun eve gidelim,</span> diyor.</p>

      <p class="paragraf-1">Ben çevrenin güzel sessizliğini, ağaç ve çayır kokusunu içime çekiyorum. Yarı yıkık, altı ağıl olan ahşap yapıya baktığımı görünce,</p>

      <p class="paragraf-1">— Bu ev üç yüz elli yıllıktır, diyor Cengiz Tahir. Dedemin evi. Köyümüz bin üç yüz seksen sekizden beri var. Kosova Harbi’nde biraz aşağımızda sayısız askeri obalar kurulmuş. Ilıcak diye bir kaynak vardır onun yanında. Türkler temizliğe meraklı ya... hem yıkanacaklar, hem suyu hayvanlarına kullanacaklar. Kosova Savaşı’na canla başla, gönülle herkes katılmış, bir seksenlik dedeler geride kalmış. Sonradan sivrisinekten gelen bir hastalık çıkınca, daha yukarı, bizim buraya göçmüşler. Adı da, Dedeli olmuş köyümüzün. Ben burda yüksek mühendis olarak çalışıyorum, kardeşim Taner Hırvatistan’dan savaştan yeni döndü. O Yugoslavya’daki Federal Ordu’nun bozulmadan önceki son askerlerinden biridir. Taner size barışa ilk kurşun nasıl atıldı anlatabilir. Biz arkadaşlarımla sonunda bu geldiğimiz olayların her zaman analizini yaparız. Savaşlar günümüzde televizyonların, gazetelerin, radyoların savaşıdır. Önceleri buralarda bir Arnavut bir Sırp’ı, bir Makedon bir Türk’ü öldürdü, tecavüz etti deseler, aylarca tartışılır, bunun kötülüğü, insana yakışmazlığı durmadan konuşulurdu. Savaşlar artık televizyonlarda, gazetelerde... onların daha iyi para kazanması için kullanılıyor. Onun için bu gelecekten ben açık söylemeliyim çok umutlu değilim.</p>

      <p class="paragraf-1">— Geçmiş dönemden neleri hatırlayabilirsiniz ki, siz çok gençsiniz.</p>

      <p class="paragraf-1">— Ben Tito’yu çok iyi hatırlarım. 1980’de biten bir olay o. O öldükten, Komünist Partisi’nin 11’inci kongresinden sonra her şey karıştı, üç dört yıldan beri de büsbütün karıştı. Ayrımcılık, 11’inci kongrede başladı zaten. Hırvatlarla Slovenler birbirlerine girdiler, sonra Sırplar başladı. Elli yıl buralarda çok başka bir rejimle yönetildi insanlar. Biz demokrasiye geçelim derken birdenbire her şey faşizmle başladı. Olaylar günden güne kötüleşiyor. Televizyonda parlamentoyu gösterdiklerinde, milletvekilleri orda, çarşıda kavga yapan esnaflar gibi tartışıyorlar. Böylesine düşükçe oluyor davranışlar.</p>

      <p class="paragraf-1">Ancak yirmilerinde olan aydınlık yüzlü küçük kardeş saygı dolu bir selamla yanımıza geliyor. Savaşın başlama günlerinin içinden çıkan Taner Tahir bu. Olayların gelişmesini anlatmaya başlıyor:</p>

      <p class="paragraf-1">— Ben Hırvatistan’a ‘91 Martının 15’inde gittim. Bizim dönemde Federal Ordu devam ediyordu. Zadar’daydım. Ağustosun 29-30’unda, yani ben gittiğimden altı ay sonra çıktı savaş.</p>

      <p class="paragraf-1">— Peki kim kimle savaşıyordu, nasıl başladı?</p>

      <p class="paragraf-1">— Bunu anlatmak o kadar zor ki... Biz Yugoslav Federal Ordusu’nun askerleriydik, Makedon, Arnavut, Türk, Sırp, Sloven, Boşnak... nasıl anlayabilirsiniz ki kim kimin karşısında savaşmaya başlayacak? Hırvatlar baştan kışlayı çevirdi, biz içerde kaldık. Biz yedek subay olarak 130 kişiydik, askerlerle birlikte kışladaki sayımız 2000’e yakındı. Kışlanın çevresine korunmak için dışardan toplar kurarak önlem aldık. Biz kışlanın içindekilerse ikinci savunma çemberini yaptık. Kışla şehrin tam merkezindeydi, üstelik aynı zamanda askeri okuldur orası, bu çember içinde bizi Hırvatlar iki buçuk ay tuttu. Aç kaldık, susuz kaldık, cereyanlar da kesilmişti. Gece savaşıyorduk, gündüzleri bekliyorduk. Sonra Avrupa Birliği’nden gelenler bizi ordan çıkarabilmek için anlaşmalar yaptılar. Avrupa Güvenlik Birliği’nin adamları Federal Ordu’nun komutanlarıyla uzun uzun konuştular, kışlayı onlara teslim edersek ordan çıkmamız için söz verdiler. Anlaşma sonrasında 360 tane kamyonla çıkardılar bizi kışladan sabahleyin. Zadar’da 16 tane kışla vardır. Savaş sırasında Makedon ve Sırp arkadaşlarımdan altı tanesi öldü benim yanımda. Ne derlerse desinler, benim arkadaşlarımdı onlar. Birbirimizi severdik biz... Hepsi yirmi yaşlarındaydı. Hâlâ unutamıyorum. Yaşadıkça da unutmayacağım. Slovenlerle Hırvatlar bu ayrılma işine girişti önce. Slovenler hemen ayrıldı nerdeyse savaş etmeden. Belki Sırplardan önce işi halledelim demişlerdir. Biz kışladan çıktığımız günde Tito’nun ünlü Federal Ordusu da dağıldı. Kimi Sırbistan’a, kimi Karadağ’a, kimi Bosna-Hersek’e, kimi Makedonya’ya döndü arkadaşlarımızın, herkes kendi yerine... bu bana inanın ölümden de acı geldi. Çetniklerle Ustaşalara da meydan boş kaldı. Bekledikleri savaşa onlar coşarak katıldılar. Sırplar Osmanlı’dan beri büyük Sırbistan’ı kurmayı düşünür. Makedonya’nın asıl korkusu Sırbistan’dan ve Yunanistan’dan olmalıdır. Yunanlılar Sırpların Makedonya engelini geçmesini istiyorlar, sınırlarını birleştirmek için. Sırplar bunun için kuvvetlerini buraya yürütmek durumundalar. Kosova’yı çevirmeleri de ondandır. Bu çok tehlikeli. Savaş çok kötü bir şey çünkü, ben yaşadım. Şimdi biz burda, Makedonya’da hepimiz ayaktayız. Buz gibiyiz. Savaşı bekliyoruz. Bu dede topraklarını nasıl bırakırız! Sırplar <span class="char-style-override-9">‘Nerde bir Sırp varsa orası Sırbistan’dır, nerde bir Sırp mezarı varsa orda Sırplar olacak,’</span> diyorlar. Peki şimdi biz ne yapacağız? Bütün Rumeli, Balkanlar Türk eserleriyle, Türk mezarlarıyla, Türk tarihiyle dolu. O zaman, buralar da sonuna kadar Türklerindir mi demeliyiz?</p>

      <p class="paragraf-1">Taner’in ağabeyi makine yüksek mühendisi Cengiz Tahir, kardeşinin konuşması bitince kendi kendine konuşur gibi,</p>

      <p class="paragraf-1"><span class="char-style-override-9">“Elli yıldır yapılanların bu bir iki sene içinde hepsi suya düştü, bu iki seneyse bana elli yıl gibi geliyor...”</span></p>

      <p class="paragraf-1">Cengiz’le Taner’in babaları öğretmen Tahir Bey çıkageliyor, uzun uzun selamlaşıyor bizimle, güleryüzlü. Babacan davranışlarıyla ilk soruyu o soruyor.</p>

      <p class="paragraf-1">Kendimizi tanıtıyoruz.</p>

      <p class="paragraf-1">“<span class="char-style-override-9">Hoş gelmişiniz,</span>” diyor.</p>

      <p class="paragraf-1">Yöreyle ilgili geleneksel sanatlar, folklor, Dedeli ve Yörük köyleri üzerine araştırmaları varmış. Bana çalışmalarından bir iki örnek gösteriyor. Gerçekten çok ilginç.</p>

      <p class="paragraf-1">— Şimdi biz kendimizi tanıtalım, çok soru sorduk size. Doğdum büyüdüm bu Dedeli Köylüyüm. Osmanlı’dan, krallıktan, Bulgar’dan, Tito’dan beri köklerimiz burdandır. İkinci Dünya Savaşı’nda ben çocukken Alman tankları Doyran Alanboyluğu’ndan geçerken onlara bakmaya çıkardım. Bir hafta on gün sürmüştü onların geçmeleri. İnsanlarımız da çıkarlardı onlara bakmaya, gidip gelip tankları seyrederdik. Almanların dönüşünü daha iyi hatırlarım. O zaman epey büyümüştüm. Almanlar kovuldu, ‘45’te yeni hükümet kuruldu. Bir yıl içinde okullar açıldı. Oysa savaş dün bitmişti. Olmayan yerlerde de yeni okullar yapıldı. Gördünüz mü geçerken kahveyi? Onu hemen okul yaptılar, binalar bitene kadar. Öylesine yepyeniydi sanki her şey. Sonra kolektiflik başladı. İnsanlar önce yadırgadı, nedir bu kolektiflik diye. Dağlık köyler kolektif için elverişli değildi, ovalar daha elverişliydi. Dağlık yerdeki halk hayvancılıkla uğraşırdı. Bilirsiniz kolektiflik bir Rus sistemidir. ‘48’de, ‘49’da Tito Rus sistemiyle ilişkisini kesti. Kooperatifçilik başladı. Ürününü kooperatiflere satabilirdin: Zorla da değildi bu. Tito herkesin anadiliyle okullar açtırdı, eğitimde çok çok ilerleme oldu. Altı milleti tanıdı Birleşik Yugoslavya, altı cumhuriyeti. Okullardan çıkan yetişmiş kadrolara iş sağlandı, fabrikalar işçilere iş sağlamak için yerlerini genişletti, kimse işsiz kalmadı. İşçinin ücreti ona yeterdi. Ben kendimden örnek vereyim. O yıllarda maaşımla yerdim, içerdim, gezerdim. Artardı da... Şimdi maaşım bir haftada biter. Ayda 100 Mark alıyorum. Allah var üstümüzde, yalan konuşamam. Bizler dayanışmaya bir miktar da ayırırdık üstelik. Dayanışmada yeni bir bina yapıldığında evi olmayan öğretmene verilirdi bu. Bizler de o binaya ne kadar katkı vermişiz diye bakar, onurlanır, sevinirdik. İşçi konseylerimiz vardı. Onlar da aynı dayanışma içindeydiler. Şimdi neler olacak bilmiyorum; bulanık sulardayız, etraf toz duman...</p>

      <p class="paragraf-1">— Siz de mi karamsarsınız bu geçiş dönemi için?..</p>

      <p class="paragraf-1">— Evet, ilk bizdik Tito dönemi talebeleri. İlkokula Dedeli’den yazıldım. Kızıldoğan’dan da 3 çocuk vardı. Dedeli’den biz 15 kişi yazıldık okula. Okula gidiyoruz diye nasıl da seviniyoruz, bilesin ki bayram var. Ama aramızda kargaşalık vardı. Bizim aileler, yaşlılar istemezler Türk çocuklarının okumasını falan. Dil, Makedonca lisan bilmiyoruz diye. Ben, az çok bildiğimden, bizden birisi okulda anlaşamadı mı hemen gelip çağırırlardı tercüman olarak beni. Hatta hatırlarım, bir fizik dersi vardı. İkinci seneydi artık, yeni çocuklar gelmişlerdi aşağı sınıfa. Biz, okulun üst katında okurduk. Gile isminde bir fizik öğretmenimize anlatamıyor bir arkadaş derdini, öğretmene dedim ki, Makedonca tabii... Nedir efendim sorduğunuz. Sonra anlaşıldı sorun. Gittim ben oraya. Dedeli’dendi, öğrenci Sami Hüseyin Cavit adında bir çocuk, öğretmen hanım, ‘<span class="char-style-override-9">Özür dilerim, seni alıkoyduk dersinden. Bu arkadaşla anlaşamıyoruz; sigorta parası ödemiş mi, ödememiş mi?</span>’ dedi. Okulda 20’şer Dinarcık sigorta parası toparlanırdı öğrencilerden. Mesela böyle kır gezisine falan gittiğimiz zaman, sakatlık falan olursa onu, sigorta öderdi sakatlık parası olarak. Her şeyimizi düşünürlerdi. Şimdi bütün bu geçmiş yok sanki. Onca yılları bu topraklarda kimler yaşadı acaba? Tito sisteminin ilk kuşağı biziz. İlkokula başladığımızda bize sarı çantalar almışlardı. Öyle seviniyorduk ki... sanki bayramdı, evet öyleydi. Valanduva Belediyesi’nde o zaman çok Türk yaşardı, 10.000 nüfus. Türkler burada duraydı ne kadar türeyecekti Türk nüfusu. Türkler burada durmadılar.</p>

      <p class="paragraf-1">— Niye gittiler dersiniz?</p>

      <p class="paragraf-1">— Bizimkiler kolektiflikten ürktü. Dediler ki, ‘<span class="char-style-override-9">Benim iyi yerlerimi alıyor, kötü yer veriyor.</span>’ Bence öyle bir şey yoktu. Alışık değildiler bu eşitliğe, paylaşmaya. Gidiyoruz deyip anavatana gittiler. Şimdi ikinci dönem başladı. Çok kötü günler yaşıyoruz, savaş yanımızda. Günlerce uyumadık biz, Taner savaştayken. Bu arada Makedonya’daki yönetimde Makedon Milliyetçi Parti öne geçerse bizler burda hiç duramayız, çünkü faşist bir partidir. Şimdi iktidarda olan parti ayrımcılığa karşı. Bilirsiniz ya ekonomik durum geriledikçe ırkçılık artar. Dükkânlar boşaldı, ne yiyecek, ne içecek var. Türkiye’den zeytin meytin, petrol filan gelmeseydi, Bulgaristan’dan da un... tamamen aç kalacaktık. Zor durumdayız. Benim felsefem Yugoslavya’nın bölünmemesinden yana. Yalnız bir şeyden yoksun kalırdık. Dinden. Tito, dini hükümetten ayırmıştı. Demişti ki herkesin dini kendinedir. Ama şimdi güya demokrasi başladı, dine de çok fazla öncülük verdiler. O zamanlar televizyondan işitemezdin Ramazan’ı, Paskalya’yı filan tebrik etsinler. Ben komünist bir devirde öğretmen olmuş bir adamım. Her bayram camiye giderdim. Kimse bana neden camiye gidersin diye sormadı.</p>

      <p class="paragraf-1">Gelini ve karısı karşı çıkıyorlar Tahir öğretmene.</p>

      <p class="paragraf-1">— Gidemezdi, gidemezdi, diye.</p>

      <p class="paragraf-1">Tahir öğretmen gülerek cevap veriyor.</p>

      <p class="paragraf-1">— Ee... parti üyeleri elbette gidemezdi.</p>

      <p class="paragraf-1">— Makedonya’da yakın gelecekte neler olacak sizce?</p>

      <p class="paragraf-1">— Ben Türkler adına söyleyeyim. Pek ümidim yok. Azız biz, nüfus biraz fazla olsaydı ümit vardı. Eskideki yaşadığımızdaki iyi olanları ve kötü olanları doğru anlamalıyız. Hiç mi bir şey öğrenemedik elli yılda? Birlikte yaşadık, dayanışmayı tanıdık... Şu hale bak! Kaba konuşacağım, ama koyun koyun sürüsüne gider, keçi keçi sürüsüne gider. Bazan da koyunla keçi bir arada otlarlar, fırsat görünce de hemen ayrılırlar; iyi midir kötü müdür düşünmeden. Elli yıllık birlik, kardeşlik yapmacıkmış demek? Kanunun baskısından birlik kardeşlik oyunu oynuyormuşuz. O zamanlar Üsküp’te yönetime bir Türk de başa geçebilirdi. Örnek vereyim, Şükran Bağnaz başkan olmuştu. Şimdi koysunlar Türkler idareye birini bakalım: Süpürgeci bile koyamazlar. Zaten parlamentoda bir çıt bile yok. Bir tane parlamenter Çingenelerden var. Bereket o Çingene’nin adı Abdi. Bari bir Türk Çingenesi Meclis’e girdi, o da bir şey... Beni şimdi milliyetçi, Türkçü, İslâmcı partiye çağırıyorlar. Bu parti en iyidir diye. Yahu, sen düne kadar komünisttin, be adam, nasıl değiştin diyorum karşımdakine? <span class="char-style-override-9">Eee... zaman o zaman değil artık</span> diyor. Al sana cevap. Size Tito ile yapılan bir entrivüyü anlatayım. 1970’te filan gazetede, radyoda konuşması yayımlandı. ‘<span class="char-style-override-9">Ben Yugoslavya’nın birliğine inanıyorum,</span>’ diyor, Tito, ‘<span class="char-style-override-9">onlar birbirlerini seviyorlar. Ben olmasam bile bu devam edecektir</span>’. Adamın birgün ağzından, ben Hırvatım lâfı çıkmamıştır. 1980’de Tito öldüğü gün söyledim, bu iş bitti, dedim. Onun çok şanlı bir hayatı oldu. Şimdi her şey altüst olacak. Oldu da... göreceksiniz.</p>

      <p class="paragraf-1">Mutfağındaki geniş kuzinadan gelen sıcağın ısıttığı temiz evde gördüğümüz konukseverliğe teşekkür ederek ayrılıp yeniden yola çıkıyoruz...</p>
    </div>
  </div>
</body>
</html>
