<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-19.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-19.html" xml:lang="tr-TR">
    <div class="Basic-Text-Frame-1">
      <p class="split"></p>

      <p class="anabaslik" id="toc_marker-20">Bulgaristan’a Doğru</p>

      <p class="paragicerden" xml:lang="en-US">1762’de Aynaros Manastırı’ndan Paisiyus adındaki Bulgar keşiş, kavminin tarihini yazmaya koyuldu. Rum Patrikhanesi tehlikeyi görerek zulme başladı. Fakat sonuç alamadı.</p>

      <p class="imza">Aram Andonyan</p>

      <p class="bos"></p>

      <p class="paragbas">Bulgaristan’a uçacağımız gün, sabah, Otel Dubrovnik’in çıkışında, bir profesör karı-kocayla tanıştırılıyoruz.</p>

      <p class="paragraf-1">Bosna için yayımladıkları bir manifestodan söz ediyorlar.</p>

      <p class="paragraf-1">Reuters’e ve öteki ajanslara bildirmişler. “<span class="char-style-override-9">Birleşmiş Milletler, Saraybosna konusunda yetersizlik gösteriyor. Dünya bu tutumu görmezden geliyor,</span>” diye açıklıyorlar bana.</p>

      <p class="paragraf-1">‘<span class="char-style-override-9">Saraybosna İnsani Yardım Cemiyeti</span>’ni 1992’de kurmuşlar. Saraybosna’dan göçenler ve bütün dünyadan bu topluluğa katılan dayanışma üyeleri var. Kurucuları Saraybosna Ziraat Fakültesi Gıda Teknolojisi Bölümü Profesörü Mahmut Semiz ve psikoloji profesörü eşi.</p>

      <p class="paragraf-1">“<span class="char-style-override-9">Sesimizi duyurabilmemiz için siz de yardımcı olunuz,</span>” diyorlar.</p>

      <p class="paragraf-1">1633’te Saraybosna’da yöneticilik yapmış <span class="char-style-override-9">Osmanlı Paşası Ali Semiz Paşa’</span>nın torunu profesör Semiz.</p>

      <p class="paragraf-1">Ölü sayılarını, Sırpların korkunç saldırganlıklarını, etnik arındırmaya BM’de kimsenin önem vermediğini büyük bir öfkeyle anlatıyorlar.</p>

      <p class="paragraf-1">Viyana Havaalanı’nda Sofya aktarmalı uçağın saatini beklerken o saygın karı-kocayı, anlattıklarını düşünüyorum.</p>

      <p class="paragraf-1">Kırk beş dakikalık bir zaman parçasında geliverdiğim bu varsıllıkla tıkabasa dolu yere dikkatle bakıyorum.</p>

      <p class="paragraf-1">Ne dinlediklerimden ne de yaşadıklarımdan en küçük bir iz var çevremde.</p>

      <p class="paragraf-1">Fiziksel varlığım yeğnileşip yerçekimini yitiriyor gibi.</p>

      <p class="paragraf-1">Terminalin eksiksiz bir Batı görkemini yumuşak bir müzik eşliğinde sergileyen görüntüsüne katılmış değilim. Makedonya’nın, Bosna-Hersek’in savaşı yaşayan topraklarının içinden çıktım ve hâlâ etkisindeyim.</p>

      <p class="paragraf-1">Uğradığım bu yabanıl değişim, beni varsıl düzeni uyumla yolunda giden havaalanının gündelik saatlerini algılayamayan bir hırçınlıkta sıkı sıkıya tutuyor.</p>

      <p class="paragraf-1">Başka bir gezegendeydim sanki.</p>

      <p class="paragraf-1">Buraya bu rahatlığa doğru kırk beş dakikada uçuverdiğim gezegenemize ait olduğuma inanamadığım öteki acılı kanlı dünyayı bir türlü unutamıyorum.</p>

      <p class="paragraf-1">Paranın güçlü kıldığı toplumların sunduğu nimetlerin rengi, kokusu ışıldıyor her yanda.</p>

      <p class="paragraf-1">Öncelerden de bildiğim, içinde sık sık olduğum tüm görüntülere şimdi yabancı uzlaşmaz bir duyguyla bakıyorum, çok uzağındayım bastığım yerin.</p>

      <p class="paragraf-1">Savaşın insanoğluna yaptığı etkiler üstüne yazılmış şeyler geliyor aklıma. Savaşmak, savaşı yaşamak, insan kişiliğinde olumsuz, derin vurgunlara neden oluyor, onu normal olmaktan çıkarıyor. Salt bir tanıklığın bendeki sonuçları bile bunu kanıtlamaya, anlamaya bence yetiyor.</p>

      <p class="paragraf-1">Balkan Havayolları’nın, koltuk araları geniş, <span class="char-style-override-9">Topolev</span> tipi yolcu uçağındaki temizlik, hizmet, nezaket, Batı havayollarıyla eş değerde.</p>

      <p class="paragraf-1">Yolcu sayısı ise çok az.</p>

      <p class="paragraf-1">Uçuş dergisinde yeni onarılan <span class="char-style-override-9">Alexsandr Nevski Kilisesi</span>’nin resimleri var.</p>

      <p class="paragraf-1">Bulgar gümrüğünden kolayca geçiyoruz. İngilizce ‘<span class="char-style-override-9">Hoş geldiniz</span>’ diyorlar.</p>

      <p class="paragraf-1">Neydi peki o 1980’lerin ortasında Bulgaristan’daki ayyuka çıkan politik karmaşa. Ad değiştirmeler falan...</p>

      <p class="paragraf-1">Bu ad değiştirme merakının devleti yönetenlere özgü ağır şifasız bir takanak olduğu açıkça belli.</p>

      <p class="paragraf-1">Yararları pek yok da, zararları her yerde görülmüş.</p>

      <p class="paragraf-1">Tarihle, toplumların geçmişiyle bu denli didişmek ne mene şeydir ki ben anlamıyorum...</p>

      <p class="paragraf-1">Jivkov dönemini geride bırakmış Bulgaristan’la ilgili bir anımı anlatayım: 1978’de Doğu Berlin’de <span class="char-style-override-9">Unter der Linden</span>’de her zamanki kitapçılara bakma yürüyüşümü yapıyordum. Sosyalist ülkelerin dayanışma ilkeleri yönünde, Macaristan, Küba, Romanya, Bulgaristan vb kitapçıları açılmıştı orada da.</p>

      <p class="paragraf-1">Bir vitrini tümüyle kaplayan büyük bir panonun önünde durmuştum.</p>

      <p class="paragraf-1">Bu panoda beni zınk diye durduran şey orda şiddetli bir savaş gravürünün sergilenmesiydi.</p>

      <p class="paragraf-1">Binlerce yıldır insanlığın yenme ve yenilme serüveninde, kimin kimi ne kadar doğradığını anlatan bu görüntülerden hiç hoşlanmadığım halde kalakalmıştım orada.</p>

      <p class="paragraf-1">Kapışanların arasındaki bana tanıdık gelen fesli, sarıklı grubun kimlerden olduğunu kesinlikle anlamak istiyordum. Bana tanıdık olanlar tanımadıklarımın karınlarını deşip duruyordu. Kestikleri bazı kafaları da süngü uçlarında keyifle sallandırıyorlardı. Resmin arka fonundan yaklaşan kalabalık bir grup da öndekileri, yani feslileri kese biçe imdada yetişmekteydiler. Şaşkına dönmüştüm. Çünkü panonun altında ‘<span class="char-style-override-9">Mart 1878-Mart 1978 Bulgar halkının Türklerin zulmünden kurtuluşunun yüzüncü yılını kutluyoruz</span>’ yazılıydı.</p>

      <p class="paragraf-1">Ben hâlâ bu gözü dönmüş, insanlıktan çıkmışların, yani Türklerin ve öteki kafa uçuranların ürkütücülüğünden gözlerimi alamıyordum.</p>

      <p class="paragraf-1">Sonra içeri girdim.</p>

      <p class="paragraf-1">Genç bir adam incelikle istediğim bir yardım varsa yapabileceğini söyledi.</p>

      <p class="paragraf-1">Ona böyle bir resimle niçin özgürlüklerini kutladıklarını sordum ve “<span class="char-style-override-9">Kimlerden kurtulmuştunuz,</span>” dedim.</p>

      <p class="paragraf-1">— Türklerden. Büyük, en büyük bayramımızdır.</p>

      <p class="paragraf-1">— Bu resmi gören herkes şimdi Türklerden nefret etmez mi?</p>

      <p class="paragraf-1">— Fakat onlar yüzlerce yıl Bulgar halkını kırdı, ezdi. Bunu halkımıza daima hatırlatmalıyız. Onlar bunu asla unutmamalı.</p>

      <p class="paragraf-1">— Bakın ben Türk’üm. Bulgar halkı benim düşmanımdır, diye de hiç düşünmüyorum. Sosyalizmin, yaşlanmış damarları kireçleşmiş dünyamıza yeni taze bir insanlık anlayışı getireceğine de inanmış biriyim. Oysa şimdi görüyorum ki ‘milletlerin’ tarihlerindeki suçlardan onları sıyırıp birbirlerini kardeşçe kucaklamaları isteğine, öğretisine sosyalizm de belli ki hiç özen göstermiyor.</p>

      <p class="paragraf-1">— Biz tarihimizi mi değiştirelim?</p>

      <p class="paragraf-1">— Keşke hepimiz tarihimizin kanlı sayfalarını değiştirebilsek. Fakat sizin savunduğunuz ideoloji bakımından halklara, onların dostluğuna yaklaşımınız daha farklı olabilirdi. Olmak zorundadır da.</p>

      <p class="paragraf-1">Ekim 1991’deki genel seçimler sonunda çoğulcu demokrasiye geçen Bulgar Parlamentosu’nda bu partiler: <span class="char-style-override-9">Demokratik Güçler Birliği, Bulgar Sosyalist Partisi</span>’yle birlikte, <span class="char-style-override-9">Halk ve Özgürlükler Partisi</span> olarak sandalyeleri paylaşmış.</p>

      <p class="paragraf-1">Genel Başkanı Ahmet Doğan ve partinin ileri gelenleriyle görüşmek için parlamento binasına yürüyoruz.</p>

      <p class="paragraf-1">Görkemli <span class="char-style-override-9">Alexsandr Nevski Kilisesi</span>’nin yanında, çok büyük boyutlarda olmayan fakat güzel bir yapı parlamento.</p>

      <p class="paragraf-1">İçeride adlarımızı alıyorlar.</p>

      <p class="paragraf-1">Bizi hoş bir hanım karşılıyor.</p>

      <p class="paragraf-1">Ahmet Doğan’ın randevusunu hatırlatıyoruz.</p>

      <p class="paragraf-1">Şık, büyük bir salondan geçiyoruz.</p>

      <p class="paragraf-1">Mihmandarımız bugünlerde parlamentoda yoğun bir hareketlilik içinde olduklarını söylüyor.</p>

      <p class="paragraf-1">Ahmet Doğan’ı çevreleyen kalabalığın arasından, o bizi görüp ‘<span class="char-style-override-9">kimler bunlar</span>’ gibi telaşlı sözler sıralıyor.</p>

      <p class="paragraf-1">“<span class="char-style-override-9">Sendikacılar gelmiş,</span>” diyor, mihmandarımız Şerife Mustafa. “<span class="char-style-override-9">Galiba başkanımızın sizlerle konuşmaya vakti olmayacak. Ama lütfen buyurun, soracağınız her şeye ben severek yanıt verebilirim.</span>”</p>

      <p class="paragraf-1">Genel Başkan Ahmet Doğan’a sanırım Türkiye’den gelenlerin kimler olduğu sonra anlatılmıştır.</p>

      <p class="paragraf-1">Merkez Konseyi Başkan Yardımcısı ve milletvekili Şerife Mustafa, <span class="char-style-override-9">Hak ve Özgürlükler Partisi’</span>nin parlamentoda üçüncü siyasi güç olduğunu ve ayrıca uluslararası çapta bir otoriteye de sahip olduğunu açıklayarak söze başlıyor.</p>

      <p class="paragraf-1">— Biz azınlık örgütü olmadık. Böyle bir anlayışı partinin felsefesi içinde asla düşünmedik. Yakın bir geçmişte kalan Bulgarlaştırmanın etkilerini asla unutamayız. Jivkov yönetiminin korkunç uygulamalarının bilincinde olarak geliştirdik partimizin ilkelerini. Genel Başkanımız Ahmet Doğan, Bulgar Komünist Partisi’nin azınlıklara, özellikle Türklere uyguladığı ayrımcılığa şiddetle karşı olmuştur. Partimizin ilk fikirlerini üreten kişiler, başta Ahmet Doğan olmak üzere, o yıllarda tutuklanıp hapse atıldılar. Bizler komünistlerin asimilasyonuna her zaman karşıydık.</p>

      <p class="paragraf-1"><span class="char-style-override-9">Komünizm, asimilasyon, ad değiştirme...</span></p>

      <p class="paragraf-1">Kavramlar hiçbir yüzyılda bu kadar karışmamıştır dünyada sanırım...</p>

      <p class="paragraf-1">— Gençliğim kendi bölgemde geçti. Dostane bir sevgi içinde yaşadık her şeyimizi, büyük emek sarf edip her şeyimizi kendimiz elde ettik. Bundan dolayı kimseye borçlu değiliz. Komünist Partisi üyesi değildik biz hiçbirimiz. Ben yüksekeğitimimi yaptıktan sonra, Türkoloji ve edebiyat eğitimim de vardır. Sopot şehrindeki teknik okulda 1990 yılına kadar öğretmenlik yaptım. Bulgar ve Türk dostlarımla oralarda taşraya ait olan bir hayat yaşadım. Fakat kültür ilişkilerimi, <span class="char-style-override-9">Filibe</span> ve <span class="char-style-override-9">Sofya’yla</span> kesmedim.</p>

      <p class="paragraf-1">— Şimdi olanlar sizin için sevinç verici mi?</p>

      <p class="paragraf-1">— Elbette. Özgürüz, fakat yeni bir sisteme geçişin kaçınılmaz zorlukları da birlikte yaşanıyor ve düzeltilmesi gereken en önemli şey şu anda ekonomik durumdur. Razgrad Sancağı’nda toprakların özelleştirilmesine başlandı. 450 dekar toprak, yaklaşık 7000 toprak sahibi var. Bunlara belgeleri dağıtılıyor. Kimileri bu toprakları özel olarak işletecekler, kimileri de birleştirerek özel tarım kooperatifleri kuracaklar. Eski yönetimin kamulaştırdığı araziler için de tazminat arazileri verilecek. Bunlar ilk adımlar. Fransa ve Almanya’yla ticaret ilişkileri kuruluyor. Kişi başına düşen gelir, yıllık 2300-2400 Dolar kadar. Enflasyon yüzde 70-80 arasında. Türkiye ile ticari ilişkilerimizi daha da büyüteceğiz. 1991 sonu itibariyle Türkiye’den 70-80 milyon Dolar kadar ithalatımız var. Partimizin parlamentodaki 240 kişilik milletvekili sayısı içinde 24 sandalyesi vardır. <span class="char-style-override-9">Demokratik Güçler Birliği,</span> parlamentonun çoğunluğuna sahiptir. Şu anda her şey demokrasi koşulları doğrultusunda gitmektedir diyebilirim. Serbest pazar ekonomisine geçiş elbette o kadar kolay olmayacak. Yabancı yatırımlara açılmak, sonuçlarını almak hemen olacak şeylerden değil. İşsizliğin üstünde önemle duruyoruz ve ciddi çareler bulmak için uğraşıyoruz.</p>

      <p class="paragraf-1">— Sanat ve kültürle olan ilişkilerinizden ötürü şu anda partinizin kültür bölümü üst düzey yöneticisi olduğunuzu biliyorum. Sanıyorum bu sizi ayrıca mutlu ediyor.</p>

      <p class="paragraf-1">— Gerçek bir mutluluk. Konularının içinden alınmış kişiler, bununla görevlendirilirse bu her açıdan doğru bir seçim değil midir? Sanatla ilgili bütün bilgilerimi ve deneyimlerimi sınamak için iyi bir fırsat ve sorumluluk.</p>

      <p class="paragraf-1">— Bulgaristan’daki kadınlar bu yeni değişimde kendileri için neyi amaçlıyorlar?</p>

      <p class="paragraf-1">— Bulgaristan’da kadınlar Avrupa’ya yönelik bir bakışa sahiptir. Bir kadın kültür, sanat, bilim alanında gelişmek isterse çağdaş biri gibi davranmayı da bilmelidir. Dinin bugünlerde, buralarda çok öne geçirildiğini biliyorum. Dinin kadını hayattan engelleyen bir anlayışla öne geçmesi çok yanlıştır. Dinlerin Tanrı ile kul arasında yorumlanması önemlidir, dini inançlarda da yargıç olmak değil, şefkatli olmak gerekir.</p>

      <p class="paragraf-1">— Partinizin bu önünüzde açılan yeni politik sistemde başarılarını sürdüreceğine inanıyorsunuz değil mi?</p>

      <p class="paragraf-1">— Evet. Bunu başaracağız. Biz <span class="char-style-override-9">Hak ve Özgürlük Hareketi</span>’nin Türkiye’deki kamuoyuna da tanıtılmasını istiyoruz. Bizim için bu çok önemli. Türkiye halkı bizi pek tanımaz, biliyorum. Orada birçok göçmen dayanışma dernekleri var. Bunlar <span class="char-style-override-9">Hak ve Özgürlük Hareketi</span>’ne karşı gibi çalışıyorlar. Bunun yanlışlığını artık anlamalılar...</p>

      <p class="paragraf-1">Milletvekili Şerife Mustafa sendikacılarla bulunduğumuz odaya giren Genel Başkan Ahmet Doğan’a yer açarak yandaki bir salona alıyor bizi.</p>

      <p class="paragraf-1">Ünal Lütfi Bey’le tanışıyoruz.</p>

      <p class="paragraf-1">O yarım saat vaktinin olabilmesinin ne büyük şans olduğunu belirtiyor.</p>

      <p class="paragraf-1">Macaristan sefiriyle randevusu varmış.</p>

      <p class="paragraf-1">Türk edebiyatına olan yakınlığını dile getirme fırsatını da kaçırmayacağını söylüyor. Konuyu sanatın dışına, onun şu günlerdeki görevine getiriyorum.</p>

      <p class="paragraf-1">Ünal Lütfi, aynı nezaketle, ‘<span class="char-style-override-9">Eh ne yapalım, dediğiniz olsun,</span>’ diyor.</p>

      <p class="paragraf-1">— <span class="char-style-override-9">Hak ve Özgürlükler Hareketi</span> Parlamenter Bloku Başkan Yardımcısı, partinin yöneticilerinden biriyim. Yüksekeğitimimi Türk Edebiyatı ve Filolojisi’nde yaptım, Sofya Üniversitesi’nde; ikinci fakültemi de yine aynı üniversitede Fransız Filolojisi’nde okuyarak yaptım. 48 yaşındayım. Koç burcundayım.</p>

      <p class="paragraf-1">— Bu pek özel soruyu doğrusu sormamıştım.</p>

      <p class="paragraf-1">— Sizin gazetelerinizin havasına girmek istiyordum, peki, ciddileşelim. Biliyorsunuz Bulgaristan’da bir buçuk milyondan fazla Türk asıllı Bulgar vatandaşı yaşıyor, ben de bu azınlıktan biriyim. Hak ve Özgürlük Hareketi yalnız Bulgaristan siyaset sahnesinde değil Avrupa’da da mucize gibi bir şeydir. Niçin derseniz, çünkü hareketin illegal bir geçmişi de var. Siz de biliyorsunuz Bulgarlaştırma projesi başlamıştı. Bu süreç 1985’te hızlanarak Kasım 1989’a kadar aynı hızla sürdü. Bulgarlaştırma politikası insanlığa aykırıydı. Türk azınlığını da yok etmeyi amaçlıyordu. Buna karşı da bir tepki olacaktı. Bu tepki Hak ve Özgürlük Hareketi’ni dünyaya getirdi. On sekiz arkadaşımız Ahmet Doğan başta olmak üzere, 1985’in son aylarında partiyi kurdular. Bu tarih bizim için önemlidir. Hareketin üyeleri sonra tutuklandı, bazıları toplama kamplarına sokuldu, bazıları da hapishanelere. 1989’da demokrasi ilan edildi, komünist rejim devrildi ve çok partili sistem Bulgaristan’a getirildi. Şimdi Bulgaristan’ın siyasi hayatında biz çok önemli bir rol oynuyoruz. 240 sandalyeli parlamentonun içinde 24 milletvekilliğiyle üçüncü parlamenter güç durumundayız. Bulgaristan’ın Osmanlı egemenliğinden kurtuluşu 114 sene oluyor. O tarihten bu yana yine de hiçbir zaman Türklerin çoğunluk teşkil ettiği siyasi bir parti ve parlamenter grup yoktur Bulgaristan’ın politik hayatında. Bizim tüzüğümüzde ve programımızda önemle vurguladığımız noktalar şunlar: <span class="char-style-override-9">Bulgaristan’da yaşayan Türkler, Bulgaristan vatandaşıdır. Bulgaristan onların da vatanıdır.</span> Burada doğmuştur, burada yaşayacaktır, eşit haklarla burada gelişecektir ve hakları da azınlık olmasına rağmen bütün Avrupa standartlarına göre olacaktır. Ben aynı zamanda Bulgaristan’ın Avrupa Parlamenterler Konseyi delegasyonunun üyesiyim. Bütün bu hakları yalnız Türk azınlığı için değil, bütün azınlıklar için de istiyoruz. Size bazı örnekler vermek istiyorum çalışmalarımızdan. 646 köy muhtarımız, 27 belediye başkanımız oldu 1991 seçimlerinden sonra. Bu önemli bir yönetici kadrodur. Fakat bu yönetici kadro bir kere daha belirtmek istiyorum ki ayrımcılık yapmadan yalnız Bulgaristan’ın gelişmesine, bütünlüğüne hizmet verecektir. Ülkemizin Bosna-Hersek gibi sarsılmasını, etnik çatışmalara girmesini asla istemeyiz. Günden güne Bulgar asıllı vatandaşlarda bize, fikirlerimize karşı inanç kazanıyor. Yüzyıllardır Bulgar kardeşimize, daha beşikten başlayıp yaşlanıncaya kadar “<span class="char-style-override-9">Türk kötüdür, seni beş asırdır esir etmiştir,</span>” diye menfi duygular aşılıyorlardı. Amacımız yeniden birleştirici olmak, Türk, Çingene, Yahudi, Bulgar eşitlik ve kardeşlik içinde yaşamaktır. Eski rejimde aydınlarımız elbette vardı, doktor, mühendis, ressam, yazar olarak. Ama bakan, genel müdür ve yönetici olarak hiçbir kadroda görülmezlerdi.</p>

      <p class="paragraf-1">— Nasıl bir komünizmdir ki bu hem ayrımcı, hem de ırkçı!</p>

      <p class="paragraf-1">— Teori olarak biz oyuz, diyorlardı. Öyle olmadıklarının en büyük örnekleri bilhassa Rusya’da görülür. Stalin’in yok ettiği Ruslar, İkinci Dünya Savaşı’nda ölenlerden fazladır. Bunlar kamplarda ve Sibirya’da katledilmiş insanlardır. Bu rejim başından beri anti-komünist olmuştur. Bakın Sırplar da şimdi aynı politikayı izliyorlar Bosna’da. Kadınların ırzına geçmek, onları Sırp çocuklarını dünyaya getirmeye zorlamak, asimile etmek... Bugün, yirmi birinci asra girerken oluyor bunlar. Avrupa da seyirci olanlara. Strasbourg’da ben şahsen bunu her defa şiddetle dile getiriyorum. İnsan Hakları Komisyonu’nun üyesiyim, anlatmaya çalışıyorum, Balkan ülkeleri için şu anda teorik görünen savaş ihtimali küçümsenemez diyorum. Şu anda Sırplar Kosova’yı kuşatmış durumdalar. Kıpırdamadan orada bekliyorlar. En ufak bir Sırp hareketinde, Arnavutluk ilan etti ki, “<span class="char-style-override-9">Biz de savaşa gireriz,</span>” diye. Balkanlar’ın jeopolitik durumu şu anda incecik bir dengede duruyor. Bu işte büyük devletlerin çıkarlarını gözlediklerini iyi biliyorum; Rusya, Amerika, Fransa, İngiltere... Barış sadece Balkan halklarının elinde değil. Türkiye şu anda Balkanlar’da ekonomik, askeri bakımdan çok kuvvetli ve güçlü devlet olmaktadır. Ve Balkanlar’da barışı koruyabilmek için gerçekten büyük çabalar gösteriyor. Şimdi Bulgaristan’la Türkiye arasında ekonomik ve kültürel açıdan yoğun ilişkiler var ve bu hep devam etmeli. Bu yalnız iki ülkenin barışını değil, Balkanlar’daki barışın korunması için çok büyük garantidir. Biz bu yakınlarda Ahmet Doğan Bey’le Türkiye’de bulunduk, Sayın Demirel’le görüştük, pek çok konularda tartıştık. Çok faydalı oldu. Amacımız Türkiye ile özgür iki devlet arasındaki ilişkileri geliştirmektir. Burada yaşayan Türklerin gözleri artık Türkiye’de olmasın, burada kalsınlar, Yunanistan’dakiler de, Makedonya’dakiler de... Hepsi yerlerinde olsunlar. Bu hem tarihi, hem de politik açıdan önemli bir stratejidir.</p>

      <p class="paragraf-1">Parlamentoda gidiş-geliş kesintisiz sürüyor.</p>

      <p class="paragraf-1">Şerife Mustafa uğurluyor bizi, aynı dikkatli konukseverliğiyle.</p>
    </div>
  </div>
</body>
</html>
