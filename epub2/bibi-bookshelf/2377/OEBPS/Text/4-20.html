<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-20.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-20.html" xml:lang="tr-TR">
    <div class="Basic-Text-Frame-1">
      <p class="split"></p>

      <p class="anabaslik" id="toc_marker-21">Çoğulcu Demokrasiyi Aramaya, Anlamaya Çalışan Bir Kalabalığa Yol Alırken</p>

      <p class="paragicerden" xml:lang="en-US">Akşama doğru Filibe’ye girdik. Bu kent dağlardan uzun mesafelerle ayrılmış üç yüksek tepeden biri üzerinde kurulmuştur ve sanki bu tepeye güzel bir taç giydirilmiş izlenimi vermektedir. Türklerin Meriç adını verdikleri, Filibe kentinden geçen bu ırmak üzerinde çok güzel bir taş köprü var...</p>

      <p class="imza">Baron W. Wratislaw</p>

      <p class="bos"></p>

      <p class="paragbas">1865’te I. Boris’in Ortodoksluğu kabul etmesinden sonra Bulgarların resmi dili de Slavca oldu.</p>

      <p class="paragraf-1">Yol boyunca kent adları salt Kiril alfabesiyle yazıldığından <span class="char-style-override-9">Plovdiv’</span>e, yani <span class="char-style-override-9">Filibe’</span>ye giderken ikide bir yolu sorup soruşturmak zorunda kaldık.</p>

      <p class="paragraf-1">Sonunda <span class="char-style-override-9">Filibe</span>’ye ulaşıyoruz.</p>

      <p class="paragraf-1">Bulgaristan’da kentleşme oranı yüzde 67. Okuma-yazma “ama ciddi bir okuma-yazma” yüzde 95. <span class="char-style-override-9">Filibe</span>’nin nüfusu 357 bin.</p>

      <p class="paragraf-1">Kent geniş bir ovaya yayılıyor, en yüksek tepesinde de nereden baksanız görünür büyük bir heykel var.</p>

      <p class="paragraf-1">Kızılordu’nun İkinci Dünya Savaşı’nda Bulgarlarla birlikte Almanları topraklarından sürdükleri tarihi taşıyan bir heykel bu, adı da <span class="char-style-override-9">Alyoşa.</span></p>

      <p class="paragraf-1"><span class="char-style-override-9">Alyoşa’</span>yı yeni yöneticiler sökmeye kalkarlarsa bayağı zahmete girecekler. Heykelin oraya kadar çıkıp Filibe kentini dört yönü ile tanımaya uğraşırken yeni Bulgar demokrasisinin yurttaşlarından birinin kurt köpeğine verdiği adın da Alyoşa olduğunu duyuyorum. Hayvana sık sık verdiği yüksek sesli komutlardan çok mutlu sahibi.</p>

      <p class="paragraf-1">İnsanoğlunun tartışmasız önyargıları ne acınacak boyutları bulabiliyor çoğunlukla...</p>

      <p class="paragraf-1">Bu heykel dikmek, heykel yıkmak da bugünlerde yine pek revaçta. Oysa ulusların geçmişindeki olaylar, olumlu-olumsuz da olsa yan tutmadan halklara unutturulmamalı. Tarihi doğru kavramaları için, halklara yaşananları niçin unutturmaya yelteniyorlar ki? Devlet politikalarının mantığı da hep kısa ölçeklerde kendine dönük çalışıyor.</p>

      <p class="paragraf-1">1908’de İkinci Meşrutiyet’in ilanıyla Osmanlı’dan ayrılan Bulgaristan’da Osmanlı İmparatorluğu’nun getirdiği bayındırlık, mimari eserler zengin sayıda. Balkanlar gezimin son durağından bir öncesi olan Bulgaristan’da Osmanlı eserlerinin çokluğu, kapsadığı alanların genişliği daha önceden bu konuda hiç bilgim yokmuşça beni şaşırttı.</p>

      <p class="paragraf-1">Osmanlı sanki aslında bir Balkan imparatorluğuymuş gibi. Anadolu’da padişahlara payitahtlık etmiş kentlerin değerleri eksiksiz götürülmüş bu coğrafyaya. Teknik, planlama, anıtsal anlatım açısından eş kıymetleri ve ustalıkları taşıyor yapılar. Bulunabilen vakıf kayıtlarındakiler bile sayıları 4000’e yaklaşan eserin sadece Bulgaristan’da olduğunu gösteriyor. Yüzölçümü 110.912 kilometrekare olan bir ülke için nasıl da şaşırtıcı bir donanım!..</p>

      <p class="paragraf-1">15. yüzyıl <span class="char-style-override-9">Hüdavendigâr Camii</span> kentin pazar yeri arasında kalakalmış.</p>

      <p class="paragraf-1">Çığırtkan gürültüleri yakınında kesiveren engellenmez bir ağırbaşlılıkla yükseliyor olduğu yerde.</p>

      <p class="paragraf-1">Filibe’deki bu cami, Bursa’daki Ulu Cami planlarının bir önceki tasarımı sayılıyor.</p>

      <p class="paragraf-1">Bu pazar yerleri artık bana hiç yabancı değil.</p>

      <p class="paragraf-1">Makedonya’daki seslere, renklere burada yeniden tanık oluyoruz.</p>

      <p class="paragraf-1">Türkiye’den alınıp çoğaltılmış kasetler, <span class="char-style-override-9">Grup Vitamin, Emrah, Sibel Can</span> üst üste düşen şarkılarıyla pazar kalabalığını şenlendiriyorlar.</p>

      <p class="paragraf-1">Halk çok fazla renk seviyor, özellikle genç kızlar.</p>

      <p class="paragraf-1">Satıştaki Rus malları çoğunlukla gelişmemiş bir teknolojinin ürünü olan basit elektrikli aletlerden oluşuyor.</p>

      <p class="paragraf-1">Sanki dünya tarihine kaydedilen ilk kozmonotu uzaya fırlatan Sovyetler değilmiş gibi.</p>

      <p class="paragraf-1">Yeni Ruslar orada pazarı kaplayan bizim müziğe tempo tutuyorlar.</p>

      <p class="paragraf-1">Evet şimdi Ruslar dünyanın bütün alçakgönüllü halk pazarlarında hızla ticarete başladılar galiba.</p>

      <p class="paragraf-1">Yürüyoruz, Filibe’nin Türk mahallesinin karşısına düşen <span class="char-style-override-9">Hacı Hasan Bey Çifte Hamamı,</span> önüne eklenmiş uydurma kapısıyla yarı sönmüş bir lamba gibi sislenerek eskimeye bırakılmış.</p>

      <p class="paragraf-1">Mahalleye girilirken şimdi bizde de sık sık rastladığımız gibi içi boşaltılmış, terk edilmiş bir iki ev duruyor karşımda.</p>

      <p class="paragraf-1">Çelebimiz eksik olmasın 16. yüzyılda Filibe’ye şöyle bir güzelleme yapıyor. “<span class="char-style-override-9">Türk şehirleri içinde Filibe, imparatorluğun Avrupa’daki ranâ ve müstesna on şehrinden biridir. Unutulmaya.</span>”</p>

      <p class="paragraf-1">İçerilere doğru yürüdükçe onarılmış, hayranlık uyandıran görünümlerini yeniden kazanmış Türk mahallelerini gezmeye başlıyoruz.</p>

      <p class="paragraf-1">Bir konak yükseliyor karşımda, içeri giriyorum.</p>

      <p class="paragraf-1">Avlu, beklediğim gibi, mermer kuyulu, asma çardaklı. Harem kısmı kitaplık yapılmış. Selâmlıksa sanırım öğretmenlere ya da bu tür mesleklerin insanlarıyla ilgili işlere ayrılmış. Değinmiştim, Kiril alfabesini bilmiyorsanız burada işler biraz zordur.</p>

      <p class="paragraf-1">Konağın içinde ahşap tavanın ustalıklı tahta işlemelerini gözden geçirirken yuvarlak sofaya dönerek açılan kapılardan birinden birisi çıkıyor. Selâmlaşıyoruz. Bulgarca biliyor doğal olarak. İngilizce zaten buralara ulaşmamış daha. Sonunda derdimi anlatabiliyorum.</p>

      <p class="paragraf-1">— Niet Turks, diyor. Rönesans Bulgari...</p>

      <p class="paragraf-1">Hep böyle bu işler. Konak Türk olmaktan, şu Bulgar olmaktan çıkarılırken filân, insanda insan olmaktan çıkarılıyor.</p>

      <p class="paragraf-1">Gece otelde, uzun bir masada dualarla başlayan bir şenliğe tanık oluyoruz.</p>

      <p class="paragraf-1">Bunlar Bulgaristan Yahudilerinin, 1943’te ölüm kamplarından kurtarılışının ellinci yıldönümü için İsrail’den gelenler.</p>

      <p class="paragraf-1">İsrail Parlamento Başkanı Prof. Şevah Vays da bu yıldönümüne adanan bir heykelin açılışı için Bulgaristan’da olacakmış.</p>

      <p class="paragraf-1">Musevi topluluk din adamlarının öncülüğünde küçük bir dini tören niteliğiyle başlattıkları İbranice dualarından sonra şarkılarla, danslarla şenliklerini keyifle sürdürdüler.</p>

      <p class="paragraf-1">Darısı Filistin halkının başına. Ne diyeyim...<span class="dipp"><a class="footnote-link" href="#footnote-225-2" id="footnote-225-2-backlink">2</a></span></p>

      <p class="paragraf-1"><span class="char-style-override-9">Kırcaali</span> bölgesindeki orman köylerine gitmeden <span class="char-style-override-9">Dermeçler</span>’de duruyoruz. Geniş bahçeleri içindeki evleriyle yoksul görünmeyen, aydınlık bir köy burası. Sevimli bir camiden, yabancılara gülerek bakan bir cemaat çıkıyor.</p>

      <p class="paragraf-1">Aralarından okuma yazmayı sevdiğini söyleyen, “<span class="char-style-override-9">Şiirlerim bile vardır,</span>” diyen eski maden işçisi Ali Sait Bey’le sohbete başlıyorum.</p>

      <p class="paragraf-1">— Dermeçler Köyü’nde doğmayım. 1944’te Halk İdaresi geldi.</p>

      <p class="paragraf-1">— Siz neler hatırlıyorsunuz o yıllardan?</p>

      <p class="paragraf-1">— Komünizmin ilk döneminde ayrımcılık yapılmadı. Ben yalan söyleyemem. Bizi parti vatandaş diye bağrına bastı. Mektebi olmayan köylere mektep, su olmayan köylere su getirdi. 1955 yılında 7’nci sınıfı ikmal ettim. Bulgarca yazı dili ve edebiyatı okuduk, fakat geri kalan bütün derslerimiz Türkçe idi. 1956’da <span class="char-style-override-9">Todor Jivkov</span> geldi idareye. Başlarda o da, Jivkov da düzgündü doğrusu, sonraları bu adam öyle işler yaptı ki, sanki birden kafamızı bir taşa çarpmak oldu bu bizlere.</p>

      <p class="paragraf-1">— Bu yeni yönetim anlayışını halka nasıl açıkladı Jivkov?</p>

      <p class="paragraf-1">— Komünist Partisi’nin 10. kongresinde, <span class="char-style-override-9">Bulgar Halk Cumhuriyeti</span> tek bir millet olacak demekle ne anlatıyor bize bu adam dedik. <span class="char-style-override-9">Yeni Hayat, Yeni Işık</span> adında Türkçe yayın yapan gazetelerimiz vardı. Bulgaristan Devlet Yayınevi’nden Türkçe edebiyat eserleri çıkardı. Yedinci sınıfta edebiyata düşkünlüğüm aşırıydı. Hangi kasabaya gitsem, romanlar, öyküler, şiirler arar bulurdum. 1960-66 yılları arasında gittin mi Rusya’ya, gittin mi Sofya’ya, bir kütüphaneye girdim mi, <span class="char-style-override-9">‘Türk Edebiyatı’</span> diye bir bölüm vardı hepsinde. 1956’lardan sonra dediler ki, dersler artık Bulgarca olacaktır. Yaa, bakalım bu işte bir iş var. <span class="char-style-override-9">Yeni Işık, Halk Gençliği</span> dergisi filan başladı Bulgarca yayımlanmaya. Türkler Bulgar dilini kabul etsinlermiş, öğrensinlermiş! Zaten biliyorduk, öğrenmiştik. Türkçe konuşmakla Türklerin hayat adımlarında aksama oluyormuş, geri kalıyorlarmış. Ağacı dalından değil, kökünden yıkmak istiyorlardı. 60’larda Jivkov yönetimi gittikçe sertleşti. İnanmazsınız, bazı bizim aydınlarımızdan öyle teklifler geldi ki, onlar da Türkçe okunmasın dediler. <span class="char-style-override-9">“İlerlenmiyorsa Türkçe okunmasın.”</span></p>

      <p class="paragraf-1">— Bir dil hayatta insanı geri mi bırakıyormuş?</p>

      <p class="paragraf-1">— Faşizm böyle başlar. Irk, dil, din diye... 13-14 sene maden kömürlerinde yeraltı işçisiydim. ‘63’te emekli oldum. Biz bu ad değiştirmeye kadar yapılanları hiç anlamadık millet olarak. Bilmeliydik, bir bardak suyu içersin, bardak boşalır, ama boş kalmaz, yerini hava doldurur. Tabiat hiçbir boşluğu öyle bırakmıyor. Biz sosyalizm, komünizm derken, uyumuşuz. Bunca yıllardır, egemen olduğumuz şu topraklardaki insanları da yönetenler, bizi ne yazık ki düşman bildirmişler. Ben bunu asla kabul etmiyorum. Buradan nereye gidecekmişim? Benim de yerim burası. Ben Bulgar hükümetini asla suçlayamam. Kimse benim kapıma gelip bu toprak, bu ev senin değildir, çık demedi. İşler başladığında oyuna gelmememiz lazımdı. Dilimizle, adımızla niçin uğraşmaktadırlar, deyip soru sormalıydık.</p>

      <p class="paragraf-1">— Zorlandığınızda, biraz kolaya mı kaçtık diyorsunuz?</p>

      <p class="paragraf-1">— Öyle diyorum. Özgür olmak için direnmek lazımdır. O zamanki kılavuzlarımız da kargaymış ki, burnumuz bokluktan çıkmadı. Şimdi kat’i olarak bu yerlerden kopmayacağıma Cenab-ı Hak önünde yemin ederim.</p>

      <p class="paragraf-1">— Gençler bu yeni duruma ne diyorlar?</p>

      <p class="paragraf-1">— Gençler hep kolayı seçiyorlar. Birkaç Dolar’a, Mark’a tapıyorlar, İsveç’e, Almanya’ya gidiyorlar, bir araba alıp çıkıp geliyorlar. Hiç kimse bu topraklar bizimdir, kazayım, üreteyim demiyor. Demokratikleşme döneminde yerlerimizi muhafaza etmek için politikada olmamız lazımdır. Bir de Türkiye kültür ilişkilerini şimdi artık Bulgaristan’la çok rahat kurabilir. Bu çok mühimdir. Kitabı, kültürü olmayan insanlar zamanla kendilerini kaybederler, yok olurlar.</p>

      <p class="bos2"></p>

      <p class="paragbas">Rodop Dağları’ndan daha da yükselerek orman köylerine ulaşıyoruz.</p>

      <p class="paragraf-1">Buralar köyden çok, kasaba özelliği gösteriyor.</p>

      <p class="paragraf-1">Büyük kahveyi bizim ellerden, alışık olduğum bir kalabalık dolduruyor.</p>

      <p class="paragraf-1">Konuşma isteğimi söyleyince, yaşı otuzdan aşağı olanlar, televizyondaki maç yayınından bir an gözlerini çevirip sonra yine kopmadıkları ilgi odaklarına dönüyorlar.</p>

      <p class="paragraf-1">Biri, <span class="char-style-override-9">“Türkiye’den mi gelmişler?”</span> diye soruyor. Öğrenince de yüzündeki ifade, <span class="char-style-override-9">‘eh ne yapalım’</span> oluyor sonuçta...</p>

      <p class="paragraf-1">Federal Almanya denseydi, tutumları değişirdi; değişik yerlerdeki deneyimlerimden ötürü bunu ben epeydir çok iyi biliyorum.</p>

      <p class="paragraf-1">Konuşmak isteyenlerle birlikte başka bir kahveye gidiyoruz. Orası tenha.</p>

      <p class="paragraf-1">Sorularıma şoförlük yapan Orhan’la başlıyorum.</p>

      <p class="paragraf-1">— Ben çalışıyorum. Çocuk yemekhanelerine mal taşıyoruz. 1990’la gelen demokrasiyle yenilikler oldu. Fakat işsizlik, işyerlerinin kapanması üzüntü veren bir şey.</p>

      <p class="paragraf-1">— Önceki dönemde işsizlik var mıydı?</p>

      <p class="paragraf-1">— Hayır, yoktu. Büyük bir kazancımız da yoktu, ama o kazançla geçinebilirdik.</p>

      <p class="paragraf-1">Ticaret Kooperatifi Başkanı Cemal Arslan, Orhan’ın işsizlik konusuyla giriyor söze.</p>

      <p class="paragraf-1">— Değişmeler var. Fakat büyük sıkıntı şimdi işsizlik. İki fabrika kapandı. Birinde 250, ikincisinde 200 dolayında işçi vardı. Çoklarımız işsiz kaldı. Ekonomik durum çok fena, hayat standardımız çok çok düştü. Önceleri herkese bir iş bulunurdu. Garantili, normal bir hayat seviyesi vardı herkesin. Fabrikaların kapanmasına sebep, satacak pazar yok, sermaye yok, üretim yok.</p>

      <p class="paragraf-1">Ben, <span class="char-style-override-9">“Sizi tanıyalım,”</span> deyip Fahri Osman’a sorularımı yöneltiyorum.</p>

      <p class="paragraf-1">— Sofya’da yapılanlar daha bize kadar ulaşmadı. Şu anda bizim sigortalı işimiz yoktur. Birçok işyeri önümüzdeki günlerde kapanabilir. Bu yöre için özel bir kanun yapılmalı diyoruz.</p>

      <p class="paragraf-1">— Buraların özel bir durumu mu var?</p>

      <p class="paragraf-1">— Çıplaktır, dağlıktır, toprağı verimsizdir. Taş üzerinde yaşıyoruz diyebilirim burada. Eski yönetimde 31 sayılı devlet kararıyla bize yüksek maaş verilirdi. Şimdi bu kanun kaldırıldı. Fakirleştik. Eskiden maaşlardan da vergi kesilmezdi. Yüzde 30-35 daha yüksek maaş alırdık burada.</p>

      <p class="paragraf-1">Ben Ticaret Kooperatifi Başkanı Cemil Arslan’a, “Siz o zamanlar yönetici olarak daha mı fazla alırdınız,” diye soruyorum.</p>

      <p class="paragraf-1">— Memurlara, işçilere aynı ödeme yapılırdı. Ayrıca sağlık hizmetlerine para verilmezdi. Sağlıkta aynı vaziyet devam ediyor, fakat zayıf olarak. O zamanlar herkese doktor vardı. Şimdi ise köylerin çoğunda doktor yok. Bu konuda hükümette disiplin vardı. Şimdi bir dikkatsizlik var, halklara karşı verilecek hizmetlerde. Üstelik çeşitli belalar olmaya başladı. Hırsızlık, ileri geri kötülük yapmalar, bunlar insanları rahatsız eden, düşündüren mühim değişmelerdir.</p>

      <p class="paragraf-1">— Önceleri böyle olaylar yok muydu?</p>

      <p class="paragraf-1">— Bizim yörede hırsızlık tanınan, bilinen bir şey değildi. Son bir iki senedir başladı. Dükkânlara, mağazalara demir kapılar da yapılmaya başlandı.</p>

      <p class="paragraf-1">— Türklerin de parlamentoda milletvekili var. Onlar yeni durumdaki iyileştirmeler için etkili olabiliyor mu?</p>

      <p class="paragraf-1">— İstiyorlar, fakat çok zor. Geçen martta bizim yöreler için bir kanun tasarısı hazırladılar. Fakat bu kanunu parlamento gündemine koyamadılar. Bunlar hep geri atılıyor. Başka kanunların daha çabuk çıkması lazım deniyor.</p>

      <p class="paragraf-1">— Şimdi siz Ticaret Kooperatifi Başkanısınız. Girişimciler, kooperatif dışında işe nasıl başlıyorlar?</p>

      <p class="paragraf-1">— Bizde şimdi 10-12 kooperatif dükkânı var. 20-25 tane de özel dükkân. Rekabete açıldık, böylece özel ticaret yapanlarla bizim aramızda bu iş sürüp gidiyor. Serbest ticaret burada şimdi en kolay iş. Herkes birer dükkân açıyor, ufak bir şeyle başlıyor, yavaş yavaş büyütüyor işini. Ama insanların gözü yine de Türkiye’de. Biz burada 7.000 nüfustuk, son yıllarda 4.000’i Türkiye’ye gitti. Burada Türkler arasında orta tahsili bitirme yüzde 92’dir. Mesela Bulgarlarınki daha düşüktür, yüzde 80’dir. Çünkü eğitim parasızdı. Bugün de öyle, ama Türk gençlerinin çoğu okumak istemiyor. Aileler okumaya yollamıyor onları. Serenköy’den Leçina’ya, Hercuma’ya, Yenidere’ye gidebilmesi için talebenin, yolların yapılabilmesi lazım. Fakat asfalt yapmaya para bile ayrılamıyor. Buralar çok fakirleşti. Bu bölgede iki yıla kadar kimse kalmaz, tam boşalır. Mesela ova tarafından Türkiye’ye gidenler, çoğu geri döndü. Filibeliler biraz daha rahat yaşıyorlar. Onların yaşayışları farklıdır. Toprakları zengindir. Bunun için de gidenlerin yüzde 90’ı geri döndü. Enflasyon senede yüzde 120. Her akşam televizyonda parlamento saatine bakıyoruz. Bazı partiler, “Bulgaristan’ı Türklere bırakmayacağız. Türklere kumanda ettirmeyeceğiz,” gibi saçma bilmem neler söylüyorlar.</p>

      <p class="paragraf-1">— Böyle konuşanlar hangi partilerin milletvekilleri?</p>

      <p class="paragraf-1">— Jelyu Jelev’inki değil. Bulgar milliyetçi partileri.</p>

      <p class="paragraf-1">Kapıdan, her gördüğüne dostça bakma kararında olduğunu düşündüren iki kişi giriyor. Yenidere’nin belediye meclisi üyesi ve öğretmen Ali Durmuş.</p>

      <p class="paragraf-1">— Öğretmenliği nasıl severim bilseniz, diyor. Siyasetle uğraştığımız yoktu, ister istemez başladık. 30 yıllık öğretmenliğim var. Bulgaristan tarihinin değişik zamanlarında öğretmenlik yaptık. Ben olayların geleceğini hissederdim. Araştırmalar, soruşturmalar... Öğrencilerle rahat konuşamazdınız. Tarih dersleri verirken de hep üzülmüşümdür bu konuda. Tarih hangi yönetim tarafından hazırlanmışsa onun kafasındakileri yazar. Çünkü gerçek bilim adamı olan tarihçiler resmi tarih yazamazlar. Bir tarihçi hiçbir zaman siyasetçi değildir. Öğrencilerimin çoğu çok iyi okudular, meslek sahibi oldular, sonra da alıp başlarını Türkiye’ye gittiler. Kadrosuzluk yüzünden burada sorunlarla karşı karşıyayız. Türkçe dersleri götürecek öğretmen bulamıyoruz. Jivkov son 10-20 yılda insanlara eziyet etti. Haklı olarak da dayanamayanlar oldu. Biz Türkiye’den haberleri şimdi televizyonla daha çok alıyoruz. Bir de buraya bugünlerde <span class="char-style-override-9">Zaman</span> gazetesi geliyor. <span class="char-style-override-9">Zaman</span>’dı değil mi? Yanlış söylemiyorum.</p>

      <p class="paragraf-1">Arkadaşları doğruluyorlar öğretmeni.</p>

      <p class="paragraf-1">— Bu gazete daha çok Arapça kelime kullanıyor. Yakında Sofya’da eski Komünist Partisi’nin büyük bir matbaasında basılmaya başlanacakmış <span class="char-style-override-9">Zaman.</span> Buraya <span class="char-style-override-9">Sabah, Hürriyet, Milliyet</span> gibi gazeteler gelmiyor. İyi olurdu bunlar gelseydi.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-2-backlink" id="footnote-225-2">2</a> 4 Mayıs 1994’te Kahire’de Filistin’in özerkliği için Yaser Arafat ve İsrail Başbakanı İzak Rabin anlaşma imzaladılar. Bu kitabımın en sevindirici dipnotudur. Bir de Saraybosna için böyle sağlam, inandırıcı bir açıklama yapabilseydim...</p>
        </div>
      </div>
    </div>
  </div>
</body>
</html>
