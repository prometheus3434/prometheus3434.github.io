<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-29.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-29.html" xml:lang="tr-TR">
    <div class="Basic-Text-Frame-1">
      <p class="split"></p>

      <p class="anabaslik" id="toc_marker-30">Sonsöz Yerine</p>

      <p class="paragbas">Rumeli’ye dair yazdığım bu kitabın sonunu barışa ulaşılmadan getirmeyi hiç istememiştim.</p>

      <p class="paragraf-1">İki yılı doldurdu Saraybosna’nın kıyımı yaşadığı zamanlar.</p>

      <p class="paragraf-1">Ben şimdi silahsızlanma için önerilen NATO hava müdahalesinin bitmesine on saat kala yeniden yazmaya oturdum.</p>

      <p class="paragraf-1">Bugünlerde dünya için en özlediğim duygu yenilenmek.</p>

      <p class="paragraf-1">Olanlarsa bu isteğimi arasız gölgeliyor.</p>

      <p class="paragraf-1">Aklımın sesine kulak vermiyorum.</p>

      <p class="paragraf-1">O karamsarlığımı arasız besliyor.</p>

      <p class="paragraf-1">İleride tarihin içinde, “<span class="char-style-override-9">Onlar, karmaşık saçma, aç gözlü bir zamanın yaratıcılarıydı,</span>” diye anılmaktan tiksiniyorum.</p>

      <p class="paragraf-1">Kıyımlarla dolu, biten yirminci yüzyılın ardından gelmekte olan yirmi birinci yüzyıl dünyasını ‘<span class="char-style-override-9">Bilgi Çağı</span>’ diye niteleyenler, bunca zalimliği yeni çağın ana başlığına nasıl ekleyecekler? Politikacılar 90’lardan beri değişik çıkarları büyüten girişimlerinin utancından hangi savlarla kurtulacaklar?</p>

      <p class="paragraf-1">Haberler iç açıcı değil, ummaktan öleye yapılacak şeyler olmalı artık.</p>

      <p class="bos"></p>

      <p class="paragraf-1 para-style-override-14"><span class="char-style-override-9">Dilerim Hüdâ’dan al yanağın solmasın</span></p>

      <p class="paragraf-1 para-style-override-14"><span class="char-style-override-9">Al yanağın solar ise güzel hüsnün solmasın.</span></p>

      <p class="bos"></p>

      <p class="paragraf-1">Altı yüz yılı aşan bir zamandan günümüze ulaşan bu Rumeli türküsünün hâlâ söylendiğini bilmek çok önemli.</p>

      <p class="paragraf-1">Bu ortak duyarlıkların, ortak seslerin, ortak tarihin içinden gelen sese karşın, halkların önünde açılan kan, ayrımcılık, acılarla dolu yolda yine çocuk gibi kalakalmaları...</p>

      <p class="paragraf-1"><span class="char-style-override-9">Balkan</span> sözcüğü Türkçeden geliyor. Anlamı ‘dağ’ demek.</p>

      <p class="paragraf-1">Rumeli gezimin 1993 Haziranı’nda gazetedeki yayımı bitince, bu işin bilenleri kitabımı hemen yayımlamam gerektiğini bana arasız hatırlattılar. Olay şiddetle <span class="char-style-override-9">gündemde,</span> dediler. Oysa ben ne Ruhr bölgesinde kayda düştüklerimin,<span class="dipp"><a class="footnote-link" href="#footnote-225-4" id="footnote-225-4-backlink">4</a></span> ne de Makedonya, Bosna-Hersek, Yunanistan, Bulgaristan’da yapılanların bir güncellik kaygısıyla ele alınmasına, gündelik bilincin uçarı dikkatiyle ilgi çekmesine akıl erdirebilen biri değilim.</p>

      <p class="paragraf-1"><span class="char-style-override-9">Sancak</span>’ta, <span class="char-style-override-9">Kosova</span>’da, <span class="char-style-override-9">Ohri</span>’de, <span class="char-style-override-9">Voyvodina</span>’da, <span class="char-style-override-9">Üsküp</span>’te vb. alttan alta hızla büyüyen çelişkiler, yoğunlaşan ayrımcılık, Bulgaristan’ın pek çok yöresinde tedirgin bir bekleyişle yaşayanlar, nasıl gündelik sabırsız düz bir anlayışla algılanabilir?</p>

      <p class="paragraf-1">İletişim kanallarının <span class="char-style-override-9">‘N’aber?’ ‘Aynı olmasın, değişik bir şey yakalayalım,’</span> anlayışının çok üstündedir bugün yaşananlar. İnsanların amansız acılarının, yoksul bırakılışlarının. Köklerinden sökülmüş, horlanmış, bedenleri soğumamış ölülerinin başlarında, ne öncesinde ve ne sonrasında kimsenin göremeyeceği bir anlamla dolu bakışlarının, ağır hüzünlerinin tanığı oldum. Bütün bunlar bir <span class="char-style-override-9">‘haber değeri’</span> olgusuna, tartışmasına asla sokulamaz.</p>

      <p class="paragraf-1">Yoksullaştırılmanın her aşamasına itilen, kendilerine duydukları saygının talanına denek yapılmış kalabalıkların arasından geçip geldim.</p>

      <p class="paragraf-1">İnsanlık adına yüce bir gelişmişlik belgesi saydığım barışın hayata geçirildiğini duyduğumda kitabımı yayımlamak istiyordum...</p>

      <p class="paragraf-1">Sanatçı ve edebiyatçı olarak kendi çalışma disiplinim içinde, edebiyatın dışında sinemayı da katarsak<span class="dipp"><a class="footnote-link" href="#footnote-225-5" id="footnote-225-5-backlink">5</a></span> dördüncü işimdir bu. İlk ikisi Almanya’nın iki ayrı yönetimde olduğu dönemde, Batı Berlin’den aldığım bir sanatçı daveti ile ‘D.A.A.D.’ bulunduğum sürelerde yazıldı. Göçmen işçileri odak alan bu araştırmalar, bence hâlâ dünyada en ağır koşullarda sürdüğüne inandığım yaşamalarının içindeki maden-kömür işçileriyle ilgili idi.</p>

      <p class="paragraf-1">İnsanoğlunun ömrünü sürdürmek için nasıl can pahasına didindiğini gördüm.</p>

      <p class="paragraf-1">Kömürün ne denli yıkanılsa çıkmayan karasının, eski Pers kalemkârlarındaki çizgi kesinliğiyle kirpik diplerine yerleşmiş işçilerin yorgun gözleriyle karşılaştım.</p>

      <p class="paragraf-1">Bu tanışmalar insan olarak benim için hep çok yaralayıcı deneyimler oldu.</p>

      <p class="paragraf-1">Çelik krallarının bölgesi olan Ruhr’da, işçi yurtlarında kaldığım günlerde, 24 saate bölünmüş insan takviminden, kendilerine ancak 10 saat ayırabilen uyku, yemek, içmek, yıkanmak, yeniden işgücü toplamak buna dahildi bu insanların eşitlikle gelişmelerine, ne yazık ki hiç katkıları olamayacağını bir kez daha anladım.</p>

      <p class="paragraf-1">1200 metre yerkürenin oyulmuş derinliğine onlarla birlikte indiğimde, erteledikleri hayatlarındaki beklentileri, çizdikleri mutluluk resimlerinin yalınlığı bana acı verdi. Bezginlikleri sonunda zamanla sabra dönüşmüştü. Kömürlerin sökülmesiyle oluşmuş geçeneklerden yürürken, hava akımlarının ikide bir bedenimi yoklamasından daha büyük bir ürpertiydi duyduğum. Yaşını başını almış, bu ağır çalışmanın işçileri, sevinebilmek için çok masum şeylerle yetinmeyi özlüyorlardı. Sakatlanmadan emekliliklerini alabilmek, çoluk çocuğu açıkta bırakmamak, ele güne muhtaç olmamaktı en büyük dilekleri.</p>

      <p class="paragraf-1">O yıllardan bu yana insanlar arasındaki bu ağır, toplumsal, siyasi uçurumların, tarih tarafından nasıl değerlendirileceğini asla unutmadım.</p>

      <p class="paragraf-1">Bu yaşananlara ‘<span class="char-style-override-9">gündemdeki olaylar</span>’ bakışı altında kolay yaklaşımlar getirmenin özünde bencillik, duyarsızlık, körleme baştansavmacılık olduğu kanısındayım.</p>

      <p class="paragraf-1">1979’da Doğu Berlin’de Nazilerin yükselişiyle kristal geceye konu olan, yakılan büyük sinagogu gezerken, insanlığın karanlığa gömüldüğü geri dönemlerin bir ölçüde neredeyse kesinlikle kapandığını ummuştum, ben ne kadar da derinden yanılmışım.</p>

      <p class="paragraf-1">Bu kitabımın pek çok yerine Balkanlar’ın renkli kalabalığından türküler, deyişler aldım.</p>

      <p class="paragraf-1">Çünkü yüzyıllar boyunca birlikte yaşamayı öğrenmiş, değişik dil, din ve gelenekten olan ora halklarının yüzlerce yıl birlikte oluşturduğu bir kültür ürünüydü bunlar.</p>

      <p class="paragraf-1">Osmanlı’nın yönetimdeki anılacak en büyük başarısı da bu olmuştur. Bu çok dilli, çok dinli milletlerin birleştiği noktada <span class="char-style-override-9">millet</span> sözcüğü, bugün bizim anladığımız bir kavram olarak kullanılmıyordu o yüzyıllarda, Osmanlı’nın yönetimindeki Rum, Ermeni, Laz, Çerkez, Yahudi, Boşnak, Sırp vb.’den olan kalabalıklarını ayrıştıran bir anlam içeriyordu.</p>

      <p class="paragraf-1">Osmanlı, devletin büyümesi, zenginleşmesi yönünde geliştirdiği bir siyasetle de bir arada tuttu bu kalabalığı. Çağının ilerisinde duran bir yönetim anlayışıydı bu da.</p>

      <p class="paragraf-1">1346’da Bizans İmparatorluğu büyük bir karmaşadaydı. Ve bu dönemde onların çağrısıyla 5.000 kişilik bir orduyla İstanbul’un kuzey kıyısına Trakya’ya ayak bastı Osmanlılar. Bu çok değişik unsurların yaşadığı bölgede nasıl hüküm süreceklerinin bileşimini bence çok önceden yapmış olmalıydılar.</p>

      <p class="paragraf-1">Batılı tarihçiler Türk-Osmanlı yapısını değerlendirirken, başlarda da değindiğim gibi çoğunlukla olumsuz yargılar öne sürerler. Aralarından çok az sayıda anılacak birkaç kişi ise, gerçekler karşısında hak tanır olmayı bilirler. Bunlar arasında hemen akla gelen çağdaş bir tarihçi ise, <span class="char-style-override-9">Georges Castellan</span>’dır.<span class="dipp"><a class="footnote-link" href="#footnote-225-6" id="footnote-225-6-backlink">6</a></span> Halen <span class="char-style-override-9">III. Paris Üniversitesi’nin Doğu Uygarlıkları ve Dilleri Ulusal Enstitüsü’nde</span> profesörlük yapmaktadır. G. Castellan yansız bir dikkatle, Osmanlıların Balkanlar’daki egemenliğine bakarken Hıristiyanlığın kendi içindeki iktidar çekişmelerine neden olan olayları da açıklar, bir Balkan fatihi de sayılabilecek I. Murat’ın bu didişmelerden bunalmış halklar tarafından nasıl bir psikolojiyle karşılandığını da açık belgelerle anlatır. O hiç modası geçmeyen <span class="char-style-override-9">Barbar Türk</span> kavramını irdelerken de, aynı çağ içinde Hıristiyan dünyasında da barbarlığın azımsanmayacak bir ölçüde, şiddette olduğunu da vurgular.</p>

      <p class="paragraf-1">Osmanlı’nın gözden uzak tutulmaması gereken siyasi bir yaklaşımı da, yüzünün genellikle Batı’ya dönük olmasıdır. Gerçi imparatorluk egemenlik haritasını başarıyla Doğu’ya, Akdeniz’e doğru genişlettiği dönemlerinde bile, Balkanlar’a her zaman daha çok dikkat etmiştir. Yüzyıllarca süren egemenliği boyunca Batı’daki sancaklarına getirdiği özgün bayındırlık anlayışı ve barış yer yer zedelenmelere uğrasa da yüzyıllarca sürdü. Bu elbette bir iktidarın yaptırımcı, söz dinletici gücüyle elde edildi, ama sonuçta değişik yapıların birlikte çağlar boyu yaşamasını da sağladı.</p>

      <p class="paragraf-1">1. ve 2. Dünya savaşlarıyla sarsılan ve bölünen Balkanlar, nefret duygularının boy attığı kargaşaya tekrar sokuldu. Ta ki Tito’nun anti-faşist savaşı kazanmasına kadar. Sosyalist Yugoslavya’nın kurulmasıyla, arzulanan kardeşlik, birlikte yaşama hayata geçirildi.</p>

      <p class="paragraf-1">Josef Borris Tito, Ulusal Kurtuluş Anti-Faşist Konseyi’ni (<span class="char-style-override-9">Antifa Sisticko Vijece Narodnay Oslobodenja Jugoslavije</span>) kurduktan sonra, çıkar güçlerince körüklenen tarihte kalmış düşmanlıkları insanların kafalarından ve yüreklerinden almayı başarabildi. Gelecek için kadrolarıyla yeni bir hayatın düşüncelerini, projelerini geliştirdiler.</p>

      <p class="paragraf-1">Geniş özerklikler tanıyan yerinden yönetim modelleri-Birleşik Yugoslavya’nın iyileşme gelişme sürecinin ana basamakları oldu. Ve böylece giderek hınçtan arınan bir bellek yaratarak insanlar arasındaki anlayış güçlükleri inançla aşılmak istendi.</p>

      <p class="paragraf-1">Osmanlı’nın ve Tito’nun yöntemleri çok farklıdır elbette.</p>

      <p class="paragraf-1">Yugoslavya için gelecekteki uyum çok seslilik ve çok renklilikle sağlanabilir. Bunu da kanıtlayan ilk ve en önemli öneri Saraybosna’da savaş başladığında Fransız Cumhurbaşkanı François Mitterrand’dan gelmiş, Mitterrand, “<span class="char-style-override-9">Bölge çok ırklı bir federasyon olarak, ancak barış içinde kalabilir,</span>” demiştir.</p>

      <p class="paragraf-1">Savaş yeniden alanını genişlettikçe ve zamanı yıllara doğru büyüdükçe özellikle Sırpların amacının, erk isteklerinin açıkça genişlemek, toprak elde etmek olduğu ortaya çıkmaktadır. Ve bu istek savaşın, Balkanlar’ın geneline yayılması sonucunu da her geçen gün içinde büyütmektedir.</p>

      <p class="paragraf-1">Bir büyük bölge savaşının çıkmasına doğru yol alan bu gidiş, Boşnakların soykırımının tamamlanmasını da amaçlar gibidir.</p>

      <p class="paragraf-1">Birleşmiş Milletler’de süren uzun tükenmez konuşmalar dizisinin, sonuçta Batılı ittifaklarca savaşa zaman tanımak gibi bir anlayışı da hâlâ taşıdığını kişiye yeniden yeniden düşündürmesi de kaçınılmazdır.</p>

      <p class="paragraf-1">Ben bu çalışmamda okurlarımı savaşın sayısal değerlerden çok, yok edilmekte olan insanlarıyla yüz yüze getirmeye çalıştım. Olayları duyumsamalarını, uzun uzun tartışıp düşünmelerini istedim.</p>

      <p class="paragraf-1">Birleşmiş Milletler’in çok dilli, çok bilmiş siyasi kişilerinin ağzında, <span class="char-style-override-9">acı, kıyım, ölüm, ırza geçmek</span> sözcükleri her gün sıradan bir anlama indirgenmektedir.</p>

      <p class="paragraf-1">Bana dertlerini açan insanlardaki parçalanmaları yüz yüze tanıdım, soludum, yaşadım.</p>

      <p class="paragraf-1">Dünyanın lanetlileri niçin hep kaba gücün safdışı ettikleri oluyor?</p>

      <p class="paragraf-1">Bizler TV’lerin başında ezilenlerin acılarını peş peşe eklenmiş bir sürü sıradan görüntünün içinde algılıyoruz.</p>

      <p class="paragraf-1">Bu durumu daha çok edinirsek, alışırsak bir zaman sonra sakın unutulmasın insan olma sürecimizin bir yerde takılıp kaldığını bile ayırdedemeyiz.</p>

      <p class="paragraf-1">Bu nasıl mı olur? Görelim...</p>

      <p class="paragraf-1">“<span class="char-style-override-9">Sabah Yıldızı arşın yedinci katına tırmandığında kılıcının soyduğu kan denizi yedi kulaç daha yükselecektir. Ölüm ve öfkenin önünden sefil hayatını sürüyerek kaçan ihtiyar topala bir bak. Onu demir topukların altında ez, feri sönmüş gözlerini oy; onlar Bulgaristan’ın görkemini yansıtmaya dahi layık değiller.</span>”</p>

      <p class="paragraf-1">Bulgarların aydın saydığı çevrelerde beğenildiği söylenen İvan Arkudoff’tan bu isterik satırları Yunan ozanı Paul Nirvana çok beğenerek anadiline çevirmiş, Yunanlıların kahramanlık duygularını yükseltmek için. Tabii bunu da bence başarmış.</p>

      <p class="paragraf-1">Yunanlıların savaşta Bulgarlardan hiç de aşağı kalmadığını görüyoruz. Buyurun: Philippos adlı bir askerin 11 Temmuz 1913 tarihli mektubu:</p>

      <p class="paragraf-1">“<span class="char-style-override-9">Bu savaş çok acılı oldu. Bulgarların terk ettiği bütün köyleri yaktık: Onlar bizim köyleri yakıyor, biz de onlarınkini yakıyoruz. Bu kaypak milletten elimize düşenlerin hakkından Maanlicher tüfekleri geldi. Negrita’da ele geçirdiğimiz 1200 tutsaktan 41 tanesi sağ kaldı. Bu ırktan geriye bir kök dahi bırakmayacağız.</span>”</p>

      <p class="paragraf-1">12 Temmuz 1913 tarihli bir başka Yunan askerinin mektubu aynı coşkulu, ağzı köpürmüş satırlarla uzuyor:</p>

      <p class="paragraf-1">“<span class="char-style-override-9">Kralın emriyle bütün Bulgar köylerini yaktık. Çünkü Bulgarlar da Seres, Negrita ve birkaç Yunan köyünü yakmışlardı. Üstelik Bulgarlardan daha da vahşice davrandık. Elimize geçirdiğimiz bütün genç kadınlara tecavüz ettik. Seregli bir kızı yakaladık. Daha canlıyken gözlerini çıkardık.</span>”</p>

      <p class="paragraf-1">Bir başka askerse aynı tarihlerde bu vahşet karşısında dehşet içinde kalarak, aynı kıyımcı, paralayıcı duyguyu yeterince paylaşamadığını şu satırlarıyla açıklıyor:</p>

      <p class="paragraf-1">“<span class="char-style-override-9">Olanları tarif etmek imkânsız. Bunun nerede son bulacağını Tanrı bilir. Birbirimizi yiyoruz.</span>”</p>

      <p class="paragraf-1">Tarih ikide birde acımasız önyargıları kullananlarca insanlığı en aşağılık noktalara indirgemiştir, unutmayalım.</p>

      <p class="paragraf-1">William M. Sloane bir Amerikalı Akademi üyesi. Columbia Üniversitesi’nde tarih profesörlüğü yapmış bir bilim adamı. <span class="char-style-override-9">Balkanlar</span> adlı çalışmasında<span class="dipp"><a class="footnote-link" href="#footnote-225-7" id="footnote-225-7-backlink">7</a></span> Türklere yönelik saptamaları ağır bir önyargı taşımaktadır. Buna şaşmamız gerekmez. Batı dünyası, buna Amerika’yı da katıyorum, her alanda kendini öne çıkarmak hakkını asla ihmal etmez. Bu savlarında onların elbette çoğunluk haklı oldukları durumlar da vardır. Yukarıda aldığımız savaş örnekleri ise, Mr. Sloane’ın kitabındandır. Ve bu yan tutan tarihçi tarafından arzu edilmese de kıyıcılığın Batı Hıristiyan dünyasında da sıklıkla ortaya çıktığı görülmektedir.</p>

      <p class="paragraf-1">Bir yüzyılı 1917 Ekim devrimiyle berlirleyip odaklayan Sovyetler Birliği 21. yüzyıla girerken de dağılarak dünya dengesini beklenmedik bir biçimde sarsmış, yine kendisini bu durumuyla odak noktasına koymuştur. Zorluk içindeki halkların dört bir yana dağılmasıyla başlayan acıları, umarsızlıkları, savrulmaları, zengin Batı toplumlarında aslında hiç de anlatıldığı gibi destek görmemektedir. Bu göçlerdeki en umutsuz sahnelerse, ancak sanatta yerini bulmaktadır.</p>

      <p class="paragraf-1">Çağdaş bir insan, bir sinemacı, bir şair olan Yunanlı yönetmen Theodoros Angelopulos’un unutulmaz filmi, <span class="char-style-override-9">Leyleğin Geciken Adımı</span>’nda kendilerine sığınacak yer arayan bu yeni göçmenlerin denizden toplanan cesetlerini gösteren sahneleriyle çarpıcı bir örnek olarak insanları yeniden düşünmeye çağırır.</p>

      <p class="paragraf-1">Batı’nın uygarlık adına yaptığı akıl yürütmelerinde bu çekilen insanlık acılarının, ikiyüzlülüklerin üstü hep kapalı geçilir. Bunlardan en son çarpıcı durumsa Saraybosna’daki Boşnaklara şu anda yaşatılan zamandır.</p>

      <p class="paragraf-1">Günümüz demokrasilerinde pazar ekonomisinin göz kamaştıran zaferi ulusların ayakta kalması için tek çözüm diye hep birlikte kutlanırken, nedense bu başarılarının karşı örneği diye hep çökmüş Sovyet Sosyalist Cumhuriyetler Birliği örnek verilmektedir. Asıl unutulan çok önemli bir noktaysa şudur; pazar ekonomisinin sosyal yapılanmalardaki ayrımlara göstereceği bir ayrı dikkat yoktur. İnsanoğlunun bu sistem içindeki algılanması ancak kullanılabilir bir nesne olarak vardır. Batılı her başarıyı kendi adına kayda geçirirken, pazardaki kâr paylarını da vahşice savunmaktadır. Kendi demokrasi anlayışıyla olumlu kesişmeler gösteren söz dinler toplumların uyumlu örnekleri onlar için tek kabul edilebilir amaçtır.</p>

      <p class="paragraf-1">Yüzyıllardır Batı’nın ve Amerika’nın edinegeldiği bu bakış açısının içine eskiden Osmanlıların, eşittir Türklerin Batılı kafasında oluşturulmuş imajını(!) kesen olumlu bir görüntüyü oraya yerleştirmek, asla kabul edemeyecekleri bir gerçektir.</p>

      <p class="paragraf-1">1. Dünya Savaşı’nın kıran kırana giden çatışmasında Mr. Sloane bile Türkler kadar ötekilerin de kıyıcı olduğuna üşengeççe olsa da değinmek zorunda kalırken, yolunu hemen değiştirerek herkesin okumaya hazır olduğu ‘Batı’yı parçalayan Barbar Türkler’ söylemine giriverir.</p>

      <p class="paragraf-1">1913’ten bu yana yaşanmış tüm zamanlar dünya halklarına çeşitli yöntemlerle unutturularak Balkanlar günümüzde yine büyük bir paylaşımın amaçlandığı nokta haline getirilmiştir.</p>

      <p class="paragraf-1">10 Şubat 1994’te BM’de alınan bir kararla Sırpların ağır silahlarını bırakması duyurusu yapıldı. NATO bu karara uyulmazsa hava akımlarına başlayacaktı. Ve beklenen oldu, hava akımları yapılmadı, yayılmacılık emelleri giderek kabaran Rusya, bu anlaşmaları yönlendirecek bir güç olarak sahnede yerini aldı, Birleşmiş Milletler’se bunu bir başarı olarak görmeyi yeğledi, oysa Sırplar, hâlâ ele geçirdikleri bütün toprakların üstündeler, üstelik bu onların haklarıymış gibi konuşulmamakta. Daha da ileri gidilerek sonunda Boşnakların Saraybosna’nın bir bölümüyle yetinmesinin gerekebileceği ise alttan alta ortaya serilmektedir.</p>

      <p class="paragraf-1">Hitler’in nutuklarını anımsatan söylemlerinin sonucu çoğunluk oylarının sahibi oluveren Sırp yandaşı Rus Jirinovsky’nin, Ortodoks din adamlarının toprak paylaşımına gösterdikleri önem ve iştiha, bu yarım yarım atılan barış adımlarının bile başarıyla sonuçlanmasını engelleyecek gibi.</p>

      <p class="paragraf-1">Batı neyle oynuyor?</p>

      <p class="paragraf-1">Kendisi tarafından yıpratılıp duran uygarlığının çöküşünü kapatacak yeni kılıfları nasıl bulabilir?</p>

      <p class="paragraf-1">Bosna-Hersek konusunda bitmez Birleşmiş Milletler toplantılarının en sonuncusundan çıkan karara hemen karşı koyan Sırpların lideri Radovan Karadziç, silah bırakımını bahane ederek, “<span class="char-style-override-9">NATO kendilerine bir saldırıda bulunursa buna hemen karşı koyacaklarını,</span>” açıkladı. Bunun anlamı yeniden şu değil midir? Sırplar, “<span class="char-style-override-9">Biz bu geri çekilmeyi ancak kendi koşullarımızla gerçekleştiririz. Siz yine toplantılarınıza devam edebilirsiniz,</span>” demek istemiyorlar mı?</p>

      <p class="paragraf-1">Yüzyıllar önce Hıristiyan Kilisesi’nin bağnaz baskılarından kaçıp ilk kez başka bir açıdan yönetimi ele almış bir dünya imparatorluğunun uyruğu olmayı seçen Boşnakların yüzyıllar boyunca ne zaman rahat yüzü gördüklerine yeniden bakarsak yakın tarihlerde bir Tito dönemi akla gelebiliyor.</p>

      <p class="paragraf-1">Bundan sonrası için böyle bir olanak var mı bilmem...</p>

      <p class="paragraf-1">1993 Şubatı sonunda başladığım bu Rumeli gezimde tanıdığım gazeteci Ayet Arifi ile 1993 Aralığı’nda İstanbul’da yeniden buluşup konuşuyoruz.</p>

      <p class="paragraf-1">Bu Kosova Türkü’ne ailesinin yanına hâlâ gidemiyor mu diye soruyorum.</p>

      <p class="paragraf-1">— Şimdi Lyubliyana’dayım. Çünkü sizinle Zagreb’de konuştuğumuzdan bu yana, orada da kalamıyorum. Biliyorsunuz Hırvatlarla yeniden karşı karşıya savaşmaktayız.</p>

      <p class="paragraf-1">Zagreb’deki o günlerde Hırvatlarla sürdürülen barış ortamındaki geceyi düşünüyorum. <span class="char-style-override-9">Alia İzzet Begoviç</span>’in yakın çalışma arkadaşı <span class="char-style-override-9">Avdo Hebib</span> Bey’in konuşma isteğime gösterdiği dikkat, bana vakit ayırması unutulmaz. Geceyarısını geçen saatlerde karşılıklı oturduğumuz anlar gözümün önünde. Yaşanabilecek en ağır koşullardan gelen bu insanların incelikleri, saygılı tutumları, onların savaştaki direnme kararlılıklarının da güçlü bir kanıtı bence.</p>

      <p class="paragraf-1">Ayet Arifi, Hırvatlarla sürdürülen silah-bırakışımının sona ermesiyle Boşnakların başına gelenlerin daha da karmaşıklaştığını anlatıyor.</p>

      <p class="paragraf-1">— Evet şimdi bizi istemiyorlar Zagreb’de. Belgrad’a gitmem ise hayaldir. Belgrad ‘<span class="char-style-override-9">beyaz şehir</span>’ demektir bilir misiniz? Gazetemizin yayımını da yasakladılar. Alia İzzet Begoviç Beyefendi’yi fanatik dincilikle suçluyorlar. Böyle bir şeye ben bile bir din adamı olarak gülerim. Kendileri ise Ortodoks Kilisesi’nin en tutucu din adamlarıyla iç içedirler. Size yine bugün de aynı şeyleri söyleyeceğim. Medya çoğunlukla bu gerçeklerle uğraşmıyor, gözardı ediyor. Onlara hep günlük, oyalayıcı, dikkat çekici haber lazım. Kosova’da Sırpların nüfus yoğunluğu bildiğiniz gibi yüzde 6’dır. Halkın çoğunluğunu Türkler, Arnavutlar, Makedonlar oluşturur. Gelin görün ki Sırplar orada yine büyük bir baskı altında tutuyor kenti. Sizi bile gazeteci sayarak Üsküp’ten 20 km. ötede olan Kosova’ya sokmadılar. Sancak’ta ve Kosova’da, diğer yerlerde halk her gün daha yoksullaştırılıyor. Sabahtan akşama enflasyon artıyor, Hırvatlar da yeni topraklar elde etme arzusundalar. Alia İzzet Begoviç’in çok doğru bir değerlendirmesi vardır onlarla ilgili; “<span class="char-style-override-9">Franyo Tujman Sırpların adamı Miloseviç’i adım adım takip ediyor, ama her adımında üç yıl gecikerek.</span>” Size şunu yeniden açıklamak isterim, biz faşist değiliz. İnsanları tümden suçlamak, bağlı oldukları ulusun hataları içinde değerlendirmek yorumda çok kolaya kaçmaktır. Hırvatların dünyaca ünlü bir bilim adamı var, <span class="char-style-override-9">Prof. Dr. Vladox Gotovaç</span>; <span class="char-style-override-9">Tujman</span>’ın bu savaşçı yayılmacı tutumunu onaylamadığından yöneticiler arasında artık adı bile anılmıyor. İki buçuk yılda altı hükümet değiştirmek zorunda kaldık. Çünkü <span class="char-style-override-9">Franyo Tujman</span>’ın aldığı kararları onaylamayanlar görevlerinden hızla uzaklaştırılıyorlar. Sizin Hırvatistan’da bulunduğunuz günlerden bu yana ancak 4-5 ay geçti. Gördüğünüz sakin, barışçıl ortamda yaşayan Hırvat halkı bugünlerde çok ezik ve güç durumda. Kuyruklarda bekliyorlar saatlerce, bir şey alabilmek için. Geçen hafta Batı’dan gelen bir yabancı gazeteci sabahın erken saatlerinde başlayan ekmek kuyruğuna katılarak, yaşlı bir Hırvat kadınına saatler boyu bekleyip alacağı ucuz ekmekten sonuçta ne yarar sağlayacağını sormuş: “<span class="char-style-override-9">Kış, soğuk, saatlerce buradasınız, hastalanabilirsiniz. Bu yaşınızda kolay değil. Niçin böyle bir zorunluluk hissediyorsunuz?</span>” Yaşlı hanım, ‘<span class="char-style-override-9">bir haftalık bekleyiş sonucu aldığı ekmekten artırdığı parayla bir kilo portakal aldığını</span>’ açıklamış. Tujman’ın yaptığı son konuşmalarından birinde söylediklerini sizin gazetelerinizde görmüş olduğunuzu sanmıyorum. Çünkü onlar kanla, ölümle daha çok ilgililer. “<span class="char-style-override-9">Bunlar Boşnak filan değillerdir,</span>” diye açıkladı Bay Tujman. “<span class="char-style-override-9">Osmanlı’dırlar. Unutulmamalı. Biz Hırvatlar Avusturyalılarla birlikte yiğitçe savaşarak Avrupa’yı Osmanlılardan kurtardık.</span>”</p>

      <p class="paragraf-1">Zagreb’i düşünüyorum.</p>

      <p class="paragraf-1">Günbatımında geniş alandaki çevresi mumlarla aydınlanan Bosna-Hersek Dayanışma ve Kardeşlik köşesinde toplananları düşünüyorum.</p>

      <p class="paragraf-1">O topraklarda birlikte yaşamayı uzun yıllardır öğrenmiş halkların gelip sessizce dua ederek, para ve benzeri şeyleri oraya bırakışlarını anımsıyorum.</p>

      <p class="paragraf-1">Zagreb kentinin savaştan yeni çıkmış yan sokaklarından beliren Boşnak ve Hırvat subaylarını görür gibiyim.</p>

      <p class="paragraf-1">Bir Orta Avrupa kentine özgü gölgelerle bezeli yüzyıllık yüksek tavanlı, kaynamış kakao kokan büyük bir pastane ve çay salonunda iş molası verdiğim akşamlar, böylesi pek çok dostluk örneğinin tanıklığını yaptım.</p>

      <p class="paragraf-1">Şimdi Kosovalı tanışımın yeni açıklamalarıyla bunların büsbütün olumsuz yönde değiştiğini öğreniyorum.</p>

      <p class="paragraf-1">— Avdo Hebib Bey nasıllar?</p>

      <p class="paragraf-1">— İyi. Yine aynı caymaz kararlılığıyla uğraşıp duruyor. Büyük acısı bile bunu engellemiyor. Siz ayrıldıktan hemen sonra bir baba için olabilecek en kötü durumu yaşadı. Oğlu Atmir Hebib Saraybosna’da dövüşürken şehit düştü. Sarayevo’daki büyük parka gömdüler. Atmir Hebib 1969 doğumluydu. 1993’ün 10. ayının 28’inde onu kaybettik.</p>

      <p class="paragraf-1">Susuyoruz.</p>

      <p class="paragraf-1">— Siz Saraybosna’ya girdiniz. Fakat Mostar’dan yukarı çıkamadınız. Çünkü çatışmalar Bosna’da çok şiddetliydi. Birgün barış olacak. Sizi misafir edeceğiz, Saraybosna’yı görmeniz için. İnsana öylesine huzur veren bir yerdir ki, görmeden anlayamazsınız. Evet görmeden olmaz...</p>

      <p class="paragraf-1">— Ya Mostar? Orası da inanılmaz güzellikteydi...</p>

      <p class="paragraf-1">Sırplar köprüyü 8.11.1993’te önce ortasından hedefleyerek vuruyorlar. Ardından güzel, geniş bir yay gibi gerilen uyumlu bükümü yükselten ayakları nişanlıyorlar. Köprü Neretva’ya taşıdığı yüzyılların görüntüleri, sesleri ve renkleriyle ağır ağır göçüyor.</p>

      <p class="paragraf-1">1700 metre uzaktan hedefi vuran roketler, el bombaları, füzelerle uzun menzilli silahlarla kentleri talan eden bu amansızlığın mimarlarının, çarşının günlük hay huyu içinde umarsız dolaşan çocuk, kadın, erkek kalabalığını öldürme hedefi sayabilmeleri ve bunu göz kırpmadan yapabilmeleri için insana ait bir yapıya sahip olduklarına tekrar tekrar inanamıyorum.</p>

      <p class="paragraf-1">Ya Mostar?</p>

      <p class="paragraf-1">Dünyanın günümüzde ulaştığı yüksek teknolojiyle köprünün tıpkısının yeniden yapılacağı söyleniyor.</p>

      <p class="paragraf-1">Girişimler sürüyor.</p>

      <p class="paragraf-1">Evet yapılabilir, fakat asla asla aynı şey olmaz.</p>

      <p class="paragraf-1">Yapıda ulaşılmış bir uyum başeseri olan köprünün anılarla birlikte yüzlerce yıllık zamanını da yıktılar. Bu yeni köprüden yürüyecek olanlar, çağlar öncesine doğru yol almak, onu duyumsamak olanağını bir daha asla bulamayacaklardır.</p>

      <p class="paragraf-1">Oğlan çocuklarının ergenliği karşıladıkları, düşlerle alıkonmazlıklarla, uyanışlarla bastıran yaşlara geldiklerinde yaptıkları o büyüme töreni nasıl gerçekleşecek bundan sonra?</p>

      <p class="paragraf-1">Baharla, top top parlayan Mostar’ın Çarşiyası’ndan soluk soluğa koşan sevinç taşkını bu çocukların Mostar Köprüsü’nün ortasına gelip Neretva Nehri’ne atlayıp, çevreye cesaretlerini kanıtladıkları o olağanüstü masalsı geçmişi düşünüyorum.</p>

      <p class="paragraf-1">Ben Mostar Köprüsü’nün korunmaya alınmışlığı içinden geçip, tam orta yerinde durmuştum.</p>

      <p class="paragraf-1">Korkuluklarına otomobil lastiği yığınları, kum çuvalları doldurulmuştu.</p>

      <p class="paragraf-1">Tepesine çekilen tahta çatının onu ağır saldırılardan nasıl savunabileceğini acıyla düşünmüştüm.</p>

      <p class="paragraf-1">Çok sevdiğim Şeker Bayramı’nın arifesindeydim o gün.</p>

      <p class="paragraf-1">Yüzyıllar içinde oradakilerin bayramlarını nasıl karşılamış olacağını düşlemiştim; Macarlar, Yahudiler, Hırvatlar, Sırplar, Boşnaklar ve ötekiler bu kentte birbirlerinin bayramlarıyla, gelenekleriyle nasıl şenlenmiş, ne unutulmaz kutlamalar yapmış olmalıydılar. Aralarında kız alıp vermişlerdi. O düğünlerde her halkın sahip olduğunu bildiğimiz törelerini karşılıklı sunarak, kuşaklar boyu aktarılmış zenginlikleriyle, renkli, coşturucu günler yaşamıştılar. Peki, şimdi özellikle Sırpların ve onlar gibi düşünenlerin <span class="char-style-override-9">KAVİM</span> anlayışına, duygularına dönüverişlerini nasıl açıklamalı?</p>

      <p class="paragraf-1">Köprünün ortasından eğilip Neretva Nehri’nin diri dalgalarını izlerken, yaşlı bir ninenin bir küçücük çocuğa anlattığı masalları da dinler gibiydim.</p>

      <p class="paragraf-1">Dağları, rüzgârları, yeşilleri, sarp kayaları aşıp yol alan sularıyla Rumeli’de geçiyordu bu masallar.</p>

      <p class="paragraf-1">İnsanlığın ortak bir duyarlık yaratabilmesi için, ortak paylaşmalara kesinlikle zorunlu olduğunu yeniden anlatıyordu bana Mostar ve Neretva’yla bu uzun baş başa kalışım.</p>

      <p class="paragraf-1">Ve ömrümde ilk kez saç tokamla bir köprünün kunt taşlarından birine adımın ilk harfini kazıdım.</p>

      <p class="paragraf-1">Daha önce hiç görmediğim Rumeli’ye tekrar barış olup da döndüğümde aynı yere dokunabilme isteğimi pekiştiriyordu bu yaptığım.</p>

      <p class="paragraf-1">Daha iri, derin kazılmış değişik dillerin, uyrukların adları arasında bu utanganç tek harf bir çeşit koruyucu duaydı.</p>

      <p class="paragraf-1">Artık köprü yok...</p>

      <p class="paragraf-1">Hersek’in bölgesel merkezi Mostar’ın içinden geçen <span class="char-style-override-9">Gazi Hüsrev Bey’in</span> Bosnasaray’ın gelişip serpilmesi için yaptığı katkıların inceliğini de anmıştım.</p>

      <p class="paragraf-1">Mimar Hayrettin Ağa’nın Neretva’ya kazandırdığı güzel yapıların üstünden sert, kuru atışlar tepelerden yankılanarak gelmeye başlamıştı.</p>

      <p class="paragraf-1">Yanımdan geçen bir Hırvat asker grubunun içinden biri, nasıl bir gereksinmeyle hâlâ anlayamam, tabancasını çıkarıp bana doğru öfkeyle sallamıştı.</p>

      <p class="paragraf-1">O yaşlı göçmen nine ne derdi?</p>

      <p class="paragraf-1">“<span class="char-style-override-9">Çocukluğunun geçtiği yerler, seni sen eden yerlerdir.</span>”</p>

      <p class="paragraf-1">Garip Türkçesiyle anlatmaktan yorulmayan bir ihtiyardı.</p>

      <p class="paragraf-1">“<span class="char-style-override-9">Cana kıyanın iki dünyada da yeri olmaz, kızanım. Her can bir mucizedir,</span>” derdi.</p>

      <p class="paragraf-1">Ben dört beş kuşağın İstanbul’da yaşadığı ailemden sonra yine onlar gibi büyük bir kent çocuğu olarak büyüdüm.</p>

      <p class="paragraf-1">Ne doğa, ne derin dere, ne sarp dağlar, ne engin ormanlarla, ne de yalın açıklıklarda batan güneşlerle yakınlığım olmadı.</p>

      <p class="paragraf-1">Ara sıra yanına bırakıldığım bir Balkan kadınıyla yaşadığım günlerdeki dirilik, düş gücü, direnç beni hep düşlere taşıdı, etkiledi.</p>

      <p class="paragraf-1">Nasıl olağanüstü bir yapıydı o?</p>

      <p class="paragraf-1">Varsıl bir ortamdan, buyurmaya alıştığı bir düzenden, ülkesinin düştüğü iç çatışmaları sonucu ailecek çıkıp geldikleri İstanbul, onu belli ki sandığından da çok şaşırtmıştı. Önünde alabildiğine uzanan topraklarından, büyük avlulara açılan çok kapılı konaklardan, hizmet edenlerin sevincinden, saygı ve hayranlıkla çevrelenmiş yakınlıklardan sonra bu yerde karşılaştığı her şeyi bir yabancılık gibi değil, geride kalana bir özlem gibi anlamayı yeğlediğini yıllar yıllar sonra keşfettim. Cildinin onca ömre karşın tertemiz pırıltısı, uzun boyunun yaşı ilerledikçe kamburlaşan sırtıyla yavaşça kısalışı, çalışkanlığı, yakınmayışı, onun sağlam geçmişinden nasıl da onur duyduğunun kanıtıydı.</p>

      <p class="paragraf-1">Yaramaz, söz dinlemez bir küçük çocuğa, ayak uyduramadığı anlarda onu oyalamak için söylediği masallar, anı olmuş, yerler zorunlulukla bırakılmış, insanlar, benim sonradan ilgiyle araştırdığım dünya genelinden yapılmış hiçbir masal derlemesinde yoktu.</p>

      <p class="paragraf-1">O, gençliğini, sevgili kocasını, oğullarını, gelinlerini, kıymet bilir cömert komşularını anlatıyordu.</p>

      <p class="paragraf-1">Bayramlarda ellerini öpen hizmetkârlarına yönelttiği adaletli davranışlarını, bütün doğaya duyduğu hayranlığın aydınlık bakışıyla masal edip küçük çocuğa anlatmıştı demek ki.</p>

      <p class="paragraf-1">Bazan Türkçesi yetmediğinde, kentleri, köyleri, taze çimen kokan ilkbahar vadilerini, içe dönük kasabaları, pınarları, ulu yamaçları, doru-kır alnı akıtmalı tayları, değişik göçmen kuşları yeterince tanımlayamadığında kent adlarını saymaya başlardı. <span class="char-style-override-9">Filibe, Haskovo, Kırcalı, Cebel, Lofça, Plevne, Rusçuk, Kosova, Saraybosna, Orta Rodoplar, Selanik, Manastır, Florina, Voyvodina, Hanya, Kandiya, Pirlepe, Foça, Piriştina, Kalkandelen, Ohri, Karadağ, Tuna</span> ille de <span class="char-style-override-9">Tuna</span>...</p>

      <p class="paragraf-1">Çağrışımlarla harelenen bu adlar uykuya geçerken bir gemi gibi çocuğun belleğinin laciverdi enginliğinde dolaşıp duruyordu.</p>

      <p class="paragraf-1">Tuna ille de Tuna...</p>

      <p class="paragraf-1">Son yıllarında yeni taşındıkları arka yüzü geniş bir bahçeye açılan evlerinde buluverdiği, başıboş bırakılmış ağaçları, küsmüş asma kütüklerini, hamarat bir ivecenlikle günlerce bir dantel işler gibi özenle temizleyip canlandırmıştı.</p>

      <p class="paragraf-1">İlkyazların birinde küçük çocuğun çıkrıklı, mermer çemberli kuyunun çevresinde oluşturduğu koşmaca, kuyuya taş atmaca oyununu engelleyemediğinden bir süre durup düşünmüştü.</p>

      <p class="paragraf-1">Sonra denklere ayrılmış sağlam bir ip tomarını yüklenip gelmiş, çocuğun beline sıkıca bağlayıp oturduğu gölgelikle, kuyu arasındaki uzaklığı ölçmüştü. Küçüğün kuyuya bir baş eğimi bakış yapabileceği kadar ona fırsat tanıyacak biçimde ipi saldıktan sonra, öteki ucunu da kendi beline dolayıp sağ bileğine de geçirerek, gölgelik yerine gülümseyerek oturmuştu.</p>

      <p class="paragraf-1">Güneşin ağaç yapraklarından sızarak oynak ışık çakıntılarıyla süslediği bahçedeki o ılık günler nine ve çocuk için ne beklenmez sevinçler yaşanmıştı.</p>

      <p class="paragraf-1">Erik baharlarının serpintileri çevreye dağıldığı, sanki çağıltılarla inen bir ışık selinin bastırdığı, kumru seslerinin duyulduğu ikindilere doğru nine inceden bir başka dilden türkü tutturuyordu. Çocuğun kuyuya biraz daha eğilme isteğini ipin titreşimleriyle duyumsayınca da, duraksız bir tayı yola getiren usta bir sürücünün kısa çekişleriyle onu geriye doğru alıyordu.</p>

      <p class="paragraf-1">Böylesi anlarda çocuk kahkahalarla gülerek nineye doğru hızla koşup onun kollarına atılıyor, birbirlerini kucaklıyorlardı.</p>

      <p class="paragraf-1">Bu kucaklaşmalarda çocuğun duyduğu ak sabunların, etli sardunya saksılarının, güneşi içmiş yabangüllerinin kokusu, ninesi olarak anılarının çok erken belleğine hızla yoğunlukla yerleşiyordu.</p>

      <p class="paragraf-1">Küçük bir çocuğun sevincini zorluklar karşısında bile engelleme kolaylığını hiç düşünmemiş bu ihtiyarın bulduğu çözümler, yıllar yıllar sonra hayatın hangi etkiler ve ayrıntılarla zenginleştiğine dair düşündürmelidir insanı. Paylamayı, zorlamayı, cezalandırmayı bilmeden, paylaşmayı bilen birinin öğrettiği benzersiz hayat dersinde ne çok öğrenilecek şey vardı...</p>

      <p class="paragraf-1">Çünkü o Rumeli’deki geçmişinde her dinden ve her dilden gelmiş bir kalabalığın içinde yetişmişti.</p>

      <p class="paragraf-1">Bu onların doğal ortamıydı.</p>

      <p class="paragraf-1">Acı ve tatlı günlerde bir arada olmuşlardı.</p>

      <p class="paragraf-1">Düşmanlığa sürüldükleri dönemlerde bile tanışlarını ele vermemişlerdi.</p>

      <p class="paragraf-1">“<span class="char-style-override-9">Gâvurdu, Müslümandı deyip adam mı tartılır a kızanım. İnsanın iyisi vardır, kötüsü vardır, buna bakmalı asıl,</span>” derdi.</p>

      <p class="paragraf-1">Siyaseti kendi çıkarları doğrultusunda büyüten politikacılar üstünlük, büyüklük nutuklarıyla güçlerine yeniden destek arıyorlar şimdi.</p>

      <p class="paragraf-1">İkiyüzlülüğe örttükleri karmaşık kaygan perdeyi kaldıracak toplulukların düştükleri ekonomik açmazlarsa, insanoğlunun dünyayı algılayan dış dokusuyla birlikte içindeki duyarlığı da yitirmesine neden oluyor. Böylece savaşların arasız coşturduğu ilkel güdüler kışkırtılıyor.</p>

      <p class="paragraf-1">Politikacıların çoğunluğunun varoluşlarının en iyi tadına vardıkları dönemler günümüzde yine ortaya çıktı.</p>

      <p class="paragraf-1">Akıl ve bilginin şu günlerde savaştan, hınçlardan sıyrılıp dünyaya ulaştırılması için <span class="char-style-override-9">Oslobo</span><span class="char-style-override-9">denje</span> gazetesi çalışanlarının çabaları barışa nasıl yeterli olacak?</p>

      <p class="paragraf-1">Şu tarihlerde bir tek şeyin önemle altını çizmeleri bile unutulmazdır.</p>

      <p class="paragraf-1">Boşnak-Sırp, Hırvat gazetecilerinin ‘<span class="char-style-override-9">sınır tanımayan gazeteci’ler</span> tanımıyla bir anı olmaya doğru tarihin içine itilmeye zorlanan o ortak yaşanmış yılları kurtarmaya çalışmaları ve bunu bize hatırlatmaları ne kadar olağanüstü bir şey.</p>

      <p class="paragraf-1">Evet hep biliyorum, <span class="char-style-override-9">mükemmellik</span> kırılgandır.</p>

      <p class="paragraf-1">İnsanlığın barıştan vazgeçmemesi için <span class="char-style-override-9">eşitlikten</span> de vazgeçmemesi gerekiyor.</p>

      <p class="paragraf-1"><span class="char-style-override-9">Oslobodenje</span>’de yürütülen Sırp, Hırvat, Boşnak arkadaşlığının dünyanın pek çok yerinden gönüllü destekçileri olduğunu da biliyorum.</p>

      <p class="paragraf-1">Yurtseverlik, demokrat ve ilerici olmayı evrensel değerleri yadsıyan bir içerik taşımaz. Gündelik hayatın zorluklarıyla didişen kalabalıklar, duyarlıklarının, gülümseyişlerinin, merhamet duygularının geriye itildiği ortamlara sürükleniyorlar. Onlara bırakılan hayat paylarının özünde ne yattığını, ancak kendileri yeniden sorgulayıp anlamaya çalışarak çözebilirler. Hayatı ezmeye yönelik kıyıcılıklar, sonuçta insanoğlunun geçmişinden yeniden ve tekrar utanmasıyla son bulacak.</p>

      <p class="paragraf-1">Ben Balkanlar’ı gezerken ünlü bir Boşnak yazarın <span class="char-style-override-9">Abdullah Sidran</span>’ın <span class="char-style-override-9">Taşbebeği Anımsıyor musun?</span> ve <span class="char-style-override-9">Babam İş Gezisinde</span> adlı öykülerinden ünlü Boşnak yönetmen <span class="char-style-override-9">Emir Kusturica</span>’nın oluşturduğu filmleri düşündüm. Bu filmlerde sevgileri, dayanışmaları, umutlarıyla tanıdığımız kişiler bu kadar kısa sürede kökten silinip gitmiş olamazlar.</p>

      <p class="paragraf-1">Bu inancımı doğrulayan yeni bir olayı öğreniyorum.</p>

      <p class="paragraf-1">Şu anda Bosna ordusunun önde gelen komutanlarından biri Sırp asıllı <span class="char-style-override-9">General Divjak,</span> pazar yeri katliamından sonra saldırının olduğu yere giderek bir buket kır çiçeği bırakıyor.</p>

      <p class="paragraf-1">Otuz yıl Tito’nun çokuluslu ordusunda görev yaptıktan sonra askerlikten ayrılmış. Sırpların Boşnakları tehdit etmeye başladığı 91’lerde de Boşnak ordusu saflarında yerini almaya karar vermiş. Kendisini ‘<span class="char-style-override-9">Bosna âşığı</span>’ diye niteliyor General. ‘<span class="char-style-override-9">Ve askerler daima barış için olmalıdır,</span>’ diyor.</p>

      <p class="bos"></p>

      <p class="paragraf-1 para-style-override-10"><span class="char-style-override-9">Haziran 1994, İstanbul</span></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-4-backlink" id="footnote-225-4">4</a> Batı Almanya, <span class="char-style-override-9">Yeni Konuklar</span> (1978). Batı Berlin, <span class="char-style-override-9">Ev Sahipleri</span> (1981-1989).</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-5-backlink" id="footnote-225-5">5</a> <span class="char-style-override-9">Benim Sinemalarım</span> (1990). Çağrılı olarak Cannes Film Festivali’ne katıldı. Altın Kamera ve Eleştirmenlerin Yedi Günü bölümlerinde gösterime girdi.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-6-backlink" id="footnote-225-6">6</a> <span class="char-style-override-9">Balkanlar Tarihi</span>, Dr. A. Y. Başbuğu (Çev.) Milliyet Yay., 1992.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-7-backlink" id="footnote-225-7">7</a> William M. Sloane, <span class="char-style-override-9">Balkans A Laboratory of History</span>, New York, 1914, S. Özbudan (Çev.) 1987, Süreç Yayınları.</p>
        </div>
      </div>
    </div>
  </div>
</body>
</html>
