<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>insanca.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:e4e5d707-00f5-4efc-aa87-2eeb4e4974d5" name="Adept.expected.resource"/></head>
	<body class="calibre">
<div class="chapter">
				<p class="normal"> </p>
				<p class="normal"> </p>
				<p class="h2baslik"><br class="chapter"/>1. Sahne</p>
				<p class="ortayazi"><span class="idebold">(Çubukov’un oturma odası. Çubukov ve frakla beyaz eldivenler giymiş Lomov.)</span></p>
				<p class="normal">ÇUBUKOV</p>
				<p class="indentmetin">(Lomov’a doğru yürür.)</p>
				<p class="normal">   Kimleri görüyorum! İvan Vasilyeviç! Çok sevindim!</p>
				<p class="indentmetin">(Elini sıkar.)</p>
				<p class="normal">   Bu ne sürpriz azizim... Nasılsınız?</p>
				<p class="normal">LOMOV</p>
				<p class="normal">   Teşekkürler! Ya siz!</p>
				<p class="normal">ÇUBUKOV</p>
				<p class="normal">   İdare eder, yaşayıp gidiyoruz işte. Oturun lütfen... Komşularınızı iyice unuttunuz dostum. Neden böyle resmi giyindiniz? Frak, eldivenler falan... Bir yere mi gidecektiniz?</p>
				<p class="normal">LOMOV</p>
				<p class="normal">   Hayır, sadece sizi görmeye geldim sevgili Stepan Stepaniç.</p>
				<p class="normal">ÇUBUKOV</p>
				<p class="normal">   O zaman neden böyle frak giydiniz dostum? Noel ziyaretine gelmiş gibi!</p>
				<p class="normal">LOMOV</p>
				<p class="normal">   Mesele şu ki...</p>
				<p class="indentmetin">(Koluna girer.)</p>
				<p class="normal">   Sizden bir şey rica etmeye gelmiştim sevgili Stepan Stepaniç. Sizden daha önce de birkaç kere yardım istemiştim ve siz her zaman, nasıl söylesem... Kusuruma bakmayın, biraz heyecanlıyım... Biraz su alabilir miyim sevgili Stepan Stepaniç.</p>
				<p class="indentmetin">(Suyu içer.)</p>
				<p class="normal">ÇUBUKOV</p>
				<p class="indentmetin">(Kendi kendine alçak sesle.)</p>
				<p class="normal">   Para istemek için gelmiş! Havasını alır!</p>
				<p class="indentmetin">(Yüksek sesle.)</p>
				<p class="normal">    Sorun nedir yakışıklı dostum?</p>
				<p class="normal">LOMOV</p>
				<p class="normal">   Biliyorsunuz saygıdeğer Stepaniç, özür dilerim Stepan Saygıyeviç... Yani gördüğünüz gibi son derece heyecanlıyım. Kısacası, bana bir tek siz yardım edebilirsiniz, tabii ki yardımınızı hak etmiyorum... Sizden yardım beklemeye layık da değilim...</p>
				<p class="normal">ÇUBUKOV</p>
				<p class="normal">   Lafı dolandırmayın dostum! Açıkça söyleyin ne istediğinizi.</p>
				<p class="normal">LOMOV</p>
				<p class="normal">   Şimdi... Şimdi söyleyeceğim. Açıkçası buraya kızınız Natalya Steponavna’yı istemek için geldim.</p>
				<p class="normal">ÇUBUKOV</p>
				<p class="indentmetin">(Sevinçle.)</p>
				<p class="normal">   Tanrım! İvan Vasilyeviç! Tekrar edin lütfen, tam anlayamadım.</p>
				<p class="normal">LOMOV</p>
				<p class="normal">   Kızınızla evlenmekten onur...</p>
				<p class="normal">ÇUBUKOV</p>
				<p class="indentmetin">(Sözünü keser.)</p>
				<p class="normal">   Sevgili dostum... Çok sevindim... Gerçekten çok mutlu oldum.</p>
				<p class="indentmetin">(Kucaklayıp öper.)</p>
				<p class="normal">   Uzun süredir ben de böyle bir şey olmasını diliyordum.</p>
				<p class="indentmetin">(Ağlamaya başlar.)</p>
				<p class="normal">   Sizi her zaman öz oğlum gibi sevmişimdir. Tanrı ikinize de sağduyu, aşk ve bunun gibi şeyler versin. Hep çok istemiştim... Niye böyle birdenbire aptallaştım? Sevincimden şapşala döndüm! Ah, bütün kalbimle... Ben gidip Nataşa’yı çağırayım.</p>
				<p class="normal">LOMOV</p>
				<p class="indentmetin">(Heyecanla.)</p>
				<p class="normal">   Saygıdeğer Stepan Stepaniç ne dersiniz, kabul eder mi acaba?</p>
				<p class="normal">ÇUBUKOV</p>
				<p class="normal">   Her şey meydandayken, birdenbire neden reddetsin dostum? O da herhâlde kedi gibi âşık falandır... Şimdi gidiyorum!</p>
				<p class="h2baslik"><br class="chapter"/>2. Sahne</p>
				<p class="ortayazi"><span class="idebold">(Lomov yalnız.)</span></p>
				<p class="normal">LOMOV</p>
				<p class="normal">   Çok soğuk... Sınava girecekmiş gibi titriyorum. Ama bir an önce karar vermem gerekiyor. Eğer çok düşünüp, ince eleyip sık dokursam, ideal ya da gerçek aşkı beklersem hiç evlenemem. Bırr! Çok soğuk... Natalya Stepanovna mükemmel bir ev kadını, çirkin sayılmaz, eğitimli... Daha ne isteyeyim? Heyecandan kulaklarım çınlamaya başladı.</p>
				<p class="indentmetin">(Su içer.)</p>
				<p class="normal">   Ama benimle evlenmek zorunda değil. Birincisi ben otuz beş yaşındayım, yani kritik bir yaştayım. İkincisi artık düzenli, sakin bir hayat sürmem gerekiyor... Kalbim sorunlu, çarpıntım var, çabuk sinirleniyorum ve her zaman çok telaşlıyım. Şimdi bile dudaklarım titriyor, sağ gözüm seğiriyor... En kötüsü uykum. Yatağa zar zor gidiyorum, uykuya dalar dalmaz da sol tarafımda bir ağrı! Oradan koluma, sonra da başıma kadar çıkıyor... Deli gibi yataktan fırlıyorum, biraz dolanıyorum ama yatağa yatınca ağrı yeniden başlıyor! Her gece en az yirmi kere...</p>
				<p class="h2baslik"><br class="chapter"/>3. Sahne</p>
				<p class="ortayazi"><span class="idebold">(Natalya Stepanovna ve Lomov.)</span></p>
				<p class="normal">NATALYA STEPANOVNA</p>
				<p class="indentmetin">(Girer.)</p>
				<p class="normal">   Ah sizdiniz demek! Babam bir tüccar gelmiş mallarını gösterecek demişti. Merhaba, İvan Vasilyeviç!</p>
				<p class="normal">LOMOV</p>
				<p class="normal">   Merhaba sevgili Natalya Stepanovna!</p>
				<p class="normal">NATALYA STEPANOVNA</p>
				<p class="normal">   Kusuruma bakmayın, önlükle çıktım... Kurutulacak baklaları ayıklıyorduk da. Ne zamandır gelmiyordunuz. Buyurun oturun...</p>
				<p class="indentmetin">(Otururlar.)</p>
				<p class="normal">   Kahvaltı ettiniz mi?</p>
				<p class="normal">LOMOV</p>
				<p class="normal">   Teşekkürler, ettim.</p>
				<p class="normal">NATALYA STEPANOVNA</p>
				<p class="normal">   Sigara içer misiniz? Kibritler burada... Hava çok güzel, dün yağmurluydu, işçiler hiçbir şey yapamadı. Siz ne kadar ot biçtiniz? Ben açgözlülük edip bütün tarlayı biçmelerini emrettim. Ama şimdi de çürümesinden korkuyorum. Belki de beklesem daha iyi olurdu. İyi ama neden frak giydiniz? Baloya falan mı gideceksiniz? Laf aramızda, çok yakışıklı olmuşsunuz... Cidden, neden böyle giyindiniz?</p>
				<p class="normal">LOMOV</p>
				<p class="indentmetin">(Telaşla.)</p>
				<p class="normal">   Bakın sevgili Natalya Stepanovna... Aslında sizden beni biraz dinlemenizi rica edecektim... Biraz şaşıracak hatta kızacaksınız ama ben...</p>
				<p class="indentmetin">(Kendi kendine alçak sesle.)</p>
				<p class="normal">   Çok soğuk!</p>
				<p class="normal">NATALYA STEPANOVNA</p>
				<p class="normal">   Ne diyecektiniz?</p>
				<p class="indentmetin">(Kısa bir sessizlik olur.)</p>
				<p class="normal">   Sizi dinliyorum!</p>
				<p class="normal">LOMOV</p>
				<p class="normal">   Fazla uzatmamaya çalışacağım. Biliyorsunuz Natalya Steponavna, uzun süredir, hatta çocukluğumdan beri ailenizi tanıma şerefine nailim. Siz de bilirsiniz ki mallarını mülklerini bana bırakan rahmetli halam ve eşi de babanıza ve annenize çok saygı duyardı. Lomovlar ve Çubukovlar her zaman birbirlerine akraba gibi yakın olmuşlardır. Ayrıca bildiğiniz gibi topraklarımız yan yana. Benim Öküz Çayırım akağaç ormanlarınızın hemen yanında.</p>
				<p class="normal">NATALYA STEPANOVNA</p>
				<p class="normal">   Özür dilerim ama sözünüzü keseceğim. “Benim Öküz Çayırım” dediniz... Gerçekten sizin olduğuna emin misiniz?</p>
				<p class="normal">LOMOV</p>
				<p class="normal">   Evet eminim.</p>
				<p class="normal">NATALYA STEPONAVNA</p>
				<p class="normal">   Nasıl eminsiniz! Öküz Çayırı sizin değil bizim!</p>
				<p class="normal">LOMOV</p>
				<p class="normal">   Hayır benim, sevgili Natalya Steponavna.</p>
				<p class="normal">NATALYA STEPONAVNA</p>
				<p class="normal">   Bunu ilk defa duyuyorum. Nereden sizin oluyor?</p>
				<p class="normal">LOMOV</p>
				<p class="normal">   Nasıl nereden? Sizin akağaç ormanlarınızla Gorela Bataklığı’nın arasındaki Öküz Çayırı’ndan bahsediyorum.</p>
				<p class="normal">NATALYA STEPANOVNA</p>
				<p class="normal">   Evet orası. Bizim işte...</p>
				<p class="normal">LOMOV</p>
				<p class="normal">   Hayır yanılıyorsunuz sevgili Natalya Steponavna, orası benim.</p>
				<p class="normal">NATALYA STEPANOVNA</p>
				<p class="normal">   Kendinize gelin İvan Vasilyeviç! Ne zamandır sizin orası?</p>
				<p class="normal">LOMOV</p>
				<p class="normal">   Nasıl ne zamandır? Kendimi bildim bileli orası bizim.</p>
				<p class="normal">NATALYA STEPANOVNA</p>
				<p class="normal">   Özür dilerim ama siz öyle sanıyorsunuz!</p>
				<p class="normal">LOMOV</p>
				<p class="normal">   Belgelerde açıkça yazıyor sevgili Natalya Stepanovna! Evet Öküz Çayırı bir zamanlar tartışmalı bir bölgeydi, ama artık herkes orasının benim olduğunu bilir. Tartışılacak bir yanı yok. Halamın büyük annesi bu otlakları babanızın dedesinin köylülerine kullanmaları için süresiz ve ücretsiz olarak vermiş, köylüler de tuğla pişirmeye başlamışlar. Babanızın dedesinin köylüleri bu çayırı hiçbir ücret ödemeden, kendilerininmiş gibi kırk yıl kullanmışlar ama şartlar değişince...</p>
				<p class="normal">NATALYA STEPANOVNA</p>
				<p class="normal">   Anlattıklarınızın hiçbiri doğru değil ki! Dedem de büyük dedem de topraklarının bataklığa kadar uzandığını söylerlerdi; bu da Öküz Çayırı’nın bizim olduğu anlamına geliyor. Neden tartışıyorsunuz anlamıyorum. Sinirlerim bozuluyor.</p>
				<p class="normal">LOMOV</p>
				<p class="normal">   Size belgeleri gösterebilirim Natalya Stepanovna!</p>
				<p class="normal">NATALYA STEPANOVNA</p>
				<p class="normal">   Yok, ya şaka ediyorsunuz ya da benimle dalga geçiyorsunuz... Sürprize bak! O topraklar neredeyse üç yüz yıldır bizim; siz birdenbire çıkıp bizim olmadığını söylüyorsunuz. İvan Vasilyeviç, özür dilerim ama kulaklarıma inanamıyorum... Çayırlar benim için çok önemli değil. Sadece elli dönüm, üç yüz ruble anca eder. Ben haksızlığa katlanamıyorum. İstediğinizi söyleyebilirsiniz ama haksızlığa katlanamam.</p>
				<p class="normal">LOMOV</p>
				<p class="normal">   Yalvarırım beni bir dinleyin! Size daha önce de söyleme şerefine eriştiğim gibi babanızın dedesinin köylüleri, halamın büyük annesi için tuğla pişirirlermiş. Büyük annemin halası onları mutlu etmek için...</p>
				<p class="normal">NATALYA STEPANOVNA</p>
				<p class="normal">   Dede, büyük anne, hala... Bunlardan hiçbir şey anlamıyorum! Çayır bizimdir, işte o kadar!</p>
				<p class="normal">LOMOV</p>
				<p class="normal">   Çayır benim!</p>
				<p class="normal">NATALYA STEPANOVNA</p>
				<p class="normal">   Bizim! İki gün dil dökseniz de, üzerinize on beş frak birden giyseniz de çayır bizim, bizim, bizim!.. Hiçbir şeyinizde gözüm yok ama kendi malımı da kaybetmek istemem... İşinize gelirse!</p>
				<p class="normal">LOMOV</p>
				<p class="normal">   Benim çayıra ihtiyacım yok Natalya Stepanovna, sadece prensip meselesi. İsterseniz orayı size verebilirim.</p>
				<p class="normal">NATALYA STEPANOVNA</p>
				<p class="normal">   Asıl isterseniz ben size verebilirim, çünkü orası benim! Aslında bunların hepsi çok garip İvan Vasilyeviç! Bu ana kadar sizi hep iyi bir komşu, bir dost olarak değerlendirmiştik; hatta geçen sene size harman makinemizi vermiştik de kendi buğdayımızı kasıma kadar biçememiştik. Siz ise şimdi bize çingeneymişiz gibi davranıyorsunuz. Benim toprağımı bana veriyorsunuz. Özür dilerim ama bu komşuluğa hiç yakışmıyor! Bence bu çok küstahça bir davranış, isterseniz...</p>
				<p class="normal">LOMOV</p>
				<p class="normal">   Bence siz bana malınızı gasp etmişim, zorba biriymişim gibi davranıyorsunuz. Hanımefendi, ben hiçbir zaman başkasının malına göz dikmedim ve kimsenin beni bununla suçlamasına izin vermem...</p>
				<p class="indentmetin">(Hızla sürahinin yanına gidip su içer.)</p>
				<p class="normal">   Öküz Çayırı benimdir!</p>
				<p class="normal">NATALYA STEPONAVA</p>
				<p class="normal">   Doğru değil, bizim!</p>
				<p class="normal">LOMOV</p>
				<p class="normal">   Benim!</p>
				<p class="normal">NATALYA STEPANOVNA</p>
				<p class="normal">   Değil! Size kanıtlayacağım! Orakçılarımı bugün o çayıra göndereceğim!</p>
				<p class="normal">LOMOV</p>
				<p class="normal">   Ne?</p>
				<p class="normal">NATALYA STEPANOVNA</p>
				<p class="normal">   Orakçılarım bugün orada olacak!</p>
				<p class="normal">LOMOV</p>
				<p class="normal">   Kulaklarından tuttuğum gibi dışarı atarım onları!</p>
				<p class="normal">NATALYA STEPANOVNA</p>
				<p class="normal">   Cesaretiniz varsa atın!</p>
				<p class="normal">LOMOV</p>
				<p class="indentmetin">(Kalbini tutar.)</p>
				<p class="normal">   Öküz Çayırı benimdir! Anlıyor musunuz? Benim!</p>
				<p class="normal">NATALYA STEPANOVNA</p>
				<p class="normal">   Bağırmayın lütfen! Kendi evinizde bağırıp, öfkeden hırlayabilirsiniz ama burada kendinize hâkim olun!</p>
				<p class="normal">LOMOV</p>
				<p class="normal">   Hanımefendi, eğer kalbim sinirden böyle çarpmasaydı, kanım beynime çıkmasaydı sizinle başka türlü konuşabilirdim.</p>
				<p class="indentmetin">(Bağırır.)</p>
				<p class="normal">   Öküz Çayırı benimdir!</p>
				<p class="normal">NATALYA STEPANOVNA</p>
				<p class="normal">   Bizim!</p>
				<p class="normal">LOMOV</p>
				<p class="normal">   Benim!</p>
				<p class="normal">NATALYA STEPANOVNA</p>
				<p class="normal">   Bizim!</p>
				<p class="normal">LOMOV</p>
				<p class="normal">   Benim!</p>
				<p class="h2baslik"><br class="chapter"/>4. Sahne</p>
				<p class="ortayazi"><span class="idebold">(Öncekiler ve Çubukov.)</span></p>
				<p class="normal">ÇUBUKOV</p>
				<p class="indentmetin">(Girer.)</p>
				<p class="normal">   Neler oluyor? Neden bağırıyorsunuz?</p>
				<p class="normal">NATALYA STEPANOVNA</p>
				<p class="normal">   Babacığım, lütfen bu beyefendiye Öküz Çayırı’nın kimin olduğunu söyler misiniz? Bizim mi, onun mu?</p>
				<p class="normal">ÇUBUKOV</p>
				<p class="indentmetin">(Lomov’a.)</p>
				<p class="normal">   Bizim tabii azizim!</p>
				<p class="normal">LOMOV</p>
				<p class="normal">   Orası nasıl sizin olur Stepan Stepanoviç! Siz mantıklı bir insansınız! Halamın büyük annesi çayırı geçici kullanmaları için, parasız olarak büyük dedenizin köylülerine vermiş. Köylüler kırk yıl kendi toprakları gibi kullanmışlar ama şartlar değişince...</p>
				<p class="normal">ÇUBUKOV</p>
				<p class="normal">   Hayır aziz dostum! Bir noktayı unutuyorsunuz. Köylüler büyük annenize para ödememişler çünkü orası tartışmalı bir bölgeymiş, falan filan. Ama bugün köpekler bile orasının bizim olduğunu bilir. Siz planı hiç görmediniz herhâlde.</p>
				<p class="normal">LOMOV</p>
				<p class="normal">   Orasının bizim olduğunu size kanıtlayabilirim!</p>
				<p class="normal">ÇUBUKOV</p>
				<p class="normal">   Kanıtlayamazsınız sevgili dostum.</p>
				<p class="normal">LOMOV</p>
				<p class="normal">   Hayır kanıtlayabilirim!</p>
				<p class="normal">ÇUBUKOV</p>
				<p class="normal">   Dostum neden böyle bağırıyorsunuz? Bağırarak hiçbir şey kanıtlayamazsınız! Hiçbir şeyinizde gözüm yok ama kendi malımı da size bırakamam. Niye bırakayım ki? Siz çayır üzerinde hak iddia etmeye devam ederseniz, ben de orayı size bırakacağıma köylülere veririm. İşte o kadar!</p>
				<p class="normal">LOMOV</p>
				<p class="normal">   Anlamıyorum! Başkasının malını verme hakkını nereden buluyorsunuz?</p>
				<p class="normal">ÇUBUKOV</p>
				<p class="normal">   Bırakın da hakkım olup olmadığına ben karar vereyim! Şunu da iyice anlayın delikanlı, benimle bu tonda falan konuşulmasına hiç alışık değilim. Neredeyse babanız olacak yaştayım, lütfen benimle sesinizi falan yükseltmeden konuşun.</p>
				<p class="normal">LOMOV</p>
				<p class="normal">   Hayır, siz beni aptal yerine koyup dalga geçiyorsunuz! Hem malıma konmaya kalkıyorsunuz, hem de soğukkanlı olmamı, sizinle insanca konuşmamı istiyorsunuz. İyi bir komşu böyle davranmaz Stepan Stepaniç! Siz komşu değil, gaspçısınız!</p>
				<p class="normal">ÇUBUKOV</p>
				<p class="normal">   Ne? Ne dediniz?</p>
				<p class="normal">NATALYA STEPANOVNA</p>
				<p class="normal">   Baba orakçıları hemen Öküz Çayırı’na gönder!</p>
				<p class="normal">ÇUBUKOV</p>
				<p class="indentmetin">(Lomov’a.)</p>
				<p class="normal">   Siz ne dediniz bayım?</p>
				<p class="normal">NATALYA STEPANOVNA</p>
				<p class="normal">   Öküz Çayırı bizimdir ve asla bırakmayacağız, asla, asla!</p>
				<p class="normal">LOMOV</p>
				<p class="normal">   Bunu göreceğiz! Mahkemeye gidip oranın benim olduğunu kanıtlayacağım!</p>
				<p class="normal">ÇUBUKOV</p>
				<p class="normal">   Mahkeme mi? Elinizden geleni ardınıza koymayın beyefendi, mahkemeye falan da verin! Verebilirsiniz! Siz zaten mahkemeye vermek için fırsat falan kolluyordunuz... Düzenbaz herif! Sizin soyunuz sopunuz böyleydi zaten! Hepsi!</p>
				<p class="normal">LOMOV</p>
				<p class="normal">   Soyuma hakaret etmeyin lütfen! Lomovların hepsi dürüsttü; bir tanesi bile sizin amcanız gibi zimmetine para geçirdiği için mahkemeye çıkmadı.</p>
				<p class="normal">ÇUBUKOV</p>
				<p class="normal">   Lomovların hepsi deliydi!</p>
				<p class="normal">NATALYA STEPANOVNA</p>
				<p class="normal">   Hepsi, hepsi!</p>
				<p class="normal">ÇUBUKOV</p>
				<p class="normal">   Dedeniz ayyaştı; sonra mimarla kaçan küçük teyzeniz Nastasya Mihaylovna’ya falan ne demeli...</p>
				<p class="normal">LOMOV</p>
				<p class="normal">   Sizin anneniz de topaldı.</p>
				<p class="indentmetin">(Kalbini tutar.)</p>
				<p class="normal">   Kalbim çarpıyor... Başım dönüyor... Tanrım! Su!</p>
				<p class="normal">ÇUBUKOV</p>
				<p class="normal">   Sizin babanız da şişko kumarbazın tekiydi!</p>
				<p class="normal">NATALYA STEPANOVNA</p>
				<p class="normal">   Dedikoducu halanıza ne demeli!</p>
				<p class="normal">LOMOV</p>
				<p class="normal">   Sol ayağımı hissetmiyorum... Düzenbazsınız... Ah kalbim! Son seçimlerde çevirdiğiniz dolapları herkes biliyor... Gözlerimin önünde şimşekler çakıyor... Şapkam nerede?</p>
				<p class="normal">NATALYA STEPANOVNA</p>
				<p class="normal">   Alçak! Namussuz! Adi!</p>
				<p class="normal">ÇUBUKOV</p>
				<p class="normal">   Kindar, ikiyüzlü, dolandırıcı adamın tekisiniz! Anladınız mı?</p>
				<p class="normal">LOMOV</p>
				<p class="normal">   İşte şapkam... Kalbim... Nereden çıkacağım? Kapı nerede? Ah! Ölüyorum sanki... Ayağım kopacak gibi...</p>
				<p class="indentmetin">(Kapıya gider.)</p>
				<p class="normal">ÇUBUKOV</p>
				<p class="indentmetin">(Arkasından.)</p>
				<p class="normal">   O ayağı bir daha evimin içinde görmek istemiyorum!</p>
				<p class="normal">NATALYA STEPANOVNA</p>
				<p class="normal">   Git bakalım mahkemeye! Orada görüşürüz!</p>
				<p class="indentmetin">(Lomov sallanarak, güçlükle çıkar.)</p>
				<p class="h2baslik"><br class="chapter"/>5. Sahne</p>
				<p class="ortayazi"><span class="idebold">(Çubukov ve Natalya Stepanovna.)</span></p>
				<p class="normal">ÇUBUKOV</p>
				<p class="normal">   Şeytan görsün yüzünü!</p>
				<p class="indentmetin">(Sinirli sinirli dolaşır.)</p>
				<p class="normal">NATALYA STEPANOVNA</p>
				<p class="normal">   Düzenbaz! Gel de iyi bir komşu olduğuna inan artık!</p>
				<p class="normal">ÇUBUKOV</p>
				<p class="normal">   Alçak! Bostan korkuluğu!</p>
				<p class="normal">NATALYA STEPANOVNA</p>
				<p class="normal">   Tam bir canavar! Önce toprağımızı çalmak istedi, sonra kavga çıkardı!</p>
				<p class="normal">ÇUBUKOV</p>
				<p class="normal">   İblis, kör tavuk kalkmış bir de teklifte falan bulunuyor! Hem de ne teklifi!</p>
				<p class="normal">NATALYA STEPONOVNA</p>
				<p class="normal">   Ne teklifi?</p>
				<p class="normal">ÇUBUKOV</p>
				<p class="normal">   Ne olacak! Buraya sana evlenme teklifinde falan bulunmak için gelmiş!</p>
				<p class="normal">NATALYA STEPANOVNA</p>
				<p class="normal">   Evlenme teklifi mi? Bana mı? Bunu neden daha önce söylemedin?</p>
				<p class="normal">ÇUBUKOV</p>
				<p class="normal">   O yüzden frak giyip gelmiş! Sosis kılıklı! Mantar!</p>
				<p class="normal">NATALYA STEPANOVNA</p>
				<p class="normal">   Bana evlenme teklifinde mi bulunacaktı? Ah!</p>
				<p class="indentmetin">(Koltuğa yığılır ve inler.)</p>
				<p class="normal">   Çağır onu buraya! Çağır! Ah! Çağır!</p>
				<p class="normal">ÇUBUKOV</p>
				<p class="normal">   Kimi çağırayım?</p>
				<p class="normal">NATALYA STEPANOVNA</p>
				<p class="normal">   Çabuk, çabuk! Kötüleşiyorum! Çağır buraya!</p>
				<p class="indentmetin">(Sinirden titremeye başlar.)</p>
				<p class="normal">ÇUBUKOV</p>
				<p class="normal">   Ne? Ne oluyorsun?</p>
				<p class="indentmetin">(Başını tutar.)</p>
				<p class="normal">   Ne kadar şanssızım! Kendimi vuracağım! Hayır, asacağım! İşkence etsinler bana!</p>
				<p class="normal">NATALYA STEPANOVNA</p>
				<p class="normal">   Ölüyorum! Çağır!</p>
				<p class="normal">ÇUBUKOV</p>
				<p class="normal">   Tamam, şimdi çağırıyorum! Bağırma!</p>
				<p class="indentmetin">(Koşarak çıkar.)</p>
				<p class="normal">NATALYA STEPANOVNA</p>
				<p class="indentmetin">(Yalnız, inler.)</p>
				<p class="normal">   Ne yaptınız? Bulun onu! Getirin!</p>
				<p class="normal">ÇUBUKOV</p>
				<p class="indentmetin">(Koşarak girer.)</p>
				<p class="normal">   Birkaç dakika içinde falan gelecek şeytan herif! Üff! Sen konuş onunla! Ben pek konuşmak istemiyorum...</p>
				<p class="normal">NATALYA STEPANOVNA</p>
				<p class="indentmetin">(İnler.)</p>
				<p class="normal">   Getirin onu!</p>
				<p class="normal">ÇUBUKOV</p>
				<p class="indentmetin">(Bağırır.)</p>
				<p class="normal">   Geliyor dedim sana. Tanrım, kız babası olmak amma da zormuş! Öldüreceğim birilerini! Kesinlikle gırtlağını keseceğim! Adamı aşağıladık, onurunu kırdık, evden kovduk; hepsi senin suçun... Senin...</p>
				<p class="normal">NATALYA STEPANOVNA</p>
				<p class="normal">   Hayır, senin suçun!</p>
				<p class="normal">ÇUBUKOV</p>
				<p class="normal">   Kesinlikle benim suçum değil!</p>
				<p class="indentmetin">(Lomov kapıda görünür.)</p>
				<p class="normal">   Onunla sen konuş.</p>
				<p class="indentmetin">(Çıkar.)</p>
				<p class="h2baslik"><br class="chapter"/>6. Sahne</p>
				<p class="ortayazi"><span class="idebold">(Natalya Stepanovna ve Lomov.)</span></p>
				<p class="normal">LOMOV</p>
				<p class="indentmetin">(Bitkin bir hâlde girer.)</p>
				<p class="normal">   Kalbimde çarpıntı var... Bacaklarımı hissetmiyorum... İçimde bir şeyler çekiliyor...</p>
				<p class="normal">NATALYA STEPANOVNA</p>
				<p class="normal">   Sinirlendiğimiz için özür dilerim İvan Vasilyeviç... Şimdi hatırladım: Öküz Çayırı sizindir...</p>
				<p class="normal">LOMOV</p>
				<p class="normal">   Kalbim yerinden fırlayacakmış gibi... Çayır benimdir... Gözlerim seğiriyor...</p>
				<p class="normal">NATALYA STEPANOVNA</p>
				<p class="normal">   Çayır sizindir... Oturun...</p>
				<p class="indentmetin">(Otururlar.)</p>
				<p class="normal">   Yanlış şeyler söyledik...</p>
				<p class="normal">LOMOV</p>
				<p class="normal">   Prensiplerim... Toprakların hiçbir önemi yok benim için, prensip olarak...</p>
				<p class="normal">NATALYA STEPANOVNA</p>
				<p class="normal">   Evet, prensip meselesi. Ama isterseniz başka bir şeylerden bahsedelim artık.</p>
				<p class="normal">LOMOV</p>
				<p class="normal">   Üstelik elimde kanıtlarım da var. Halamın büyük annesi, babanızın büyük babasının köylülerine vermiş...</p>
				<p class="normal">NATALYA STEPANOVNA</p>
				<p class="normal">   Evet, evet, bırakalım artık bunları...</p>
				<p class="indentmetin">(Kendi kendine alçak sesle.)</p>
				<p class="normal">   Ne zaman başlayacak acaba?</p>
				<p class="indentmetin">(Lomov’a.)</p>
				<p class="normal">   Yakın zamanda ava çıkacak mısınız?</p>
				<p class="normal">LOMOV</p>
				<p class="normal">   Hasat başladıktan sonra keklik avına çıkacağım Natalya Stepanovna. Ah sahi, duydunuz mu bilmiyorum? Başıma büyük bir talihsizlik geldi! Köpeğim Ugaday’ı bilirsiniz, topallamaya başladı.</p>
				<p class="normal">NATALYA STEPANOVNA</p>
				<p class="normal">   Çok yazık! Neden topallıyor?</p>
				<p class="normal">LOMOV</p>
				<p class="normal">   Bilmiyorum... Ya ayağını burktu ya da diğer köpeklerle kavga etti...</p>
				<p class="indentmetin">(İç çeker.)</p>
				<p class="normal">   En iyi köpeğim, verdiğim parayı bir bilseniz! Mironov’a yüz yirmi beş ruble saymıştım.</p>
				<p class="normal">NATALYA STEPANOVNA</p>
				<p class="normal">   Çok para vermişsiniz İvan Vasilyeviç!</p>
				<p class="normal">LOMOV</p>
				<p class="normal">   Bence az bile. Mükemmel bir köpek!</p>
				<p class="normal">NATALYA STEPANOVNA</p>
				<p class="normal">   Babam köpeği Atkatay için seksen beş ruble vermişti; üstelik Atkatay sizin Ugaday’dan çok daha iyi bir köpek.</p>
				<p class="normal">LOMOV</p>
				<p class="normal">   Atkatay, Ugaday’dan daha mı iyi? Hadi canım!</p>
				<p class="indentmetin">(Güler.)</p>
				<p class="normal">   Atkatay Ugaday’dan daha iyiymiş!</p>
				<p class="normal">NATALYA STEPANOVNA</p>
				<p class="normal">   Kesinlikle daha iyi. Tamam daha küçük, ama görünüş ve soy bakımından Volçanetskilerin köpeğinden bile iyi.</p>
				<p class="normal">LOMOV</p>
				<p class="normal">   Özür dilerim Natalya Stepanovna ama onun alt çenesinin üst çenesinden daha kısa olduğunu unutuyorsunuz, bu cins köpekler iyi avlanamaz.</p>
				<p class="normal">NATALYA STEPANOVNA</p>
				<p class="normal">   Alt çenesi daha mı kısa? Bunu ilk defa duyuyorum!</p>
				<p class="normal">LOMOV</p>
				<p class="normal">   Sizi temin ederim öyle!</p>
				<p class="normal">NATALYA STEPANOVNA</p>
				<p class="normal">   Ölçtünüz mü?</p>
				<p class="normal">LOMOV</p>
				<p class="normal">   Ölçtüm. Elbette iyi koşuyor, ama iş yakalamaya gelince...</p>
				<p class="normal">NATALYA STEPANOVNA</p>
				<p class="normal">   Birincisi, bizim Atkatay safkan bir köpektir, kurt köpeği soyundan gelir, Zapriyag’la Stameska’nın yavrusudur; sizin pire torbasınınsa soyu sopu yoktur... Ayrıca sütçü beygiri gibi yaşlı ve güçsüzdür...</p>
				<p class="normal">LOMOV</p>
				<p class="normal">   Yaşlıdır doğru ama onu beş Atkatay’a değişmem... Ugaday gibi bir köpeği Atkatay’la nasıl karşılaştırabiliyorsunuz anlamıyorum... Tartışmak bile gereksiz... Sizin Atkatay gibi köpekler hemen her avcıda var; bir sürü var onun gibi; en fazla yirmi beş ruble eder.</p>
				<p class="normal">NATALYA STEPANOVNA</p>
				<p class="normal">   Bugün tersliğiniz üzerinizde İvan Vasilyeviç. Önce çayırın sizin olduğunu iddia ettiniz, şimdi de Ugaday’ın Atkatay’dan daha iyi olduğunu söylüyorsunuz. Düşünmeden konuşan insanları hiç sevmem. Atkatay’ın sizin o aptal Ugaday’nızdan yüz kere daha iyi olduğunu bal gibi biliyorsunuz. Neden bunun tersini söylüyorsunuz?</p>
				<p class="normal">LOMOV</p>
				<p class="normal">   Herhâlde beni aptal ya da kör sanıyorsunuz Natalya Stepanovna. Atkatay’ın alt çenesinin üst çenesinden daha kısa olduğunu anlamıyorsunuz.</p>
				<p class="normal">NATALYA STEPANOVNA</p>
				<p class="normal">   Hayır değil!</p>
				<p class="normal">LOMOV</p>
				<p class="normal">   Evet öyle!</p>
				<p class="normal">NATALYA STEPANOVNA</p>
				<p class="indentmetin">(Bağırır.)</p>
				<p class="normal">   Değil!</p>
				<p class="normal">LOMOV</p>
				<p class="normal">   Neden bağırıyorsunuz hanımefendi?</p>
				<p class="normal">NATALYA STEPANOVNA</p>
				<p class="normal">   Siz neden saçma sapan şeyler söylüyorsunuz? Bunların hepsi saçmalık! Ugaday’ınız ayakta duramayacak kadar yaşlandığı hâlde Atkatay’la karşılaştırıyorsunuz!</p>
				<p class="normal">LOMOV</p>
				<p class="normal">   Özür dilerim, bu tartışmaya devam edemeyeceğim. Kalbimde yine çarpıntı başladı.</p>
				<p class="normal">NATALYA STEPANOVNA</p>
				<p class="normal">   Anlamıştım zaten, avcıların çoğu az bildikleri konular hakkında çok tartışırlar.</p>
				<p class="normal">LOMOV</p>
				<p class="normal">   Hanımefendi sizden susmanızı rica ediyorum... Çarpıntım tuttu...</p>
				<p class="indentmetin">(Bağırır.)</p>
				<p class="normal">   Susun!</p>
				<p class="normal">NATALYA STEPANOVNA</p>
				<p class="normal">   Siz Atkatay’ın Ugaday’dan yüz kere daha iyi olduğunu kabul edene kadar susmayacağım!</p>
				<p class="normal">LOMOV</p>
				<p class="normal">   Yüz kere daha kötü! Sizin Atkatay’ınız neredeyse ölecek! Şakaklarım... Gözlerim... Omuzlarım...</p>
				<p class="normal">NATALYA STEPANOVNA</p>
				<p class="normal">   Sizin köpeğinizin ölmesine gerek yok, çünkü o zaten ölü!</p>
				<p class="normal">LOMOV</p>
				<p class="indentmetin">(Ağlar.)</p>
				<p class="normal">   Susun! Kalbim patlayacak!</p>
				<p class="normal">NATALYA STEPANOVNA</p>
				<p class="normal">   Susmayacağım!</p>
				<p class="h2baslik"><br class="chapter"/>7. Sahne</p>
				<p class="ortayazi"><span class="idebold">(Öncekiler ve Çubukov.)</span></p>
				<p class="normal">ÇUBUKOV</p>
				<p class="indentmetin">(Girer.)</p>
				<p class="normal">   Nedir gene derdiniz?</p>
				<p class="normal">NATALYA STEPANOVNA</p>
				<p class="normal">   Babacığım, dürüstçe söyler misiniz hangi köpek daha iyi? Bizim Atkatay mı onun Ugaday mı?</p>
				<p class="normal">LOMOV</p>
				<p class="normal">   Stepan Stepanoviç size yalvarıyorum, lütfen söyleyin Atkatay’ın alt çenesi üst çenesinden kısa değil mi? Evet ya da hayır?</p>
				<p class="normal">ÇUBUKOV</p>
				<p class="normal">   Kısa olsa ne çıkar? Hiç önemli değil! Bu civarda ondan iyi köpek falan yok.</p>
				<p class="normal">LOMOV</p>
				<p class="normal">   Benim Ugaday’ım daha iyi değil mi? İnsaf edin!</p>
				<p class="normal">ÇUBUKOV</p>
				<p class="normal">   Sinirlenmeyin değerli dostum... Lütfen... Sizin Ugaday’ın da iyi özellikleri var... Cins bir köpek, kuvvetli, dayanıklı falan. Ama iki kusuru var azizim: Yaşlı ve bacakları kısa.</p>
				<p class="normal">LOMOV</p>
				<p class="normal">   Özür dilerim, yine çarpıntı başladı... Gerçeklere bir bakalım isterseniz. Hatırlarsanız, Maruskinlerin çayırlarındaki avda benim Ugaday, kontun Razmahay’ıyla başa baş koşmuştu; sizin Atkatay ise bir kilometre arkalarında kalmıştı.</p>
				<p class="normal">ÇUBUKOV</p>
				<p class="normal">   Başa baş koştu çünkü kontun adamı onu kırbaçlıyordu.</p>
				<p class="normal">LOMOV</p>
				<p class="normal">   Bütün köpekler tilkiyi kovalarken Atkatay koyun yakalamaya çalışıyordu!</p>
				<p class="normal">ÇUBUKOV</p>
				<p class="normal">   Yalan! Sevgili dostum, ben çabuk sinirlenirim; isterseniz tartışmayı keselim. Sinirlendim çünkü herkes köpeğime kıskançlıkla bakıyor... Evet! Nefret ediyorlar! Siz de bayım, hiç masum değilsiniz. Kimin köpeğinin Ugaday’dan iyi olduğunu gayet iyi biliyorsunuz, ama bir şey söylesem hemen itiraz etmeye falan başlarsınız. Aslında ben her şeyi hatırlıyorum!</p>
				<p class="normal">LOMOV</p>
				<p class="normal">   Ben de hatırlıyorum!</p>
				<p class="normal">ÇUBUKOV</p>
				<p class="indentmetin">(Taklit eder.)</p>
				<p class="normal">   Ben de hatırlıyorum... Ne hatırlıyorsunuz?</p>
				<p class="normal">LOMOV</p>
				<p class="normal">   Çarpıntı... Bacaklarım uyuştu... Yapamayacağım.</p>
				<p class="normal">NATALYA STEPANOVNA</p>
				<p class="indentmetin">(Taklit eder.)</p>
				<p class="normal">   Çarpıntı... Ne biçim avcısınız siz? Siz tilki avına çıkacağınıza mutfaktaki hamamböceklerini avlayın! Çarpıntı...</p>
				<p class="normal">ÇUBUKOV</p>
				<p class="normal">   Gerçekten ne biçim avcısınız siz? Siz bu çarpıntılarla eyerin üzerinde sallanacağınıza gidin evinizde oturun. Siz zaten ava da tartışmak, başkalarının köpeklerine laf etmek için gidiyorsunuz. İyice sinirlenmeden bu konuşmayı bitirelim. Siz kesinlikle avcı falan değilsiniz!</p>
				<p class="normal">LOMOV</p>
				<p class="normal">   Ya siz avcı mısınız? Siz de ava sadece konta yağ çekmek, kumpas çevirmek için gidiyorsunuz... Kalbim... Kumpasçının tekisiniz!</p>
				<p class="normal">ÇUBUKOV</p>
				<p class="normal">   Ne? Ben mi kumpasçıyım?</p>
				<p class="indentmetin">(Bağırır.)</p>
				<p class="normal">   Kesin sesinizi!</p>
				<p class="normal">   LOMOV</p>
				<p class="normal">   Kumpasçı!</p>
				<p class="normal">ÇUBUKOV</p>
				<p class="normal">   Velet! Enik!</p>
				<p class="normal">LOMOV</p>
				<p class="normal">   İhtiyar sıçan! Cizvit!</p>
				<p class="normal">ÇUBUKOV</p>
				<p class="normal">   Kesin sesinizi yoksa sizi keklik gibi vururum. Asalak herif!</p>
				<p class="normal">LOMOV</p>
				<p class="normal">   Herkes biliyor, ah kalbim, rahmetli karınızın sizi dövdüğünü... Bacaklarım... Şakaklarım... Kıvılcımlar... Düşüyorum, düşüyorum!</p>
				<p class="normal">ÇUBUKOV</p>
				<p class="normal">   Sen de hizmetçinin sözünden çıkmıyorsun!</p>
				<p class="normal">LOMOV</p>
				<p class="normal">   Kalbim... Yerinden fırlayacak! Omzum çıktı... Omzum nerede? Ölüyorum!</p>
				<p class="indentmetin">(Koltuğa yığılır.)</p>
				<p class="normal">   Doktor!</p>
				<p class="indentmetin">(Bayılır.)</p>
				<p class="normal">ÇUBUKOV</p>
				<p class="normal">   Velet! Süt çocuğu! Asalak! Ben de kötüleşiyorum.</p>
				<p class="indentmetin">(Su içer.)</p>
				<p class="normal">   İyi değilim!</p>
				<p class="normal">NATALYA STEPANOVNA</p>
				<p class="normal">   Ne biçim avcısınız siz? Atın üzerinde bile duramazsınız!</p>
				<p class="indentmetin">(Babasına.)</p>
				<p class="normal">   Babacığım! Neyiniz var? Babacığım! Bakın babacığım!</p>
				<p class="indentmetin">(Çığlık atar.)</p>
				<p class="normal">   İvan Vasilyeviç! Öldü!</p>
				<p class="normal">ÇUBUKOV</p>
				<p class="normal">   İyi değilim! Nefes alamıyorum! Biraz hava!</p>
				<p class="normal">NATALYA STEPANOVNA</p>
				<p class="normal">Öldü!</p>
				<p class="indentmetin">(Lomov’u sarsar.)</p>
				<p class="normal">   İvan Vasilyeviç! İvan Vasilyeviç! Ne yaptık biz? Öldü!</p>
				<p class="indentmetin">(Koltuğa yığılır.)</p>
				<p class="normal">   Doktor, doktor!</p>
				<p class="indentmetin">(Sinirden titremeye başlar.)</p>
				<p class="normal">ÇUBUKOV</p>
				<p class="normal">   Oh!.. Ne oldu? Neyin var?</p>
				<p class="normal">NATALYA STEPANOVNA</p>
				<p class="normal">   O öldü! Öldü...</p>
				<p class="normal">ÇUBUKOV</p>
				<p class="normal">   Kim öldü?</p>
				<p class="indentmetin">(Lomov’a bakar.)</p>
				<p class="normal">   Gerçekten öldü mü acaba! Tanrım! Su! Doktor!</p>
				<p class="indentmetin">(Lomov’un dudaklarına bir bardak dayar.)</p>
				<p class="normal">   İçin şunu! Yok, içmiyor... Ölmüş falan demek ki... Ben ne şanssız bir adamım! Neden alnıma bir kurşun sıkmıyorum? Neden şimdiye kadar kendimi doğramadım? Ne bekliyorum? Bana bıçak verin! Tabanca verin!</p>
				<p class="indentmetin">(Lomov hareket eder.)</p>
				<p class="normal">   Diriliyor galiba, su için! İşte burada...</p>
				<p class="normal">LOMOV</p>
				<p class="normal">   Kıvılcımlar... Duman... Neredeyim ben?</p>
				<p class="normal">ÇUBUKOV</p>
				<p class="normal">   Hadi hemen evlenin, sonra cehenneme kadar yolunuz var! Natalya kabul etti!</p>
				<p class="indentmetin">(Lomov’la kızının ellerini birleştirir.)</p>
				<p class="normal">   Sizinle evlenmeyi falan kabul etti. İkinizi de kutsuyorum falan. Yalnız beni rahat bırakın!</p>
				<p class="normal">LOMOV</p>
				<p class="normal">   Ha? Ne?</p>
				<p class="indentmetin">(Ayağa kalkar.)</p>
				<p class="normal">   Kim?</p>
				<p class="normal">ÇUBUKOV</p>
				<p class="normal">   Natalya kabul etti! Anladınız mı? Öpüşün... Sonra da şeytan görsün yüzünüzü!</p>
				<p class="normal">NATALYA STEPANOVNA</p>
				<p class="indentmetin">(İnler.)</p>
				<p class="normal">   Yaşıyor... Evet, evet, kabul ettim...</p>
				<p class="normal">ÇUBUKOV</p>
				<p class="normal">   Öpsene!</p>
				<p class="normal">LOMOV</p>
				<p class="normal">   Ha? Kimi?</p>
				<p class="indentmetin">(Natalya Stepanovna’yı öper.)</p>
				<p class="normal">   Çok güzel... Neler oldu? Ah, şimdi anladım... Kalbim... Kıvılcımlar... Çok mutluyum Natalya Stepanovna...</p>
				<p class="indentmetin">(Elini öper.)</p>
				<p class="normal">   Bacaklarım uyuşuyor...</p>
				<p class="normal">NATALYA STEPANOVNA</p>
				<p class="normal">   Ben de... Ben de çok mutluyum...</p>
				<p class="normal">ÇUBUKOV</p>
				<p class="normal">   Omuzlarımdan büyük bir yük kalktı... Uff!</p>
				<p class="normal">NATALYA STEPANOVNA</p>
				<p class="normal">   Atkatay’ın Ugaday’dan daha iyi olduğunu belki şimdi kabul edersiniz.</p>
				<p class="normal">LOMOV</p>
				<p class="normal">   Daha kötü!</p>
				<p class="normal">NATALYA STEPANOVNA</p>
				<p class="normal">   İyi!</p>
				<p class="normal">ÇUBUKOV</p>
				<p class="normal">   Aile saadeti başladı bile! Hadi hep birlikte şampanya içelim!</p>
				<p class="normal">LOMOV</p>
				<p class="normal">   Kötü!</p>
				<p class="normal">NATALYA STEPANOVNA</p>
				<p class="normal">   İyi! İyi! İyi!</p>
				<p class="normal">ÇUBUKOV</p>
				<p class="indentmetin">(Kızının sesini bastırmaya çalışır.)</p>
				<p class="normal">   Şampanya getirin! Şampanya!</p>
				<p class="normal"> </p>
				<p class="resim">Perde</p>

		</div>
		</body>
</html>