<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>insanca.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:e4e5d707-00f5-4efc-aa87-2eeb4e4974d5" name="Adept.expected.resource"/></head>
	<body class="calibre">
<div class="chapter">
				<p class="normal"> </p>
				<p class="normal"> </p>
				<p class="normal">Tihon’un hanı. Sağ tarafta tezgâh ve arkasındaki raflarda şişeler. Arka tarafta dışarıya açılan bir kapı. Kapının üzerinde kırmızı, yağdan kirlenmiş bir fener asılıdır. Yerde ve duvarın yanındaki sedirlerde yolcular ve sofu kadınlar oturmaktadır. Çoğu, yatacak yer olmadığından yerde oturarak uyumaktadır. Gece yarısı. Perde açılırken gök gürültüsü duyulur ve kapıdan içeriye, çakan şimşeğin ışığı vurur.</p>
				<p class="h2baslik"><br class="chapter"/>1. Sahne</p>
				<p class="indentmetin">(Tihon tezgâhın arkasındadır. Fedya sedirlerden birine yarı uzanmış, sessizce akordeon çalmaktadır. Yanında eski bir yazlık palto giymiş Bortsov vardır. Savva, Nazarovna ve Yefimovna sedirlerin yanında, yerde oturmaktadır.)</p>
				<p class="normal">YEFİMOVNA</p>
				<p class="indentmetin">(Nazarovna’ya.)</p>
				<p class="normal">   İhtiyarı bir dürtsene anacığım! Ruhunu teslim ediyor sanki.</p>
				<p class="normal">NAZAROVNA</p>
				<p class="indentmetin">(Savva’nın yüzündeki örtünün ucunu kaldırarak.)</p>
				<p class="normal">   Tanrı’nın kulu, ey Tanrı’nın kulu! Ölü gibi bembeyaz kesilmişsin, yaşıyor musun?</p>
				<p class="normal">SAVVA</p>
				<p class="normal">   Neden öleyim? Yaşıyorum anacığım.</p>
				<p class="indentmetin">(Dirseklerine dayanarak.)</p>
				<p class="normal">   Bacacıklarımı örter misin? Hah tamam. Sağ bacağımı da. İşte öyle anacığım. Tanrı seni korusun.</p>
				<p class="normal">NAZAROVNA</p>
				<p class="indentmetin">(Savva’nın bacaklarını örterek.)</p>
				<p class="normal">   Hadi uyu sen babacığım.</p>
				<p class="normal">SAVVA</p>
				<p class="normal">   Bu durumda nasıl uyuyayım? Ne zamandır bu işkenceyi çekiyorum; acıdan uyuyamıyorum anacığım. Benim gibi bir günahkârın dinlenmeye hakkı yok. Bu gürültü de ne hemşire?</p>
				<p class="normal">NAZAROVNA</p>
				<p class="normal">   Tanrı bize bir fırtına göndermiş. Rüzgâr uğulduyor, bardaktan boşanırcasına yağmur yağıyor. Yağmur damlaları cama ve çatıya bezelye taneleri gibi vuruyor. Duyuyor musun? Gök boşanmış sanki.</p>
				<p class="indentmetin">(Gök gürültüsü.)</p>
				<p class="normal">   Ulu Tanrım, Ulu Tanrım, Ulu Tanrım.</p>
				<p class="normal">FEDYA</p>
				<p class="normal">   Gök gürlüyor, uğulduyor, çatırdıyor... Sanki sonu hiç gelmeyecek! Vuuu... Sanki ormandaki ağaçlar çatırdıyor... Vuuu... Rüzgâr köpek gibi uluyor.</p>
				<p class="indentmetin">(Titrer.)</p>
				<p class="normal">   Buz gibi! Giysilerim de sırılsıklam, sıksam şarıl şarıl su akar, kapı ardına kadar açık...</p>
				<p class="indentmetin">(Usulca akordeonunu çalar.)</p>
				<p class="normal">   Akordeonum da ıslanmış; ıslanmamış olsaydı size olağanüstü bir konser verirdim Ortodokslar! Olağanüstü bir konser! Kadriller, polkalar... Ya da Rus havalarından. Hepsini çalarım. Şehirdeki büyük otelde çalışırken hiç para biriktiremedim, ama müzikte iyiyim, her şarkının üstesinden gelirim. Gitar çalmayı da bilirim.</p>
				<p class="normal">KÖŞEDEN BİR SES</p>
				<p class="normal">   Aptal, konuşması da aptalca.</p>
				<p class="normal">FEDYA</p>
				<p class="normal">   Aptal sana benzer.</p>
				<p class="indentmetin">(Kısa bir sessizlik olur.)</p>
				<p class="normal">NAZAROVNA</p>
				<p class="indentmetin">(Savva’ya.)</p>
				<p class="normal">   Şimdi sıcak bir yerde bacaklarını ısıtıyor olabilirdin ihtiyar.</p>
				<p class="indentmetin">(Kısa bir sessizlik olur.)</p>
				<p class="normal">   İhtiyar! Tanrı’nın kulu</p>
				<p class="indentmetin">(Savva’yı şöyle bir sarsar.)</p>
				<p class="normal">   Ay, ay! Ölüyor musun yoksa?</p>
				<p class="normal">FEDYA</p>
				<p class="normal">   Bir kadeh votka iç babalık. Mideni yakar biraz ama yüreğini ferahlatır. Yuvarla bir kadeh!</p>
				<p class="normal">NAZAROVNA</p>
				<p class="normal">   Soytarılık etme delikanlı! İhtiyar belki de işlediği günahların hesabını verip, ruhunu Tanrı’ya teslim ediyordur. Çalmayı da kes! Hiç utanması da yok!</p>
				<p class="normal">FEDYA</p>
				<p class="normal">   Ya sen niye sataşıyorsun ona? Adamcağız ne kadar acı çekiyor... Sense konuşup kafa ütülüyorsun... Adam terbiyesinden sana tek bir kötü söz bile etmiyor, sense zırvalıklarını dinlediği için mutlu oluyorsun... Sen uyu babalık, onu dinleme! Bırak konuşsun, aldırma sen ona. Kadının dili cadı süpürgesi gibidir, akıllıyı da bilgeyi de evin dışına süpürür. Bırak konuşsun.</p>
				<p class="indentmetin">(El çırpar.)</p>
				<p class="normal">   Sen de ne zayıfmışsın babalık! Hayret! Kemiklerin sayılacak neredeyse! Et namına bir şey kalmamış. Sahiden ölüyor musun?</p>
				<p class="normal">SAVVA</p>
				<p class="normal">   Neden ölecekmişim? Tanrı korusun... Biraz kötüleşebilirim ama Tanrı’nın yardımıyla yine kalkarım ayağa. Meryem Ana yaban ellerde ölmeme izin vermez. Ölürsem evimde ölürüm...</p>
				<p class="normal">FEDYA</p>
				<p class="normal">   Uzaktan mı geliyorsun?</p>
				<p class="normal">SAVVA</p>
				<p class="normal">   Vologdalıyım. Oradan geliyorum... Ufak bir dükkânım var...</p>
				<p class="normal">FEDYA</p>
				<p class="normal">   Nerede bu Vologda?</p>
				<p class="normal">TİHON</p>
				<p class="normal">   Moskova yakınlarında...</p>
				<p class="normal">FEDYA</p>
				<p class="normal">   Vay canına... Sakallı uzaktan gelmiş be! Bütün yolu yürüyerek mi geldin?</p>
				<p class="normal">SAVVA</p>
				<p class="normal">   Yürüyerek delikanlı. Zadonsklu Aziz Tihon Manastırı’ndaydım. Şimdi de Kutsal Dağlar’a gidiyorum. Oradan da Tanrı izin verirse Odessa’ya geçeceğim. Odessa’dan Kudüs’e ucuza götürüyorlarmış. Yirmi bir rubleymiş güya...</p>
				<p class="normal">FEDYA</p>
				<p class="normal">   Hiç Moskova’ya gittin mi?</p>
				<p class="normal">SAVVA</p>
				<p class="normal">   Tabii! Hem de beş kere...</p>
				<p class="normal">FEDYA</p>
				<p class="normal">   Güzel bir şehir mi?</p>
				<p class="indentmetin">(Bir sigara yakar.)</p>
				<p class="normal">   Gitmeye değer mi?</p>
				<p class="normal">SAVVA</p>
				<p class="normal">   Orada bir sürü kutsal yer var delikanlı... Kutsal yerlerin çok olduğu şehirler güzeldir...</p>
				<p class="normal">BORTSOV</p>
				<p class="indentmetin">(Tezgâha yaklaşır ve Tihon’a.)</p>
				<p class="normal">   Yine yalvarıyorum sana. İsa aşkına bir içki ver!</p>
				<p class="normal">FEDYA</p>
				<p class="normal">   Bir şehirde en önemli şey temizliktir. Toz varsa sokaklar sulanmalı, çamur varsa temizlenmeli. Büyük evler olmalı. Tiyatrolar, polis, arabalar... Ben şehirde yaşadım, bilirim şehirleri.</p>
				<p class="normal">BORTSOV</p>
				<p class="normal">   Ufak bir kadeh... Şu kadarcık bir şey. Hesaba yaz! Öderim mutlaka!</p>
				<p class="normal">TİHON</p>
				<p class="normal">   Yeter artık.</p>
				<p class="normal">BORTSOV</p>
				<p class="normal">   Lütfen! Yap bir iyilik!</p>
				<p class="normal">TİHON</p>
				<p class="normal">   Git başımdan!</p>
				<p class="normal">BORTSOV</p>
				<p class="normal">   Beni anlamıyorsun ki... Eğer o kalın, köylü kafanda bir parça beyin olsaydı, öylesine istemediğimi, içimden bir şeyin istediğini anlardın! Hastalığımdır içki isteyen! Anlasana!</p>
				<p class="normal">TİHON</p>
				<p class="normal">   Anlayacak bir şey yok... Al voltanı!</p>
				<p class="normal">BORTSOV</p>
				<p class="normal">   Şimdi içmezsem, nefsimi köreltmezsem suç bile işleyebilirim anlasana. Tanrı bilir neler yaparım! Ahmak herif, hancılık hayatında bir sürü ayyaş görmüşsündür; bunlara, bu hastalara nasıl davranman gerektiğini bu zamana kadar öğrenemedin mi? Bir hastalık bu! Onları zincire vur, döv, bıçakla ama içkilerini ver! Hadi bak yalvarıyorum! Yap bir iyilik! Önünde diz çöküyorum işte! Tanrım ne kadar alçaldım!</p>
				<p class="normal">TİHON</p>
				<p class="normal">   Ver parayı al votkayı.</p>
				<p class="normal">BORTSOV</p>
				<p class="normal">   Bende para ne gezer? Hepsi içkiye gitti! Son meteliğime kadar! Sana verecek hiçbir şeyim kalmadı. Sadece paltom kaldı; onu da sana veremem. Ondan başka giysim yok. Şapkamı ister misin?</p>
				<p class="indentmetin">(Şapkasını çıkartıp Tihon’a verir.)</p>
				<p class="normal">TİHON</p>
				<p class="indentmetin">(Şapkayı inceleyerek.)</p>
				<p class="normal">   Hımm... Burada bir sürü şapka var zaten. Bu da delik deşik.</p>
				<p class="normal">FEDYA</p>
				<p class="indentmetin">(Gülerek.)</p>
				<p class="normal">   Ama soylu bir şapka o! Sokaklarda dolaşırken kibar hanımları selamlamak için kullanılanlardan. Merhaba, görüşmek üzere! Nasılsınız?</p>
				<p class="normal">TİHON</p>
				<p class="indentmetin">(Şapkayı Bortsov’a geri verir.)</p>
				<p class="normal">   Bedava versen almam. Paçavraya dönmüş.</p>
				<p class="normal">BORTSOV</p>
				<p class="normal">   Beğenmedin mi? O zaman hesaba yaz. Şehirden dönerken uğrayıp beş kapik veririm. O beş kapik ağzını kapatır senin. Kapatır ağzını da dilerim boğazında kalır!</p>
				<p class="indentmetin">(Öksürür.)</p>
				<p class="normal">   İğreniyorum senden!</p>
				<p class="normal">TİHON</p>
				<p class="indentmetin">(Elini yumruk yapıp tezgâha vurur.)</p>
				<p class="normal">   Yeter, sülük gibi yapıştın! Nasıl bir adamsın sen? Dolandırıcı mısın? Niye geldin buraya?</p>
				<p class="normal">BORTSOV</p>
				<p class="normal">   İçki içmek istiyorum! Kendim için değil hastalığım için! Anlasana!</p>
				<p class="normal">TİHON</p>
				<p class="normal">   Sabrımı taşırma benim! Başımdan gitmezsen kendini bozkırın ortasında bulursun.</p>
				<p class="normal">BORTSOV</p>
				<p class="normal">   Ne yapacağım şimdi?</p>
				<p class="indentmetin">(Tezgâhtan uzaklaşır.)</p>
				<p class="normal">   Ne yapsam ki?</p>
				<p class="indentmetin">(Düşünceye dalar.)</p>
				<p class="normal">YEFİMOVNA</p>
				<p class="normal">   Haram sana azap veriyor. Kulak asma ona bey. İçindeki şeytan fısıldıyor: İç! İç! Sen de ona şöyle de: İçmeyeceğim! İçmeyeceğim! O zaman seni rahat bırakır.</p>
				<p class="normal">FEDYA</p>
				<p class="normal">   Kafanda yankılanıyordur herhâlde... Tru-tu-tu-tu... Midene ağrılar giriyordur!</p>
				<p class="indentmetin">(Bir kahkaha atar.)</p>
				<p class="normal">   Sen kudurmuşsun efendi! Yat uyu biraz. Hanın ortasında korkuluk gibi dikilme. Bostan değil burası!</p>
				<p class="normal">BORTSOV</p>
				<p class="indentmetin">(Öfkeyle.)</p>
				<p class="normal">   Kes sesini! Sana fikrini soran olmadı eşek herif!</p>
				<p class="normal">FEDYA</p>
				<p class="normal">   Konuşuyorsun ama boş konuşuyorsun! Senin gibileri tanırız! Şehir yolu üzerindeki böyle yerlerde sürtersiniz. Eşek herif lafına gelince, kulağına öyle bir patlatırım ki, ormanda esen rüzgâr gibi ulursun. Eşek sensin! Aptal herif!</p>
				<p class="indentmetin">(Kısa bir süre duralar.)</p>
				<p class="normal">   Alçak!</p>
				<p class="normal">NAZAROVNA</p>
				<p class="normal">   İhtiyar belki de son duasını edip ruhunu Tanrı’ya teslim ediyor, bu kâfirlerse küfürleşiyor. Utanmaz herifler!</p>
				<p class="normal">FEDYA</p>
				<p class="normal">   Kes sızlanmayı lahana kafalı! Han burası, han! Hanlarda han kuralları geçer.</p>
				<p class="normal">BORTSOV</p>
				<p class="normal">   Ne olacak benim hâlim? Ne yapacağım? Adama derdimi nasıl anlatacağım? Başka ne diyeyim ki ona?</p>
				<p class="indentmetin">(Tihon’a.)</p>
				<p class="normal">   Damarlarımdaki kan dondu! Tihon amca!</p>
				<p class="indentmetin">(Ağlar.)</p>
				<p class="normal">   Tihon amca!</p>
				<p class="normal">SAVVA</p>
				<p class="indentmetin">(İnler.)</p>
				<p class="normal">   Bacaklarım kurşun yemiş gibi sızlıyor... Hemşire, anacığım!</p>
				<p class="normal">YEFİMOVNA</p>
				<p class="normal">   Ne oldu babacığım?</p>
				<p class="normal">SAVVA</p>
				<p class="normal">   Kim ağlıyor?</p>
				<p class="normal">YEFİMOVNA</p>
				<p class="normal">   Bir beyefendi.</p>
				<p class="normal">SAVVA</p>
				<p class="normal">   Beyefendiye söyle, benim Vologda’da ölmem için de ağlayıp dua etsin. Ağlayarak edilen dualar daha çabuk kabul olur.</p>
				<p class="normal">BORTSOV</p>
				<p class="normal">   Dua ettiğim falan yok babalık! Akan gözyaşı değil! İçimin suyu! Ruhum sıkılıyor ve suyu akıyor.</p>
				<p class="indentmetin">(Savva’nın dizlerinin dibine oturur.)</p>
				<p class="normal">   İçimin suyu! Ama sen bunu anlayamazsın babalık; o karanlık kafan bunu almaz. Hepiniz karanlığın insanlarısınız!</p>
				<p class="normal">SAVVA</p>
				<p class="normal">   Aydınlık insanlar nerede?</p>
				<p class="normal">BORTSOV</p>
				<p class="normal">   Aydınlık insanlar var babalık... Ancak onlar anlayabilir!</p>
				<p class="normal">SAVVA</p>
				<p class="normal">   Elbette var evladım... Azizler aydınlık insanlardı... Her türlü sıkıntıyı anlayabilirlerdi... Sen daha bir şey söylemeden gözlerinden anlarlardı... Seni öyle avuturlardı ki hiçbir acın kalmazdı... Hemencecik geçerdi!</p>
				<p class="normal">FEDYA</p>
				<p class="normal">   Peki hiç bu azizlerden gördün mü?</p>
				<p class="normal">SAVVA</p>
				<p class="normal">   Gördüm tabii delikanlı... Dünyada binbir çeşit insan var. Günahkârlar da var, Tanrı yolunda olanlar da.</p>
				<p class="normal">BORTSOV</p>
				<p class="normal">   Hiçbir şey anlamıyorum...</p>
				<p class="indentmetin">(Hızla ayağa kalkar.)</p>
				<p class="normal">   Anlamam gerekirdi ama aklım almıyor, aklım kaldı mı ki artık? İçgüdülerimle hareket ediyorum, susuzluk!</p>
				<p class="indentmetin">(Hızla tezgâha yaklaşır.)</p>
				<p class="normal">   Tihon, al paltomu! Tamam mı?</p>
				<p class="indentmetin">(Paltosunu çıkartmaya çalışır.)</p>
				<p class="normal">   Palto...</p>
				<p class="normal">TİHON</p>
				<p class="normal">   Paltonun altında ne var?</p>
				<p class="indentmetin">(Bortsov’un paltosunun altına bakar.)</p>
				<p class="normal">   Hiçbir şey yok mu? Çıkartma, almam... Günahlarıma bir yenisini daha ekleyemem.</p>
				<p class="indentmetin">(Merik girer.)</p>
				<p class="h2baslik"><br class="chapter"/>2. Sahne</p>
				<p class="ortayazi"><span class="idebold">(Öncekiler ve Merik.)</span></p>
				<p class="normal">BORTSOV</p>
				<p class="normal">   Tamam, günahı ben üstleneceğim. Anlaştık mı?</p>
				<p class="normal">MERİK</p>
				<p class="indentmetin">(Kaftanını çıkartır ve kaftanıyla kalır. Kemerinde bir balta vardır.)</p>
				<p class="normal">   Bazılarına göre soğuk olabilir ama ayılar ve ayı gibi güçlü olanlar için hava her zaman sıcaktır. Ter içinde kaldım!</p>
				<p class="indentmetin">(Baltasını yere bırakır ve kaftanını çıkartır).</p>
				<p class="normal">   Ayağını çamurdan kurtaracağım diye sırılsıklam terliyorsun. Bir ayağını kurtarıyorsun, diğeri çamura saplanıyor.</p>
				<p class="normal">YEFİMOVNA</p>
				<p class="normal">   Doğru söylüyorsun kardeş... Peki, yağmur biraz azalmış mı?</p>
				<p class="normal">MERİK</p>
				<p class="indentmetin">(Yefimovna’ya baktıktan sonra.)</p>
				<p class="normal">   Kadın kısmıyla konuşmam.</p>
				<p class="indentmetin">(Kısa bir sessizlik olur.)</p>
				<p class="normal">BORTSOV</p>
				<p class="indentmetin">(Tihon’a.)</p>
				<p class="normal">   Günahı ben üzerime alıyorum. Duyuyor musun beni?</p>
				<p class="normal">TİHON</p>
				<p class="normal">   Duymak bile istemiyorum, git başımdan!</p>
				<p class="normal">MERİK</p>
				<p class="normal">   Hava o kadar karanlık ki biri gökyüzünü katranla sıvamış sanırsın. İnsan burnunun ucunu göremiyor. Yağmur da insanın yüzüne kar gibi vuruyor...</p>
				<p class="indentmetin">(Giysilerini ve baltasını kucağına toplar.)</p>
				<p class="normal">FEDYA</p>
				<p class="normal">   Tam senin gibi düzenbazların havası... Vahşi hayvanlar bile bu havada saklanırken siz bayram edersiniz.</p>
				<p class="normal">MERİK</p>
				<p class="normal">   Kim etti o lafı?</p>
				<p class="normal">FEDYA</p>
				<p class="normal">   Ben ettim... Senden çekindiğim falan da yok.</p>
				<p class="normal">MERİK</p>
				<p class="normal">   Yazalım bir kenara...</p>
				<p class="indentmetin">(Tihon’a yaklaşır.)</p>
				<p class="normal">   İyi geceler koca ağızlı. Beni çıkardın mı?</p>
				<p class="normal">TİHON</p>
				<p class="normal">   Bu yoldan geçen bütün ayyaşları tanıyacak olsaydım, kafamda on tane delik olması gerekirdi.</p>
				<p class="normal">MERİK</p>
				<p class="normal">   Daha dikkatli bak...</p>
				<p class="indentmetin">(Kısa bir sessizlik olur.)</p>
				<p class="normal">TİHON</p>
				<p class="normal">   Tamam be! Hatırladım seni! Gözlerinden tanıdım.</p>
				<p class="indentmetin">(Elini uzatır.)</p>
				<p class="normal">   Andrey Polikarpov değil misin?</p>
				<p class="normal">MERİK</p>
				<p class="normal">   Eskiden Andrey Polikarpov’dum. Şimdiki adım Yegor Merik.</p>
				<p class="normal">TİHON</p>
				<p class="normal">   Neden adını değiştirdin?</p>
				<p class="normal">MERİK</p>
				<p class="normal">   Tanrı bana hangi kimliği gönderirse, ismim de o olur. İki aydır adım Merik.</p>
				<p class="indentmetin">(Gök gürültüsü.)</p>
				<p class="normal">   Bırr... Gürlersen gürle, beni korkutamazsın!</p>
				<p class="indentmetin">(Etrafına göz gezdirir.)</p>
				<p class="normal">   Hiç aynasız var mı burada?</p>
				<p class="normal">TİHON</p>
				<p class="normal">   Ne aynasızı! Hep böceklerle sinekler var burada... Buradakilerden zarar gelmez... Aynasızlar da kuş tüyü yataklarında uyuyorlardır şimdi...</p>
				<p class="indentmetin">(Yüksek sesle.)</p>
				<p class="normal">   Hey Ortodokslar, ceplerinizi, elbiselerinizi iyi koruyun! Çok tehlikeli bir adamdır bu! Soyup soğana çevirir sizi!</p>
				<p class="normal">MERİK</p>
				<p class="normal">   Paranızı sıkı saklamanızı öneririm ama elbiseleriniz için endişelenmenize gerek yok. İşime yaramazlar.</p>
				<p class="normal">TİHON</p>
				<p class="normal">   Rüzgâr bu sefer nereye atacak seni?</p>
				<p class="normal">MERİK</p>
				<p class="normal">   Kuban’a.</p>
				<p class="normal">TİHON</p>
				<p class="normal">   Bak sen!</p>
				<p class="normal">FEDYA</p>
				<p class="normal">   Kuban’a mı? Gerçekten mi?</p>
				<p class="indentmetin">(Hafifçe doğrulur.)</p>
				<p class="normal">   Çok güzel bir yerdir! Öyle bir memleket ki birader, üç yıl uyusan bile öylesini rüyanda göremezsin. Uçsuz bucaksız! Her türlü kuş, hayvan varmış orada. Hey Tanrım! Yılın her mevsimi yemyeşilmiş, insanlar birbirleriyle iyi geçinirlermiş, toprak göz alabildiğince uzanırmış. Yöneticiler... geçenlerde bir asker söyledi... adam başı yüz hektar toprak dağıtmış. Tanrım, mutluluk bu işte!</p>
				<p class="normal">MERİK</p>
				<p class="normal">   Mutluluk... Mutluluk hep ardından gelir... Göremezsin... Dirseğini ısırabilirsen mutluluğu da görebilirsin. Saçma sapan bir şey!</p>
				<p class="indentmetin">(Sedirlere, insanlara bakar.)</p>
				<p class="normal">   Burası da forsaların durağına dönmüş. Hepsi sefil!</p>
				<p class="normal">YEFİMOVNA</p>
				<p class="indentmetin">(Merik’e.)</p>
				<p class="normal">   Ne kadar öfkeli bakışların var delikanlı!.. Düşmana bakar gibi... Bakma bize öyle.</p>
				<p class="normal">MERİK</p>
				<p class="normal">   Sefiller sizi!</p>
				<p class="normal">YEFİMOVNA</p>
				<p class="normal">   Arkanı dön!</p>
				<p class="indentmetin">(Savva’yı dürter.)</p>
				<p class="normal">   Savvacığım bu uğursuz adam bize bakıyor. Kötü tohum!</p>
				<p class="indentmetin">(Merik’e.)</p>
				<p class="normal">   Bakmasana bize yılan!</p>
				<p class="normal">SAVVA</p>
				<p class="normal">   Bize bir kötülük gelmez anacığım. Tanrı bizi korur.</p>
				<p class="normal">MERİK</p>
				<p class="normal">   Merhaba Ortodokslar!</p>
				<p class="indentmetin">(Omuz silker.)</p>
				<p class="normal">   Susuyorlar! Uyumuyorsunuz da, eğri bacaklılar sizi. Niye bir şey söylemiyorsunuz?</p>
				<p class="normal">YEFİMOVNA</p>
				<p class="normal">   Kes artık bize bakmayı! Şeytani bakışlarını çek üzerimizden!</p>
				<p class="normal">MERİK</p>
				<p class="normal">   Kes sesini kocakarı! Şeytani falan değil, birkaç iyi sözle şu sefaletinizi onurlandırmak istemiştim. Isınmak için birbirine sokulmuş sinekler gibisiniz; acıyıp birkaç iyi söz edeyim dedim, hemen mızırdanmaya başladınız. Bana ne canım!</p>
				<p class="indentmetin">(Fedya’ya yaklaşır.)</p>
				<p class="normal">   Sen nerelisin?</p>
				<p class="normal">FEDYA</p>
				<p class="normal">   Buralıyım, Hamonyev fabrikasında çalışıyorum. Kiremit yapıyoruz.</p>
				<p class="normal">MERİK</p>
				<p class="normal">   Kalk ayağa!</p>
				<p class="normal">FEDYA</p>
				<p class="indentmetin">(Kalkar.)</p>
				<p class="normal">   Nedenmiş?</p>
				<p class="normal">MERİK</p>
				<p class="normal">   Kalk! Orası benim yerim... Ben yatacağım...</p>
				<p class="normal">FEDYA</p>
				<p class="normal">   Yaa... Senin yerin mi?</p>
				<p class="normal">MERİK</p>
				<p class="normal">   Benim yerim ya! Git başka yere yat.</p>
				<p class="normal">FEDYA</p>
				<p class="normal">   Çek arabanı... Beni korkutamazsın...</p>
				<p class="normal">MERİK</p>
				<p class="normal">   Hadi çabuk... Başka yere, sesini de kes! Yoksa pişman olursun aptal seni!</p>
				<p class="normal">TİHON</p>
				<p class="indentmetin">(Fedya’ya.)</p>
				<p class="normal">   Uğraşma şununla delikanlı! Boş ver!</p>
				<p class="normal">FEDYA</p>
				<p class="normal">   Böyle davranmaya ne hakkın var? Öyle bakarak beni korkutacağını sanma!</p>
				<p class="indentmetin">(Eşyalarını alıp gider ve yere yayar.)</p>
				<p class="normal">   İblis!</p>
				<p class="indentmetin">(Başını örtüp yatar.)</p>
				<p class="normal">MERİK</p>
				<p class="indentmetin">(Sedirin üzerine yatağını hazırlar.)</p>
				<p class="normal">   Bana iblis dediğine göre hiç iblis görmemişin. İblisler bana benzemez.</p>
				<p class="indentmetin">(Uzanır ve baltasını yanına koyar.)</p>
				<p class="normal">   Sen de yat balta kardeşim... Sapını da elime ver.</p>
				<p class="normal">TİHON</p>
				<p class="normal">   Baltayı nereden buldun?</p>
				<p class="normal">MERİK</p>
				<p class="normal">   Çaldım... Çaldım ve şimdi de bir çocuğun oyuncağından ayrılamaması gibi ondan ayrılamıyorum: Hiçbir yere bırakamam, yanımdan da ayıramam. Nefret etsen de karından ayrılmazsın ya... İşte öyle...</p>
				<p class="indentmetin">(Üstünü örter.)</p>
				<p class="normal">   İblisler bana benzemez dostum...</p>
				<p class="normal">FEDYA</p>
				<p class="indentmetin">(Başını eski paltosunun altından çıkarır.)</p>
				<p class="normal">   Neye benzerler ya?</p>
				<p class="normal">MERİK</p>
				<p class="normal">   Buhar gibidirler, ruh gibidirler... Üfürük gibidirler.</p>
				<p class="indentmetin">(Üfler.)</p>
				<p class="normal">   Onları görmek imkânsızdır.</p>
				<p class="normal">KÖŞEDEN BİR SES</p>
				<p class="normal">   Tırmığın altına oturursan görürsün.</p>
				<p class="normal">MERİK</p>
				<p class="normal">   Oturdum ama görmedim... Kadınlarla köylüler bu konuda hep saçma sapan şeyler söyler... Ne iblisleri, ne cinleri, ne de ölenlerin ruhlarını göremezsin... Gözler bunları görebilecek şekilde yaratılmamıştır... Küçükken cinleri görebilmek için akşamları ormana giderdim... Avazım çıktığı kadar bağırıp cinleri, ruhları çağırır, gözlerimi bir an bile kırpmazdım: Bir sürü ıvır zıvır gördüm ama hiç cin görmedim. Ruhları görmek için geceleri mezarlığa giderdim, ama hepsi kocakarı uydurması. Bir sürü vahşi hayvan gördüm ama bu korkunç şeylerden hiç görmedim. Gözler böyle şeyleri göremez.</p>
				<p class="normal">KÖŞEDEN BİR SES</p>
				<p class="normal">   Böyle konuşma, bazen öyle şeyler oluyor... Bir keresinde bizim köyde bir köylü yaban domuzu kesiyordu... Bağırsaklarını kesti ve sanki oradan bir şey fırladı!</p>
				<p class="normal">SAVVA</p>
				<p class="indentmetin">(Doğrulur.)</p>
				<p class="normal">   Dostlar böyle uğursuz şeylerden bahsetmeyin. Günaha giriyorsunuz!</p>
				<p class="normal">MERİK</p>
				<p class="normal">   Aa, ak sakallı da konuştu! İskelet seni!</p>
				<p class="indentmetin">(Güler.)</p>
				<p class="normal">   Mezarlığa gitmeye ne gerek var, ölüler nasihat vermek için döşemeden de çıkıyorlar... Günaha giriyormuşuz... O aptal kafanla nasihat vermek sana mı kaldı? Siz cehaletin karanlığındasınız...</p>
				<p class="indentmetin">(Piposunu yakar.)</p>
				<p class="normal">   Benim babam da köylüydü ve ara sıra nasihat etmeyi o da severdi. Bir gece papazın evinden bir çuval elma çalıp eve getirdi ve bize şöyle dedi: “Bakın çocuklar, Yortu gününden önce bu elmaları yemeyin, yoksa günaha girersiniz.” Siz de ona benziyorsunuz. Şeytandan bahsetmek günah, ama şeytanlık yapmak serbest... Örneğin şu kocakarı...</p>
				<p class="indentmetin">(Yefimovna’yı gösterir.)</p>
				<p class="normal">   Bana hep hırsız gözüyle baktı ama muhtemelen kendisi kadınca aptallığı yüzünden ruhunu beş kere şeytana satmıştır.</p>
				<p class="normal">YEFİMOVNA</p>
				<p class="normal">   Tüh, tüh, tüh... Yüce Meryem!</p>
				<p class="indentmetin">(Elleriyle yüzünü kapatır.)</p>
				<p class="normal">   Savva!</p>
				<p class="normal">TİHON</p>
				<p class="normal">   Neden korkutuyorsun onları? Hoşuna mı gidiyor?</p>
				<p class="indentmetin">(Kapı rüzgârdan çarpar.)</p>
				<p class="normal">   Hazreti İsa! Bu ne rüzgâr!</p>
				<p class="normal">MERİK</p>
				<p class="indentmetin">(Gerinir.)</p>
				<p class="normal">   Gücümü bir gösterebilseydim!</p>
				<p class="indentmetin">(Kapı bir daha çarpar.)</p>
				<p class="normal">   Şu rüzgârla bir boy ölçüşebilseydim. Kapıyı bile sökemiyor ama ben bu hanı yerle bir edebilirim.</p>
				<p class="indentmetin">(Kalkar, yeniden yatar.)</p>
				<p class="normal">   Amma sıkıcı burası yahu!</p>
				<p class="normal">NAZAROVNA</p>
				<p class="normal">   Dua et putperest! Neden ortalığı karıştırıyorsun?</p>
				<p class="normal">YEFİMOVNA</p>
				<p class="normal">   Bırak şununla ilgilenmeyi, bir başına kalsın orada! Gene bize bakıyor.</p>
				<p class="indentmetin">(Merik’e.)</p>
				<p class="normal">   Kes artık bize bakmayı iblis! Gözleri sanki şeytan gözleri!</p>
				<p class="normal">SAVVA</p>
				<p class="normal">   Bırakın baksın Ortodokslar. Dua ederseniz gözlerinden hiçbir zarar gelmez.</p>
				<p class="normal">BORTSOV</p>
				<p class="normal">   Hayır dayanamayacağım. Gücüm kalmadı!</p>
				<p class="indentmetin">(Tezgâha yaklaşır.)</p>
				<p class="normal">   Dinle Tihon, son bir kez yalvarıyorum... Bir kadehçik.</p>
				<p class="normal">TİHON</p>
				<p class="indentmetin">(Kafasını hayır anlamında sallar.)</p>
				<p class="normal">   Önce para!</p>
				<p class="normal">BORTSOV</p>
				<p class="normal">   Tanrım, sana kaç kere söyledim. Bütün param içkiye gitti. Sana nereden para bulayım? Hesaba yazacağın bir yudum votka seni iflas mı ettirir? Bir bardak votka sana yarım kapiğe mal olur ama benim bütün acımı dindirir. Acı çekiyorum. Öylesine yalvarmıyorum, acımı dindirmek için. Anlamıyor musun?</p>
				<p class="normal">TİHON</p>
				<p class="normal">   Bunları orada oturanlara anlat, bana değil... Git Ortodokslardan sadaka iste, belki verirler... Ben İsa’nın hatırına sana yalnız ekmek veririm.</p>
				<p class="normal">BORTSOV</p>
				<p class="normal">   Sen soy o zavallıları, ben ise... Ben böyle bir şey yapamam! Anlıyor musun?</p>
				<p class="indentmetin">(Yumruğuyla tezgâha vurur.)</p>
				<p class="normal">   Ben yapamam!</p>
				<p class="indentmetin">(Kısa bir sessizlik olur.)</p>
				<p class="normal">   Hımm... Aslında...</p>
				<p class="indentmetin">(Sofu kadınlara döner.)</p>
				<p class="normal">   Bu da bir fikir ne olsa, hey Ortodokslar! Bana beş kapikçik verir misiniz? İçim istiyor! Hastayım!</p>
				<p class="normal">FEDYA</p>
				<p class="normal">   Söylediği lafa bakın, beş kapikçikmiş... düzenbaz! Neden su içmiyorsun?</p>
				<p class="normal">BORTSOV</p>
				<p class="normal">   Nasıl da aşağılıyorum kendimi! Ne kadar alçaldım! Tamam istemiyorum! Hiçbir şey istemiyorum! Şaka yaptım!</p>
				<p class="normal">MERİK</p>
				<p class="normal">   Tihon’dan bir şey koparamazsın. Cimrinin tekidir. Dur bir dakika, benim bir yerlerde beş kapiğim olacaktı... Bir iki kadeh içeriz... Birlikte...</p>
				<p class="indentmetin">(Ceplerini karıştırır.)</p>
				<p class="normal">   Hay aksi şeytan... Buralarda bir yerdeydi... Cebimde bir şeyler şıngırdıyordu. Bulamadım, yok! Sendeki de ne şansmış!</p>
				<p class="indentmetin">(Kısa bir sessizlik olur.)</p>
				<p class="normal">BORTSOV</p>
				<p class="normal">   Ben içmeden duramam. İçmezsem ya suç işlerim ya da kendimi öldürürüm. Tanrım, ne yapacağım şimdi!</p>
				<p class="indentmetin">(Kapıya bakar.)</p>
				<p class="normal">   Çıkıp gitsem mi? Gözlerin gördüğü şu karanlığa dalıp gitsem mi acaba?</p>
				<p class="normal">MERİK</p>
				<p class="normal">   Hey dindar karılar! Neden ona akıl vermiyorsunuz? Ya sen Tihon, neden onu dışarı atmıyorsun? Burada kalmak için sana para vermedi, değil mi? Tut ensesinden at dışarı! Günümüzde insanlar ne kadar acımasız! Kimsede merhamet kalmamış... Herkes zalim! Adamın biri boğuluyor ve ona şöyle bağırıyorlar: “Boğulacaksan boğul artık. Seni seyredecek zamanımız yok. İşimiz gücümüz var.” Ama iş ona bir ip atmaya gelince, kimse bir şey yapmıyor... İp para ediyor çünkü...</p>
				<p class="normal">SAVVA</p>
				<p class="normal">   Hemen hüküm verme evladım.</p>
				<p class="normal">MERİK</p>
				<p class="normal">   Kes sesini moruk. Hepiniz zalimsiniz! Hepiniz birer Herod’sunuz! Ruhunuzu satmışsınız!</p>
				<p class="indentmetin">(Tihon’a.)</p>
				<p class="normal">   Buraya gel, çizmelerimi çıkar! Çabuk!</p>
				<p class="normal">TİHON</p>
				<p class="normal">   Peh, şunun öfkesine de bakın!</p>
				<p class="indentmetin">(Güler.)</p>
				<p class="normal">   Çok korktuk!</p>
				<p class="normal">MERİK</p>
				<p class="normal">   Sana buraya gel dedim! Çabuk ol!</p>
				<p class="indentmetin">(Kısa bir sessizlik olur.)</p>
				<p class="normal">   Ne dediğimi duymadın mı? Duvara mı konuşuyorum?</p>
				<p class="indentmetin">(Ayağa kalkar.)</p>
				<p class="normal">TİHON</p>
				<p class="normal">   Hadi oradan!</p>
				<p class="normal">MERİK</p>
				<p class="normal">   Benim gibi meteliksiz bir serserinin çizmelerini çıkarmanı istiyorum soyguncu!</p>
				<p class="normal">TİHON</p>
				<p class="normal">   Tamam, sinirlenme! Gel de bir kadeh bir şey iç! Hadi gel!</p>
				<p class="normal">MERİK</p>
				<p class="normal">   Ey ahali, ben bu adamdan ne istedim? Bana votka vermesini mi, çizmelerimi çıkarmasını mı? Ne istediğimi anlatamadım mı?</p>
				<p class="indentmetin">(Tihon’a.)</p>
				<p class="normal">   Anlamadın mı beni? Bir dakika daha bekleyeceğim, belki anlarsın.</p>
				<p class="indentmetin">(Sofularla, handa kalanlar arasında bir hareketlenme olur. Ayağa kalkıp Tihon’la Merik’e bakarlar. Sessizce olacakları beklemeye başlarlar.)</p>
				<p class="normal">   TİHON</p>
				<p class="normal">   Buraya zorluk çıkarmaya gelmişin.</p>
				<p class="indentmetin">(Tezgâhın arkasından çıkar.)</p>
				<p class="normal">   Ne beyefendi ama! Hadi uzat şu çizmelerini.</p>
				<p class="indentmetin">(Merik’in çizmelerini çıkarır.)</p>
				<p class="normal">   Kabil’in soyundan geliyorsun herhâlde...</p>
				<p class="normal">MERİK</p>
				<p class="normal">   İşte böyle! Şuraya, yan yana koy... Tamam... Çekil şimdi!</p>
				<p class="normal">TİHON</p>
				<p class="indentmetin">(Çizmeleri koyar, tezgâhın arkasına döner.)</p>
				<p class="normal">   İşleri boş yere zorlaştırmayı seviyorsun! Ama böyle davranmaya devam edersen kendini kapının önünde bulursun! Anladın mı?</p>
				<p class="indentmetin">(Yaklaşan Bortsov’a.)</p>
				<p class="normal">   Gene ne istiyorsun?</p>
				<p class="normal">BORTSOV</p>
				<p class="normal">   Bak, belki de sana altın bir şey verebilirim... Olur mu?</p>
				<p class="normal">TİHON</p>
				<p class="normal">   Ne titriyorsun? Doğru düzgün konuşsana.</p>
				<p class="normal">BORTSOV</p>
				<p class="normal">   Bu yaptığım aşağılık, iğrenç bir şey, ama ne yapayım? Bu alçaklığı yapmaya karar verdim çünkü sorumlusu ben değilim... Mahkemeye çıksam bile beraat ederim... Onu sana vereceğim ama bir şartım var: Şehirden dönerken bana geri vereceksin. Sana şahitler huzurunda veriyorum... Beyler siz şahitsiniz!</p>
				<p class="indentmetin">(İç cebinden altın bir madalyon çıkarır.)</p>
				<p class="normal">   Al işte... İçindeki resmi çıkartmam gerekir ama koyacak yerim yok: Her tarafım sırılsıklam! Resimle beraber götür! Yalnız... Lütfen resme dokunma... Yalvarırım... Dostum, sana kötü davrandım... Aptallık ettim, beni bağışla lütfen... Resme dokunma... Resimdeki yüze de bakma...</p>
				<p class="indentmetin">(Madalyonu Tihon’a verir.)</p>
				<p class="normal">TİHON</p>
				<p class="indentmetin">(Madalyonu inceler.)</p>
				<p class="normal">   Çalınmış küçük bir saat... Eh pekâlâ, al iç bakalım...</p>
				<p class="indentmetin">(Votka doldurur.)</p>
				<p class="normal">BORTSOV</p>
				<p class="normal">   Yalnız... Dokunma...</p>
				<p class="indentmetin">(Ara sıra kasılarak, yavaş yavaş içkiyi içer.)</p>
				<p class="normal">TİHON</p>
				<p class="indentmetin">(Madalyonu açar.)</p>
				<p class="normal">   Hımm... Bir hanım! Böyle güzel bir kadını nereden buldun?</p>
				<p class="normal">MERİK</p>
				<p class="normal">   Bana da göster!</p>
				<p class="indentmetin">(Kalkıp tezgâha gider.)</p>
				<p class="normal">   Ben de bakayım!</p>
				<p class="normal">TİHON</p>
				<p class="indentmetin">(Merik’in elini iter.)</p>
				<p class="normal">   Ağır ol! Elimdeyken bak!</p>
				<p class="normal">FEDYA</p>
				<p class="indentmetin">(Kalkıp Tihon’a yaklaşır.)</p>
				<p class="normal">   Verin de ben de bir bakayım!</p>
				<p class="indentmetin">(Sağdan soldan birkaç serseri ve yolcu tezgâhın etrafında toplanır.)</p>
				<p class="normal">MERİK</p>
				<p class="indentmetin">(Tihon’un madalyonu tuttuğu elini sıkıca kendi ellerinin arasına alır ve sessizce resme bakar.)</p>
				<p class="normal">   Güzel bir dişi şeytan! Bir hanımefendi...</p>
				<p class="normal">FEDYA</p>
				<p class="normal">   Tam bir hanımefendi... Yanakları, gözleri... Çek şu elini, göremiyorum! Beline kadar inen saçları... Ne kadar canlı! Konuşmaya başlayacak sanki...</p>
				<p class="indentmetin">(Kısa bir sessizlik olur.)</p>
				<p class="normal">MERİK</p>
				<p class="normal">   Zayıf bir adam için tam bir bela! Semeri vurup atlar adamın sırtına...</p>
				<p class="indentmetin">(Elini sallar.)</p>
				<p class="indentmetin">(Dışarıdan Kuzma’nın sesi duyulur:“Çüşş, durun geberesiceler!” Kuzma girer.)</p>
				<p class="h2baslik"><br class="chapter"/>3. Sahne</p>
				<p class="ortayazi"><span class="idebold">(Öncekiler ve Kuzma.)</span></p>
				<p class="normal">KUZMA</p>
				<p class="normal">   Yol üzerinde bir han varsa, boş geçme hemen içeri damla. Gündüz vakti babanı bile fark etmeden geçer gidersin, ama bir hanı karanlıkta bile yüz kilometreden görürsün. Açılın Tanrı’ya inananlar! Hey!</p>
				<p class="indentmetin">(Beş kapikle tezgâha vurur.)</p>
				<p class="normal">   Ver bakalım bir kadeh Madeira! Sahicisinden olsun ama! Çabuk!</p>
				<p class="normal">FEDYA</p>
				<p class="normal">   Bu da nereden çıktı?</p>
				<p class="normal">TİHON</p>
				<p class="normal">   Elini kolunu sallama! Bir şey devireceksin!</p>
				<p class="normal">KUZMA</p>
				<p class="normal">   Tanrı bu elleri sallayalım diye vermiş. Vah zavallılar, şeker gibi eridiniz mi teyze? Yağmurdan mı korktunuz?</p>
			<p class="y-nerge"> (İçkisini içer.)</p>
				<p class="normal">YEFİMOVNA</p>
				<p class="normal">   Böyle bir gecede yolda kalınır da korkulmaz mı efendim? Tanrıya şükür yol üzerinde hava bozunca sığınılabilecek bir sürü han, köy var. Eskiden hiç yoktu! Yüz kilometre boyunca ne bir hana ne de köye rastlayamazdın. Kafanı sokacak bir ağaç kovuğu bile bulamazdın. Geceleri toprağın üzerinde uyurdun...</p>
				<p class="normal">KUZMA</p>
				<p class="normal">   Peki anacığım, kaç senedir bu dünya üzerindesin?</p>
				<p class="normal">YEFİMOVNA</p>
				<p class="normal">   Seksen yıldır kardeş.</p>
				<p class="normal">KUZMA</p>
				<p class="normal">   Seksen yıl! Yakında kargalar kadar yaşamış olacaksın.</p>
				<p class="indentmetin">(Bortsov’a bakar.)</p>
				<p class="normal">   Ya bu kuru üzüm kim?</p>
				<p class="indentmetin">(Bortsov’a daha dikkatli bakar.)</p>
				<p class="normal">   Beyefendi!</p>
				<p class="indentmetin">(Bortsov, Kuzma’yı tanır ve hâlinden utanarak köşedeki bir sedire oturur.)</p>
				<p class="normal">   Semyon Sergeyiç? Gerçekten siz misiniz? Bu handa ne işiniz var? Size göre bir yer mi burası?</p>
				<p class="normal">BORTSOV</p>
				<p class="normal">   Kapa çeneni!</p>
				<p class="normal">MERİK</p>
				<p class="indentmetin">(Kuzma’ya.)</p>
				<p class="normal">   Kimmiş bu?</p>
				<p class="normal">KUZMA</p>
				<p class="normal">   Talihsiz bir kurban!</p>
				<p class="indentmetin">(Sinirli bir hâlde tezgâhın önünde dolanır.)</p>
				<p class="normal">   Bir handa bu hâlde? Söyleseler inanmazdım! Üstü başı parçalanmış! Sarhoş! Çok şaşırdım kardeşler... Çok şaşırdım...</p>
				<p class="indentmetin">(Merik’e fısıldar.)</p>
				<p class="normal">   Bu bizim efendimiz... Çalıştığımız çiftliğin sahibi Semyon Sergeyiç, Bay Bortsov... Ne hale gelmiş görüyor musunuz? İnsanlıktan çıkmış! Tam... Tam bir ayyaş olmuş... Doldur.</p>
				<p class="indentmetin">(İçkiyi içer.)</p>
				<p class="normal">   Ben onun köyündenim, Bortsovka’dan. Hiç duydunuz mu orayı? Buradan iki yüz kilometre uzakta, Yergovski bölgesinde. Babasının serfleriydik... Yazık!</p>
				<p class="normal">MERİK</p>
				<p class="normal">   Zengin miydi?</p>
				<p class="normal">KUZMA</p>
				<p class="normal">   Hem de nasıl...</p>
				<p class="normal">MERİK</p>
				<p class="normal">   Babasının servetini mi yiyip bitirdi?</p>
				<p class="normal">KUZMA</p>
				<p class="normal">   Hayır, kaderine yenik düştü dostum... Önemli, zengin, içkiyle falan arası olmayan bir beyefendiydi...</p>
				<p class="indentmetin">(Tihon’a.)</p>
				<p class="normal">   Şehre gitmek için arabasıyla hanın önünden geçerken sen bile görmüşsündür. Güzel, çevik atlar, yaylı bir araba, hepsi birinci sınıftı. Tam beş troykası vardı birader... Hatırlıyorum, beş sene önce Mikişkinski’ye giderken bir çift at için beş ruble vermişti de “Bekleyecek vaktim yok, üstü kalsın” demişti... Ya!</p>
				<p class="normal">MERİK</p>
				<p class="normal">   Aklı yerinde değildi herhâlde.</p>
				<p class="normal">KUZMA</p>
				<p class="normal">   Aklı falan yerindeydi. İyi kalplilikten, eli açıklıktan hep! Her şey bir kadın yüzünden başladı... Şehirli bir kadına âşık oldu. Sanki dünyada ondan daha güzel bir kadın yoktu... Kargaya yavrusu şahin görünürmüş ya, bununki de öyle... Soylu bir kadındı... Hovarda bir kadın değildi ama hoppanın biriydi... Ona buna kuyruk sallar, göz kırpardı! Durmadan herkese gülerdi! Aklı kıttı... Ama nedense beyefendiler böylelerini sever, böylelerini akıllı sanırlar. Biz köylülerse böylelerine basarız tekmeyi... Neyse... Kadına sırılsıklam âşık oldu – ne yapsın, kaderi böyleymiş beyin! Danslara gitmeye başladılar, çayla şeker gibi ayrılmaz oldular... geceleri sabaha kadar kayıkla gezmeler... piyano başında sabahlamalar...</p>
				<p class="normal">BORTSOV</p>
				<p class="normal">   Kes anlatmayı Kuzma! Onlara ne? Benim hayatım onları ilgilendirmez!</p>
				<p class="normal">KUZMA</p>
				<p class="normal">   Özür dilerim bey, pek azını anlattım zaten... Kimseye söylemezler... Çok üzgünüm... Doldur kadehi!</p>
				<p class="indentmetin">(İçer.)</p>
				<p class="normal">MERİK</p>
				<p class="indentmetin">(Fısıldar.)</p>
				<p class="normal">   Kadın da seviyor muydu bunu?</p>
				<p class="normal">KUZMA</p>
				<p class="indentmetin">(Fısıltıyla başlayıp yavaş yavaş sesini yükseltir.)</p>
				<p class="normal">   Nasıl sevmesin? Beyefendi sıradan bir adam değildi... Hektarlarca toprağı, sayılamayacak kadar çok parası olan bir adam sevilmez mi? Üstelik kuvvetli, saygın bir adamdı, içki de içmezdi. Yöneticilerle de sıkı fıkıydı... İşte böyle el sıkışırlardı.</p>
				<p class="indentmetin">(Merik’in elini sıkar.)</p>
				<p class="normal">   “Nasılsınız? Yine görüşelim...” Bir akşam beyefendinin bahçesinin önünden geçiyordum... Bahçe de bahçeydi ama birader! Kocaman... Bahçenin önünden geçiyordum, onları sıranın üzerinde oturmuş öpüşürken gördüm.</p>
				<p class="indentmetin">(Öpücük sesi çıkarır.)</p>
				<p class="normal">   Bey bir kere öptü, o yılan iki kere. Kadının beyaz elini sıkıca kavradı, kadın coştu. Beye iyice sokuldu, “Seni seviyorum Senya,” dedi... Senya ise büyülenmiş gibi oradan oraya koşturdu ve sevincinden deli gibi para dağıtmaya başladı... Kimine bir ruble verdi, kimine iki... Bana bir at parası verdi. Sevincinden kendisine borcu olanların bütün borçlarını sildi...</p>
				<p class="normal">BORTSOV</p>
				<p class="normal">   Ah... Neden anlatıyorsun? Sen de biliyorsun. Bu insanların hiç acıması yok...</p>
				<p class="normal">KUZMA</p>
				<p class="normal">   Çok azını anlattım bey! Sordukları için anlatıyorum! Birazcık anlatsam ne çıkar? Ama kızıyorsanız anlatmam, tamam... Bana ne onlardan?</p>
				<p class="indentmetin">(Posta arabasının çıngırakları duyulur.)</p>
				<p class="normal">FEDYA</p>
				<p class="normal">   Sen de bağırma canım, alçak sesle anlat...</p>
				<p class="normal">KUZMA</p>
				<p class="normal">   Öyle anlatıyorum ya zaten... Yapacak bir şey yok, anlatma diyor... Anlatacak başka bir şey yok zaten. Evlendiler, işte o kadar... Başka da bir şey olmadı. Dostun Kuzma’ya bir kadeh daha doldur!</p>
				<p class="indentmetin">(İçer.)</p>
				<p class="normal">   Sarhoş olacak kadar içmeyi sevmem! Nikâhtan sonra tam konuklar yemek masasına oturacakken kadın arabaya atlayıp kaçtı gitti...</p>
				<p class="indentmetin">(Fısıltıyla.)</p>
				<p class="normal">   Şehirdeki avukat sevgilisine... Ne dersiniz bu işe? Tam da yemeğe oturacakken! İnanabiliyor musunuz? Öldürmek az gelir!</p>
				<p class="normal">MERİK</p>
				<p class="indentmetin">(Düşünceli.)</p>
				<p class="normal">   Haklısın... Ya sonra ne oldu?</p>
				<p class="normal">KUZMA</p>
				<p class="normal">   Fıttırdı... Önce azar azar içmeye başladı, sonra gördüğün gibi bu hale geldi... Başlangıçta birkaç duble şimdi fıçıyla... Hâlâ seviyor kadını. Bak şunun hâline: Seviyor işte! Kadını bir kerecik daha görebilmek için şehre yayan gidiyor... Biraz gözetleyecek, sonra geri dönecek...</p>
				<p class="indentmetin">(Posta arabası hana yanaşır. Postacı içeri girer ve içki içer.)</p>
				<p class="normal">TİHON</p>
				<p class="normal">   Posta bugün geç kaldı!</p>
				<p class="indentmetin">(Postacı bir şey söylemeden parayı öder ve çıkar. Posta arabası çıngıraklarını çalarak uzaklaşır.)</p>
				<p class="normal">KÖŞEDEN BİR SES</p>
				<p class="normal">   Tam da posta arabasını soyacak hava. Çocuk oyuncağı!</p>
				<p class="normal">MERİK</p>
				<p class="normal">   Otuz beş yaşıma geldim, bir kere bile posta arabası soymadım.</p>
				<p class="indentmetin">(Kısa bir sessizlik olur.)</p>
				<p class="normal">   Hem gitti artık, geç kaldım...</p>
				<p class="normal">KUZMA</p>
				<p class="normal">   Kürek cezası istiyorsun galiba!</p>
				<p class="normal">MERİK</p>
				<p class="normal">   Bir sürü insan hırsızlık yapıyor ama hapse bile girmiyor.</p>
				<p class="indentmetin">(Sertçe.)</p>
				<p class="normal">   Sonra ne oldu?</p>
				<p class="normal">KUZMA</p>
				<p class="normal">   Şu zavallı adama mı ne oldu?</p>
				<p class="normal">MERİK</p>
				<p class="normal">   Başka kimi soracağım?</p>
				<p class="normal">KUZMA</p>
				<p class="normal">   Sonra ikinci felaket geldi: Kayınbiraderi, yani kız kardeşinin kocası yüzünden. Beyefendiyi kefil gösterip bankadan otuz bin ruble aldı. Parayı severdi. Kendi çıkarını düşünen aşağılık herifin tekiydi... Aldığı parayı geri ödemedi... Bütün parayı bizimki ödedi.</p>
				<p class="indentmetin">(İç çeker.)</p>
				<p class="normal">   Aptal insanlar aptallıklarının cezasını çekerler. Karısının avukattan çocukları oldu, kayınbiraderi Poltava yakınlarında ev aldı, bizim aptal ise hanlarda köylülere “İnancımı kaybettim dostlar! Artık kimseye inanmıyorum,” diye sızlanıp duruyor. Pısırıklık işte! Herkesin yüreğini kemiren bir sıkıntısı vardır, ama içmek mi gerek illa? Bizim muhtar mesela. Karısı uluorta öğretmenle kırıştırıyor, kocasının parasını adama yediriyor, muhtar ise hiçbir şey yokmuş gibi dolaşıyor ortalıkta. Biraz zayıfladı sadece...</p>
				<p class="normal">TİHON</p>
				<p class="indentmetin">(İç çeker.)</p>
				<p class="normal">   Tanrı böylelerine güç versin...</p>
				<p class="normal">KUZMA</p>
				<p class="normal">   Güç herkeste farklı şekilde ortaya çıkar... Borcumuz ne kadar?</p>
				<p class="indentmetin">(Parayı öder.)</p>
				<p class="normal">   Arkadaşlarınkini de al! Ben kaçıyorum dostlar! İyi geceler, iyi uykular! Acelem var... Bir kadına hastaneden ebe götüreceğim... Zavallıcığın bekleyecek hâli kalmamıştır...</p>
				<p class="indentmetin">(Hızla çıkar.)</p>
				<p class="normal">TİHON</p>
				<p class="indentmetin">(Kısa bir sessizlikten sonra.)</p>
				<p class="normal">   Hey sen! Adın neydi senin? Talihsiz dostum, gel bir şey iç!</p>
				<p class="indentmetin">(İçki doldurur.)</p>
				<p class="normal">BORTSOV</p>
				<p class="indentmetin">(Kararsız bir hâlde tezgâha yaklaşır ve içer.)</p>
				<p class="normal">   Sana borcum iki kadeh oldu.</p>
				<p class="normal">TİHON</p>
				<p class="normal">   Bana bir borcun yok. Sen içkini iç! Talihsizliğini de unut gitsin!</p>
				<p class="normal">FEDYA</p>
				<p class="normal">   Benden de bir tane iç bey!</p>
				<p class="indentmetin">(Tezgâha beş kapik atar.)</p>
				<p class="normal">   İçsen de öleceksin içmesen de! Hayat votkasız daha iyi, ama Tanrı biliyor ya, votkayla da daha eğlenceli. Votkayla acıların hafifler... İç gitsin!</p>
				<p class="normal">BORTSOV</p>
				<p class="normal">   Üf be! Ateş gibi!</p>
				<p class="normal">MERİK</p>
				<p class="normal">   Ver şunu bakayım!</p>
				<p class="indentmetin">(Tihon’dan madalyonu alır ve resmi tekrar inceler.)</p>
				<p class="normal">   Törenden hemen sonra kaçtı ha... Nasıl yapar?</p>
				<p class="normal">KÖŞEDEN BİR SES</p>
				<p class="normal">   Beye bir kadeh daha ver Tişa! Benden de bir tane içsin!</p>
				<p class="normal">MERİK</p>
				<p class="indentmetin">(Madalyonu sertçe yere atar.)</p>
				<p class="normal">   Tanrı’nın belası kadın!</p>
				<p class="indentmetin">(Hızla yerine gider ve yüzünü duvara döner. Herkeste bir hareketlenme olur.)</p>
				<p class="normal">BORTSOV</p>
				<p class="normal">   Bu da nesi? Ne yapıyorsun?</p>
				<p class="indentmetin">(Madalyonu alır.)</p>
				<p class="normal">   Buna nasıl cesaret edersin hayvan? Buna ne hakkın var?</p>
				<p class="indentmetin">(Ağlamaklı.)</p>
				<p class="normal">   Seni öldürmemi mi istiyorsun? Köylü! Odun!</p>
				<p class="normal">TİHON</p>
				<p class="normal">   Öfkelenme bey... Camdan değil ya, kırılmadı... Bir kadeh daha iç, sonra yat...</p>
				<p class="indentmetin">(Kadehi doldurur.)</p>
				<p class="normal">   Sizinle konuşmak isterdim ama hanı kapatma vakti geldi.</p>
				<p class="indentmetin">(Gidip dış kapıyı kilitler.)</p>
				<p class="normal">BORTSOV</p>
				<p class="indentmetin">(İçkiyi içer.)</p>
				<p class="normal">   Nasıl cesaret eder? Aptal herif!</p>
				<p class="indentmetin">(Merik’e.)</p>
				<p class="normal">   Anladın mı? Aptalın birisin, eşek herif!</p>
				<p class="normal">SAVVA</p>
				<p class="normal">   Çocuklar! Dostlarım! Susun artık! Gürültü etmenin ne faydası var? Bırakın uyusun insanlar!</p>
				<p class="normal">TİHON</p>
				<p class="normal">   Hadi yatın... Yeter artık!</p>
				<p class="indentmetin">(Tezgâhın arkasına geçer ve para kutusunu kilitler.)</p>
				<p class="normal">   Uyku vakti geldi!</p>
				<p class="normal">FEDYA</p>
				<p class="normal">   Uyku vakti!</p>
				<p class="indentmetin">(Yatar.)</p>
				<p class="normal">   İyi geceler dostlar!</p>
				<p class="normal">MERİK</p>
				<p class="indentmetin">(Kalkıp paltosunu sedirin üzerine serer.)</p>
				<p class="normal">   Gel buraya yat bey!</p>
				<p class="normal">TİHON</p>
				<p class="normal">   Sen nerede yatacaksın?</p>
				<p class="normal">MERİK</p>
				<p class="normal">   Neresi boşsa... Yerde de yatarım...</p>
				<p class="indentmetin">(Ceketini yere serer.)</p>
				<p class="normal">   Benim için fark etmez.</p>
				<p class="indentmetin">(Baltasını yanına koyar.)</p>
				<p class="normal">   Onun için yerde yatmak işkence... İpeğe, pamuğa alışmış...</p>
				<p class="normal">TİHON</p>
				<p class="indentmetin">(Bortsov’a.)</p>
				<p class="normal">   Yat artık bey! Resme bakıp duracak mısın hep?</p>
				<p class="indentmetin">(Mumu söndürür.)</p>
				<p class="normal">   Bırak artık o kadına bakmayı!</p>
				<p class="normal">BORTSOV</p>
				<p class="indentmetin">(Sallanır.)</p>
				<p class="normal">   Ben nereye yatacağım?</p>
				<p class="normal">TİHON</p>
				<p class="normal">   Serserinin yerine! Duymadın mı yerini sana verdi!</p>
				<p class="normal">BORTSOV</p>
				<p class="indentmetin">(Geri geri sedire yaklaşır.)</p>
				<p class="normal">   Ben biraz... sarhoş oldum... Nedir bu? Burada mı yatacağım?</p>
				<p class="normal">TİHON</p>
				<p class="normal">   Evet, orada, korkma, uzan...</p>
				<p class="indentmetin">(Tezgâhın üzerine uzanır.)</p>
				<p class="normal">BORTSOV</p>
				<p class="indentmetin">(Uzanır.)</p>
				<p class="normal">   Ben... sarhoş oldum... Her şey dönüyor...</p>
				<p class="indentmetin">(Madalyonu açar.)</p>
				<p class="normal">   Mumun yok mu?</p>
				<p class="indentmetin">(Kısa bir sessizlik olur.)</p>
				<p class="normal">   Ne garip kadınsın Maşa... Çerçeveden bana bakıp gülüyorsun...</p>
				<p class="indentmetin">(Güler.)</p>
				<p class="normal">   Sarhoş oldum! Sarhoş bir adama gülünür mü? Sarhoşluğunu görmezden gel, Sçastlivtsev’in dediği gibi, sev ayyaşı.</p>
				<p class="normal">FEDYA</p>
				<p class="normal">   Rüzgâr da amma uğulduyor! Korkunç!</p>
				<p class="normal">BORTSOV</p>
				<p class="indentmetin">(Güler.)</p>
				<p class="normal">   Sen yok musun? Nasıl da dönüyorsun! Yakalayamıyorum seni!</p>
				<p class="normal">MERİK</p>
				<p class="normal">   Deli gibi sayıklıyor. Hayran hayran resme bakıyor.</p>
				<p class="indentmetin">(Güler.)</p>
				<p class="normal">   İşe bak! Okumuş adamlar her türlü makineyi, her türlü hastalığın çaresini buldular da kadın kısmına çare bulan bir akıllı çıkmadı. Bütün hastalıkları tedavi etmenin yollarını araştırıyorlar da kadınların hasta ettiklerini tedavi edemiyorlar... Bütün kadınlar kurnaz, acımasız; beyinsiz hepsi... Kaynanalar gelinlerine işkence ediyor, gelinler de kocalarını aldatmanın yollarını arıyor... Bu böyle devam edip gidiyor...</p>
				<p class="normal">TİHON</p>
				<p class="normal">   Bu da kadınlardan çok çekmiş galiba, lafını duyunca tüyleri diken diken oluyor.</p>
				<p class="normal">MERİK</p>
				<p class="normal">   Bir tek ben değil ki... Yüzyıllardır, dünya kurulduğundan beri insanlar kadınlardan çekiyor... Masallarda ve şarkılarda şeytanın kadınlarla yan yana olması boşuna değil... Hiç boşuna değil...En azından yarısı doğru...</p>
				<p class="indentmetin">(Kısa bir sessizlik olur.)</p>
				<p class="normal">   Bu beyin aptala dönmesi, benim de baba ocağını bırakıp, aklı kıt bir serseriye dönüşmem boşuna değil.</p>
				<p class="normal">FEDYA</p>
				<p class="normal">   Bir kadın yüzünden mi?</p>
				<p class="normal">MERİK</p>
				<p class="normal">   Aynı bu bey gibi... Lanetlenmiş, mutluluktan büyülenmiş gibi dolandım durdum... Gece gündüz ateşler içinde yanıyordum ama gün geldi gözlerim açıldı... Meğer aşk değil sadece kandırmacaymış...</p>
				<p class="normal">FEDYA</p>
				<p class="normal">   Kim yaptı bunu sana?</p>
				<p class="normal">MERİK</p>
				<p class="normal">   Seni ilgilendirmez...</p>
				<p class="indentmetin">(Kısa bir sessizlik olur.)</p>
				<p class="normal">   Öldürdüm mü sandın yoksa? Elim varmadı... Öldürseydim çok üzülürdüm... Yaşasın... mutlu olsun! Yeter ki bir daha karşıma çıkmasın da unutayım onu! Yılan!</p>
				<p class="indentmetin">(Kapı vurulur.)</p>
				<p class="normal">TİHON</p>
				<p class="normal">   Kim bu Tanrı’nın belası? Kim o?</p>
				<p class="indentmetin">(Kapı tekrar vurulur.)</p>
				<p class="normal">   Kim o?</p>
				<p class="indentmetin">(Kalkıp kapıya gider.)</p>
				<p class="normal">   Kim var orada? Git buradan, han kapandı!</p>
				<p class="normal">KAPININ ARDINDAN BİR SES</p>
				<p class="normal">   Bırak girelim Tihon, Tanrı aşkına! Arabanın yayı kırıldı! Yardım et bize! İple bağlayıp bir şekilde gideriz sonra...</p>
				<p class="normal">TİHON</p>
				<p class="normal">   Kim var arabada?</p>
				<p class="normal">KAPININ ARDINDAKİ SES</p>
				<p class="normal">   Hanımım Varsonofyevo’ya gidiyor... Beş kilometrelik yolumuz kaldı... Tanrı aşkına yardım et bize!</p>
				<p class="normal">TİHON</p>
				<p class="normal">   Hanımına söyle, on ruble verirse hem ip veririm, hem de yayını onarırım...</p>
				<p class="normal">KAPININ ARDINDAKİ SES</p>
				<p class="normal">   Delirdin mi sen? On rubleymiş! Seni kuduz köpek! İnsanlara acı çektirmekten zevk mi alıyorsun?</p>
				<p class="normal">TİHON</p>
				<p class="normal">   Sen bilirsin... Beğenmediysen kabul etme...</p>
				<p class="normal">KAPININ ARDINDAKİ SES</p>
				<p class="normal">   Tamam, bekle biraz...</p>
				<p class="indentmetin">(Kısa bir sessizlik olur.)</p>
				<p class="normal">   Hanımım kabul etti.</p>
				<p class="normal">TİHON</p>
				<p class="normal">   Öyleyse hoş geldiniz!</p>
				<p class="indentmetin">(Kapıyı açar ve arabacıyı içeri alır.)</p>
				<p class="h2baslik"><br class="chapter"/>4. Sahne</p>
				<p class="ortayazi"><span class="idebold">(Öncekiler ve arabacı.)</span></p>
				<p class="normal">ARABACI</p>
				<p class="normal">   İyi geceler, Ortodokslar! Hadi, ipi ver! Çabuk! Arkadaşlar, kim yardım etmek ister? Payınıza düşeni alırsınız!</p>
				<p class="normal">TİHON</p>
				<p class="normal">   Ne payı... Bırak yatsınlar, ikimiz hallederiz.</p>
				<p class="normal">ARABACI</p>
				<p class="normal">   Dondum! Islanmamış, çamura bulanmamış bir yerim kalmadı... Bir şey daha var dostum... Hanımımın gelip ısınacağı bir odan var mı? Araba yan yattı, oturulacak gibi değil...</p>
				<p class="normal">TİHON</p>
				<p class="normal">   Bir de oda mı istiyor? Üşüdüyse gelsin burada ısınsın... Bir yer buluruz.</p>
				<p class="indentmetin">(Bortsov’un yanına gidip bir yer açar.)</p>
				<p class="normal">   Kalkın! Kalkın! Hanım ısınırken biraz da yerde yatın.</p>
				<p class="indentmetin">(Bortsov’a.)</p>
				<p class="normal">   Kalksana bey! Gel buraya otur!</p>
				<p class="indentmetin">(Bortsov kalkar, arabacı çıkar.)</p>
				<p class="normal">FEDYA</p>
				<p class="normal">   İşte size bir misafir ve soytarısı! Gün ağarana kadar uyku yok!</p>
				<p class="normal">TİHON</p>
				<p class="normal">   Keşke on beş ruble isteseydim... Kesin verirdi...</p>
				<p class="indentmetin">(Kapının yanında durur ve beklemeye başlar.)</p>
				<p class="normal">   Hey millet, nazik olun... Hiçbir şey söylemeyin...</p>
				<p class="indentmetin">(Marya Yegorovna ve arkasından arabacı içeri girer.)</p>
				<p class="h2baslik"><br class="chapter"/>5. Sahne</p>
				<p class="ortayazi"><span class="idebold">(Öncekiler, Marya Yegorovna ve arabacı)</span></p>
				<p class="normal">TİHON</p>
				<p class="indentmetin">(Eğilerek selam verir.)</p>
				<p class="normal">   Hoş geldiniz saygıdeğer hanımefendi! Hanımızda köylüler kalırlar, birkaç tane de hamamböceği... Kusurumuza bakmayın!</p>
				<p class="normal">MARYA YEGOROVNA</p>
				<p class="normal">   Hiçbir şey göremiyorum... Nereye gideceğim?</p>
				<p class="normal">TİHON</p>
				<p class="normal">   Şuraya saygıdeğer hanımefendi!</p>
				<p class="indentmetin">(Bortsov’un yanındaki sedire götürür.)</p>
				<p class="normal">   Şöyle buyurun!</p>
				<p class="indentmetin">(Oturacağı yeri üfleyerek temizler.)</p>
				<p class="normal">   Kusura bakmayın, size verebilecek ayrı bir odam yok ama merak etmeyin: Hepsi de iyi, sessiz insanlardır...</p>
				<p class="normal">MARYA YEGOROVNA</p>
				<p class="indentmetin">(Bortsov’un yanına oturur.)</p>
				<p class="normal">   Burası çok havasız! En azından kapıyı açamaz mısınız?</p>
				<p class="normal">TİHON</p>
				<p class="normal">   Emredersiniz!</p>
				<p class="indentmetin">(Koşar ve kapıyı ardına kadar açar.)</p>
				<p class="normal">MERİK</p>
				<p class="normal">   Millet donuyor, onlar kapıyı ağzına kadar açıyorlar.</p>
				<p class="indentmetin">(Kalkar ve kapıyı sertçe kapatır.)</p>
				<p class="normal">   Siz kim oluyorsunuz da emir veriyorsunuz?</p>
				<p class="indentmetin">(Yatar.)</p>
				<p class="normal">TİHON</p>
				<p class="normal">   Kusuruna bakmayın saygıdeğer hanımefendi, buranın delisidir... Kafadan çatlaktır biraz... Ama korkmayın, zararsızdır... Kusuruma bakmayın ama hanımefendi, on ruble çok az bir miktar... Sizin için de uygunsa on beş yapalım...</p>
				<p class="normal">MARYA YEGOROVNA</p>
				<p class="normal">   Tamam ama çabuk ol!</p>
				<p class="normal">TİHON</p>
				<p class="normal">   Derhâl... Çabucak bitiririz...</p>
				<p class="indentmetin">(Tezgâhın altından ip alır.)</p>
				<p class="normal">   Hemen...</p>
				<p class="indentmetin">(Kısa bir sessizlik olur.)</p>
				<p class="normal">BORTSOV</p>
				<p class="indentmetin">(Marya Yegorovna’ya dikkatle bakar.)</p>
				<p class="normal">   Mari... Maşa...</p>
				<p class="normal">MARYA YEGOROVNA</p>
				<p class="indentmetin">(Bortsov’a bakar.)</p>
				<p class="normal">   Bu da nesi?</p>
				<p class="normal">BORTSOV</p>
				<p class="normal">   Mari... Sen misin? Nereden çıktın böyle?</p>
				<p class="indentmetin">(Bortsov’u tanıyan Marya Yegorovna çığlık atar ve hızla hanın ortasına kaçar. Bortsov onu izler.)</p>
				<p class="normal">   Mari, benim... Ben!</p>
				<p class="indentmetin">(Bir kahkaha atar.)</p>
				<p class="normal">   Karım! Mari! İyi de neredeyim ben? Bir mum yakın!</p>
				<p class="normal">MARYA YEGOROVNA</p>
				<p class="normal">   Çekilin yanımdan! Yalan söylüyorsunuz, siz değilsiniz! İmkânsız!</p>
				<p class="indentmetin">(Elleriyle yüzünü kapatır.)</p>
				<p class="normal">   Yalan bu, saçmalık!</p>
				<p class="normal">BORTSOV</p>
				<p class="normal">   Ses, hareketler... Mari, benim işte! Şimdi susuyorum... sarhoşum... Başım dönüyor... Tanrım! Dur, dur... Hiçbir şey anlamıyorum.</p>
				<p class="indentmetin">(Bağırır.)</p>
				<p class="normal">   Karım!</p>
				<p class="indentmetin">(Dizlerine kapanır ve hıçkırarak ağlamaya başlar. Karı kocanın arkasında bir kalabalık toplanır.)</p>
				<p class="normal">MARYA YEGOROVNA</p>
				<p class="normal">   Git başımdan!</p>
				<p class="indentmetin">(Arabacıya.)</p>
				<p class="normal">   Denis, gidelim! Burada bir dakika bile kalamam!</p>
				<p class="normal">MERİK</p>
				<p class="indentmetin">(Aniden kalkar ve gözünü Marya’ya diker.)</p>
				<p class="normal">   Resim!</p>
				<p class="indentmetin">(Marya’nın kolunu kavrar.)</p>
				<p class="normal">   Bu o! Hey, millet! Beyin karısı bu!</p>
				<p class="normal">MARYA YEGOROVNA</p>
				<p class="normal">   Çekil git, köylü!</p>
				<p class="indentmetin">(Kolunu kurtarmaya çalışır.)</p>
				<p class="normal">   Denis, bakacağına yardım etsene!</p>
				<p class="indentmetin">(Denis’le Tihon koşup Merik’i sıkıca tutarlar.)</p>
				<p class="normal">   Haydut yatağıymış burası! Bırak kolumu! Senden korkmuyorum! Defol!</p>
				<p class="normal">MERİK</p>
				<p class="normal">   Tamam, şimdi bırakıyorum... Sadece tek bir şey söyleyeceğim... Tek bir şey...</p>
				<p class="indentmetin">(Tihon ve Denis’e döner.)</p>
				<p class="normal">   Bırakın beni, aşağılık herifler! Bir kelimecik söylemeden bırakmam! Bekle bir saniye...</p>
				<p class="indentmetin">(Yumruğuyla kendi alnına vurur.)</p>
				<p class="normal">   Hayır, Tanrı bana akıl vermemiş! Aklıma sana söyleyebilecek tek kelime gelmiyor!</p>
				<p class="normal">MARYA YEGOROVNA</p>
				<p class="indentmetin">(Kolunu kurtarır.)</p>
				<p class="normal">   Rahat bırakın beni! Sarhoşlar... Gidelim Denis!</p>
				<p class="indentmetin">(Kapıya doğru gitmek ister.)</p>
				<p class="normal">MERİK</p>
				<p class="indentmetin">(Yolunu keser.)</p>
				<p class="normal">   Ona bir kerecik bak! Tatlı bir şeyler söyle. Tanrı aşkına!</p>
				<p class="normal">MARYA YEGOROVNA</p>
				<p class="normal">   Kurtarın beni bu... Kaçıktan!</p>
				<p class="normal">MERİK</p>
				<p class="normal">   Öyleyse geber, lanet olası!</p>
				<p class="indentmetin">(Baltayı kaldırır. Büyük bir telaş olur. Herkes gürültüyle, korkudan çığlık çığlığa kaçışır. Savva Merik’le Marya Yegorovna’nın arasına girer... Denis hızla Merik’i iter ve hanımını handan dışarı çıkartır. Herkes mıhlanmış gibi durur. Uzun bir sessizlik olur.)</p>
				<p class="normal">BORTSOV</p>
				<p class="indentmetin">(Elleriyle aranır.)</p>
				<p class="normal">   Mari... Neredesin, Mari?</p>
				<p class="normal">NAZAROVNA</p>
				<p class="normal">   Tanrım, Tanrım... Ödümü patlattınız, caniler! Ne uğursuz bir gece!</p>
				<p class="normal">MERİK</p>
				<p class="indentmetin">(Baltayı indirir.)</p>
				<p class="normal">   Öldürdüm mü?</p>
				<p class="normal">TİHON</p>
				<p class="normal">   Tanrı’ya şükür, kellen kurtuldu...</p>
				<p class="normal">MERİK</p>
				<p class="normal">   Öldürmedim demek...</p>
				<p class="indentmetin">(Sendeleyerek yattığı yere gider.)</p>
				<p class="normal">   Çalıntı bir balta yüzünden ölmek yokmuş kaderimde...</p>
				<p class="indentmetin">(Yattığı yere yığılır ve hıçkırarak ağlar.)</p>
				<p class="normal">   Acı çekiyorum! Müthiş bir acı var içimde! Acıyın bana ey Ortodokslar!</p>
				<p class="normal"> </p>
				<p class="resim">Perde</p>

		</div>
		</body>
</html>