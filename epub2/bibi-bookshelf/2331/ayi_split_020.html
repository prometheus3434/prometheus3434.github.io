<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>insanca.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:e4e5d707-00f5-4efc-aa87-2eeb4e4974d5" name="Adept.expected.resource"/></head>
	<body class="calibre">
<div class="chapter">
				<p class="normal"> </p>
				<p class="normal"> </p>
				<p class="normal">Pırıl pırıl aydınlatılmış bir salon. Akşam yemeği için hazırlanmış büyük bir masa. Fraklı uşaklar masanın etrafında koşturmaktadır. Sahnenin arkasından bir kadrilin son bölümü işitilir. Zmeyukina, Yat ve sağdıç sahneden geçerler.</p>
				<p class="normal"> </p>
				<p class="normal">ZMEYUKİNA</p>
				<p class="normal">   Hayır, hayır, hayır!</p>
				<p class="normal">YAT</p>
				<p class="indentmetin">(Peşinden gider.)</p>
				<p class="normal">   Merhamet! Merhamet!</p>
				<p class="normal">ZMEYUKİNA</p>
				<p class="normal">   Hayır, hayır, hayır!</p>
				<p class="normal">SAĞDIÇ</p>
				<p class="indentmetin">(Arkalarından aceleyle.)</p>
				<p class="normal">   Beyler, böyle devam edemezsiniz! Nereye gidiyorsunuz? Grand rond ne olacak? Grand rond, s’il-vous-plaite!<sup class="calibre5"><a href="ayi_split_033.html#footnote-426-4" id="footnote-426-4-backlink">4</a></sup></p>
				<p class="indentmetin">(Çıkarlar. Nastasya Timofeyevna ve Aplambov girer.)</p>
				<p class="normal">NASTASYA TİMOFEYEVNA</p>
				<p class="normal">   Böyle sözlerle canımı sıkacağınıza gidip dans etsenize.</p>
				<p class="normal">APLAMBOV</p>
				<p class="normal">   Ben Spinoza<sup class="calibre5"><a href="ayi_split_034.html#footnote-426-5" id="footnote-426-5-backlink">5</a></sup> değilim ki o sekize benzer ayak figürlerini yapayım. Benim ağırbaşlı bir karakterim var ve böyle boş zevklerde eğlenceli bir yan göremiyorum. Konumuz dans değil zaten. Özür dilerim maman, ama davranışlarınızdan pek bir anlam çıkaramıyorum. Örneğin, ihtiyacımız olan ev eşyaları dışında, kızınızın çeyizi olarak bana iki de hisse senedi vereceğinizi söylemiştiniz. Nerede senetler?</p>
				<p class="normal">NASTASYA TİMOFEYEVNA</p>
				<p class="normal">   Başıma bir ağrı saplandı... Havadan olacak. Karlar erirken böyle oluyor.</p>
				<p class="normal">APLAMBOV</p>
				<p class="normal">   Konuyu değiştirmeyin. Bugün senetleri rehine koyduğunuzu öğrendim. Özür dilerim maman, ama sadece istismar etmek isteyen biri böyle davranır. Aslında ben egoist biri değilim, senetlerinize ihtiyacım yok ama prensiplerime bağlıyım ve kimsenin onları çiğnemesine izin vermem. Kızınızı dünyanın en mutlu insanı yaptım ama o senetleri bana bugün vermezseniz o mutluluğu bozarım. Ben asil bir insanım!</p>
				<p class="normal">NASTASYA TİMOFEYEVNA</p>
				<p class="indentmetin">(Masaya bakar ve takımları sayar.)</p>
				<p class="normal">   Bir, iki, üç, dört, beş...</p>
				<p class="normal">UŞAK</p>
				<p class="normal">   Aşçı dondurmaların nasıl servis yapılacağını soruyor hanımefendi: Romla mı, Madeira’yla mı, yoksa sade mi?</p>
				<p class="normal">APLAMBOV</p>
				<p class="normal">   Romla. Buranın sahibine de söyle yeteri kadar şarap yok. Ayrıca söyle biraz daha Haute Sauterne getirsin.</p>
				<p class="indentmetin">(Nastasya Timofeyevna’ya.)</p>
				<p class="normal">   Yemeğe bir general getireceğinize de söz vermiştiniz. Nerede o general?</p>
				<p class="normal">NASTASYA TİMOFEYEVNA</p>
				<p class="normal">   Gelmemesi benim suçum değil azizim.</p>
				<p class="normal">APLAMBOV</p>
				<p class="normal">   Kimin suçu peki?</p>
				<p class="normal">NASTASYA TİMOFEYEVNA</p>
				<p class="normal">   Andrey Andreyeviç’in suçu... Dün geldi ve hakiki bir general getireceğine dair söz verdi.</p>
				<p class="indentmetin">(İç çeker.)</p>
				<p class="normal">   Hiçbir yerde bulamadı herhâlde, getirmediğine göre... Biz de üzüldük. Kızımız için hiçbir şeyden kaçınmayız. Generalse general...</p>
				<p class="normal">APLAMBOV</p>
				<p class="normal">   Bir şey daha var. Ben evlenme teklif edene kadar telgrafçı Yat’ın kızınız Daşenka’ya kur yaptığını siz de dâhil herkes biliyor maman. Neden onu da çağırdınız? Bunun benim hiç hoşuma gitmeyeceğini düşünemediniz mi?</p>
				<p class="normal">NASTASYA TİMOFEYEVNA</p>
				<p class="normal">   Epaminond Maksimoviç, evleneli daha bir gün bile olmadı, bu tür konuşmalarla bana da, Daşenka’ya da işkence ediyorsunuz. Bir sene sonra hâlimiz ne olacak? Yoruldum, yeter!</p>
				<p class="normal">APLAMBOV</p>
				<p class="normal">   Gerçekleri duymak hoşunuza gitmiyor mu? Öyle mi? Bir de asillerin arasına gireceksiniz. Sizden tek bir şey istiyorum: Asil davranışlar sergileyin.</p>
				<p class="indentmetin">(Birkaç çift grand rond yaparak sahneden geçer. İlk olarak sağdıç ve Daşenka, arkalarından Yat ile Zmeyukina geçer. Son çift salonda kalır. Jıgalov’la Dımba girer ve masanın yanına giderler.)</p>
				<p class="normal">SAĞDIÇ</p>
				<p class="indentmetin">(Bağırır.)</p>
				<p class="normal">   Promenade!<sup class="calibre5"><a href="ayi_split_035.html#footnote-426-6" id="footnote-426-6-backlink">6</a></sup> Messieurs! Promenade!</p>
				<p class="indentmetin">(Çiftler çıkar.)</p>
				<p class="normal">YAT</p>
				<p class="indentmetin">(Zmeyukina’ya.)</p>
				<p class="normal">   Acıyın! Acıyın bana büyüleyici Anna Martınovna!</p>
				<p class="normal">ZMEYUKİNA</p>
				<p class="normal">   Nasıl bir adamsınız siz... Size sesimin bugün iyi olmadığını söylemiştim.</p>
				<p class="normal">YAT</p>
				<p class="normal">   Size yalvarıyorum, lütfen söyleyin! Sadece bir nota! Acıyın! Sadece bir nota!</p>
				<p class="normal">ZMEYUKİNA</p>
				<p class="normal">   Sıktınız ama...</p>
				<p class="indentmetin">(Oturur ve yelpazesini sallar.)</p>
				<p class="normal">YAT</p>
				<p class="normal">   Çok acımasızsınız! Bırakın bu kaba mahlûk sizin o güzel sesinizi dinlesin! Beni bağışlayın ama bu olağanüstü sesle ebelik yapmamalı, konserlerde söylemelisiniz! Örneğin, şu şarkıyı tanrıçalar kadar zarif söylüyorsunuz... Şu şarkıyı...</p>
				<p class="indentmetin">(Şarkıyı söyler.)</p>
				<p class="normal">   “Sizi sevdim, karşılık görmezsem de seveceğim.” Olağan-<br class="chapter"/>üstü söylüyorsunuz.</p>
				<p class="normal">ZMEYUKİNA</p>
				<p class="indentmetin">(Şarkıyı söyler.)</p>
				<p class="normal">   “Sizi sevdim, belki hâlâ seviyorum.” Bu şarkı mı?</p>
				<p class="normal">YAT</p>
				<p class="normal">   Evet bu şarkı, olağanüstü!</p>
				<p class="normal">ZMEYUKİNA</p>
				<p class="normal">   Hayır, sesim bugün pek iyi değil. Beni biraz yelpazeleyebilir misiniz lütfen?</p>
				<p class="indentmetin">(Aplambov’a.)</p>
				<p class="normal">   Epaminond Maksimiç neden bu kadar üzgünsünüz? Damat düğünde bu kadar üzgün olur mu? Yoksa utanıyor musunuz? Bu kadar derin derin ne düşünüyorsunuz?</p>
				<p class="normal">APLAMBOV</p>
				<p class="normal">   Evlilik ciddi bir adımdır! Her şeyi etraflıca düşünmek gerekir.</p>
				<p class="normal">ZMEYUKİNA</p>
				<p class="normal">   Siz erkekler ne kadar şüphecisiniz! Sizin aranızda nefes bile alamıyorum... Açılın biraz! Duydunuz mu? Biraz hava alayım!</p>
				<p class="indentmetin">(Bir şarkı mırıldanır.)</p>
				<p class="normal">YAT</p>
				<p class="normal">   Çok güzel! Olağanüstü!</p>
				<p class="normal">ZMEYUKİNA</p>
				<p class="normal">   Yelpazeleyin, kalbim sıkıştı sanki.</p>
				<p class="normal">YAT</p>
				<p class="normal">   Terlediğiniz için bel...</p>
				<p class="normal">ZMEYUKİNA</p>
				<p class="normal">   Ay çok kabasınız! Bir daha sakın böyle bir şey söylemeyin!</p>
				<p class="normal">YAT</p>
				<p class="normal">   Özür dilerim! Tabii ki, siz, tabirimi mazur görün, yüksek sosyeteye alışmışsınız ve...</p>
				<p class="normal">ZMEYUKİNA</p>
				<p class="normal">   Lütfen beni rahat bırakın! Şiir okuyun bana! Şiire bayılırım! Yelpazeleyin, yelpazeleyin...</p>
				<p class="normal">JİGALOV</p>
			<p class="y-nerge">(Dımba’ya.)</p>
				<p class="normal">   Birer tane daha?</p>
				<p class="indentmetin">(Bardakları doldurur.)</p>
				<p class="normal">   İnsan her zaman içebilir! Yeter ki işinizi aksatmayın Harlampiy Spiridonoviç. İçin ve mutlu olun... Parasını başkası ödediğine göre neden içmeyesiniz! İçebilirsiniz... Sağlığınıza!</p>
				<p class="indentmetin">(İçerler.)</p>
				<p class="normal">   Yunanistan’da kaplan var mı?</p>
				<p class="normal">DIMBA</p>
				<p class="normal">   Var.</p>
				<p class="normal">JİGALOV</p>
				<p class="normal">   Aslan?</p>
				<p class="normal">DIMBA</p>
				<p class="normal">   Aslan da var. Rusya’da hiçbir şey yok ama Yunanistan’da her şey var! Babam, amcam, kardeşlerim, hepsi Yunanistan’da, burada kimsem yok.</p>
				<p class="normal">JİGALOV</p>
				<p class="normal">   Hımm... Peki Yunanistan’da kaşalot var mı?</p>
				<p class="normal">DIMBA</p>
				<p class="normal">   Her şey var.</p>
				<p class="normal">NASTASYA TİMOFEYEVNA</p>
				<p class="indentmetin">(Kocasına.)</p>
				<p class="normal">   Neden yemekten önce içip, bir şeyler atıştırıyorsun? Yemeğe oturma vakti geldi. Istakozlara dokunma... Onlar general için. Belki gelir...</p>
				<p class="normal">JİGALOV</p>
				<p class="normal">   Yunanistan’da ıstakoz var mı?</p>
				<p class="normal">DIMBA</p>
				<p class="normal">   Orada her şey var.</p>
				<p class="normal">JİGALOV</p>
				<p class="normal">   Hımm... Memur var mı?</p>
				<p class="normal">ZMEYUKİNA</p>
				<p class="normal">   Yunanistan’daki ortamı düşünüyorum da!</p>
				<p class="normal">JİGALOV</p>
				<p class="normal">   Bir sürü düzenbaz da var herhâlde. Yunanlılar da en az Ermeniler ya da çingeneler kadar düzenbaz. Onlardan sünger ya da havuz balığı alacak olsanız hemen kazıklamaya çalışırlar. Birer içki daha?</p>
				<p class="normal">NASTASYA TİMOFEYEVNA</p>
				<p class="normal">   Yine mi içki koydun? Yemeğe oturalım artık. Saat on iki oldu...</p>
				<p class="normal">JİGALOV</p>
				<p class="normal">   Oturacaksak oturalım. Beyler, masaya lütfen! Buyurun!</p>
				<p class="indentmetin">(Bağırır.)</p>
				<p class="normal">   Akşam yemeği! Gençler!</p>
				<p class="normal">NASTASYA TİMOFEYEVNA</p>
				<p class="normal">   Sayın konuklar! Rica ediyorum! Masaya lütfen!</p>
				<p class="normal">ZMEYUKİNA</p>
				<p class="indentmetin">(Sandalyeye otururken.)</p>
				<p class="normal">   Bana şiir okuyun! Fırtınayı arıyor o asi, huzuru fırtınada bulacak sanki. Bana fırtına verin!</p>
				<p class="normal">YAT</p>
				<p class="indentmetin">(Kendi kendine alçak sesle.)</p>
				<p class="normal">   Eşsiz bir kadın! Âşık oldum! Ona sırılsıklam âşık oldum!</p>
				<p class="normal"> </p>
				<p class="indentmetin">(Daşenka, Mozgovoy, sağdıç, kavalyeler, genç kızlar ve diğerleri girer. Gürültüyle masaya otururlar; kısa bir sessizlikten sonra orkestra marş çalmaya başlar. Orkestra düğün marşını çalar. Hurra sesleri. Kadehler tokuşturulur.)</p>
				<p class="normal">MOZGOVOY</p>
				<p class="indentmetin">(Ayağa kalkar.)</p>
				<p class="normal">   Bayanlar baylar! Size şunu söylemek istiyorum... Bir sürü konuşma hazırladık ve bir sürü şeye kadeh kaldıracağız. İyisi mi hiç bekletmeden başlayalım. Bayanlar baylar, yeni evlilerin şerefine! Öpüşün!</p>
				<p class="indentmetin">(Orkestra merasim müziği çalar, bağrışlar, kadeh tokuşturma sesleri.)</p>
				<p class="normal">   HERKES</p>
				<p class="normal">   Öpüşün! Öpüşün!</p>
				<p class="indentmetin">(Aplambov ve Daşenka öpüşürler.)</p>
				<p class="normal">YAT</p>
				<p class="normal">   Olağanüstü! Olağanüstü! Size içtenlikle bir şey söylemek istiyorum dostlar. Bu salon ve bu yer gerçekten çok ihtişamlı! Mükemmel, büyüleyici! Ama açıkçası bir eksiği var! Elektrik! Artık bütün ülkelerde elektrik var; bir tek Rusya’da yok!</p>
				<p class="normal">JİGALOV</p>
				<p class="indentmetin">(Düşünceli.)</p>
				<p class="normal">   Elektrik... Hımm... Bence elektrik ışığı bir aldatmaca... İçine bir parça kömür koyuyorlar ve insanların buna inanacağını düşünüyorlar... Hayır dostum, bize ışık vermek istiyorsan bir parça kömür değil, daha etkili, daha özel, kullanabileceğimiz bir şey ver! Ateş ver, anlıyor musun, bu uyduruk şeyi değil!</p>
				<p class="normal">YAT</p>
				<p class="normal">   Elektrik bataryasının nasıl bir şey olduğunu görseydiniz böyle söylemezdiniz!</p>
				<p class="normal">JİGALOV</p>
				<p class="normal">   Görmek istemiyorum. Aldatmaca o. Balon gibi şişiriyorlar elektriği... Yakında iner havası... Biz biliyoruz o abartanları... Siz sevgili genç dostum, bu düzenbazlığa arka çıkacağınıza içip keyfinize baksanız ve misafirlerimize de içki ikram etseniz daha iyi olmaz mı? Haksız mıyım?</p>
				<p class="normal">APLAMBOV</p>
				<p class="normal">   Size tamamen katılıyorum babacığım. Nereden çıktı bu bilimsel konuşmalar? Ben de bilim alanındaki olası keşifleri konuşmayı isterim ama başka bir zaman!</p>
				<p class="indentmetin">(Daşenka’ya.)</p>
				<p class="normal">   Sen ne dersin ma chere?</p>
				<p class="normal">DAŞENKA</p>
				<p class="normal">   Bazıları ne kadar eğitimli olduklarını göstermek için başkalarının anlamadığı şeylerden bahsediyorlar.</p>
				<p class="normal">NASTASYA TİMOFEYEVNA</p>
				<p class="normal">   Tanrı’ya şükür eğitim görmeden bu yaşıma kadar geldim ve üçüncü kızımı da iyi bir insanla evlendiriyorum. Bizim eğitimsiz olduğumuzu düşünüyorsanız neden düğünümüze geldiniz? Neden o eğitimli arkadaşlarınızın yanında değilsiniz?</p>
				<p class="normal">YAT</p>
				<p class="normal">   Ben ailenize her zaman saygı duydum Nastasya Timofeyevna. Elektrik ışığını kastediyorsanız, o konuyu da bilgiçlik taslamak için açmadım. Burada da bir şeyler içebilirim. Darya Yevdokimovna’nın iyi biriyle evlenmesini bütün kalbimle istemişimdir. Bu zamanda iyi birini bulmak çok zor. Bugünlerde herkes menfaat için, para için evleniyor...</p>
				<p class="normal">APLAMBOV</p>
				<p class="normal">   Neyi ima etmeye çalışıyorsunuz?</p>
				<p class="normal">YAT</p>
				<p class="indentmetin">(Ürker.)</p>
				<p class="normal">   Hiçbir şey ima etmeye çalışmıyorum... Bu evlilikten bahsetmiyorum... Ben... Genel konuşuyorum... Özür dilerim! Sizin birbirinizi ne kadar sevdiğinizi herkes biliyor... Zaten çeyiz de pek fazla değil.</p>
				<p class="normal">NASTASYA TİMOFEYEVNA</p>
				<p class="normal">   Hayır, çeyiz hiç de az değil! Saçma sapan konuşuyorsun bayım! Bin ruble peşin, üç manto, yatak ve bütün mobilyalar. Daha ne olsun! Arayın da bulun bakalım böyle bir çeyizi!</p>
				<p class="normal">YAT</p>
				<p class="normal">   Bir şey demek istemedim... Mobilyalar gerçekten çok güzel... Mantolar da öyle... Kötülemek için değil, bir şey ima etmediğimi göstermek için öyle söylemiştim.</p>
				<p class="normal">NASTASYA TİMOFEYEVNA</p>
				<p class="normal">   Etmeyin de zaten. Ailenize olan saygımızdan dolayı sizi düğüne davet ettik; siz ise yakışıksız şeyler söylüyorsunuz. Madem Epaminond Maksimiç’in kızımla para için evlendiğini biliyordunuz da neden daha önce söylemediniz?</p>
				<p class="indentmetin">(Ağlamaklı.)</p>
				<p class="normal">   Ben onu besledim, büyüttüm, bağrıma bastım... Değerli bir taş gibi korudum... Kızım, canım...</p>
				<p class="normal">APLAMBOV</p>
				<p class="normal">   Ona inandınız mı yani? Sağ olun, çok teşekkür ederim!</p>
				<p class="indentmetin">(Yat’a.)</p>
				<p class="normal">   Size gelince Bay Yat, birbirimizi tanıyoruz ama yabancı bir evde böyle saygısızlık etmenize izin veremem! Buradan gitmenizi rica ediyorum!</p>
				<p class="normal">YAT</p>
				<p class="normal">   Nasıl yani?</p>
				<p class="normal">APLAMBOV</p>
				<p class="normal">   Keşke siz de benim gibi onurlu bir insan olabilseydiniz! Tekrar edeyim, buradan gitmenizi rica ediyorum!</p>
				<p class="indentmetin">(Müziğin sesi artar.)</p>
				<p class="normal">KAVALYELER</p>
				<p class="indentmetin">(Aplambov’a.)</p>
				<p class="normal">   Yeter artık! Rahat bırak adamı! Neden ayaktasın? Otursana! Yeter!</p>
				<p class="normal">YAT</p>
				<p class="normal">   Bir şey demedim... Siz de gördünüz... Hiçbir şey anlamıyorum... İzninizle, gidiyorum... Ama önce geçen sene benden pike bir yelek almak için istediğiniz beş rubleyi verin. Bir içki içeceğim ve... paramı verirseniz gideceğim.</p>
				<p class="normal">KAVALYELER</p>
				<p class="normal">   Kesin artık! Yeter! Böyle ufak tefek şeyleri tartışmaya değer mi?</p>
				<p class="normal">SAĞDIÇ</p>
				<p class="indentmetin">(Bağırır.)</p>
				<p class="normal">   Gelinin anne babası Yevdokim Zaharoviç ve Nastasya Timofeveyna’nın şerefine!</p>
				<p class="indentmetin">(Müziğin sesi artar. “Yaşa!” sesleri.)</p>
				<p class="normal">JİGALOV</p>
				<p class="indentmetin">(Duygulanır, sağına ve soluna eğilerek selam verir.)</p>
				<p class="normal">   Teşekkür ederim değerli dostlarım! Bizi unutmadığınız, sızlanıp hor görmediğiniz için hepinize minnettarım! Eli sıkı davrandığımı ya da sizleri kandırmaya çalıştığımı düşünmenizi istemem, bunlar benim gerçek duygularım! İçimden gelenleri söylüyorum! Sizin gibi iyi insanlar için hiçbir masraftan kaçınmam. Hepinize tekrar çok teşekkür ederim!</p>
				<p class="indentmetin">(Yanındakileri öper.)</p>
				<p class="normal">DAŞENKA</p>
				<p class="indentmetin">(Annesine.)</p>
				<p class="normal">   Anneciğim siz neden ağlıyorsunuz? Ben çok mutluyum!</p>
				<p class="normal">APLAMBOV</p>
				<p class="normal">   Maman yaklaşmakta olan ayrılığınıza üzülüyor. Ona kısa zaman önce yaptığımız konuşmayı unutmamasını tavsiye ederim.</p>
				<p class="normal">YAT</p>
				<p class="normal">   Ağlamayın Nastasya Timofeyevna! Düşünün: İnsanların döktüğü bu yaşlar nedir aslında? Sadece korku psikolojisi!</p>
				<p class="normal">JİGALOV</p>
				<p class="normal">   Yunanistan’da mantar var mı?</p>
				<p class="normal">DIMBA</p>
				<p class="normal">   Var. Orada her şey var.</p>
				<p class="normal">JİGALOV</p>
				<p class="normal">   Süt mantarlarından yoktur herhâlde!</p>
				<p class="normal">DIMBA</p>
				<p class="normal">   Süt mantarları da var. Her şey var.</p>
				<p class="normal">MOZGOVOY</p>
				<p class="normal">   Harlampiy Spiridonıç, konuşma yapma sırası sizde! Beyler, haydi konuşma diye bağıralım!</p>
				<p class="normal">HERKES</p>
				<p class="indentmetin">(Dımba’ya.)</p>
				<p class="normal">   Konuşma isteriz! Sıra sizde!</p>
				<p class="normal">DIMBA</p>
				<p class="normal">   Neden ama? Anlamıyorum... Neler oluyor?</p>
				<p class="normal">ZMEYUKİNA</p>
				<p class="normal">   Hayır, hayır! Reddetmeyi aklınızdan bile geçirmeyin! Konuşma sırası sizde! Ayağa kalkın!</p>
				<p class="normal">DIMBA</p>
				<p class="indentmetin">(Ayağa kalkar, şaşırmıştır.)</p>
				<p class="normal">   Şunu söyleyebilirim... Rusya ve Yunanistan... Sonra Rusya’daki insanlar ve Yunanistan’daki insanlar... Denizde gemiler yüzüyor... Rusya’da da gemiler var ama daha çok demir yolu var... Bunu çok iyi anlıyorum... Biz Yunanız, siz Russunuz, benim için fark etmez... Bunları söyleyebilirim... Rusya ve Yunanistan hakkında...</p>
				<p class="indentmetin">(Nyunin girer.)</p>
				<p class="normal">NYUNİN</p>
				<p class="normal">   Bir dakika, beyler, yemeğe başlamayın! Bekleyin lütfen! Nastasya Timofeyevna, biraz gelir misiniz? Buraya lütfen!</p>
				<p class="indentmetin">(Nastasya Timofeyevna’yı sahnenin diğer tarafına götürür, nefes nefese.)</p>
				<p class="normal">   Dinleyin... General şimdi gelecek... Sonunda onu bulabildim... Biraz yoruldum ama... İtibarı yüksek, hakiki, yaşını başını almış bir general, seksen-doksan yaşlarında...</p>
				<p class="normal">NASTASYA TİMOFEYEVNA</p>
				<p class="normal">   Ne zaman geliyor?</p>
				<p class="normal">NYUNİN</p>
				<p class="normal">   Şimdi gelir. Yaşamınız boyunca bana minnettar kalacaksınız. Sıradan bir general değil, Boulanger sanki! Herhangi bir kara kuvvetleri askeri, bir piyade değil, denizci! Deniz kuvvetlerinde ikinci dereceden kaptan, yani kara kuvvetlerindeki tümgenerale ya da sivildeki meclis üyesine eşit bir rütbede. Böyle bir adam! Daha yukarılarda bile olabilir!</p>
				<p class="normal">NASTASYA TİMOFEYEVNA</p>
				<p class="normal">   Beni kandırmıyorsun değil mi Andrey?</p>
				<p class="normal">NYUNİN</p>
				<p class="normal">   Dolandırıcıya benzer bir hâlim mi var? Rahat olun!</p>
				<p class="normal">NASTASYA TİMOFEYEVNA</p>
				<p class="indentmetin">(İç çekerek.)</p>
				<p class="normal">   Boşa harcayacak param yok Andrey...</p>
				<p class="normal">NYUNİN</p>
				<p class="normal">   Rahat olun! Aynı resimlerdeki gibi bir general!</p>
				<p class="indentmetin">(Yüksek sesle.)</p>
				<p class="normal">   Ben de ona şöyle dedim: “Ekselansları bizi hepten unuttunuz! Eski dostlarınızı unutmanız hiç hoş değil ekselansları! Nastasya Timofeyevna gelmenizi çok istiyor!”</p>
				<p class="indentmetin">(Masaya gidip oturur.)</p>
				<p class="normal">   O da şöyle dedi: “Bağışlayın beni dostum ama damadını tanımadığım bir düğüne nasıl giderim?” “Endişeniz bu mu ekselansları?” dedim, “Damat mükemmel bir insan, açık yürekli. Bir rehincide uzman olarak çalışıyor, ama sakın kılıksız bir cimri olduğunu düşünmeyin ekselansları. Bugünlerde rehincilerin yanında soylu hanımefendiler çalışıyor.” Omzuma vurdu, birer Havana purosu içtik ve işte bugün gelecek... Lütfen bekleyin beyler, yemeğe başlamayın...</p>
				<p class="normal">APLAMBOV</p>
				<p class="normal">   Ne zaman gelecek?</p>
				<p class="normal">NYUNİN</p>
				<p class="normal">   Birazdan burada olur. Bıraktığımda çizmelerini giymişti bile. Lütfen bekleyin beyler, yemeğe başlamayın.</p>
				<p class="normal">APLAMBOV</p>
				<p class="normal">   Orkestraya söyleyin, bir marş çalsın...</p>
				<p class="normal">NYUNİN</p>
				<p class="indentmetin">(Bağırır.)</p>
				<p class="normal">   Hey müzisyenler! Marş çalın!</p>
				<p class="indentmetin">(Orkestra marş çalmaya başar.)</p>
				<p class="normal">UŞAK</p>
				<p class="indentmetin">(Duyuru yapar.)</p>
				<p class="normal">   General Revunov-Karaulov!</p>
				<p class="indentmetin">(Jigalov, Nastasya Timofeyevna ve Nyunin karşılamak için koşarlar. Revunov-Karaulov girer.)</p>
				<p class="normal">NASTASYA TİMOFEYEVNA</p>
				<p class="indentmetin">(Eğilerek selam verir.)</p>
				<p class="normal">   Kusurumuza bakmayın ekselansları, hoş geldiniz!</p>
				<p class="normal">REVUNOV</p>
				<p class="normal">   Memnun oldum!</p>
				<p class="normal">JİGALOV</p>
				<p class="normal">   Biz ekselansları, soylu, üst tabakadan değil sıradan insanlarız ama dolandırıcı olduğumuzu düşünmenizi de istemem. Yakın dostlarımız için hiçbir masraftan kaçınmayız. Kusurumuza bakmayın!</p>
				<p class="normal">REVUNOV</p>
				<p class="normal">   Çok memnun oldum!</p>
				<p class="normal">NYUNİN</p>
				<p class="normal">   Sizi tanıştırayım ekselansları! Epaminond Maksimiç Aplambov ve yanında yeni doğmu... Yeni evlendiği karısı! İvan Mihayliç Yat, telgrafçı! Yunan pastacı Harlampiy Spiridonıç Dımba! Osip Lukiç Babelmandebski! Ve diğerleri... Diğerleri önemsiz. Buyurun oturun ekselansları!</p>
				<p class="normal">REVUNOV</p>
				<p class="normal">   Memnun oldum! İzninizle, bayanlar baylar, sevgili Andrey’e birkaç şey söylemek istiyorum!</p>
				<p class="indentmetin">(Nyunin’i sahnenin diğer tarafına çeker.)</p>
				<p class="normal">   Biraz utandım dostum... Neden bana ekselansları diye hitap ediyorsun? Ben general değilim ki! İkinci dereceden kaptanım, albaydan bile düşük bir rütbe!</p>
				<p class="normal">NYUNİN</p>
				<p class="indentmetin">(Diğerlerinin duymaması için kulağına söyler.)</p>
				<p class="normal">   Biliyorum Fyodor Yakovleviç ama izin verin de size ekselansları diyelim! Siz de bilirsiniz böyle muhterem aileler yaşlılara, rütbeye saygı gösterirler...</p>
				<p class="normal">REVUNOV</p>
				<p class="normal">   Anlıyorum, tamam o zaman...</p>
				<p class="indentmetin">(Masaya gider.)</p>
				<p class="normal">   Gerçekten çok memnun oldum!</p>
				<p class="normal">NASTASYA TİMOFEYEVNA</p>
				<p class="normal">   Lütfen oturun ekselansları! Gelebilmenize çok sevindik! Yemeklerden buyurun ekselansları! Kusurumuza bakmayın, siz daha güzel yemeklere alışkınsınızdır ama elimizden bu kadar geldi!</p>
				<p class="normal">REVUNOV</p>
				<p class="indentmetin">(Dinlememiştir.)</p>
				<p class="normal">   Efendim? Hımm... Evet...</p>
				<p class="indentmetin">(Kısa bir sessizlik olur.)</p>
				<p class="normal">   Evet, eskiden insanlar daha sade yaşarlardı ve az şeyle de mutlu olurlardı. Ben rütbeli bir insan olmama rağmen gayet sade bir yaşamım var... Bugün Andruyuşa geldi ve beni bu düğüne davet etti. Nasıl, dedim, tanımadığım bir ailenin düğününe nasıl giderim? Çok ayıp olur! O da şöyle dedi: “Düğün sahipleri sade, muhterem insanlardır. Hiçbir misafiri geri çevirmezler...” O zaman neden gitmeyeyim dedim. Çok sevindim. Evde yalnız başıma canım sıkılıyordu. Eğer düğüne gitmem bir kişiyi bile mutlu edecekse, neden bu iyiliği yapmayayım dedim...</p>
				<p class="normal">JİGALOV</p>
				<p class="normal">   Demek ki isteyerek geldiniz ekselansları. Size nasıl teşekkür edeceğimi bilemiyorum. Biz gösteriş yapmayan, sade insanlarız ve size minnettarız! Buyurun bir şeyler yiyin ekselansları!</p>
				<p class="normal">APLAMBOV</p>
				<p class="normal">   Görevden ayrılalı uzun süre oldu mu ekselansları?</p>
				<p class="normal">REVUNOV</p>
				<p class="normal">   Efendim? Evet, evet... Bu doğru... Öyle... Bakayım, nedir bu? Güzel mi? Ringa balığı acıymış... Ekmek de. Yenecek gibi değil!</p>
				<p class="normal">HERKES</p>
				<p class="normal">   Öpüşün! Öpüşün!</p>
				<p class="indentmetin">(Aplambov ve Daşenka öpüşürler.)</p>
				<p class="normal">REVUNOV</p>
				<p class="normal">   He-he-he... Sağlığınıza!</p>
				<p class="indentmetin">(Kısa bir sessizlik olur.)</p>
				<p class="normal">   Evet... Eskiden herkes daha sadeydi ve daha az şeyle mutlu olurdu... Ben sadeliği severim... Tabii ben de yaşlandım artık, 1865 yılında emekli oldum... Yetmiş iki yaşındayım... Evet. Yine de bazı durumlarda gösteriş yapmayı ben de severdim eskiden, ama...</p>
				<p class="indentmetin">(Mozgovoy’u görür.)</p>
				<p class="normal">   Siz de denizcisiniz herhâlde... Değil mi?</p>
				<p class="normal">MOZGOVOY</p>
				<p class="normal">   Aynen öyle.</p>
				<p class="normal">REVUNOV</p>
				<p class="normal">   Aha... İşte... Evet... Denizde görev yapmak hep çok zordu. Kafa patlatacak çok konu vardır. Önemsiz bir sözün bile çok anlamı vardır. Örneğin: Mayistra yelkeniyle trinket yelkenini yukarı basın! Ne demek bu? Sadece denizciler anlayabilir! He-he... Matematik gibi ince iş...</p>
				<p class="normal">NYUNİN</p>
				<p class="normal">   Ekselansları Fyodor Yakovleviç Revunov-Karaulov’un şerefine!</p>
				<p class="indentmetin">(Müziğin sesi artar. “Yaşa!” sesleri.)</p>
				<p class="normal">YAT</p>
				<p class="normal">   Ekselansları lütfedip deniz görevinin zorluklarını anlattınız. Telgrafçılık da denizcilikten kolay değil! Fransızca ve Almanca okuyup yazamayanlar artık telgrafçı olamıyor ekselansları! İşin en zor yanı telgrafı göndermektir. Çok zordur! Dinleyin lütfen.</p>
				<p class="indentmetin">(Telgraf çeker gibi masaya çatalla vurur.)</p>
				<p class="normal">REVUNOV</p>
				<p class="normal">   Ne anlama geliyor?</p>
				<p class="normal">YAT</p>
				<p class="normal">   Şu anlama geliyor: Soylu kişiliğinize saygılarımı sunuyorum ekselansları. Kolay mı sizce? İşte böyle...</p>
				<p class="indentmetin">(Yine masaya vurur.)</p>
				<p class="normal">REVUNOV</p>
				<p class="normal">   Biraz daha sert... Duyamıyorum...</p>
				<p class="normal">YAT</p>
				<p class="normal">   Bu da şu anlama geliyor: Sizi kollarımın arasına almaktan çok mutluyum madam!</p>
				<p class="normal">REVUNOV</p>
				<p class="normal">   Hangi madam bu? Haa...</p>
				<p class="indentmetin">(Mozgovoy’a.)</p>
				<p class="normal">   Pruva rüzgârıyla gidiyorsanız gabya yelkenini ve kontra gabya yelkenini açmak gerekir. Şu emri verirsiniz: Gabya yelkeni ve kontra gabya yelkeni hisa! İşte o anda yukarıda toplanmış yelkenler serbest kalır ve aşağıdaki yelken ve karşı yelken ıskotalarla, kandilisalarla, prasyalarla gerginleştirilir.</p>
				<p class="normal">SAĞDIÇ</p>
				<p class="indentmetin">(Ayağa kalkar.)</p>
				<p class="normal">   Değerli majesteleri ve sevgili misaf...</p>
				<p class="normal">REVUNOV</p>
				<p class="indentmetin">(Araya girer.)</p>
				<p class="normal">   Evet... Başka emirler de var... Ya... Yelkenlerin ve kontra yelkenlerin kandilisaları hisa! Nasıl, güzel mi? Ama bu ne anlama geliyor? Çok basit! Yelken ve kontra yelken ıskotaları çekilir ve kandilisalar kaldırılır... Bir anda! Ayrıca kontra yelken ıskotaları ve kontra yelken kandilisaları aynı hizaya getirilir ve tam bu anda, gerekiyorsa bu yelkenlerin prasyaları gerilir ve hazır olduğunda, yani yelkenler iyice gerginleştiğinde bütün kandilisalar yerlerine çekilir, yelken ve kontra yelken iyice açılır ve rüzgârın yönüne göre sıkıca bağlanır...</p>
				<p class="normal">NYUNİN</p>
				<p class="indentmetin">(Revunov’a.)</p>
				<p class="normal">   Fyodor Yakovleviç, hanımefendi konuyu değiştirmenizi rica ediyor. Misafirler anlattıklarınızı anlamıyor ve çok sıkılıyorlar...</p>
				<p class="normal">REVUNOV</p>
				<p class="normal">   Ne? Kim sıkılıyor?</p>
				<p class="indentmetin">(Mozgovoy’a.)</p>
				<p class="normal">   Genç dostum! Eğer rüzgâr gemiyi sağa doğru sürüklerse, geminin kıçını rüzgârın estiği yöne çevirmek gerekir. Bunun emri nasıl verilir? İşte şöyle: Herkes yukarı, rüzgârı arkaya al! He-he...</p>
				<p class="normal">NYUNİN</p>
				<p class="normal">   Fyodor Yakovleviç yeter! Bir şeyler yiyin.</p>
				<p class="normal">REVUNOV</p>
				<p class="normal">   Herkes yukarı çıktığında şu emri verirsin: Herkes yerine, rüzgârı arkaya al! Ne güzeldir deniz hayatı! Emir verirsin ve denizcilerin yıldırım gibi yerlerini alıp, yelkenleri ve prasyaları hisa edişlerini izlersin. Dayanamayıp bağırırsın: Aferin çocuklar!</p>
				<p class="indentmetin">(Heyecandan tıkanır ve öksürür.)</p>
				<p class="normal">SAĞDIÇ</p>
				<p class="indentmetin">(Bu duraksamadan yararlanmak için atılır.)</p>
				<p class="normal">   Sevgili dostlarımızın evliliklerini kutlamak için toplandığımız bu günde...</p>
				<p class="normal">REVUNOV</p>
				<p class="indentmetin">(Araya girer.)</p>
				<p class="normal">   Evet! Bütün bu emirleri akılda tutmak gerekir! Örneğin trinketa yelkeni ve mayistra yelkeninin ıskotalarını aç!</p>
				<p class="normal">SAĞDIÇ</p>
				<p class="indentmetin">(Gücenmiştir.)</p>
				<p class="normal">   Neden sürekli araya giriyor? Tek bir kelime bile söyleyemiyoruz!</p>
				<p class="normal">NASTASYA TİMOFEYEVNA</p>
				<p class="normal">   Biz bu konularda pek bilgili değiliz ekselansları. Söylediklerinizden bir şey anlamıyoruz. Başka şeylerden bahsetseniz biraz.</p>
				<p class="normal">REVUNOV</p>
				<p class="indentmetin">(Söylenenleri tam anlayamaz.)</p>
				<p class="normal">   Yedim, teşekkür ederim. Kaz dediniz, değil mi? Yedim... Evet... Eski günleri hatırlıyorum da... Çok güzel günlerdi delikanlı! Hiçbir şeyi kafaya takmadan denizin üzerinde süzülmek ve...</p>
				<p class="indentmetin">(Sesi titrer.)</p>
				<p class="normal">   Yön değiştirirken duyulan coşku! Hangi denizci bu manevrayı hatırlayınca heyecanlanmaz? Herkes yukarı, yön değiştir emri duyulur duyulmaz, sanki herkeste bir kıvılcım yanar. Komutanından miçosuna herkesi heyecan sarar...</p>
				<p class="normal">ZMEYUKİNA</p>
				<p class="normal">   Sıkıldık! Çok sıkıcı!</p>
				<p class="indentmetin">(Homurdanmalar.)</p>
				<p class="normal">REVUNOV</p>
				<p class="indentmetin">(Söylenenleri tam anlayamaz.)</p>
				<p class="normal">   Teşekkür ederim, yedim!</p>
				<p class="indentmetin">(Hararetle.)</p>
				<p class="normal">   Herkes hazırdır ve gözler kıdemli subaydadır... Kıdemli subay, randa ve grandi yelkeni prasyaları sancağa, mizana prasyaları iskeleye, kontra prasyalar iskeleye diye bağırır. Bir anda bütün yelkenler dolar... Randa yelkeni, flok yelkeninin ıskotalarını aç. Borda sancağa!</p>
				<p class="indentmetin">(Ayağa kalkar.)</p>
				<p class="normal">   Gemi rüzgârı arkasına alır ve yelkenler rüzgârla dolar. Kıdemli subay: Prasyalara, hemen prasyalara. Gözlerini gabya ve grandi yelkenlerine diker ve dönüş başlayınca gürülder gibi emir verir: Grandi yelkeni borinalarla babafingoya, prasyaları bağlayın. Bu anda her şey sağa sola uçuşur, gemi çatırdar. Ortalık Babil gibi karışır! Her şey hatasız yapılmıştır. Gemi çark eder!</p>
				<p class="normal">NASTASYA TİMOFEYEVNA</p>
				<p class="indentmetin">(Sinirlenir.)</p>
				<p class="normal">   General her şeyi berbat ettiniz... Yaşınızdan başınızdan utanın... Yeter!</p>
				<p class="normal">REVUNOV</p>
				<p class="normal">   Köfte mi? Hayır yemedim... Teşekkür ederim.</p>
				<p class="normal">NASTASYA TİMOFEYEVNA</p>
				<p class="indentmetin">(Bağırır.)</p>
				<p class="normal">   Yaşınızdan başınızdan utanın dedim! Her şeyi berbat ettiniz general!</p>
				<p class="normal">NYUNİN</p>
				<p class="indentmetin">(Sıkılmıştır.)</p>
				<p class="normal">   Baylar, bayanlar... Değer mi hiç? Gerçekten de...</p>
				<p class="normal">REVUNOV</p>
				<p class="normal">   Birincisi ben general değil ikinci dereceden kaptanım; yarbaya denk bir rütbedir.</p>
				<p class="normal">NASTASYA TİMOFEYEVNA</p>
				<p class="normal">   General değilseniz neden paramızı aldınız? Size her şeyi berbat edin diye para ödemedik?</p>
				<p class="normal">REVUNOV</p>
				<p class="indentmetin">(Şaşkınlıkla.)</p>
				<p class="normal">   Ne parası?</p>
				<p class="normal">NASTASYA TİMOFEYEVNA</p>
				<p class="normal">   Ne parası olduğunu gayet iyi biliyorsunuz. Andrey Andreyeviç’ten aldığınız yirmi beş ruble...</p>
				<p class="indentmetin">(Nyunin’e.)</p>
				<p class="normal">   Hepsi senin suçun Andrey. Böyle birini kiralamanı istememiştim!</p>
				<p class="normal">NYUNİN</p>
				<p class="normal">   Bu konuları kapatalım lütfen.</p>
				<p class="normal">REVUNOV</p>
				<p class="normal">   Kiralamak... Para ödemek... Neden bahsediyorsunuz?</p>
				<p class="normal">APLAMBOV</p>
				<p class="normal">   Affedersiniz ama Andrey Andreyeviç’ten yirmi beş ruble almadınız mı?</p>
				<p class="normal">REVUNOV</p>
				<p class="normal">   Ne yirmi beş rublesi?</p>
				<p class="indentmetin">(Birden anlar.)</p>
				<p class="normal">   Tamam! Her şeyi anladım... Bu ne rezalet! Ne iğrençlik!</p>
				<p class="normal">APLAMBOV</p>
				<p class="normal">   Yani siz para almadınız mı?</p>
				<p class="normal">REVUNOV</p>
				<p class="normal">   Para mara almadım! Gidin başımdan!</p>
				<p class="indentmetin">(Masadan kalkar.)</p>
				<p class="normal">   Rezalet! Terbiyesizlik! Benim gibi yaşlı bir adama, bir denizciye, vatanına hizmet etmiş bir subaya böyle hakaret etmek! Değecek insanlar olsaydınız sizi düelloya çağırırdım ama siz hiçbir işe yaramazsınız!</p>
				<p class="indentmetin">(Şaşkındır.)</p>
				<p class="normal">   Kapı nerede? Ne tarafta? Bana yolu gösterin!</p>
				<p class="indentmetin">(Yürür.)</p>
				<p class="normal">   Rezalet! Terbiyesizlik!</p>
				<p class="indentmetin">(Çıkar.)</p>
				<p class="normal">NASTASYA TİMOFEYEVNA</p>
				<p class="normal">   Andrey yirmi beş ruble nerede?</p>
				<p class="normal">NYUNİN</p>
				<p class="normal">   Böyle önemsiz şeylerden bahsetmenin ne gereği var? Çok önemli sanki! Herkes eğleniyor, siz neyin peşindesiniz!</p>
				<p class="indentmetin">(Orkestra marş çalmaya başlar.)</p>
				<p class="normal">   Gençlerin şerefine!</p>
				<p class="normal">ZMEYUKİNA</p>
				<p class="normal">   Boğuluyorum! Hava almam lazım! Nefes alamıyorum!</p>
				<p class="normal">YAT</p>
				<p class="indentmetin">(Sevinç içinde.)</p>
				<p class="normal">   Olağanüstü! Olağanüstü!</p>
				<p class="indentmetin">(Gürültü artar.)</p>
				<p class="normal">SAĞDIÇ</p>
				<p class="indentmetin">(Sesini duyurmaya çalışır.)</p>
				<p class="normal">   Sevgili bayanlar, baylar! Bugün...</p>
				<p class="normal"> </p>
				<p class="resim">Perde</p>

		</div>
		</body>
</html>