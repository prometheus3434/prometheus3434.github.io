<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2><b>0006</b></h2>

  <p>Okulda günün geri kalanı çabuçak geçip gitti. Ta ki son ders Latince'ye kadar.</p>

  <p>Öğrencilerin çoğu günün birinde işlerine yarayabileceğini düşündükleri Çince, Hintçe ya da İspanyolca gibi yabancı dil derslerini alırdı. Latincede karar kılmamın nedeni ise lisedeyken James Halliday'in de bu dersi almış olmasıydı. Hatta programladığı ilk dönem macera oyunlarında sık sık Latince kelime ve kalıplar kullanıyordu. Ne yazık ki, elinin altında OASIS'in sınırsız imkanları olmasına rağmen, Latince öğretmenim Bayan Rank dersini ilginç kılmakta oldukça zorlanıyordu. Bugünkü ders de çoktan ezberlemiş olduğum bir dizi fiil üzerine yoğunlaştığından, kısa sürede ilgimi tamamen yitirmiştim.</p>

  <p>Simülasyon, ders esnasında öğrencilerin, öğretmen tarafından onaylanmamış herhangi bir veri ya da programla meşgul olmasını engelleyecek şekilde ayarlanmıştı; böylelikle çocukların derslerde film seyretmesinin, oyun oynamasının ya da birbirleriyle çene çalmalarının önüne geçiliyordu. Ama ilk yılımda okulun online kütüphane yazılımında bulduğum açık sayesinde, <i>Anorak'ın Almanağı</i>'nın da içinde olduğu bütün kitaplara istediğim zaman erişebiliyordum. Yani canım sıkıldığında tek yapmam gereken, kütüphane tarayıcısını ekranımdaki bir pencerede açarak istediğim kitabı seçmekti.</p>

  <p>Son beş yılda, <i>Anorak'ın Almanağı</i> kutsal kitabım olmuştu. <i>Almanak</i> da, günümüzde yayınlanan çoğu kitap gibi, yalnızca elektronik formattaydı. Ama onu gece ya da gündüz, hatta yığınlarda sık sık yaşanan elektrik kesintilerinde bile, her zaman okuyabilmek istiyordum. Bu yüzden, bulduğum bozuk bir lazer yazıcıyı tamir ettikten sonra, kitabın çıktısını alıp ciltlemiş ve her kelimesini ezberleyene dek yanımda taşımak üzere sırt çantama atmıştım.</p>

  <p><i>Almanak,</i> Halliday'in en sevdiği kitaplar, TV programları, filmler, şarkılar, çizgi romanlar ve bilgisayar oyunlarına dair binlerce referans içeriyordu. Bunların büyük kısmı kırk yaşın üzerinde olduğundan, ücretsiz dijital kopyaları OASIS'ten indirilebiliyordu. Yasal olarak ücretsiz kopyasını edinemediğim bir şeye ihtiyacım olduğunda, dünyanın dört bir yanındaki avcıların kullandığı dosya-paylaşım programı “Av-torrent” üzerinden hemen her zaman aradığım bu şeyi bulabiliyordum.</p>

  <p>Araştırmam söz konusu olduğunda asla kestirmeden gitmeye kalkışmazdım. Son beş yıl içinde, avcı okuma listesinin tamamını elden geçirdim: Kurt Vonnegut. Neal Stephenson. Richard K. Morgan. Stephen King. Orson Scott Card. Terry Pratchett. Terry Brooks. Bester, Bradbury, Haldeman, Heinlein, Tolkien, Gibson, Gaiman, Scalzi, Zelazney. Halliday'in sevdiği yazarların bütün romanlarını tek tek okudum.</p>

  <p>Ve bununla da kalmadım.</p>

  <p><i>Almanak'</i>ta bahsi geçen bütün filmleri seyrettim. Hatta <i>WarGames, Hayalet Avcıları, Real Genius, Better Off Dead</i> ya da <i>Revenge of the Nerds</i> gibi Halliday'in favori filmlerinden biriyse, her sahnesini ezberleyene dek o filmi tekrar tekrar seyrettim.</p>

  <p>Halliday'in “Kutsal Üçlemeler” olarak nitelendirdiği film serilerini yalayıp yuttum: <i>Star Wars</i> (sırasıyla orijinal ve <i>prequel</i> üçlemeleri), <i>Yüzüklerin Efendisi, Matrix, Mad Max, Geleceğe Dönüş</i> ve <i>Indiana Jones</i> (Halliday bir keresinde <i>Kristal Kafatası</i> Krallığı'ndan sonraki Indiana Jones filmleri hiç çekilmemiş gibi davrandığını söylemişti ve bu konuda onunla hemfikirdim).</p>

  <p>Üçlemelerin yanı sıra Halliday'in favori yönetmenlerinin filmografilerini de indirdim: Cameron, Gilliam, Jackson, Fincher, Kubrick, Lucas, Spielberg, Tarantino. Ve elbette Kevin Smith.</p>

  <p>John Hughes'un ergenlik filmlerinin tamamı üzerinde üç ay aralıksız çalışarak, bu filmlerdeki önemli repliklerinin hepsini ezberledim.</p>

  <p><i>Yalnızca eziklerin canı yanar. Cesurlar ayakta kalır.</i></p>

  <p>Konuyu tüm detaylarıyla masaya yatırdığımı söyleyebilirim.</p>

  <p>Monty Python üzerinde çalıştım. Ve yalnızca <i>Kutsal</i> Kase'den değil, Monty Python'un bütün filmleri, albümleri, kitapları ve orijinal BBC serisinin her bölümünden bahsediyorum (hatta Alman televizyonu için yaptıkları “kayıp” iki bölümü bile buldum).</p>

  <p>Kesinlikle işin kolayına kaçmayacaktım.</p>

  <p>Apaçık ortada olan hiçbir şeyi gözden kaçırmayacaktım.</p>

  <p>Bir süre sonra işin bokunu çıkarmaya başladım.</p>

  <p>Aslına bakılacak olursa, inceden inceye kafayı çiziyordum.</p>

  <p><i>The Greatest American Hero, Hava Kurdu, A Takımı, Kara Şimşek, Misfits of Science</i> ve <i>Muppet Show'</i>un bütün bölümlerini seyrettim.</p>

  <p>Peki ya <i>Simpsons</i>? diye sorabilirsiniz.</p>

  <p>Springfield'i kendi yaşadığım kentten çok daha iyi tanıyordum.</p>

  <p><i>Star Trek</i>? Ah, bu konuda da ödevimi yaptım. <i>TOS, TNG, DS9.</i> Hatta <i>Voyager</i> ve <i>Enterprise.</i> Tamamını kronolojik sırasında seyrettim. Filmlerini de. <i>Lazerler hedefe kilitlenmişti.</i></p>

  <p>80'li yıllarda cumartesi sabahları yayınlanan çizgi filmler üzerine yoğun bir program takip etmekten de geri durmadım.</p>

  <p>Lanet olası <i>Gobot</i> ve <i>Transformers</i> karakterlerinin en önemsizlerinin bile adlarını öğrendim.</p>

  <p><i>Land of the Lost, Thundarr the Barbarian, He-man, Schoolhouse Rock, G.I. Joe ...</i> Hepsini de biliyordum. <i>Çünkü bilmek bu işi çözmenin yarısıydı.</i></p>

  <p>İşler yolundan çıktığında kimdi her zaman yanımda olan? <i>H.R. Puff-n-Stuf</i></p>

  <p>Peki ya Japonya? Evet. Elbette. Anime ve canlı aksiyonlar, <i>Godzilla, Gamera, Starblazers, Space Giants</i> ve <i>G-Force. Go, Speed Racer, Go.</i></p>

  <p>Hevesli bir amatör değildim.</p>

  <p>Boş boş takılıyor da değildim.</p>

  <p>Müzik? Eh, durum şu ki bütün müzik olayını bir çırpıda kapatmak hiç de kolay değildi.</p>

  <p>Biraz zaman aldı.</p>

  <p>80'ler uzun bir dönemdi (tam on yıldan bahsediyoruz burada) ve Halliday'in belli bir müzik zevki yoktu. Her şeyi dinlemişti. Bu yüzden ben de her şeyi dinlemek zorundaydım. Pop, Rock, New Wave, Punk, Heavy Metal. Police'ten Journey'e, R.E.M'den The Clash'e kadar her şeyi. Ben de tam olarak öyle yaptım.</p>

  <p>They Might Be Giants diskografisinin tamamını iki haftadan daha kısa sürede emdim. Devo ise biraz daha uzun sürdü.</p>

  <p>80'lerin şarkılarını ukulelerle çalan şirin <i>geek</i> kızların YouTube videolarını seyrettim. Bu videoların teknik açıdan araştırmamın dahilinde olduğunu söyleyemem ancak ukulele-çalan- şirin-geek-kızlara yönelik ne açıklayabildiğim ne de kendimi savunabildiğim ciddi bir fetişe sahiptim.</p>

  <p>Şarkı sözlerini ezberledim. Van Halen, Bon Jovi, Def Leppard ya da Pink Floyd gibi adlara sahip gruplara ait saçma liriklerin tamamını ezberledim.</p>

  <p>Devam ettim.</p>

  <p>Gecem gündüzüm birbirine girmişti.</p>

  <p>Midnight Oil'in 1987 tarihli “Beds Are Burning” adlı popüler şarkıya sahip Avustralyalı bir grup olduğunu biliyor muydunuz?</p>

  <p>Tam bir saplantı geliştirmiştim. Pes etmeyecektim. Notlarım düştükçe düşüyordu. Umurumda bile değildi.</p>

  <p>Halliday'in biriktirdiği çizgi romanların bütün sayılarını okudum.</p>

  <p>Kimse bu araştırmaya olan bağlılığımı sorgulayamazdı.</p>

  <p>Özellikle de bilgisayar oyunları konusunda.</p>

  <p>Bilgisayar oyunları uzmanlık alanıma giriyordu.</p>

  <p>Aşırı güçlü olduğum bir uzmanlık alanıydı bu.</p>

  <p>Hayallerimdeki riziko kategorisi.</p>

  <p><i>Akalabeth</i>'ten <i>Zaxxori</i>a dek, <i>Almanak</i>'ta anlatılan ya da adı geçen bütün oyunları indirdim, her birinde ustalaşana dek arka arkaya oynadım ve ardından bir sonrakine geçtim.</p>

  <p>Kendinize ait bir hayatınız olmadığında ne denli kapsamlı bir araştırma yapabileceğinize inanamazsınız. Günde on iki saat, haftada yedi gün hiç de az değildi.</p>

  <p>Bütün oyun türleri ve platformları üzerinde detaylı şekilde çalıştım: atari salonlarındaki jetonlu oyun makineleri, ev bilgisayarları, oyun konsolları ve el bilgisayarları. Metin-tabanlı macera oyunları, <i>first-person shooter</i> oyunları, <i>third-person</i> RPG oyunları. Bir önceki yüzyıldan kalma antik 8, 16 ve 32-bitlik klasikler. Bir oyun ne kadar zorsa, o ölçüde zevk alıyordum.</p>

  <p>Antik dijital kalıntılar arasında ilerlediğim yıllarda bu oyunlara karşı özel bir yeteneğim olduğunu keşfetmiştim. Aksiyon oyunlarının çoğunda birkaç saat içinde ustalaşırken, çözemediğim tek bir macera ya da RPG ile karşılaşmıyordum. Bir oyunu bitirmek için asla hile kodlarına gerek duymuyordum. Her şey bir şekilde yerli yerine oturuyordu. Eski jetonlu oyunlarda çok daha iyiydim. <i>Defender</i> gibi yüksek hızlı bir klasiğin içerisinde, kendimi uçan bir şahin ya da okyanus yüzeyini tarayan bir köpekbalığı nasıl hissediyorsa öyle hissediyordum. Hayatımda ilk defa bir şeyde rahat olmanın ne anlama geldiğini görüyordum. Bir konuda doğuştan yetenekli olmanın.</p>

  <p>Ancak beni ilk ipucuna götüren, eski filmler, çizgi romanlar ya da bilgisayar oyunları üzerine sürdürdüğüm araştırma olmadı. İpucunu kağıt-kalemle oynanan eski RPG oyunlarının tarihini çalışırken yakaladım.</p>

  <p><i>Anorak'ın Almanağı,</i> Halliday'in videosundaki dörtlükle açılıyordu.</p>

  <div class="blok">
    <p><b><i>Üç gizli kapıyı açacak üç saklı anahtar</i></b></p>

    <p><b><i>Kişinin sınanacağı bir macera başlatacak</i></b></p>

    <p><b><i>Zorlukların üstesinden gelecek kadar maharetli olan</i></b></p>

    <p><b><i>Ödülün kendisini beklediği Son'a ulaşacak</i></b></p>
  </div>

  <p>Önceleri, <i>Almanak</i>'ın tamamında yarışmaya yönelik tek doğrudan referans noktası bu dörtlük gibiymiş gibi görünüyordu. Oysa zaman içinde, bağlantısız günlük notları ve pop kültürü üzerine makalelerin oluşturduğu yığının içerisinde saklanmış bir mesaj olduğunu fark ettim.</p>

  <p><i>Almanak</i>'ta devam eden metnin içerisinde bir dizi işaretlenmiş harf vardı. Bu harflerin konturları, neredeyse görülemeyecek kadar küçük çentiklere sahipti. Bu çentikleri ilk kez Halliday'in ölümünün ertesi yılında fark ettim. O esnada yazıcıdan çıktı aldığım <i>Almanak</i> kopyasını okuduğumdan, çentiklere yazıcının neden olduğunu düşünmüştüm; belki kağıttan belki de kullandığım antika makineden kaynaklanan bir baskı hatası. Ama Halliday'in sitesinde yer alan kitabın elektronik kopyasını kontrol ettiğimde, aynı harfler üzerinde aynı çentiklerin olduğunu gördüm. Bu harflerden herhangi birine daha yakından baktığınızda, çentikler gün gibi ortadaydı.</p>

  <p>Bu çentikleri Halliday atmıştı. Bir sebepten bu harfleri işaretlemişti.</p>

  <p>Ardından giriştiğim hızlı araştırmanın sonucunda kitabın tamamında bu harflerden 137 tane olduğunu gördüm. Harfler sırasıyla yazıldığında ortaya bir metin çıkıyordu. Bu harfleri kutsal günlüğüme yazarken neredeyse heyecandan ölecektim.</p>

  <div class="blok">
    <p><b><i>Bakır anahtar kaşifini bekliyor</i></b></p>

    <p><b><i>Dehşet dolu bir gömütün içerisinde</i></b></p>

    <p><b><i>En yüksek skoru elde edenlerin</i></b></p>

    <p><b><i>Arasına yükselmek için</i></b></p>

    <p><b><i>Çok daha fazlasını öğrenmen gerekiyor</i></b></p>
  </div>

  <p>Bu saklı mesajı başka avcıların da bulduğundan emin olduğum gibi, bunu kendilerine saklayacak kadar akıllı olduklarını da tahmin edebiliyordum. En azından bir süre için. Mesajı keşfetmemin altı ay sonrasında, MIT'de birinci sınıf öğrencisi olan gevşek bir arkadaş da bu başarıyı gösterdi. Steven Pendergast adındaki bu çocukcağız, on beş dakikalık şöhret için “keşfini” medyayla paylaşmaya karar verdi. Mesajın anlamına yönelik hiçbir fikri olmamasına rağmen, haberlerde bir ay boyunca bu moronla yapılan röportajlardan başka bir şey yoktu. Hatta bu olayın sonrasında yarışmayla ilintili bir ipucunu kamuoyuyla paylaşmaya “Pendergast çekmek” denmeye başlandı.</p>

  <p>Mesaj kamuoyunun sahip olduğu ortak bir bilgiye dönüştükten sonra, avcılar bu dizeleri “Beşlik” olarak adlandırdı. Bütün dünyanın bu mesajı almasının üzerinden dört yıl geçmesine rağmen, kimse gerçek anlamını çözebilmiş gibi görünmediğinden, Bakır Anahtar da halen bulunamamıştı.</p>

  <p>Halliday'in yazdığı ilk dönem macera oyunlarının çoğunda benzer bilmecelere başvurduğunu biliyordum; bu bilmecelerin her biri yer aldığı oyunun bağlamı içerisinde belli anlamlara geliyordu. Bu yüzden beşliğin anlamını satır satır çözmek için kutsal günlüğümde yeni bir bölüm açtım.</p>

  <p><i>Bakır anahtar kaşifini bekliyor.</i></p>

  <p>Bu mısra gayet açık görünüyordu. Saptayamadığım gizli bir anlamı olduğunu düşünmüyordum.</p>

  <p><i>Dehşet dolu bir gömütün içerisinde.</i></p>

  <p>Bu ise alengirliydi. Somut anlamını göz önüne alacak olursak, anahtarın insanı dehşete düşürecek şeylerle dolu bir gömütün içerisine saklandığını anlıyordum. Ama araştırmam esnasında, <i>Dungeons &amp; Dragons</i> eki olarak 1981 yılında yayınlanan <i>Dehşet Gömütü</i> adında bir kitapçık olduğunu fark ettim. Bu başlığı yakaladığım andan itibaren, beşliğin ikinci mısrasının değindiği şeyin bu kitapçık olduğundan şüphem kalmamıştı. Halliday ve Morrow lise yılları boyunca oynadıkları <i>Advanced Dungeons &amp; Dragons'</i> un yanında, GURPS, <i>Champions, Car Wars</i> ve <i>Rolemaster</i> gibi kağıt-kalemle oynanan RPG oyunlarıyla da ilgilenmişlerdi.</p>

  <p>Modül denilen ince bir kitapçık olan <i>Dehşet Gömütü,</i> D&amp;D oyuncularının keşfedebilecekleri, yaşayan ölülerle dolu bir yeraltı labirentinin detaylı haritalarını ve oda açıklamalarını içeriyordu.</p>

  <p><i>Dungeon Master<a href="../Text/dipnot.html#_edn22" id="_ednref22" title=""><sup>[23]</sup></a>,</i> oyun esnasında bu modül aracılığıyla oyuncuları labirentte yönlendirebiliyor, oyuncuların gördüğü ve karşılaştığı her şeyi açıklayarak hikayeyi oynatabiliyordu.</p>

  <p>Bu ilk dönem RPG oyunları hakkında daha fazlasını öğrendikçe, D&amp;D modüllerinin OASIS içerisindeki görevlerle az çok aynı şey olduğunu anladım. D&amp;D karakterleri de aslında avatarlardan farksızdı. RPG oyunları, bir açıdan, bu işin üstesinden gelebilecek bilgisayarların geliştirilmesinden çok önceki dönemlerde yaratılmış sanal gerçeklik Simülasyonlarının ilk örnekleriydi. O günlerde başka bir dünyaya kaçmak istediğinizde, beyninizin yanı sıra kağıt, kalem, zar ve birkaç kural kitabından yararlanarak bu dünyayı kendiniz yaratmak zorundaydınız. Yakaladığım bu benzerlik aklımı başımdan almış; Halliday'in Paskalya Yumurtası'nı bulmak için sürdürdüğüm araştırmaya yönelik bakış açımı bütünüyle değiştirmişti. O andan itibaren, Av'ı detaylı ve karmaşık bir D&amp;D modülü olarak düşünmeye başladım. Ve mezarından kontrol ediyor olsa bile, bu oyunda <i>Dungeon Master</i> Halliday'den başkası değildi.</p>

  <p>Elli yıllık <i>Dehşet Gömütü</i> modülünün dijital kopyasını bulmak için antik bir FTP arşivinin derinlerine inmem gerekti. Bu kopya üzerinde çalışırken bir teori geliştirmeye başlamıştım: Halliday OASIS'in içerisinde bir yerlerde, <i>Dehşet Gömütü</i>'nü yeniden yaratmış ve Bakır Anahtar'ı buraya saklamıştı.</p>

  <p>Sonraki birkaç ayı modül üzerinde çalışarak ve OASIS içerisinde bu modülün yerini saptadığım takdirde kullanabilmek için, bütün haritalarla oda açıklamalarını ezberleyerek geçirdim. Ama pürüz de buradaydı: mesaj, Halliday'in lanet gömütü nereye sakladığına dair herhangi bir ipucu veriyormuş gibi görünmüyordu. Tek ipucu, “en yüksek skoru elde edenlerin arasına yükselmek için çok daha fazlasını öğrenmem gerektiğiydi”.</p>

  <p>Umutsuzluk içerisinde ulumak isteyene dek bu kelimeleri aklımda döndürüp durdum. Öğrenmem gereken daha fazlası varmış. Evet, bu çok işe yaradı, teşekkürler. Tamam da daha fazla öğrenmem gereken neydi?</p>

  <p>OASIS içerisinde kelimenin tam anlamıyla binlerce dünya yer alıyordu ve Halliday <i>Dehşet Gömütü'</i>nü bu dünyaların herhangi birinde yeniden yaratmış olabilirdi. Gezegenleri teker teker araştırmak sonsuza dek sürerdi. Böyle bir zamanım olsa bile bunun makul bir tarafı yoktu.</p>

  <p>Sektör 2'de yer alan Gygax adındaki bir gezegen araştırmaya başlamak için en olası nokta olarak görünüyordu. Bu gezegenin programcısı Halliday'di ve adını da, <i>Dungeons &amp; Dragons'</i>un yaratıcılarından biri ve orijinal <i>Dehşet Gömütü</i> modülünün yazarı olan Gary Gygax'tan esinlenerek vermişti. Avcıların vikipedisi Avpedi'ye göre, Gygax gezegeni yeniden yaratılmış eski D&amp;D modülleriyle kaplıydı ancak <i>Dehşet Gömütü</i> bunlardan biri değildi. Ayrıca OASIS içerisindeki diğer D&amp;D temalı dünyaların herhangi birinde de <i>Dehşet Gömütü'</i>nün yeniden yaratılmış bir versiyonu görünmüyordu. Gene de avcılar bu gezegenlerin altını üstüne getirmiş, her bir santimetrekaresini tarayarak araştırılmadık yer bırakmamışlardı. <i>Dehşet Gömütü</i> modülünün yeniden yaratılmış bir versiyonu bu gezegenlerden birinde olsaydı, çoktan bulunmuş olurdu.</p>

  <p>Yani gömüt başka bir yere saklanmış olmalıydı ve buranın neresi olabileceğine dair herhangi bir fikrim yoktu. Ancak kendime sürekli olarak, araştırmaya devam ettiğim takdirde gömütün saklandığı yeri saptamak için ihtiyacım olan bilgiye en sonunda ulaşacağımı söylüyordum. Aslına bakacak olursanız, “en yüksek skoru elde edenlerin arasına yükselmek için çok daha fazlasını öğrenmek gerektiği” ile Halliday'in kastettiği de bu olmalıydı.</p>

  <p>Mesajı benim gibi yorumlayan avcılar varsa bile, bu konuda sessizliklerini koruyacak kadar da akıllı çıkmışlardı. Hiçbir mesaj panosunda <i>Dehşet Gömütü</i> üzerine herhangi bir bilgiyle karşılaşmamıştım. Ama bunun nedeni belki de D &amp;D modülü üzerine teorimin bütünüyle saçma oluşuydu.</p>

  <p>Beni Bakır Anahtar'a götürecek ipucuyla en sonunda karşılaşacağım güne kendimi hazırlamak için, seyretmeye, okumaya, dinlemeye ve çalışmaya devam ettim.</p>

  <p>Ve en sonunda beklediğim gün geldi. Latince dersinde rüyalara daldığım gündü bu.</p>
</body>
</html>
