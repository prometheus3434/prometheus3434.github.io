<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0026</h2>

  <p>O gece, Shoto ayrıldıktan birkaç saat sonra, olayı çözdüm.</p>

  <p>Elimde Yeşimtaşı Anahtarla kumanda merkezimde oturmuş, anahtarın yüzeyindeki ipucunu tekrarlayıp duruyordum: <i>Görevinize teste girerek devam edin.</i></p>

  <p>Gümüş folyodan ambalaj kağıdı da diğer elimdeydi. Gözlerim anahtarla ambalaj kağıdı arasında gidip gelirken, umutsuz bir şekilde aralarında bağlantı kurmaya çabalıyordum. Aslında saatlerdir bunu yapmama rağmen herhangi bir ilerleme kaydedememiştim.</p>

  <p>İçimi çekerek anahtarı bir kenara koyduktan sonra, ambalaj kağıdını kontrol panelinin üzerine açıp, dikkatli bir şekilde kat yerlerini ve kırışıklıklarını düzelttim. 15 santimlik kenarlara sahip bir kare şeklindeydi. Bir tarafı gümüş folyo, diğer tarafı ise beyaz mat bir kağıt.</p>

  <p>Bir görüntü analiz yazılımı açarak, kağıdın her iki tarafının yüksek çözünürlüklü taramasını yaptım. Yazılım tarafından defalarca büyütülen görüntülerin her mikrometresini incelemem de sonuç vermedi. Ambalaj kağıdının üzerinde ne bir işaret ne de yazı saptayabildim.</p>

  <p>O esnada ellerimi mısır cipsi yemek için kullandığımdan, yazılımı ses komutlarıyla çalıştırıyordum. Ambalaj kağıdının iki ayrı yüzünün orijinal boyutlarına döndürülerek ekranımın ortasına yerleştirilmesi için komut verdim. Bunu yaparken, aklıma <i>Blade Runner</i> filminden bir sahne geldi. Bu sahnede, Harrison Ford'un karakteri Deckard bir fotoğrafı analiz etmek için benim kullandığıma benzer ses kontrollü bir tarayıcı kullanıyordu.</p>

  <p>Bir kez daha yakından incelemek için kontrol panelinde duran kağıdı elime aldım. Folyo yüzeyinden yansıyan sanal ışığa bakarken, aklıma kağıttan uçak yapmak gibi saçma bir fikir geldi. Bu fikir beni origamiye, origami ise <i>Blade Runner'</i>dan bir başka sahneye götürdü. Filmin son sahnelerinden birine.</p>

  <p>O anda çözdüm.</p>

  <p><i>“Tekboynuz,"</i> diye fısıldadım.</p>

  <p>Bir kez daha ancak bu defa yüksek sesle “tekboynuz” dediğimde, avcumun içindeki ambalaj kağıdı kendi kendine katlanmaya başladı. Kare şeklindeki folyo yüz çapraz bir şekilde katlanarak, ortaya gümüşten bir üçgen çıkardı. Bu üçgen bir kez daha, bir kez daha katlanarak çok daha küçük üçgenlere ve daha da küçük elmas şekillerine dönüştü. Sonunda, kuyruğu, başı ve boynuzuyla, dört bacaklı bir figür ortaya çıkmıştı.</p>

  <p>Ambalaj kağıdı katlanarak gümüşten bir origami şekline, bir tekboynuza dönüşmüştü. <i>Blade</i> Runner'daki en ikonik görüntülerden birine.</p>

  <p>Hangara inmek için kendimi çoktan asansöre atmış, <i>Vonnegut'</i>u kalkışa hazırlaması için Max'a bağırıyordum.</p>

  <p><i>Görevinize teste girerek devam edin.</i></p>

  <p>Artık hangi teste girmem gerektiğini de, bu testi nerede bulacağımı da biliyordum. Tekboynuz ipucunu çözmemi sağlamıştı.</p>

  <p><i>Blade Runner, Anorak'ın Almanağı'nda</i> tam on dört yerde geçiyordu. Halliday için tüm zamanların en iyi on filminden biriydi. Aynı zamanda, Halliday'in en sevdiği yazarlardan biri olan Philip K. Dick'in bir romanına dayanıyordu. Bu yüzden belki kırk kere seyrettiğim filmin her sahnesini ve bütün diyaloglarını ezbere biliyordum.</p>

  <p><i>Vonnegut</i> hiperuzayda ilerlerken, özellikle iki sahnesini yeniden seyretmek için filmin <i>director's cut</i> versiyonunu açtım.</p>

  <p>1982 yılında vizyona giren film, 2019 yılının Los Angeles'ında, hiper-teknolojik bir gelecekte geçiyordu. Harrison Ford'un oynadığı ana karakter Rick Deckard, ayırt edilemeyecek ölçüde gerçek insanlara benzeyen, genetik olarak geliştirilmiş robotları (replikalar) yakalayıp “emekliye ayırmak” için görevlendirilmiş özel polis birimi <i>Blade Runners'ın</i> üyesiydi (polisin içinde böyle bir birimin kurulmasının nedeni, dünyadışı kolonilerde çalıştırılan replikaların insanlara karşı başkaldırmış olmasıydı). Aslında, replikaların görünüm ve davranışları insanlara öylesine benziyordu ki, onları saptamanın tek yolu, şüphelenilen kişiyi yalan makinesine benzeyen Voight-Kampff Makinesi adındaki cihazla teste sokmaktı.</p>

  <p><i>Görevinize teste girerek devam edin.</i></p>

  <p>Voight-Kampff makinesi filmin yalnızca iki sahnesinde görünüyordu. Bu iki sahne de, replikaları üreten Tyrell Şirketi'nin merkezi olan Tyrell Binası'nda geçiyordu.</p>

  <p>Piramit şeklinde devasa bir yapı olan Tyrell Binası'nın yeniden yaratımları, OASIS'te en sık görülen yapılardan birisiydi. Yirmi yedi sektörün tamamına yayılmış yüzlerce gezegende bu binanın farklı kopyalarını bulabilirdiniz. Bunun nedeni, bina kodunun ücretsiz yerleşik bir şablon olarak (çeşitli bilimkurgu filmleri ve TV dizilerinden modellenmiş yüzlerce farklı yapının koduyla birlikte) OASIS WorldBuilder inşaat yazılımının içinde bulunmasıydı. OASIS'te yeni dünyalar yaratmak için WorldBuilder yazılımını kullanan bir programcı, istediği takdirde, kodlarını yazdığı fütüristik kent ya da arazinin gökyüzü siluetini doldurmak amacıyla yazılım menüsünde hazır duran Tyrell Binası'nı çekip Simülasyonunun istediği yerine yerleştirebilirdi. Sonuç olarak, bazı dünyaların yüzeyinde Tyrell Binası'nın bir düzine kopyasıyla karşılaşabiliyordunuz. Bu dünyalardan en yakındakine, Sektör 22'de siberpunk temalı bir gezegen olan Axrenox'a gitmeye karar vermiştim.</p>

  <p>Şüphelerim doğruysa, Axrenox üzerindeki Tyrell Binaları'nın her birinde, Voight-Kampff makineleri aracılığıyla İkinci Kapı'ya gizli bir geçit yer alıyor demekti. Axrenox'ta Altılılarda karşılaşmaktan çekinmiyordum. Yüzlerce farklı gezegene yayılmış binlerce Tyrell Binası'nın tamamını ablukaya almaları olanaksızdı.</p>

  <p>Axrenox'a ulaştığımda, Tyrell Binası'nın bir kopyasını bulmak yalnızca birkaç dakikamı aldı. Gözden kaçması zor bir yapıydı. Birkaç kilometrekarelik tabanıyla bir piramit gibi yükselen bina, yakınındaki binaların neredeyse tamamının üzerinde kalıyordu.</p>

  <p>Binayı görür görmez inişe geçtim. <i>Vonnegut</i>'u Tyrell Binası'nın pistlerinden birine indirdiğimde gizlenme programını açık tutmaya karar verdim. Ardından gemiyi kilitleyerek bütün güvenlik sistemlerini devreye soktum. Ben dönene kadar bu sistemlerin yeterli olacağını ummaktan başka çarem yoktu. Axrenox'ta büyü geçerli olmadığından, gemiyi maket boyutlarına küçülterek cebime atmak gibi bir seçenek söz konusu değildi. Axrenox gibi bir siberpunk dünyasında aracınızı açıkta bırakmak, çalınması için yalvardığınız anlamına gelirdi. <i>Vonnegut'</i>un, gemiyi saptayan derilere bürünmüş ilk çetenin hedefi olacağını adım gibi biliyordum.</p>

  <p>Tyrell Binası şablon planını açarak, iniş yaptığım platforma yakın mesafede bulunan bir asansör saptadım. Asansöre ulaştığımda panele sabit güvenlik kodunu girerek nefesimi tuttum. Şanslı günümdeydim! Asansör kapıları bir ıslık sesiyle açıldı. Axrenox'un bu kesimini yaratan her kimse, şablondaki sabit güvenlik kodlarını değiştirme zahmetine girmemişti. Bunu iyi bir işaret olarak aldım. Şablondaki diğer her şeyi de sabit ayarlarında bırakmış olabilirlerdi.</p>

  <p>Binanın 440. katına çıkarken zırhımı açarak silahlarımı çıkardım. Asansör ile ulaşmak istediğim oda arasında beş ayrı güvenlik noktasından geçmem gerekiyordu. Bina yerleşim planı değiştirilmediyse, amacımla aramda elli NPC (Tyrell güvenlik replikaları) duruyor demekti.</p>

  <p>Asansör kapıları açılır açılmaz çatışma başladı. Henüz asansörden koridora adımımı atmadan yedi replikayı indirmem gerekmişti.</p>

  <p>Sonraki on dakika bir John Woo filminin final sahnesi gibiydi. <i>Hard Boiled</i> ya da <i>The Killer</i> gibi, başrolünde Chow Yun Fat'ın olduğu filmlerden bahsediyorum. Seri atışa aldığım silahlarımla koridorlarda ilerlerken önüme çıkan NPC'lere kurşun yağdırdım. Gözümü kan bürümüştü. Güvenlik görevlilerinin açtığı karşı ateşin zırhım üzerinde etkisi olmuyordu. Tetiğe her dokunuşumda klibin dibinde yeni bir şarjör belirdiğinden, kurşunum asla tükenmiyordu.</p>

  <p>Kurşun faturam çok yüklü olacaktı.</p>

  <p>Sonunda istediğim odaya ulaştığımda, güvenlik kodunu girerek kendimi içeri attım ve kapıyı arkamdan kilitledim. Çok zamanımın olmadığını biliyordum. Binanın her yerinde alarmlar çalıyordu. Alt katlardaki binlerce NPC güvenlik görevlisi beni bulmak için 440. kata çıkıyor olmalıydı.</p>

  <p>Adımlarımın sesi odanın duvarlarında yankılandı. Altın tüneğinin üzerindeki iri baykuş dışında içeride kimse yoktu. Tyrell Şirketi'nin kurucusu Eldon Tyrell'in ofisinin kusursuz bir kopyası olan katedral benzeri devasa odayı arşınlarken, baykuş ses çıkarmadan göz kırptı. Filmdeki her detay tam olarak aynı şekilde yeniden yaratılmıştı. Cilalı taş duvarlar. Yüksek mermer sütunlar. Batı duvarının tamamını kaplayan camdan, Axrenox'un nefes kesici manzarası görülüyordu.</p>

  <p>Pencerenin hemen önünde büyük bir konferans masası duruyordu. Masanın üzerindeyse, Voight-Kampff makinesi. Evrak çantası büyüklüğündeki makinenin önünde işaretlenmemiş bir tuş takımı ve yan tarafındaysa üç küçük veri monitörü yer alıyordu.</p>

  <p>Karşısına geçtiğim anda makine otomatik olarak açıldı. İnce robotik bir kolun uzattığı, retina tarayıcısına benzeyen yuvarlak bir cihaz, sağ göz bebeğimin hizasında durdu. Yan tarafındaki inip çıkan körükle, makine sanki nefes alıyormuş gibi görünüyordu.</p>

  <p>Filmde Sean Young'a sorduğu soruları bana da soracak Harrison Ford'u canlandıran bir NPC'nin ortaya çıkıp çıkmayacağını merak ederek etrafıma baktım. Ne olur ne olmaz diye bütün cevapları ezberlemiştim. Sessizce beklediğim birkaç saniye boyunca hiçbir şey olmadı. Yalnızca makinenin körüğü inip çıkmaya devam etti. Binanın her yerinde çınlayan alarm seslerini duyabiliyordum.</p>

  <p>Envanterimden Yeşimtaşı Anahtar'ı çıkardığım anda, Voight-Kampff makinesinin yüzeyinde bir panel açıldı ve ortaya bir anahtar deliği çıktı. Hiç düşünmeden anahtarı deliğe sokarak çevirdim. Makineyle anahtar aynı anda kayboldu. Cilalı konferans masasının üzerinde kapıya benzeyen bir portal açılmıştı. Kenarları, anahtarın süt gibi yeşim renginde parıldayan bu portal, tıpkı İlk Kapı gibi, yıldızlarla kaplı uçsuz bucaksız bir boşluğa açılıyordu.</p>

  <p>Masaya çıktım ve portaldan içeri sıçradım.</p>

  <p>Kendimi disko dönemi dekoruna sahip, salaş görünümlü bir bovling salonunun girişinde buldum. Koridoru kaplayan halı yeşil ve kahverengi helezonların iç içe geçtiği cafcaflı bir desene sahipti; plastik sandalyeler solgun turuncu renkteydi. Bovling kulvarlarının tamamı boş ve karanlıktı. Mekan uzun zaman önce terk edilmiş gibi görünüyordu. Girişte ya da büfe tezgahında tek bir NPC çalışan bile yoktu. Kulvarların üzerindeki duvarda kocaman harflerle yazılı olan MIDDLETOWN LANES adını görene dek nerede bulunduğumu anlayamadım.</p>

  <p>İlk başta tavandaki floresan lambaların boğuk uğultusundan başka ses yoktu. Ardından, sol tarafımdan gelen belli belirsiz elektronik cızırtıyı duydum. Bakışlarımı o yöne çevirdiğimde, büfenin arkasındaki duvarda karanlık bir oyuk olduğunu gördüm. Mağara ağzına benzeyen oyuğun üzerinde bir tabela vardı. Parlak kırmızı neon ışıklarla aydınlatılmış dokuz harf: OYUN ODASI.</p>

  <p>Birdenbire güçlü bir rüzgar çıktı; bovling salonunun içinde kasırga patlamış gibi bir gürültü duydum. Ayaklarım halının üzerinde kaymaya başladığında, Avatarımın oyun odasına doğru çekildiğini anladım. Sanki o yönde açılan bir kara deliğe sürükleniyordum.</p>

  <p>Güçlü hava akımıyla oyun odasının girişine sürüklenirken, tamamı 80'lerin ortalarından bir dizi jetonlu makine gördüm. <i>Crime Fighters, Heavy Barrel, Vigilante, Smash TV.</i> Ama avatarim özellikle bir oyuna doğru çekiliyordu. Odanın en dibinde tek başına duran bir makineye.</p>

  <p><i>Black Tiger.</i> Capcom, 1987.</p>

  <p>Monitörün tam ortasında açılmış olan türbülanslı anafor, çevrede bir yerlere sabitlenmemiş olan her şeyi -çöpleri, kağıt bardakları, bovling ayakkabılarını- içine çekiyordu. Beni de. Avatarım makineye yaklaşırken, refleksle uzanarak bir <i>Time Pilot</i> makinesinin joystickine sarıldım. Güçlü anafor acımasız bir şekilde beni kendisine çekerken, joysticke tutunduğum anda Avatarımın ayakları yerden kesildi.</p>

  <p>O anda aslında keyifle sırıtıyordum. Kendimi tebrik etmeliydim. Çünkü çok uzun zaman önce, henüz Av'ın ilk yılında, <i>Black Tiger</i> oyununda ustalaşmıştım.</p>

  <p>İnsanlardan uzak bir hayat sürdüğü ölümünden önceki son yıllarda, Halliday'in web sitesine yüklediği tek şey kısa döngülü bir animasyondu. Animasyonda Halliday'in avatarı Anorak, bir ortaçağ kütüphanesinde, çizikler içindeki bir çalışma masasının üzerine eğilmiş halde, tozlu büyü kitaplarını dikkatle inceleyip iksir karıştırırken görülüyordu. Bu animasyon on yıldan daha uzun bir süre boyunca sitede dönmeye devam etmiş ve en nihayetinde, Halliday'in öldüğü sabah, yerini Skorbord'a bırakmıştı. Halliday'in arkasındaki duvarda siyah bir ejderhanın resmedildiği kocaman bir tablo vardı.</p>

  <p>Avcılar bu tablonun ne anlama geldiği, siyah ejderhanın neyi simgelediği ya da herhangi bir şey simgeleyip simgelemediği üzerine mesaj panolarında sonu gelmez tartışmalar sürdürmüştü. Ama ilk andan itibaren bu tablonun ne anlama geldiğini çok iyi biliyordum.</p>

  <p><i>Anorak'ın Almanağ</i>ı'nın ilk kayıtlarından birinde Halliday, ebeveynleri ne zaman birbirlerine bağırmaya başlasa, evden sıvışarak <i>Black Tiger</i> oynamak için bisikletiyle bovling salonuna gittiğini yazıyordu. <i>Black Tiger</i> tek çeyreklikle bitirebildiği bir oyundu. <i>AA 23:334: “Black Tiger, tek bir çeyreklikle üç saat için kof gerçeklikten kaçmamı sağlıyordu. Oldukça iyi bir anlaşmaydı.”</i></p>

  <p><i>Black Tiger,</i> ilk olarak Japonya'da, <i>Burakku Doragorı</i> orijinal adıyla piyasaya sürülmüştü. Yani Siyah Ejderha (oyunun Amerikan sürümünde adı değiştirilmişti). Anorak'ın arkasındaki duvarda yer alan siyah ejderha tablosunun, <i>Burakku Doragorı'</i>un Av'da kilit önem ifade ettiğine dair bir işaret olarak almış ve bu yüzden, tıpkı Halliday gibi, tek krediyle tamamlayacak ustalığa erişene dek oyun üzerinde çalışmıştım. Sonraları da, pas tutmamak için birkaç ayda bir oyunu oynamayı ihmal etmedim.</p>

  <p>İleri görüşlülüğümün ve çabalarımın karşılığını alma zamanı gelmişti.</p>

  <p><i>Time Pilot</i> makinesinin joystickine ancak birkaç saniye daha tutunabildim. Parmaklarım joystickten kaydığı anda, avatarım <i>Black Tiger</i> monitörünün içine çekildi.</p>

  <p>Bir süre için her şey karanlığa gömüldü. Ardından kendimi gerçeküstü bir ortamda buldum.</p>

  <p>Daracık bir zindan koridorundaydım. Solumda, devasa bir ejderha kafatasının asılı olduğu gri bir duvar vardı. Duvar gölgelerin içinde kaybolana dek yükseliyordu. Tavanı göremiyordum. Zindanın zemini, ilerideki karanlığın içerisine yönelen uzun bir hat oluşturacak şekilde, uç uca dizilmiş, havada süzülen yuvarlak platformlardan oluşuyordu. Sağ tarafımda, platformun kenarının ötesinde, hiçbir şey yoktu. Yalnızca kapkara sonsuz bir boşluk.</p>

  <p>Arkama döndüğümde çıkış olmadığını gördüm. Sonsuz karanlığa yükselen bir başka duvar.</p>

  <p>Bakışlarımı aşağı, Avatarımın vücuduna çevirdiğimde, <i>Black Tiger'ın</i> kahramanı gibi göründüğümü anladım: üzerinde yalnızca zırh ve boynuzlu bir kask olan, yarı çıplak, kaslı bir barbar. Sağ kolum metalden yapılmış uzun bir eldivenin içinde kaybolmuştu; eldivene, ucunda çivili metal bir topun olduğu, toplanabilir uzun bir zincir bağlıydı. Sağ elimde ise, ustaca tutmakta olduğum üç ölümcül kama vardı. Kamaları sağ yanımdaki karanlık boşluğa fırlattığım anda, elimde fırlattıklarımın tıpatıp aynısı üç kama daha belirdi. Sıçramayı denediğimde otuz ayak boyu yükselebildiğimi ve kedi gibi yumuşak bir şekilde yere konduğumu gördüm.</p>

  <p>Şimdi anlıyordum. <i>Black Tiger</i> oynayacaktım, orası kesindi. Ancak uzun zaman önce ustalaştığım, elli yıllık, iki boyutlu platform oyununu değil. <i>Black Tiger'</i>ın, Halliday tarafından yeniden yaratılmış, yepyeni, üç boyutlu versiyonunu oynayacaktım.</p>

  <p>Orijinal oyunun mekaniğine, farklı seviyelerine ve karşıma çıkacak düşmanlara yönelik bilgilerim elbette işime yarayacaktı. Ancak oynanış şeklinin çok farklı olacağı ortadaydı ve oyunun bu versiyonu çok farklı beceriler gerektiriyordu.</p>

  <p>İlk Kapı, beni Halliday'in en sevdiği filmlerden birinin içine koymuştu. Şimdiyse, İkinci Kapı ile, kendimi Halliday'in favori oyunlarından birinin içinde bulmuştum. Bu sürecin ne anlama gelebileceğine dair düşüncelere dalmışken, ekranımda bir mesaj yanıp sönmeye başladı: BAŞLA!</p>

  <p>Etrafıma baktım. Solumdaki taş duvara oyulmuş ok ileriyi gösteriyordu. Kollarımı ve bacaklarımı esnettim, parmaklarımı kütürdettim, derin bir nefes aldım. Silahlarımı hazırladıktan sonra, ilk düşmanımla karşılaşmak için yuvarlak platformların üzerinden sıçrayarak ileri doğru koşmaya başladım.</p>

  <p>Halliday, <i>Black Tiger'ın</i> sekiz seviyeli zindanını yeniden yaratırken en ince detayları bile atlamamıştı. Her şey tıpkı oyundaki gibiydi. Kötü bir başlangıç yaptığımdan, ilk bölüm sonu yaratığıyla karşılaşmadan can kaybettim. Ancak kısa sürede oyunu üç boyutlu ortamda (ve <i>first-person</i> bakış açısıyla) oynamaya alıştım. Çok geçmeden tempomu bulmuştum.</p>

  <p>Platformdan platforma sıçrayarak, havada hücum ederken, bir yandan da damlaların, yılanların, mumyaların, minatorların ve ninjaların (evet, ninjaların) amansız saldırılarından kendimi korumaya çalışıyordum. Hakkından geldiğim her düşmandan geriye, oyunun farklı yerlerinde karşıma çıkan sakallı bilgelerden zırh, silah ve iksir almak için kullanacağım bir yığın “Zenny parası” kalıyordu (görünen o ki, şifa dağıtan bu “bilge adamlar”, türlü türlü mahlukatla dolu bir zindanda tezgah açmanın karlı olacağını düşünmüştü).</p>

  <p>Ara verip dinlenebileceğim herhangi bir boşluk anı ya da oyunu dondurma şansım yoktu. Kapıdan bir kere geçtikten sonra Simülasyondan çıkış yapamıyordunuz. Sistem buna izin vermiyordu. Vizörünüzü çıkarsanız bile sisteme bağlı kalıyordunuz. Kapıdan çıkmanın tek yolu sonuna kadar gitmekti. Ya da ölmek.</p>

  <p>Oyunun sekiz seviyesini üç saatten kısa sürede temizlemeyi başardım. Ölüme en çok yaklaştığım yer, oyunun sonunda karşıma çıkan (ve elbette Anorak'ın arkasındaki tabloda resmedilen canavara tıpatıp benzeyen) Siyah Ejder'le çarpıştığım an oldu. Bütün canlarım tükenmesine ve can puanım neredeyse sıfırlanmak üzere olmasına rağmen, hareket halinde kalarak ejderhanın yakıcı nefesinden uzak durmayı başardım ve bir yandan da, sürekli olarak fırlattığım kamalarımla gücünü yavaş yavaş azalttım. Öldürücü son hamlemi yaptığımda, ejderha ayaklarımın altındaki djital tozun içine yıkılıp kaldı.</p>

  <p>Rahatlayarak derin bir nefes aldım.</p>

  <p>Herhangi bir geçiş sekansı yaşamadan, kendimi yeniden bovling salonunun oyun odasında, <i>Black Tiger</i> makinesinin önünde bulmuştum. Oyun monitöründe, kahramanca bir poz vermiş olan zırhlı barbarım arz-ı endam ediyordu. Altında ise şu metin görünüyordu:</p>

  <div class="blok">
    <p><b><i>Ulusumuza barış ve refah getirdin.</i></b></p>

    <p><b><i>Teşekkürler, Black Tiger!</i></b></p>

    <p><b><i>Gücün ve bilgeliğin için müteşekkiriz!</i></b></p>
  </div>

  <p><i>O</i> anda tuhaf bir şey oldu; orijinal oyunu tamamladığımda asla görmediğim bir şey. Ekranda, zindandaki bilge adamlardan biri belirmişti. Bilgenin tepesindeki konuşma balonunda, “Teşekkürler. Sana borçluyum. Lütfen ödül olarak dev robotlardan birini kabul et,” yazıyordu.</p>

  <p>Bilgenin altında, yatay bir şekilde akan, robot simgelerinin oluşturduğu uzunca bir hat belirdi. Joysticki sola ya da sağa hareket ettirerek, yüzün üzerinde “dev robot” arasında seçim yapabildiğimi fark ettim. Robotlardan birinin üzerine geldiğimde, altında teknik özelliklerinin ve silahlarının detaylı bilgisi çıkıyordu.</p>

  <p>Aralarında tanımadığım birkaç robot olsa da, çoğuna aşinaydım. Gigantor, Tranzor Z, Iron Giant, Jet Jaguar, <i>Johnny Sokko and his Flying Robot</i>'tan sfenks kafalı Giant Robo, Shogun Warriors oyuncak serisinin tamamı ile <i>Macross</i> ve <i>Gundam</i> anime serilerinden robotlar vardı. Robotlardan on birinin simgesi silikti ve üzerlerine kırmızı bir X işareti konmuştu; bu robotları ne seçebiliyor ne de görebiliyordunuz. Bunlar, benden önce İkinci Kapı'yı temizleyen Sorrento ve diğer Altılılar tarafından seçilmiş olmalıydı.</p>

  <p>Seçtiğim robotun gerçek, çalışan bir versiyonuyla ödüllendirileceğim ihtimalini düşünerek, en güçlü ve en iyi şekilde silahlanmış olanı saptamak için seçeneklerimi dikkatle inceliyordum. Ama <i>Supaida-Man</i> tarafından kullanılan dönüşebilir dev robot Leopardon'u gördüğüm anda elimi joystickten çektim. Araştırmalarım esnasında saptadığım ve bir şekilde bağımlısı olduğum <i>Supaida-Man,</i> 1970'lerin sonlarında yaratılan <i>Örümcek Adam</i>'ın Japon versiyonuydu. Leopardon'un seçeneklerim arasındaki en güçlü robot olup olmadığım umursamadım. Kesinlikle ona sahip olmalıydım.</p>

  <p>Leopardon simgesinin üzerine gelerek ateş tuşuna bastığım anda, <i>Black Tiger</i> kabininin üzerinde robotun otuz santim uzunluğunda bir replikası belirdi. Robotu alarak envanterime ekledim. Hakkında herhangi bir talimat olmadığı gibi, açıklama kısmı da boştu. Daha detaylı incelemeyi kaleme döndükten sonra yapacaktım.</p>

  <p>Aynı esnada <i>Black Tiger'ın</i> monitöründe, yanıbaşında ceylan gibi bir prensesle tahtına kurulmuş olan barbar kahramanın üzerinden jenerik yazıları geçmeye başladı. Oyunda emeği olan bütün programcıların adlarını teker teker saygıyla okudum. Programcıların tamamı Japon'du. Son ad ise: OASIS PORTU, J.D. Halliday.</p>

  <p>Jenerik tamamlandığında monitör bir süre için karardı. Ardından, ekranın tam ortasında bir sembol belirdi: içinde bir yıldızla, kor gibi parıldayan kızıl bir daire. Yıldızın köşeleri dairenin dışına taşıyordu. Bir saniye sonra, yıldızın merkezinde yavaş bir şekilde dönmekte olan Kristal Anahtar'ın görüntüsü belirdi.</p>

  <p>Vücudum salgıladığım adrenalinin hakimiyetine girmişti. Kızıl yıldız sembolünü tanımıştım ve beni nereye yönlendirdiğini biliyordum.</p>

  <p>Ne olur ne olmaz diye birkaç ekran resmi aldım. Çok geçmeden monitör karardı ve <i>Black Tiger</i> kabini eriyerek, yeşim renginde parıltılar saçan kenarlarıyla kapı şeklinde bir portala dönüştü. Çıkış.</p>

  <p>Zafer hissiyle çığlık atarak portaldan içeri sıçradım.</p>
</body>
</html>
