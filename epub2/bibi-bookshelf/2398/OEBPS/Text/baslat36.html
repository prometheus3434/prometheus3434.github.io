<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0034</h2>

  <p>Ortalığı sallamaya hazırdım.</p>

  <p>Avatarımın vücudunu zırhla kaplamış, tepeden tırnağa silahlanmıştım. Envanterimi ağzına kadar doldurarak, yanıma mümkün olduğunca çok büyülü nesne, silah ve cephane aldım.</p>

  <p>Her şey yerli yerindeydi. Artık planımızı hayata geçirmek üzereydik. Zaman gelmişti.</p>

  <p>Kalemin hangarına indim ve kapıların açılması için duvardaki bir tuşa bastım. Kapılar kayarak açılırken, Falco'nun yüzeyine çıkan kalkış tüneli yavaşça ortaya çıktı. X-wing savaş jetimi ve <i>Vonnegut</i>'u geçerek pistin ucuna yürüdüm. Chthonia'ya onlardan biriyle gitmeyecektim. Müthiş saldırı ve savunma gücüne sahip sağlam mekikler olsalar da, Chthonia'da patlayacak epik savaşta yeterli koruma sağlayamazlardı. Neyse ki, koleksiyonuma yeni bir parça eklemiştim.</p>

  <p>Avatarımın envanterinden otuz santimlik Leopardon robotumu çıkarıp, dikkatli bir şekilde piste koydum. IOI tarafından tutuklanmadan önce, oyuncak Leopardon'u inceleyerek sahip olduğu güçleri anlamak için zamanın olmuştu. Tahmin ettiğim gibi, robotun gerçekten de güçlü bir büyülü nesne olduğu ortaya çıktı. Robotu devreye sokacak komutu bulmak için de çok uğraşmam gerekmedi. Toei'nin orijinal <i>Supaidaman</i> TV dizisinde olduğu gibi, Leopardon'u canlandırmak için yapmanız gereken yalnızca adını söylemekti. Piste yerleştirdiğim robotla arama güvenli bir mesafe koyduktan sonra, “Leopardon!” diye haykırdım.</p>

  <p>Metal yırtılması gibi yüksek perdeden, keskin bir ses duydum. Bir saniye sonra, otuz santimlik robotun boyu neredeyse yüz metreye yükselerek, hangar tavanında açılmış olan kapılardan dışarı çıkmıştı.</p>

  <p>Leopardon'a bakarak, Halliday'in eklemeyi ihmal etmediği tüm detayları hayranlıkla inceledim. Orijinal Japon robotun tüm özellikleri, parıltılar saçan devasa kılıcı ve örümcek ağı kabartmalı kalkanıyla birlikte, yeniden yaratılmıştı. Leopardon'a yaklaşırken, sol ayağındaki erişim kapısı açıldı ve içindeki küçük asansör ortaya çıktı. Asansörle, robotun önce bacağından, sonra da gövdesinden geçerek, zırh kaplı göğsünün ortasındaki kokpite ulaştım. Kaptan koltuğuna yerleştiğimde, duvarda asılı duran saydam kutunun içindeki gümüş kontrol bileziğini fark ettim. Bu bilezik, dışındayken de Leopardon'u sesli komutlarla kontrol etmemi sağlıyordu.</p>

  <p>Önümdeki kumanda konsolunda, tümü Japonca olan birkaç sıra tuş seti yer alıyordu. Tuşlardan birine bastığım anda Leopardon'un motorları gürültüyle çalıştı. Ayaklarındaki ikiz roketleri ateşleyerek robotu kalkışa geçirdim ve kalemin hangar kapılarından çıkarak Falco'nun yıldızlarla kaplı gökyüzüne doğru yükselmeye başladım.</p>

  <p>O esnada, Halliday'in kokpitin kontrol paneline eski bir kasetçalar koyduğunu fark ettim. Sağ omzumun üzerindeyse, kasetlerin dizili olduğu bir raf vardı. Kasetlerden birini alıp teybe taktım. Robotun iç ve dış hoparlörlerinde AC/DC'den “Dirty Deeds Done Dirt Cheap” şarkısı patladı birden. Koltuğumu sallayacak kadar yüksek bir sesle AC/DC çalıyordu.</p>

  <p>Leopardon hangar kapılarından tamamen çıktığı anda, kontrol bileziğine “Marveller'e Dönüş!” diye bağırdım (ses komutları ancak bağırdığınızda çalışıyor gibi görünüyordu). Bacakları, kolları ve kafası içe doğru katlanan robot, “Marveller” olarak bilinen uzay mekiği biçimini alıyordu. Dönüşüm tamamlandığında, Falco'nun yörüngesinden çıkarak en yakındaki yıldız geçidine yöneldim.</p>

  <p>Sektör 10'daki yıldız geçidinden dışarı fırladığım anda, radar ekranım Noel ağacı gibi ışıl ışıl oldu. Önümdeki yıldızlarla kaplı karanlık, tek kişilik mekiklerden ay kadar büyük yük gemilerine dek akla gelebilecek her tür ve modelde, binlerce uzay aracıyla kaplanmıştı. Hayatım boyunca bu kadar uzay aracını aynı anda görmemiştim. Sektöre yıldız geçidinden geçerek ulaşanlara, görebildiğim her yönden yaklaşmakta olan diğerleri ekleniyordu. Bütün bu araç karmaşası, uzaklarda süzülen mavi-kahverengi küçük bir küre olan Chthonia'ya yönelmiş, gelişigüzel, uzun bir konvoy oluşturuyordu. OASIS'teki herkes Anorak'ın Kalesi'ne gidiyor gibiydi. Art3mis'in, bu avatarların büyük kısmının yalnızca şovu seyretmek için geldiğine, Altılılar'a karşı savaşarak hayatlarını tehlikeye atmak gibi bir niyetleri olmadığına dair uyarısının gerçek çıkma olasılığının farkında olsam da, kısa bir heyecan ve coşku dalgasıyla kaplandı içim.</p>

  <p><i>Art3mis.</i> Bunca zamanın ardından, yalnızca birkaç metre yanımdaki bir odanın içindeydi. Hatta bu savaş sona erdiğinde tanışabilirdik de. Aslında bu düşüncenin beni ürkütmesi gerekirken, bir Zen sükuneti hissediyordum: Chthonia'da ne olacak olursa olsun, riske attığım her şey buna değerdi.</p>

  <p>Leopardonu, mekik biçiminden robot konfigürasyonuna geri döndürdükten sonra, uzay araçlarının oluşturduğu uzun konvoya takıldım. Aralarındaki tek dev robot olan Leopardon, araç kalabalığı içinde göze çarpıyor olmalıydı. Çok geçmeden etrafım, robotuma daha yakından bakmak isteyen avatarların kullandığı küçük gemilerle sarılmıştı. Bana selam vermek isteyen, kim olduğumu merak eden ve böyle kıyak bir robotu nereden bulduğumu soran binlerce avatar yüzünden comlink bağlantımı sessize almak zorunda kaldım.</p>

  <p>Chthonia gezegeni kokpit camımda büyümeye devam ederken, etrafımı saran gemilerin sayısı ve yoğunluğu katlanarak artıyordu sanki. Nihayet gezegenin atmosferine girerek yüzeye doğru alçalmaya geçtiğimde, metal böceklerden oluşan büyük bir sürünün içinde ilerliyordum. Anorak'ın Kalesi'ne yaklaştığımda gözlerime inanamadım. Kalenin etrafındaki arazi ve gökyüzü, uzay araçları ve avatarların oluşturduğu, nabız gibi atan, yoğun bir kütleyle sarılmıştı. Dünyadışı bir Woodstock gibiydi. Tüm yönlerde omuz omuza vermiş avatarların kalabalığı ufuk çizgisine dek uzanıyordu. Gökyüzünü kaplayan mekiklere her an binlercesi ekleniyordu. Tüm bu çılgın mahşer kalabalığının tam ortasında ise, Altılılar'ın saydam küresinin ardında bir oniks mücevher gibi parıldayan Anorak'ın Kalesi yer alıyordu. Birkaç saniyede bir talihsiz bir avatar ya da mekik, hata sonucu veya kazayla Osuvox'un Küresi'ne sürükleniyor ve kalkan yüzeyine değdiği anda buharlaşarak yok oluyordu. Sinekliğe çarpan sineklerden farkları yoktu.</p>

  <p>Biraz daha alçaldığımda, kale girişinin yakınlarında, kalkan duvarının hemen dışında kalan açık bir alan saptadım. Bu alanın tam ortasında, yan yana durmuş üç dev figür vardı. Bu figürlerin etrafını saran kalabalık sürekli olarak içeri doğru yüklenip, ardından geri çekiliyordu. Her biri kendi dev robotunun kokpitinde oturuyor olan Aech, Art3mis ve Shoto'yla aralarına belli bir mesafe koymak isteyen avatarlar birbirlerini itip duruyordu.</p>

  <p>İkinci Kapı'yı temizlemelerinin ardından Aech, Art3mis ve Shoto'nun seçtiği robotları ilk kez görüyor olduğumdan, Art3mis'in kullandığı devasa dişi robotu saptamam biraz zaman aldı. Siyah ve krom rengindeki robot, bumerang şeklindeki gösterişli başlığı ve simetrik kırmızı zırh göğüslüğü ile, Tranzor Z'nin dişisi gibi görünüyordu. Biraz daha dikkatli incelediğimde, robotun gerçekten de Tranzor Z'nin dişi versiyonu Minerva X olduğunu anladım. Minerva X, orijinal Mazinger Z anime serisindeki esrarengiz karakterlerden biriydi.</p>

  <p>Aech, favori anime serilerinden biri olan <i>Mobile</i> Suit <i>Gundam</i>'dan bir RX-78 Gundam seçmişti kendisine. Shoto ise, diğer ikisinin dev robotlarından bile daha yüksekte kalan Raideen'in kokpitine kurulmuştu. 70'lerin ortalarında yayınlanan <i>Brave Raideen</i> anime serisinden, kırmızı-mavi renkli dev bir robot olan Raideen'in bir elinde alametifarikası altın yayı, diğer elinde ise çivili büyük kalkanı olduğunu gördüm.</p>

  <p>Osuvox'un Küresi üzerinde alçak uçuşa geçerek diğerlerinin tam tepesinde durduğumda, avatar kalabalığından heyecanlı çığlıklar yükseldi. Leopardon'u havada dik konuma getirdikten sonra, motorları durdurdum ve yüzeyle aramda kalan mesafeyi serbest düşüşle katettim. Robotum dizinin üzerinde zemine çarptığı anda, darbenin etkisi şiddetli bir sarsıntıya neden oldu. Ayağa kalktığımda, seyirciler Avatarımın adını haykırmaya başlamıştı: Par-zi-val! Par-zi-val!</p>

  <p>Bir süre sonra tezahüratlar yerini uğultuya bırakırken, yüzümü yoldaşlarıma döndüm.</p>

  <p>“Güzel giriş, seni gösteriş budalası,” dedi Art3mis, özel comlink kanalımızı kullanarak. “Yoksa bilerek mi geç kaldın?”</p>

  <p>“Yemin ederim benim hatam değil,” dedim soğukkanlılığımı korumaya çalışarak. “Yıldız geçidinde trafiğe takıldım.” Aech robotunun devasa başını salladı. “Gezegendeki bütün nakil terminalleri dün geceden beri adeta avatar kusuyor,” dedi, Gundam'ının kocaman eliyle etrafımızdaki avatarları göstererek. “Bu gerçekdışı. Hayatımda bu kadar gemi ya da avatarı bir arada görmemiştim.”</p>

  <p>“Ben de,” dedi Art3mis. “Tek bir sektörde bu kadar yoğunluk oluşmuşken GSS sunucularının bu yükü kaldırabilmesi inanılmaz. Ama şu ana dek herhangi bir donma ya da gecikme yaşanmadı.”</p>

  <p>Etrafımızı saran avatar denizine uzun bir bakış attıktan sonra, dikkatimi kaleye yönelttim. Binlerce uçan avatar ve mekik kürenin etrafında dolanıyor ve hiçbiri kalkanın yüzeyinde hasara yol açmayan kurşun, lazer, füze ve roketler yolluyorlardı. Kürenin içinde, kaleyi kuşatmış olan binlerce zırhlı Altılı askeri oluşturdukları saflarda sessizce bekliyordu. Asker saflarının arasında tanklar ve savaş helikopterleri göze çarpıyordu. Diğer herhangi bir durumda, Altılı ordusu gerçekten de görkemli bir güç olarak görünebilirdi. Hatta durdurulamaz bir güç. Ama etraflarını sarmış olan avatarların karşısında, Altılılar sayı ve güç açısından acınası ölçüde geride kalıyordu.</p>

  <p>“Parzival,” dedi Shoto, robotunun kocaman kafasını bana döndürerek. “Artık şov zamanı, eski dostum. Söz verdiğin gibi bu küre aşağı inmezse, işler utanç verici bir hal alabilir.”</p>

  <p>“Han kalkanı indirecek,” dedi Aech, <i>Star Wars</i>'tan bir alıntıyla. “Ona biraz daha zaman vermeliyiz!”</p>

  <p>Kahkahayı koyverdim. Ardından robotumun sağ eliyle sol bileğine vurarak, zamanı işaret ettim. “Aech haklı. Öğlene altı dakika var.”</p>

  <p>Cümlemin sonu kalabalıktan yükselen yeni bir uğultunun içinde kaybolup gitmişti. Hemen gözlerimizin önünde, kürenin içerisinde, Anorak'ın Kalesi'nin dev kapıları ardına kadar açıldı ve tek bir Altılı avatarı dışarı çıktı.</p>

  <p>Sorrento.</p>

  <p>Kendisini yuhalayıp ıslıklayan binlerce avatara sırıtarak bakan Sorrento elini salladığı anda, kale kapılarının önünde konuşlanmış olan Altılı askerleri şeflerine genişçe bir alan açtılar. Sorrento alanın ortasına yürüyerek, kalkanın öbür tarafında, yalnızca birkaç on metre ilerimizde durup bizi karşısına aldı. Kaleden çıkan on Altılı avatarı, birbirleri arasında belli bir mesafe koyarak Sorrento'nun arkasına geçtiler.</p>

  <p>“İçimde kötü bir his var,” diye homurdandı Art3mis mikrofonlu kulaklığına.</p>

  <p>“Evet,” diye fısıldadı Aech. “Benim de.”</p>

  <p>Sorrento etrafına bir bakış attıktan sonra, gülümseyerek bize döndü. Konuşmaya başladığında, Altılı helikopterleriyle tanklarına takılmış güçlü hoparlörlerde patlayan sesi, kalenin etrafındaki araziyi doldurmuş olan herkese ulaşacaktı. Dahası Chthonia, büyük haber kanallarından gelen kameraman ve muhabirlerin akınına uğradığından, konuşmasının tüm dünyaya aktarılacağını da biliyordu.</p>

  <p>“Anorak'ın Kalesi'ne hoşgeldiniz,” diye söze girdi. “Biz de sizi bekliyorduk.” Eliyle geniş bir haraket yaparak, kürenin etrafındaki öfkeli avatar denizini gösterdi. “Bunca kişinin Chthonia'ya koşturmasına biraz şaşırdığımızı söylemeliyim. Şu ana dek herkesin, hatta en cahillerinizin bile anlamış olması gerektiği gibi, hiçkimse ve hiçbir şey kalkanımızı aşamaz.”</p>

  <p>Sorrento'nun konuşması, kalabalıktan yükselen sağır edici bir gürültüyle karşılandı; tehditler, hakaretler ve oldukça yaratıcı küfüler havada uçuşuyordu. Bir süre bekledikten sonra, avatarları sessizliğe davet etmek için robotumun iki elini birden havaya kaldırdım. Ortalık biraz sakinleştiğinde, devasa bir PA sistemiyle<a href="../Text/dipnot.html#_edn47" id="_ednref47" title=""><sup>[51]</sup></a> aynı etkiye sahip olan halka açık iletişim kanalına geçtim. Yankıyı engellemek için mikrofonlu kulaklığımın sesini kıstıktan sonra, cevap verdim: “Yanılıyorsun, Sorrento. İçeri geliyoruz. Öğle vakti. Hep birlikte.”</p>

  <p>Etrafımızı sarmış olan avatarlar söylediklerimi onaylamasına coşkuyla haykırdı. Sorrento ortalığın sessizleşmesini beklemedi. “Buyrun, deneyin,” dedi, yüzündeki sabit sırıtmayla. Ardından envanterinden çıkardığı bir nesneyi hemen önüne yerleştirdi. Daha yakından bakmak için görüşümü büyüttüğümde, çene kaslarımın gerildiğini hissettim. Sorrento yere oyuncak bir robot koymuştu. Zırh kaplı derisi ve kürek kemiklerindeki kocaman toplarla iki ayağının üzerinde yükselmiş bir dinozordu bu. Yüzyıl geçişinde çevrilmiş birçok Japon canavar filminden tanıdığım bir robot.</p>

  <p>Mechagodzilla!</p>

  <p><i>“Kiryu!"</i> diye bağırdığından, Sorrento'nun sesi hoparlörlerde patladı. Komut kelimesiyle birlikte, oyuncak robotu neredeyse Anorak'ın Kalesi'yle aynı yüksekliğe ulaşmıştı; artık boyu, Aech, Shoto ve Art3mis'le kullandığımız “devasa” robotların iki katıydı. Mekanik kertenkelenin zırhlı kafası neredeyse kürenin tepesine değecekti.</p>

  <p>Dehşete düşen kalabalık bir süre sessizliğe büründükten sonra, binlerce avatarın dudaklarından dökülen korku dolu kelimelerin uğultusu yayıldı etrafa. Herkes bu devasa metal izbandutu tanımıştı. Ve herkes bu canavarın neredeyse yok edilemez olduğunu çok iyi biliyordu.</p>

  <p>Sorrento, devasa topuklarından birindeki erişim kapısını kullanarak robotun içine girdi. Birkaç saniye sonra, canavarın gözleri sarı bir ışıkla parıldamaya başladı. Mechagodzilla kafasını arkaya atarak sivri dişlerle dolu ağzını açtı ve kulakları sağır edici metalik bir sesle kükredi.</p>

  <p>Aynı esnada, az önce Sorrento'nun ardında dizilmiş olan on Altılı avatarı da kendi oyuncak robotlarını çıkararak çalıştırmıştı. Aralarından beşi, Voltron'ı oluşturacak beş robotik aslana; diğerleri ise, <i>Robotech</i> ve <i>Neon Genesis Evangeliori</i>dan robotlara sahipti.</p>

  <p>Art3mis ve Aech'in aynı anda, “Şimdi <i>sıçtık,"</i> diye fısıldadığını duydum.</p>

  <p>“Gelin bakalım!” diye meydan okudu Sorrento. Haykırışı avatarlarla kaynayan bütün arazi boyunca yankılanmıştı. Ön sıralardaki avcıların çoğu istemsiz bir şekilde geriledi. Bazıları ise hayatlarını kurtarmak için çoktan kaçmaya başlamıştı. Ama Aech, Shoto ve Art3mis'le olduğumuz yerden kıpırdamadık.</p>

  <p>Ekranımdaki saate baktım. Bir dakikadan az kalmıştı. Leopardon'un kontrol panelindeki bir tuşa bastım ve dev robotum parıltılar saçan ölümcül kılıcını çekti.</p>

  <p>Kendi gözlerimle görmüş olmasam da, bundan sonra olanları size belli bir kesinlikte anlatabilirim.</p>

  <p>Altılılar, Anorak'ın Kalesi'nin arkasına, kalkanı devreye sokmadan önce Chthonia'ya ışınladıkları silah ve ekipmanlar için zırh kaplı bir depo yerleştirmişti. Deponun doğu duvarında, otuz Tedarik Droidi'nin beklediği uzun bir platform kuruluydu. Orijinal tasarımcılarının hayalgücü yoksunluğu nedeniyle, droidler 1986 tarihli <i>Kısa Devre</i> filmindeki “Johnny Five” gibi görünüyordu. Altılılar bu droidleri ağırlıkla, kaleyi kuşatmış askerler için ekipman ve cephane tedariği gibi ayak işlerinde kullanıyordu.</p>

  <p>Öğleye tam olarak bir dakika kala, Tedarik Droidleri'nden biri olan TD-03, birdenbire canlanarak şarj ünitesinden ayrıldı. Paletlerinin üzerinde ilerleyerek deponun karşı ucundaki cephaneliğe yöneldi. Cephaneliğin girişinde iki robotik güvenlik görevlisi duruyordu. TD-03, kendisine verilen ekipman tedarik emrini -iki gün önce IOI intraneti üzerinden benim verdiğim emri- görevlilere iletti. Görevliler tedarik talebini onaylayarak, TD-03'ün cephaneliğe girmesi için kenara çekildiler. TD-03, büyülü kılıçlar, kalkanlar, zırhlar, plazma silahları gibi akla gelebilecek her türlü silah ve malzemeyi barındıran uzun raflar boyunca ilerleyerek, her biri aşağı yukarı futbol topu büyüklüğünde, beş adet sekiz yüzlü cihazın dizili olduğu rafın önünde durdu. Cihazların sekiz yüzünden birinin üzerinde, küçük bir kontrol paneliyle seri numarası yer alıyordu. TD-03, ekipman talep formunda verdiğim seri numarasına sahip cihazı buldu. Ardından, programladığım talimatlar doğrultusunda, pençe gibi işaret parmağını kullanarak cihazın kontrol paneline bir dizi komut girdi. Komut girişi tamamlandığında, tuş takımının üzerindeki küçük ışık yeşilden kırmızıya döndü. TD-03 kucağında sekizyüzlü cihazla cephanelikten çıkarken, Altılılar'ın bilgisayar kontrollü envanterinden bir antimadde sürtünme-endüksiyon bombası düşüldü.</p>

  <p>TD-03 cihazla birlikte depoyu terk ederek, Altılılar'ın üst katlara erişim sağlamak için kalenin dış duvarlarına inşa ettiği bir dizi rampa ve merdiveni çıktı. Yol boyunca birkaç kontrol noktasından geçmesi gerekiyordu. Her kontrol noktasında robotik görevliler TD-03'ün güvenlik iznini taramadan geçirdi; programladığım erişim serbestliğiyle minik droid canı nereye isterse gidebilirdi. Nihayet TD-03, Anorak'ın Kalesi'nin en üst katındaki büyük gözlem platformuna ulaştı.</p>

  <p>Bu noktada droid, platformu koruyan elit Altılı avatarlarından bazılarının meraklı bakışlarına maruz kalmış olabilir. Bunu bilmemin imkanı yok. Ama avatarlar beklenmedik, tehlikeli bir durumla karşı karşıya olduklarını sezerek droide ateş açmış olsalar bile, artık herhangi bir şey yapmak için çok geçti.</p>

  <p>TD-03, yüksek seviyeli Altılı büyücüsünün, kalenin etrafındaki kalkanı oluşturan Osuvox'un Küresi'ni tutmakta olduğu platformun merkezine yöneldi ve iki gün önce programladığım talimatların sonuncusunu gerçekleştirmek için, antimadde bombasını havaya kaldırarak aktivasyon tuşuna bastı.</p>

  <p>Patlamayla birlikte, droid ve platformda konuşlanmış olan avatarlarla birlikte, Osuvox'un Küresi'ni tutan Altılı büyücüsü de buharlaşarak hiçliğe karıştı. Büyücü öldüğü anda devre dışı kalan küre ise, platform enkazının içinde kaybolup gitti.</p>
</body>
</html>
