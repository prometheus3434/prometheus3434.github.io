<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0031</h2>

  <p>Sonraki dört saat boyunca çılgıncasına bir çalışmaya giriştim. Bu zamanın çoğunu, Altılı veritabanından çalıntı flaş belleğime mümkün olduğunca çok dosya aktararak geçirdim. Dosya aktarımı tamamlandıktan sonra, bir Yönetici Oolog Talep Formu açtım. Bu, Altılı komutanlarının OASIS içerisinde silah ya da ekipman talebinde bulunmak için kullandığı online bir formdu. Oldukça spesifik bir talepte bulunduktan sonra, isteğin iki gün sonra öğle saatlerinde teslim edilmesini belirten notu ekledim.</p>

  <p>Sonunda işim bittiğinde, sabahın altı buçuğu olmuştu. Bir sonraki teknik destek mesai değişimine doksan dakika kaldığından, kapsül komşularım yavaş yavaş uyanmaya başlardı. Zamanım azalıyordu.</p>

  <p>Alıkoyulmuş çalışan profilimi açarak, aslında hiçbir zaman gerçek olmayan borç bakiyemi sıfırladım. Ardından, hem kulağımdaki kamerayı hem de bileğimdeki güvenlik soketini çalıştıran Alıkoyulmuş Çalışan Gözlem ve İletişim Fişi kontrol ayarları menüsüne girdim ve son bir haftadır deliler gibi istediğim şeyi yaparak, iki cihazın da kilit mekanizmasını devre dışı bıraktım.</p>

  <p>Kıskaçlar geri çekilerek sol kulak kıkırdağımdan ayrılırken keskin bir acı hissettim. Cihaz omzumdan sekerek kucağıma düştü. Aynı esnada, sağ ayak bileğimdeki pranga da açılarak yere düştü. Geride, sıyrıklar içinde kızarmış cildimin berbat görüntüsü kalmıştı.</p>

  <p>Artık geri dönüş yoktu. Kulağımdaki kameraya erişim yetkisi olan yalnızca IOI güvenlik teknisyenleri değildi. Alıkoyulmuş Çalışan Koruma Ajansı da, insanlık haklarımın ihlal edilmemesi için gün içinde neler yaptığımı gözlemleyerek kaydediyordu. Cihazı artık çıkarmış olduğumdan, bu andan itibaren başıma gelenlerin dijital kaydı olmayacaktı. IOI güvenliği binadan çıkmadan beni yakalayacak olursa, şirkete karşı ciddi suçlamalar için kanıt oluşturacak verilerle yüklü flaş belleğimle, işim bitik demekti. Altılılar korkunç işkencelerin ardından beni ortadan kaldırabilir ve kimsenin ruhu bile duymazdı.</p>

  <p>Kaçış planımla ilgili son birkaç ayarlamayı da tamamladıktan sonra, IOI intranetinden çıkış yaptım. Vizörle eldivenleri çıkarıp, eğlence konsolunun yanındaki bakım erişim panelini açtım. Eğlence modülünün altında, yaşam birimimin prefabrik duvarıyla yan birim arasındaki daracık boşluğa uzandım ve buraya sakladığım düzgün bir şekilde katlanmış ince paketi dışarı çıkardım. Vakumla sıkıştırılmış paketin içerisinde, kasketi ve kimlik rozetiyle IOI bakım teknisyeni üniforması vardı (flaş bellek gibi, bu üniformayı da intranet talep formuyla, çalıştığım kattaki boş kabinlerden birine getirtmiştim). Alıkoyulmuş çalışan tulumumu çıkararak, kulağımdaki ve boynumdaki kanları silmek için kullandım. Ardından, şiltemin altına sakladığım iki yara bandını alıp, delikleri kapatmak için kulağıma yapıştırdım. Yeni bakım teknisyeni üniformamı üzerime geçirdikten sonra, flaş belleği çok dikkatli bir şekilde genişletme yuvasından çıkarıp cebime attım. Ve kulağımdan düşen cihazı alarak içine doğru konuştum: “Tuvalete gitmem gerek.”</p>

  <p>Kapsül kapağı açıldığında, karanlık koridorun bomboş olduğunu gördüm. Kulaklık ve tulumu şiltenin altına sokuşturup, ayak bileğimden çıkan soketi yeni üniformamın cebine attım. Ve sürekli olarak kendime nefes almayı hatırlatarak, kapsülden dışarı süründüm ve merdivenden aşağı indim.</p>

  <p>Asansörlere ilerlerken birkaç alıkoyulmuş çalışanla karşılaştım ancak her zaman olduğu gibi hiçbiriyle göz teması kurmadık. Bu durum içimi çok rahatlatmıştı çünkü beni tanıyan birisinin üzerimdeki bakım teknisyeni üniformasına dikkat kesileceğinden endişeleniyordum. Hızlı asansör kapısının önüne geldiğimde sistem, bakım teknisyen rozetimi taramadan geçirirken nefesimi tuttum. Bana sonsuzluk gibi gelen tarama anının ardından, kapılar kayarak açıldı.</p>

  <p>“Günaydın, Bay Tuttle,” dedi asansör, içeri adımımı atarken. “Kaçıncı kat?”</p>

  <p>“Lobi,” dedim boğuk bir sesle. Asansör aşağı inmeye başladı. “Harry Tuttle” bakım teknisyeni rozetimin üzerinde yazılı olan addı. Kurgusal Bay Tuttle'a tüm binanın içinde tam erişim yetkisi verdikten sonra, alıkoyulmuş çalışan soketimi Tuttle'ın personel bilgileriyle yeniden programlayarak, bakım teknisyenlerinin kullandığı güvenlik bilekliklerinden biri gibi fonksiyon göstermesini sağlamıştım. Kapı ve asansörlerdeki programlar güvenlik iznine sahip olup olmadığımı anlamak için beni taramadan geçirdiğinde, cebimdeki soket, birkaç bin voltluk şokla güvenlik görevlileri gelene dek felç olmamı sağlamak yerine, bu izne sahip olduğumu söylüyordu.</p>

  <p>Asansör aşağı inmeye devam ederken, kapıların üzerine monte edilmiş kameraya bakmamaya çalışarak sessizce bekledim. O anda, bütün bunlar sona erdiğinde kamera görüntülerinin inceleneceğini fark ettim. Hem Sorrento hem de şefleri bu görüntüleri kesinlikle izleyecekti. Bunu anlamamla birlikte, kocaman bir piç gülümsemesiyle kameranın içine baktım ve orta parmağımla burun kemiğimi kaşıdım.</p>

  <p>Asansör lobiye ulaştı. Kapılar açıldığı anda karşıma, silahlarını yüzüme doğrultmuş güvenlik görevlilerinden oluşan bir ordunun çıkmasını bekledim. Oysa yalnızca asansör bekleyen orta kademe IOI çalışanlarının kalabalığıyla karşılaştım. Bir saniye için boş gözlerle çalışanlara baktıktan sonra, kabinden dışarı çıktım. Attığım bu adım, bir başka ülkenin sınırından geçmek gibiydi.</p>

  <p>Aşırı kafeinle yüklenmiş hareketli ofis kalabalığı asansörlere binmek için lobide ilerliyordu. Bunlar alıkoyulmuşlar değil, lOI'nin kadrolu çalışanlarıydı. Mesailerini tamamladıklarında kendi evlerine gitmelerine müsaade edilen insanlar. Hatta istedikleri takdirde işlerini bırakabilirlerdi. Binlerce alıkoyulmuş insanın kendileriyle aynı binada yaşayıp ırgat gibi çalıştırıldığı gerçeğinin, bu kadrolu çalışanlardan herhangi birinin umurunda olup olmadığını düşündüm.</p>

  <p>Resepsiyon masasının yanında bekleyen iki güvenlik görevlisini gördüğümde, onlardan mümkün olduğunca uzak durmaya çalışarak, etrafımı saran insan kalabalığının ortasında, dışarı, yani özgürlüğe açılan otomatik cam kapılara doğru ilerlemeye devam ettim. İşlerinin başına geçmek için acele eden insanların arasında kendime yol açmaya çalışırken, koşmamak için kendimi zor tutuyordum. <i>Yalnızca, tamir işleriyle geçen uzun bir gecenin ardından evine giden bir bakım teknisyeniyim, millet. Bu kadar. Cebinde on zetabaytlık çalıntı şirket verisiyle cüretkar kaçış planını gerçekleştiren bir alıkoyulmuş çalışan değilim kesinlikle. Hayır efendim!</i></p>

  <p>Lobi yolunu yarıladığımda, duyduğum tuhaf bir sesle bakışlarım zemine kaydı. Ayaklarımda halen tek kullanımlık lastik terlikler olduğunu o an fark ettim. Adımlarım cilalı mermer zeminde kulak tırmalayıcı cırtlak bir ses çıkararak, insanların işe gelirken giydikleri normal ayakkabıların neden olduğu gürültünün içinde belirgin şekilde öne çıkıyordu. Attığım her adım yakalanmamı sağlayacak bir çığlık gibiydi: <i>Hey, şuraya bakın! Lastik terlikli birisi!</i></p>

  <p>Yürümeye devam ettim. Tam kapılara ulaşmak üzereyken, omzuma bir el dokundu. Olduğum yerde donakalmıştım. Arkamdaki kişinin, “Bayım?” dediğini duydum. Bu bir kadın sesiydi.</p>

  <p>Cevap vermeden kendimi kapıdan dışarı atacaktım ama kadının ses tonu yüzünden durdum. Arkamı döndüğümde, kırklı yaşlarının ortasında, uzun boylu bir kadının endişeli yüzüyle karşılaştım. Lacivert iş takımı. Evrak çantası. “Bayım, kulağınız kanıyor,” dedi irkilerek. “Hem de çok.”</p>

  <p>Uzanıp kulak mememe dokunduğumda, elimin kan içinde kaldığını gördüm. Yapıştırdığım bantlar bir şekilde düşmüş olmalıydı.</p>

  <p>Bir an için felç olmuştum; ne yapmam gerektiğini bilmiyordum. Kadına herhangi bir açıklamada bulunmak istesem de, aklıma hiçbir şey gelmedi. Bu yüzden yalnızca başımı salladım, homurdanarak kısaca teşekkür ettim ve elimden geldiğince sakin bir şekilde dışarı çıktım.</p>

  <p>Dondurucu sabah rüzgarı öylesine güçlüydü ki, az kalsın beni yere yıkıyordu. Yeniden dengemi kazandığımda, sakin adımlarla yürümeye koyuldum. Arada yalnızca soketi çöp kutusuna atmak için durdum. Cihaz kutunun zeminine çarptığında çıkan tok sesle, yoluma devam ettim.</p>

  <p>Caddeye ulaştığımda kuzeye dönerek, ayaklarımın elverdiği ölçüde hızlı bir şekilde yürümeye başladım. Bu soğuk havada üzerimde palto olmadığından dikkat çektiğimi biliyordum. Dahası, çorapsız bir şekilde lastik terliklerle ilerlemeye çalışırken, ayaklarım kısa sürede uyuşmuştu.</p>

  <p>Sonunda IOI plazasından dört blok ötedeki postanenin sıcak ofisine ulaştığımda bütün vücudum tir tir titriyordu. Tutuklanmamdan bir hafta önce, online işlemle bu postanede kiraladığım posta kutusuna, son teknoloji ürünü portatif bir OASIS donanımı göndertmiştim. Postane bütünüyle otomatik sistemlerle donatılmış olduğundan, uğraşmam gereken çalışanlar yoktu. Hatta içeri girdiğimde tek bir müşteri bile olmadığını gördüm. Posta kutumu buldum, şifreyi girdim ve OASIS donanımını dışarı çıkardım. Zemine oturarak paketi hemen oracıkta yırtıp açtım. Parmaklarım yeniden his kazanana dek donmuş ellerimi ovuşturduktan sonra, OASIS'e giriş yapmak için eldivenlerle vizörü taktım. Girişken Simülasyon Sistemleri bir milden daha kısa mesafade bulunduğundan, IOI'nin sahip olduğu kent terminallerinden biri yerine, GSS'nin ücretsiz kablosuz erişim noktalarından birini kullanabilirdim.</p>

  <p>Giriş yaparken kalbim deli gibi atıyordu. Tam sekiz gündür Simülasyonun dışındaydım; benim için kişisel bir rekordu bu. Avatarım yavaş yavaş kalemin kontrol merkezinde belirirken, uzun süredir giymediğim favori elbiselerimden biriymiş gibi, beğeniyle sanal vücuduma baktım. Sisteme giriş yapar yapmaz ekranımda, Aech ve Shoto'dan mesajlar aldığımı gösteren bir pencere açıldı. Hatta beni şaşırtan bir şekilde, Art3mis'ten bile mesaj vardı. Üçü de nerede bulunduğumu ve bana ne halt olduğunu öğrenmek istiyordu.</p>

  <p>İlk olarak Art3mis'e cevap yazdım. Ona, Altılılar'ın gerçek kimliğiyle yaşadığı yeri bildiğini ve sürekli olarak takip edildiğini söyledim. Ayrıca onu evinden alma planları konusunda da uyardım. Flaş bellekteki dosyasının bir kopyasını kanıt olarak mesaja ekledikten sonra, nazik bir şekilde, zaman kaybetmeden evini terk etmesini ve ortalıktan yok olmasını önerdim.</p>

  <p><i>Çanta hazırlamakla zaman kaybetme. Kimseye veda etme. Hemen orayı terk et ve kendine güvenli bir yer bul. Takip edilmediğinden emin olmalısın. Güvenli bir yere ulaştıktan sonra, IOI'nin kontrolünde olmayan bir internet bağlantısı bularak yeniden OASIS'e giriş yap. Mümkün olan en kısa sürede, seninle Aech'in Bodrum'unda buluşalım. Endişelenme. Güzel haberlerim de var.</i></p>

  <p>Mesajın altına şu kısa notu eklemeyi de ihmal etmedim: <i>Gerçek hayatta çok daha güzelmişsin.</i></p>

  <p>Shoto ve Aech'e de (ne denli <i>güzel</i> olduklarına dair notlar haricinde) benzer mesajlar ve Altılı dosyalarını gönderdim. Ardından, Amerika Birleşik Devletleri Vatandaşlık Dairesi veritabanını açarak giriş yapmayı denedim. Satın aldığım şifreler halen işe yaradığından, birkaç ay önce yarattığım sahte Bryce Lynch vatandaşlık profilini açabilmiştim. Profilde artık, kayıt işlemlerinde IOI tarafından çekilmiş fotoğraf görünüyordu ve yüzümün tam üzerine ARANIYOR / KAÇAK yazılmıştı. IOI çoktan Bay Lynch'i kaçak olarak fişlemişti.</p>

  <p>Bryce Lynch kimliğini bütünüyle silerek parmak izleriyle retina paternlerimi orijinal vatandaşlık profilime kopyalamam çok zamanımı almadı. Birkaç dakika sonra veritabanından çıkış yaptığımda, artık Bryce Lynch diye biri yoktu. Yeniden Wade Watts'tim.</p>

  <p>Postaneden çıktıktan sonra, IOI'nin alt şirketi olan SupraCab taksilerini eleyerek, yerel bir şirket tarafından çalıştırılan otomatik taksilerden birini çevirdim.</p>

  <p>Taksiye bindiğimde, başparmağımı kimlik tarayıcısına basarken nefesimi tuttum. Ekran yeşil bir ışıkla aydınlandı. Sistem beni, kaçak Bryce Lynch değil, Wade Watts olarak tanıdığında büyük bir rahatlama yaşadım.</p>

  <p>“Günaydın, Bay Watts,” dedi program. “Nereye gitmek istersiniz?”</p>

  <p>Taksiye, OSU kampüsünün yakınlarında, High Street üzerindeki bir giyim mağazasının adresini verdim. Burası, yüksek teknoloji ürünü sokak kıyafetlerinde uzmanlaşmış Thr3ads adında bir mağazaydı. Thr3ads'e girerek kendime bir kot pantolonla kazak aldım. Pantolon da kazak da OASIS kullanımına uygun olarak üretilen dikotomi özellikli kıyafetlerdi. Dokunsal bir yapıda değillerdi ancak kendi portatif donanımımla bağlantılandırılabiliyorlardı. Gövdem, kollarım ve bacaklarımla yaptıklarımın bilgisi kıyafetlerimden OASIS donanımıma iletiliyor ve böylelikle avatarımı kontrol etmek, yalnızca eldivenle kullanılan bir arayüze kıyasla çok daha kolay hale geliyordu. Pantolonla kazağın yanında, birkaç çift çorap, iç çamaşırı, suni bir deri ceket, bir çift bot ve çıplak kellemi dondurucu soğuktan koruyacak siyah renkli yün bir kasket satın aldım.</p>

  <p>Birkaç dakika sonra, üzerimde yeni kıyafetlerimle mağazanın önündeydim. Yeniden soğuk rüzgara maruz kaldığımda, ceketimin fermuarını sonuna kadar çekerek yün kasketi kafama geçirdim. Çok daha iyiydi. Bakım teknisyeni üniformasıyla lastik terlikleri bir çöp kutusuna attıktan sonra, vitrinlere bakarak High Street üzerinde yürümeye başladım. Yanımdan geçip giden asık yüzlü üniversite öğrencileriyle göz teması kurmamak için kafamı aşağıda tutuyordum.</p>

  <p>Birkaç blok sonra, bir Vend-All noktasına girdim. İçerisi, yeryüzünde üretilmiş her şeyi satın alabileceğiniz otomatik makinelerle doluydu. Makinelerden birinin üzerinde Savunma Dispanseri yazıyordu. Kişisel savunma ürünleri satan bu makinenin ekranına dokunarak, hafif vücut zırhları, kimyasal püskürtücüler ve geniş bir tabanca koleksiyonundan oluşan katalogu taramaya koyuldum. Bir süre ürünleri inceledikten sonra, kurşun geçirmez bir yelek ve bir Glock 47C tabancayla üç set şarjör aldım. Alışverişimi küçük bir kutu biber gazıyla tamamladıktan sonra, ödemeyi gerçekleştirmek için sağ avcumu el tarayıcısına koydum. Kimlik bilgilerim onaylandı ve sabıka kaydım olup olmadığı kontrol edildi.</p>

  <div class="center">
    <p>İSİM: WADE WATTS</p>

    <p>SABIKA KAYDI: YOK</p>

    <p>KREDİ NOTU: MÜKEMMEL</p>

    <p>SATIN ALMA KISITLAMASI: YOK</p>

    <p>İŞLEMİNİZ ONAYLANDI</p>

    <p>TEŞEKKÜR EDERİZ</p>
  </div>

  <p>Satın aldığım şeyler dizlerimin hizasındaki çelik tepsiye düştüğünde ağır, metalik bir ses duydum. Yeleği yeni kazağımın altına giyip, biber gazı kutusunu ceplerimden birine yerleştirdikten sonra, Glock'u plastik şeffaf ambalajından çıkardım. Hayatımda ilk kez gerçek bir silah tutuyor olmama rağmen, OASIS'te binlerce kez sanal silah kullanmış olduğumdan o kadar da yabancı bir his değildi. Namlunun üzerindeki küçük tuşa bastığımda silahtan bir sinyal geldi. Silahın kabzasını, önce sol sonra da sağ elimle, birkaç saniye boyunca sıkı bir şekilde tuttum. Parmak izi taramasının tamamlandığını bildiren ikinci sinyal geldi. Artık bu silahı benden başka hiçkimse ateşleyemezdi. Silahta, sonraki on iki saat boyunca ateşlenmesini engelleyen yerleşik durumda bir zamanlayıcı vardı (buna “soğuma süresi” deniyordu) ancak gene de üzerimde olması kendimi daha iyi hissetmemi sağlamıştı.</p>

  <p>Birkaç blok ötede bulunan, Plug adındaki OASIS salonuna yürüdüm. Üzerinde gülümseyen antropomorfik bir fiberoptik kablonun yer aldığı, arkadan aydınlatmalı kirli tabelada, <i>Şimşek Hızında OASIS Erişimi! Ucuz</i> Donanım <i>Kiralama!</i> Ve <i>Özel Bölmeler! 7-24-365 Açık!</i> yazıyordu. Plug salon zincirlerinin birçok reklamını görmüştüm. Yüksek fiyatları ve miyadı dolmuş donanımlarıyla tanınıyor olsalar da, aynı zamanda çok hızlı, güvenilir ve gecikmesiz bağlantı sunuyorlardı. Benim için asıl çekici olan özellikleri ise, IOI ya da alt şirketlerinden birinin sahip olmadığı az sayıdaki OASIS salon zincirinden biri olmalarıydı.</p>

  <p>Salonun kapısına adımımı attığım anda hareket dedektöründen bir bip sesi geldi. Sağ tarafımdaki küçük bekleme alanı boştu. Zemini kaplayan halılar leke içinde ve yıpranmış durumdaydı. Mekanının her yerinden ağır endüstriyel dezenfektan kokusu yayılıyordu. Kurşun geçirmez pleksiglas bariyerin ardındaki tezgahtar boş bakışlarını bana çevirdi. Mohawk saçları ve yüzündeki düzinelerce piercing ile, yirmilerinin başında bir erkek duruyordu karşımda. Kullandığı çift odaklı vizör sayesinde, bir yandan gerçek dünyada, gözlerinin önünde olanları takip ederken, bir yandan da OASIS'in yarı-saydam görüntüsüne bakabiliyordu. Konuşmak için ağzını açtığında, bütün dişlerinin eğelenerek sivriltilmiş olduğunu gördüm. “Plug'a hoş geldiniz,” dedi düz, monoton bir sesle. “Şu anda özel bölmelerimizden bir kısmı boş, yani beklemenize gerek yok. Paket fiyatlarımızı burada görebilirsiniz.” Hemen önümdeki tezgaha monte edilmiş monitörü gösterdi. Sustuğunda gözlerinin görüntüsünden, yeniden vizörünün içindeki dünyaya yoğunlaştığını anladım.</p>

  <p>Seçeneklerimi inceledim. Farklı kalite ve fiyatlarda bir düzine donanım sunulmuştu. <i>Ekonomi, Standart, Lüks.</i> Her paketin detaylı teknik özellikleri de verilmişti. Dakika üzerinden ücretlendirilmeyi seçebileceğiniz gibi, saatlik paketler de alabilirdiniz. Kiralama rakamına vizörle eldivenler dahildi ancak dokunsal tulum ek ücrete tabiydi. Kira sözleşmesi, ekipmana zarar vermeniz durumunda ödemek zorunda olduğunuz cezalara dair yığınla dipnot ve şartlar ne olursa olsun, salonda kurduğunuz OASIS bağlantısında yasadışı bir şey yapmanız halinde Plug'ın herhangi bir şekilde sorumlu tutulamayacağına yönelik yasal açıklamalar içeriyordu.</p>

  <p>“On iki saat için lüks donanımlarınızdan birini kiralamak istiyorum,” dedim.</p>

  <p>Tezgahtar vizörünü alnına çekti. “Ödemeyi peşin yapmanız gerektiğini biliyorsunuz, değil mi?”</p>

  <p>Başımı salladım. “Ayrıca yüksek hızlı bağlantı kiralamak istiyorum. Hesabıma çok miktarda veri yüklemesi yapacağım.”</p>

  <p>“Yükleme ek ücrete tabidir. Ne kadar <i>çok</i> veriden bahsediyoruz?”</p>

  <p>“On zetabayt.”</p>

  <p>“Siktir,” diye fısıldadı. “Ne yükleyeceksin? Kongre Kütüphanesi'ni mi?”</p>

  <p>Soruyu duymazdan geldim. “Mondo Yükseltme Paketi'ni de istiyorum,” diye ekledim.</p>

  <p>“Elbette,” dedi tezgahtar daha temkinli bir sesle. “Ödemeniz gereken toplam miktar on bir bin dolara geliyor. Siz yalnızca başparmağınızı şuraya koyun, gerisini biz sizin için hallederiz.”</p>

  <p>Ödeme işlemi sorunsuz tamamlandığında şaşırmış göründü. Ardından bu ifadeyi yüzünden silerek omuz silkti ve bana bir anahtar kartı, bir vizör ve bir de eldiven verdi. “Bölme 14. Sağınızdaki son kapı. Tuvalet koridorun sonunda. Bölmede pisliğinizi bıraktığınız takdirde, depozitonuzu geri ödemeyiz. Kusmuk, sidik, sperm gibi şeyler. Bölmeleri temizlemek zorunda olan benim; o yüzden bana bir güzellik yapın ve kendinize hakim olun, olur mu?”</p>

  <p>“Tamamdır.”</p>

  <p>“İyi eğlenceler.”</p>

  <p>“Teşekkürler.”</p>

  <p>Bölme 14, tam ortasında yeni sayılabilecek dokunsal bir donanımın yer aldığı, on metreye on metre boyutlarında, ses geçirmez bir alandı. Kapıyı arkamdan kilitleyerek, donanımın içine kuruldum. Dokunsal koltuğun üzerindeki vinil yıpranmış ve yer yer çatlamıştı. Flaş belleği OASIS konsolunun önündeki yuvaya soktuğumda, istemdışı bir şekilde gülümsedim.</p>

  <p>“Max?” dedim sisteme giriş yaptıktan sonra. Bu komutum, OASIS hesabımda sakladığım Max'ın yedek sürümünü başlattı.</p>

  <p>Kumanda merkezimdeki monitörlerin tamamında Max'ın gülümseyen yüzü belirdi. “He-he-hey, ahbap!” diye kekeledi. “Na-na-nasıl gidiyor?”</p>

  <p>“İşler yolunda, dostum. Şimdi emniyet kemerini taksan iyi olur. Yapmamız gereken çok iş var.”</p>

  <p>OASIS hesap yöneticimi açarak flaş bellekten veri aktarımını başlattım. Hesabıma sınırsız veri yüklemek için aylık olarak GSS'ye ücret ödüyordum ve artık bu imkanımın sınırlarını zorlamanın zamanı gelmişti. Plug'ın yüksek bant genişliğine sahip fiberoptik bağlantısıyla bile, on zetabaytlık veri için tahmini aktarım süresi üç saatin üzerinde görünüyordu. Yükleme sekansını düzenleyerek, ilk olarak erişim sağlamak istediğim verilere aktarım sırasında öncelik verdim. Herhangi bir veri setini OASIS hesabıma yüklendiği anda açabilir ve aynı anda istediğim diğer kullanıcılara aktarabilirdim.</p>

  <p>İlk işim, belli başlı haber sitelerinin tamamına, IOI'nin beni nasıl öldürmeye çalıştığını, Daito'yu nasıl öldürdüklerini ve Art3mis'le Shoto'yu kaçırma planlarını detaylarıyla anlatan birer e-posta göndermek oldu. Mesaja, Altılı veritabanından aldığım, Daito'nun balkondan atılışını gösteren video kaydını ve Sorrento'nun IOI yönetim kuruluna, Art3mis ve Shoto'nun kaçırılmasını öneren mesajını da ekledim. Son olarak, Sorrento ile gerçekleştirdiğim chatlink seansının kaydını da ekledim ancak Sorrento'nun gerçek ismimi söylediği yeri bipleyerek, okul fotoğrafımın göründüğü kareyi flulaştırdım. Dünyaya gerçek kimliğimi açıklamaya henüz hazır değildim. Kaydın orijinalini, planımın geri kalanını tamamladıktan sonra yayınlamayı düşünüyordum. O zaman adımın öğrenilmesi sıkıntı yaratmazdı.</p>

  <p>Son olarak, on beş dakikamı bütün OASIS kullanıcılarına gönderilecek bir e-posta yazmaya ayırdım. Metni tamamladığımda taslak klasörüme kaydettim. Ardından Aech'in Bodrum'una giriş yaptım.</p>

  <p>Aech, Art3mis ve Shoto beni bekliyordu.</p>
</body>
</html>
