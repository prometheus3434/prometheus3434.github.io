<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0005</h2>

  <p>Yemekten sonra en sevdiğim ders başlıyordu. Son yılınızda alabileceğiniz, OASIS ve yaratıcılarının tarihi üzerine seçmeli bir ders olan İleri OASIS Çalışmaları. Kolay bir A.</p>

  <p>Son beş yıldır boş zamanımın tamamını James Halliday hakkında mümkün olduğunca çok şey öğrenmeye adadım. Hayatını, yaptıklarını, ilgi alanlarını etraflıca inceledim. Ölümünün ardından yayınlanan bütün Halliday biyografilerini okudum. Hakkında çekilen belgeselleri yalayıp yuttum. Halliday'in yazdığı her şeyi okudum, programladığı bütün oyunları sonuna kadar oynadım. Av'la uzaktan yakından herhangi bir ilgisi olabileceğini düşündüğüm her detayı not aldım. Bütün bu bilgileri bir defterde tuttum <i>(Indiana Jones</i> 3'ü seyrettikten sonra bu deftere “kutsal günlük” demeye başlamıştım).</p>

  <p>Halliday'in hayatı hakkında öğrendiğim her şey, onu daha da ilahlaştırmama neden oldu. <i>Geek'</i>ler<a href="../Text/dipnot.html#_edn19" id="_ednref19" title=""><sup>[20]</sup></a> için Gygax, Garriott ve Wozniak mertebesinde üstün bir varlık, bir tanrıydı. Liseyi bitirdikten sonra yalnızca aklı ve hayalgücüyle evini terk etmiş, dünya çapında bir şöhrete ve inanılmaz bir servete ulaşmıştı. Bugün insanlığın büyük kısmı için kaçış anlamına gelen bütünüyle yeni bir gerçeklik yaratmıştı. Her şeyden önemlisi, son arzusunu ve vasiyetini tüm zamanların en büyük oyununa çevirmişti.</p>

  <p>İleri OASIS Çalışmaları sınıfında geçirdiğim zamanın çoğunu, ders kitabımızdaki hataları belirterek ve Halliday'e dair ilginç olduğunu düşündüğüm (ve benden başka kimsenin ilgilenmediği) küçük bir bilgi kırıntısından bahsetmek için bile dersi keserek geçiriyordum. Dersin ilk birkaç haftasının ardından sinirleri iyice bozulan Bay Ciders, sorduğu sorunun cevabını kimse bilemediği müddetçe beni görmezden gelmeye başladı.</p>

  <p>Bugün de derste, halihazırda dört kez okuduğum çok-satan Halliday biyografisi “Yumurta Adam”dan pasajlar okuyordu sınıfa. Ders esnasında Bay Ciders'ın sözünü keserek kitabın atlamış olduğu önemli detaylardan bahsetmemek için kendimi zor tutuyorken, bir yandan da aklımda bu eksik noktaların listesini çıkarıyordum. Bay Ciders, çocukluğunda içinde bulunduğu koşullardan bahsederken, Halliday'in yaşadığı tuhaf hayata ve ardında bıraktığı tuhaf ipuçlarına dair en ufak noktayı bile yakalamak için kendimi bir kez daha dinlemeye zorladım.</p>

  <p>James Donovan Halliday 12 Haziran 1972'de Middletown, Ohio'da doğdu. Ailesinin tek çocuğuydu. Babası alkolik bir makine operatörü, annesi ise bipolar bir garsondu.</p>

  <p>Eldeki bilgilere göre, James akıllı bir çocuktu ama sosyal açıdan yetersizliği nedeniyle insanlarla iletişime geçmek onun için aşırı ölçüde zordu. Bariz zekasına rağmen okulda başarısızdı çünkü ilgisini esas olarak bilgisayarlara, çizgi romanlara, bilimkurgu ve fantezi romanlarına, filmlere ve her şeyden daha çok bilgisayar oyunlarına yöneltmişti.</p>

  <p>Ortaokuldayken bir gün, Halliday kafeteryada tek başına oturmuş <i>Dungeons &amp; Dragons Oyun Kılavuzu'nu</i> okuyordu. Oyun aklını almış olmasına rağmen henüz hiç oynayamamıştı; birlikte oynayacak tek bir arkadaşı bile yoktu çünkü. Sınıfından Ogden Morrow, Halliday'in okuduğu kitabı görünce, onu kendi evinde her hafta düzenlediği D&amp;D seanslarına davet etti. Morrow'un bodrumunda, Halliday kendisi gibi “megageek”lerden kurulu bir toplulukla tanıştırıldı. Çocuklar tarafından hemen kabul edilen James Halliday, hayatında ilk defa kendini bir arkadaş grubunun içinde buldu.</p>

  <p>İlerleyen yıllarda Ogden Morrow, Halliday'in yatırım ortağı, iş arkadaşı ve en yakın dostu oldu. Birçokları Morrow ve Halliday'in ortaklığını, Jobs ve Wozniak ya da Lennon ve McCartney'in birlikteliğine benzetiyordu. İnsanlık tarihinin gidişatını değiştirecek bir ortaklıktı bu.</p>

  <p>Halliday ilk bilgisayar oyunu <i>Anorak's Quest'</i>i on beş yaşında yarattı. Bu oyunu, 1982 Noeli'nde aldığı bir TRS-80 üzerinde, BASIC'le programlamıştı (aslında ebeveynlerinden, biraz daha pahalı olan Commodore 64 istemişti). <i>Anorak's Quest,</i> Halliday'in lisedeki <i>Dungeons &amp; Dragons</i> oyunları için yarattığı fantezi dünyası Chthonia'da geçen bir macera oyunuydu. “Anorak” ise, öğrenci değişim programıyla gelen bir İngiliz kızın Halliday'e taktığı lakaptı. Halliday çok tuttuğu bu adı, favori D&amp;D karakteri ve sonraki yıllarda programladığı birçok oyunda görünecek olan güçlü büyücü için kullandı.</p>

  <p>Aslında Halliday <i>Anorak's Quest'</i>i yalnızca D&amp;D oyun grubundaki arkadaşlarıyla birlikte eğlenmek için yaratmıştı. Ama kısa sürede oyunun bağımlısı olan çocuklar, karmaşık bulmaca ve gizemlerini çözmek için oyun başında uzun saatler harcamaya başladı. <i>Anorak's Quest'</i>in piyasadaki bilgisayar oyunlarının çoğundan daha iyi olduğunu düşünen Ogden Morrow, oyununu satması için arkadaşını cesaretlendirdi. Morrow, Halliday'e oyun için basit bir kapak çizimi yaratmasında yardımcı oldu ve <i>Anorak's Quest'i</i> düzinelerce 5.25'lik diskete teker teker kopyalayarak, talimatlar için tek bir fotokopi sayfasıyla birlikte fermuarlı küçük çantacıklara yerleştirdiler. <i>Anorak's Quest</i> ilk olarak yaşadıkları bölgedeki küçük bilgisayar dükkanının yazılım rafında satışa sunuldu. Ve aradan çok geçmeden, disket kopyalama hızları talebi karşılamamaya başladı.</p>

  <p>Morrow ve Halliday bir süre sonra kendi oyun şirketleri Girişken Oyunlar'ı kurmaya karar verip, ofis olarak Morrow'un bodrum katını seçtiler. Halliday Atari 800XL, Apple II ve Commodore 64 için <i>Anorak's Quest'</i>in yeni versiyonlarını programlarken, Morrow da çeşitli bilgisayar dergilerinin arka sayfalarına ilan vermekle meşguldü. Altı ay içerisinde <i>Anorak's Quest</i> ülkenin tamamında çok-satan bir oyun olmuştu.</p>

  <p>Okuldaki son yıllarının büyük kısmını <i>Anorak's Quest II</i> üzerinde çalışarak geçirdikleri için az kalsın liseden mezun olamıyorlardı. Lisenin ardından üniversiteye devam etmek yerine, bütün enerjilerini artık Morrow'un bodrumuna sığmayan şirketlerine verdiler. 1990'da, Girişken Oyunlar, Columbus, Ohio'daki harap bir alışveriş merkezinde ilk gerçek ofisine taşındı.</p>

  <p>Sonraki on yıl içerisinde, bilgisayar oyun endüstrisine fırtına gibi giren bu küçük şirket, piyasaya, tamamı Halliday tarafından yaratılmış çığır açıcı <i>first-person</i> grafik motorunu kullanan bir dizi çok-satan aksiyon ve macera oyunu sürdü. Piyasada yeni bir standart belirleyen Girişken Oyunlar yayınladığı her oyunla, o dönemde bilgisayar donanımı konusunda olası görünen her konuda sınırları zorlamaya devam etti.</p>

  <p>Doğal bir karizmaya sahip tombul Ogden Morrow, şirketin halkla ilişkilerini üzerine aldı. Girişken Oyunlar'ın bütün basın toplantılarında heyecan yaratma ve mübalağa becerilerini en iyi şekilde kullanan Morrow'u, zaptedilemez sakalı ve tel çerçeveli gözlüklerinin ardından bulaşıcı bir şekilde sırıtırken görebilirdiniz. Halliday ise düşünülebilecek her açıdan Morrow'un tam zıttıydı. Spot ışıklarının uzağında durmayı tercih eden, uzun boylu, sıska, aşırı utangaç bir genç adam.</p>

  <p>Bu dönemde Girişken Oyunlar'da çalışan kişiler, Halliday'in kendisini sık sık ofisine kapatarak, bazen günler, bazen de haftalar boyunca yemeden, uyumadan ya da insanlarla temas kurmadan, program yazdığından bahseder.</p>

  <p>Halliday, röportaj vermeyi kabul ettiği nadir durumlarda, oyun tasarımcısı standartları açısından bile tuhaf sayılabilecek davranışlar sergiliyordu. Hiperaktif, ilgisiz ve sosyal açıdan felaket yapısı nedeniyle röportaja gelenler genellikle Halliday'in akıl sağlığının bozuk olduğu izlenimine kapılıyordu. Halliday öylesine hızlı konuşuyordu ki dediği çoğu şey anlaşılamıyordu. Rahatsız edici tiz kahkahası işleri daha da içinden çıkılmaz hale getiriyordu çünkü genellikle kahkahanın nedenini kendisinden başka bilen olmuyordu. Röportajlar (ya da sürdürdüğü monologlar) esnasında canı sıkıldığında, genellikle çözümü tek kelime etmeden kalkıp gitmekti.</p>

  <p>Halliday herkes tarafından bilinen birçok saplantıya sahipti. Bunların arasında öne çıkanlar elbette klasik bilgisayar oyunları, bilimkurgu ve fantezi romanları ve her türden filmlerdi. Ayrıca ergenlik yıllarını geçirdiği 1980'lere aşırı düşkünlüğü vardı. Çevresindeki herkesin bu saplantıları paylaşmasını bekliyormuş gibi bir tutum içerisindeydi ve buna ayak direyenlere de genellikle sert çıkıyordu. Sırf alıntıladığı zor bir film repliğini hatırlayamadığı ya da favori çizgi film, çizgi roman ya da bilgisayar oyunlarından birini tanımadığı için uzun yıllardır şirketinde çalışan bir kişiyi sorgusuz sualsiz işten kovabiliyordu (Ogden Morrow her seferinde, atılan çalışanı ertesi gün geri alıyor ve genellikle Halliday bu durumu fark etmiyordu).</p>

  <p>Yıllar ilerledikçe, halihazırda aşırı zayıf olan sosyal becerileri daha da gerilemeye başladı (ölümünün ardından kapsamlı psikolojik çalışmalar gerçekleştirilmiş; belli rutinlere ve ilgi alanlarına yönelik saplantılı meşguliyetleri, birçok psikologu, Halliday'in Asperger Sendromu ya da yüksek işlevli otizmin başka bir türüne sahip olduğu sonucuna ulaştırmıştı).</p>

  <p>Eksantrik kişilik özelliklerine rağmen kimse Halliday'in dehasından kuşku duymuyordu. Programladığı oyunlar bağımlılık yaratıyor, delicesine popülerlik kazanıyordu. Yirminci yüzyılın sonlarına gelindiğinde, Halliday kuşağının, hatta bazılarınca tüm zamanların, en önemli bilgisayar oyunu tasarımcısı olarak geniş bir tanınırlığa ulaşmıştı.</p>

  <p>Ogden Morrow kendi çapında harikulade bir programcı olsa da, asıl olarak şirket yönetimindeki becerisi ile öne çıkıyordu. Şirketin piyasaya sürdüğü oyunların yaratım aşamasındaki katkılarının yanında, çarpıcı sonuçlar alınan ilk dönem pazarlama kampanyalarının ve yazılım dağıtım planlarının ardındaki beyin Morrow'du. Girişken Oyunlar en sonunda halka açıldığında, şirket hisseleri anında stratosfere fırladı.</p>

  <p>Otuzuncu doğumgünlerinde Halliday ve Morrow artık multimilyonerdi. Aynı sokak üzerinde iki malikane satın aldılar. Morrow, Lamborghini sürmeye başladı, uzun seyahatlere çıktı, dünyayı dolaştı. Halliday ise <i>Geleceğe</i> Dönüş filmlerinde kullanılan orijinal DeLorean otomobillerinden birini satın alıp aracı yenilemenin haricinde, neredeyse gününün yarısını klavye başında geçirmeye devam etti. Ama yeni sahip olduğu servetini, kısa zaman içerisinde dünyanın en geniş klasik bilgisayar oyunu, <i>Star Wars</i> aksiyon figürü, klasik beslenme çantası ve çizgi roman koleksiyonlarına dönüşecek alışveriş listesine harcamaktan da geri durmadı.</p>

  <p>Ancak başarılarının tavan yaptığı dönemde Girişken Oyunlar durağan bir konuma geçmişti. Araya, tek bir oyun çıkarmadıkları birkaç yıl girdi. Morrow, şirkete bütünüyle yeni bir yön verecek büyük bir projenin üzerinde çalıştıklarını söyleyerek, üstü kapalı açıklamalar yapıyordu. Girişken Oyunlar'ın yeni bir tür oyun yazılımı geliştirdiği ve bu projenin şirketin finansal kaynaklarını kayda değer ölçüde tükettiğine yönelik söylentiler dolanıyordu. Hatta Halliday ve Morrow'un kişisel servetlerinin büyük kısmını şirketin bu yeni projesine aktardıklarına dair haberler de çıkıyordu. Girişken Oyunlar'ın iflasın eşiğinde olduğuna inananların sayısı da az değildi.</p>

  <p>Ve 2012 Aralık ayında, Girişken Oyunlar şirket adını Girişken Simülasyon Sistemleri olarak değiştirerek, bu yeni ad altında esas ürünlerini (aslına bakılacak olursa GSS'nin yegane ürününü) piyasaya sürdü: <i>OASIS</i> - <i>The Ontologically Anthropocentric Sensory-Immersive Simulation.<a href="../Text/dipnot.html#_edn20" id="_ednref20" title=""><sup>[21]</sup></a></i></p>

  <p>OASIS kısa süre içerisinde insanların yaşam, iş ve iletişim şeklini bütünüyle değiştirecek; eğlence, sosyal ağ, hatta küresel politikayı yeniden şekillendirecekti. Esas olarak çok oyunculu büyük bir online oyun olarak lanse edilmiş olsa da, OASIS hızla yeni bir yaşam tarzına dönüşüyordu.</p>

  <p>OASIS'in öncesinde, paylaşımlı sentetik ortamların ilk örnekleri çok oyunculu online dünyalardı. Bu oyunlar, Simülasyonları içerisinde internet bağlantılı binlerce oyuncunun aynı anda varolmasına imkan tanıyordu. Nispeten küçük boyutlarda olan bu ortamlar genellikle tek bir dünyadan ya da birkaç tane küçük gezegenden oluşuyordu. Oyuncular bu sanal ortamları iki boyutlu bir pencereden -bilgisayar monitörlerinden- takip edebiliyor ve ancak klavye, mouse gibi basit aygıtlarla etkileşime girebiliyorlardı.</p>

  <p>Girişken Simülasyon Sistemleri, çok oyunculu online ortam kavramını yeniden tanımladı. OASIS, kullanıcılarını bir ya da birkaç gezegenle sınırlandırmıyor; yüzlerce (ve ilerleyen zamanla birlikte binlerce) yüksek çözünürlüklü 3D dünya sunuyordu. Bu dünyaların her biri, böceklerden ot saplarına, rüzgar akımlarından farklı hava koşullarına dek uzanan gelişmiş bir grafik detaylandırmaya sahipti. Kullanıcılar gezegenleri dolaşırken ikinci bir eşi olan tek bir arazi parçasıyla bile karşılaşamazdı. OASIS'in ilk versiyonu bile, kullanıma açtığı Simülasyonun kapsamı açısından sarsıcıydı.</p>

  <p>Halliday ve Morrow OASIS'i bir “açık kaynaklı gerçeklik”, herkesin mevcut bilgisayar ya da oyun konsolunu kullanarak internet üzerinden erişebileceği geliştirilebilir bir evren olarak nitelendiriyordu. OASIS'e giriş yaptığınız anda gündelik hayatın can sıkıcı saçmalıklarından kaçabiliyordunuz. Görünümünüz ve sesiniz üzerinde tam kontrole sahip olduğunuzdan, kendiniz için bütünüyle yeni bir karakter yaratabilirdiniz. OASIS'te şişkolar incelebilir, çirkinler güzelleşebilir ve utangaçlar dışa dönük kişiliklere evrilebilirdi. Ya da tam tersi. Adınızı, yaşınızı, cinsiyetinizi, ırkınızı, boyunuzu, kilonuzu, sesinizi, saç renginizi, kemik yapınızı değiştirebilirdiniz. Hatta insan olmaktan bütünüyle vazgeçip elf, ogre, uzaylı ya da edebiyat, sinema ya da mitolojiden gelen bir başka yaratığa dönüşebilirdiniz.</p>

  <p>OASIS'te, gerçek kimliğinizi hiçbir şartta açık etmeden, kim ya da ne olmak isterseniz olabilirdiniz çünkü Simülasyon içerisinde gizliliğiniz bütünüyle garanti altındaydı.</p>

  <p>Kullanıcılar OASIS içerisindeki sanal dünyaların içeriğini değiştirebilir ya da bütünüyle yeni dünyalar yaratabilirdi. Kullanıcının sanal mevcudiyeti artık bir internet sitesi ya da sosyal-ağ profiliyle sınırlı değildi. OASIS'te kendinize ait özel bir gezegen yaratabilir, üzerine malikane kondurabilir, bu malikaneyi dayayıp döşeyerek binlerce arkadaşınıza parti verebilirdiniz. Dahası bu arkadaşlar dünyanın dört bir köşesinde, farklı zaman dilimlerine yayılmış olabilirdi.</p>

  <p>OASIS'in başarısının ardındaki asıl gerçek, GSS'nin arayüz donanımı için geliştirmiş olduğu, Simülasyona erişim sağlarken ihtiyacınız olan iki yeni aletti: OASIS Vizörü ve Dokunsal Eldiven.</p>

  <p>Güneş gözlüğünden biraz daha büyük olan kablosuz OASIS Vizörü, her kullanıcıya mükemmel uyum sağlayan bir aygıttı. Simülasyonun çarpıcı ölçüde gerçek ortamını kullanıcının retinasına çizmek için düşük güçte zararsız lazer ışınları kullanan vizör, sanal dünyada avatar operatörlerine tam görüş alanı sağlıyordu. Daha önceden piyasaya sürülmüş kullanışsız ve hantal sanal gerçeklik gözlüklerinin fersah fersah ilerisinde olan OASIS Vizörü, bu teknolojide paradigma kaymasına neden olmuştu. Tıpkı OASIS Dokunsal Eldiven gibi. Dokunsal eldiven de, kullanıcıların, avatarlarının ellerini istedikleri gibi kullanabilmelerini ve çevrelerini saran Simülasyon ortamıyla etkileşime girebilmelerini sağlıyordu. Bir nesneyi elinize aldığınızda, kapıları açtığınızda ya da araç kullanırken, dokunsal eldiven aslında varolmayan bu nesneleri, araçları ve yüzeylerini <i>hissedebilmerıizi</i> sağlıyordu. Bu eldivenle, televizyon reklamlarınında söylendiği gibi, “OASIS'e uzanıp dokunabilirdiniz”. Birlikte kullanılan vizör ve eldiven OASIS deneyimini diğer her şeyden öylesine bir farkla ayırıyordu ki, bunun tadını alan birisi için asla geriye dönüş olmuyordu.</p>

  <p>Simülasyonun ardındaki yazılım olan Halliday'in yeni OASIS Gerçeklik Motoru da bir diğer teknolojik dönüm noktasıydı. Bu yazılım OASIS'ten önceki Simülasyon gerçeklikleri belli bir noktada tutan kısıtlamaları bütünüyle ortadan kaldırıyordu. Önceki online dünyalar hatasız bir şekilde çalışmak için, sanal ortamlarının boyutlarının yanında, nüfuslarını da belli bir sınırda (genellikle sunucu başına yalnızca birkaç bin kullanıcıda) tutmak durumundaydı. Bu sınırın üzerine çıkacak kadar çok kullanıcı aynı anda giriş yaptığı takdirde, sistem ayakta kalmak için çabalarken Simülasyon iyice yavaşlıyor, avatarlar oyunun orta yerinde donup kalıyordu, gecikmeler yaşanıyordu. Ancak OASIS, gerektiğinde Simülasyona bağlanan bilgisayarların işlemci gücünü de kullanabilen, yeni bir tür hataya-dayanıklı sunucu serisi üzerinde çalışıyordu. Kullanıma sunulan ilk OASIS versiyonu, herhangi bir yavaşlama ya da sistem çöküşü yaşamadan, aynı anda beş milyon kullanıcıyı rahatlıkla kaldırabilecek düzeydeydi.</p>

  <p>OASIS dünyaya geniş ölçekli bir tanıtım kampanyasıyla sunuldu. Kısa sürede her yeri istila eden televizyon, pano ve internet reklamlarında, dört tarafı uçsuz bucaksız çölle çevrili bir alanın ortasında, palmiye ağaçları ve kristal mavisi havuzlarıyla, yemyeşil bir “vaha” yer alıyordu<a href="../Text/dipnot.html#_edn21" id="_ednref21" title=""><sup>[22]</sup></a></p>

  <p>GSS'nin yeni projesi kullanıma sunulduğu ilk günden itibaren, o ana dek görülmemiş bir başarıya ulaştı. OASIS insanların on yıllardır hayalini kurduğu şeydi. Uzun zamandır kendilerine bahsedilen “sanal gerçeklik” en sonunda kullanımdaydı ve Simülasyon hayal ettiklerinden bile daha iyiydi. OASIS online bir ütopya, ev için üretilmiş bir holodekti. En önemli satış avantajı mı? OASIS <i>ücretsizdi.</i></p>

  <p><i>O</i> dönemdeki online oyunların büyük kısmı gelirlerini kullanıcılardan aldıkları aylık erişim ücretlerinden elde ediyordu. GSS ise yalnızca OASIS'e ilk kez kaydolurken ödediğiniz 25 sentin dışında herhangi bir ücret talep etmiyordu; bu 25 sent karşılığında ömrünüzün sonuna dek OASIS hesabına sahip oluyordunuz. Farklı iletişim kanallarında verilen reklamların tamamı aynı sloganı taşıyordu: <i>OASIS. Yaratılmış en büyük oyunun bedeli yalnızca bir çeyreklik.</i></p>

  <p>Dünyada sosyal ve kültürel açıdan şiddetli dönüşümlerin yaşandığı, dünya nüfusunun büyük çoğunluğunun gerçeklikten kaçmak için her şeyi yapabileceği bir dönemde, OASIS bu ihtiyacı beklenenden daha fazlasıyla, ucuz, yasal ve (zaman içinde tıbbi olarak kanıtlanacak şekilde) bağımlılık yaratmayan bir formda sunuyordu. OASIS'in kontrolsüz şekilde yayılan popülerliğinde enerji krizinin etkisi azımsanamazdı. Yakıt fiyatlarının tavan yapması sonucunda hava ve kara ulaşımı ortalama gelire sahip insanlar için karşılanamayacak ölçüde pahalı bir hale gelirken, OASIS yegane kaçış yolu olmuştu. Ucuz ve bol enerji dönemi kapanırken, yoksulluk ve huzursuzluk tüm dünyaya bir salgın gibi yayılıyor; her geçen gün Halliday ve Morrow'un sanal ütopyası, varoluşlarına yönelik bir avuntu arayan daha fazla insanı kendisine çekiyordu.</p>

  <p>Diğer taraftan, OASIS içerisinde mağaza açmak ya da satış noktası kurmak isteyen şirketler GSS'den sanal emlak (ya da Morrow'un nitelendirmesiyle “gerçeküstü emlak”) satın almak ya da kiralamak durumundaydı. Bu ticari akımı önceden gören GSS, Sektör l'in tamamını Simülasyonun iş dünyası olarak ayırarak, milyonlarca blokluk emlak satışı ve kiralaması gerçekleştirdi. Göz açıp kapayıncaya kadar kent büyüklüğünde alışveriş merkezleri kurulurken; gezegenlerin yüzeyi, bir portakalın üzerindeki küf oluşumunun hızlandırılmış çekimi gibi bir süreçte, mağazalarla kaplanıyordu. Kentsel gelişim bundan daha hızlı ya da kolay olamazdı.</p>

  <p>Aslında varolmayan arazi ve emlak satışından milyarlarca dolar kazanan GSS, bunun yanında sanal nesne ve araç satışlarından da ciddi miktarda paralar elde ediyordu. OASIS insanların gündelik hayatının öylesine ayrılmaz bir parçası haline gelmişti ki, kullanıcılar avatarlarını aksesuarlarla donatmak için gerçek para harcamaktan kaçınmıyordu: kıyafetler, mobilyalar, evler, uçan arabalar, büyülü kılıçlar, makineli silahlar... OASIS sunucularında saklanan 1 ve 0'lardan başka bir şey olmayan, diğer bir ifadeyle gerçekte varolmayan bütün bu aksesuar ve araçlar kullanıcılar açısından birer statü sembolüydü. Çoğunun fiyatı birkaç kredinin üzerinde olmamasına rağmen, bütün bu nesnelerin üretimi GSS için herhangi bir masrafa malolmadığından, satışlardan elde edilen tüm para doğrudan kar hanesine yazılıyordu. Gün geçtikçe etkisi şiddetlenen ekonomik durgunlukta OASIS, insanlara geçmiş zamanlardaki en sevdikleri uğraşı sürdürme imkanını tanıyordu: Alışveriş.</p>

  <p>Çok kısa sürede, “OASIS” ve “internet” eşanlamlı kavramlara dönüşmeye başlamıştı. Dahası, GSS'nin ücretsiz olarak dağıttığı, kullanımı inanılmaz kolay OASIS İşletim Sistemi dünyanın en popüler bilgisayar işletim sistemi oldu, Kullanıma sunulmasının üzerinden çok da zaman geçmeden, dünyanın dört bir yanındaki milyarlarca insan her gün OASIS üzerinde çalışmaya ve oynamaya başlamıştı. Bu kullanıcılardan bazıları, gerçek hayatta bir kez olsun aynı kıtaya ayak basmadan, tanıştılar, aşık oldular, evlendiler. Kişinin gerçek kimliği ile avatarı arasındaki sınır gün geçtikçe bulanıklaşıyordu.</p>

  <p>Dünya, insan ırkının zamanın büyük kısmını bir bilgisayar oyununun içinde geçirmeye başladığı yepyeni bir döneme girmişti.</p>
</body>
</html>
