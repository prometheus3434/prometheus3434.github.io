<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0013</h2>

  <p>Aech ertesi günün ilk saatlerinde Bakır Kapı'yı temizleyerek, 108.000 puanla Skorbord'a üçüncü sıradan girdi. İlk Kapı'nın temizlenmesi gene 100.000 puan verirken, Bakır Anahtar'ın ele geçirilmesinin karşılığı 1.000 puan eksilmişti.</p>

  <p>Hastalık bahanesiyle okulu asmayı düşünüyordum ama yokluğum şüphe çekebilirdi. Ancak okula gittiğimde endişelerimin yersiz olduğunu anladım. Yarışmaya olan ilgi yeniden canlandığından, öğrencilerin neredeyse yarısı ve öğretmenlerin bir kısmı okula gelme zahmetine girmemişti bile. Ludus'ta Wade3 adıyla tanındığımdan, kimse benden şüphelenemezdi. Tenha koridorlarda yürürken, asıl kimliğimi gizliyor olmanın havasına girdim. Kendimi Clark Kent ya da Peter Parker gibi hissediyordum. Babam bu olanları görseydi gerçekten çok keyif alırdı.</p>

  <p>I-r0k'un şantaj mesajını o günün öğleden sonrasında aldık. Hem bana hem de Aech'e gönderdiği e-postalarda, Bakır Anahtar'ın ve İlk Kapı'nın yerini söylemezsek, bizimle ilgili bildiği her şeyi avcı sitelerine ve mesaj panolarına vereceğini söylüyordu. Kendisini reddettiğimizde dediğini yaptı da; birkaç saat içinde, Aech'le Parzival'in Ludus'ta öğrenci olduğu bilgisi bütün avcı sitelerinde bir numaralı gündem maddesiydi. Elbette I-rOk'un bizi gerçekten tanıdığını ispatlamasının bir yolu yoktu. Kaldı ki, yakın arkadaşımız olduğunu iddia eden yüzlerce avcı çıkmıştı ortalığa. Bu karmaşada kimsenin I-rOk'un dediklerinin ardına düşeceğini sanmıyorduk. Yanıldık. Takip edebildiğimiz kadarıyla en azından iki avcının, Ludus, beşlik ve <i>Dehşet Gömütü</i> arasındaki noktaları birleştirebilecek kadar kafası çalışıyordu. I-rOk, hakkımızda konuşmaya başladıktan bir gün sonra, Skorbord'da dördüncü yere <i>Daito</i> adı yazıldı. On beş dakika geçmeden de, <i>Shoto</i> beşinciliği aldı. Sunucunun geceyarısı yeniden başlatılmasını beklemeden, aynı gün içinde Bakır Anahtar'ı ele geçirmeyi başarmışlardı. Birkaç saat sonra, Daito ve Shoto İlk Kapı'yı temizledi.</p>

  <p>Kimse bu avatarları tanımıyor olsa da, adları, belki ikili belki de bir klanın parçası olarak, birlikte çalıştıklarını gösteriyordu. <i>Shoto</i> ve <i>Daito,</i> samurayların kullandığı kısa ve uzun kılıçların Japonca adlarıydı. Takım halinde kullanıldığında bu kılıçlara Daisho deniyordu. Zaten bu İkiliye takılan ad da Daisho oldu.</p>

  <p>Bakır Anahtar'ı bulmamın üzerinden geçen dört gün içerisinde, Skorbord'a her gün yeni bir avatar eklenmişti. Artık her şey hızla çözülüyor, av hızlanıyordu.</p>

  <p>Hafta boyunca girdiğim derslerde tek kelime dinlememiştim. Neyse ki okulun kapanmasına yalnızca iki ay kalmıştı ve mezun olmak için yeterli krediye sahiptim. Bu yüzden kafamda binbir düşünceyle bir dersten diğerine geçerken, yalnızca Yeşimtaşı Anahtar'ın bilmecesini çözmeye çalışıyordum.</p>

  <div class="blok">
    <p><b><i>Kaptan saklıyor Yeşimtaşı Anahtar'ı</i></b></p>

    <p><b><i>Uzun zaman bakımsız bırakılmış beyaz bir evde</i></b></p>

    <p><b><i>Oyunu bitirecek düdük çalınabilir</i></b></p>

    <p><b><i>Ancak kupaların tamamı elde edildiğinde</i></b></p>
  </div>

  <p>İngiliz Dili ders kitabıma göre, dört satırlık ve çapraz uyak içeren şiirlere “kıta” deniyordu; bilmeceyi bu adla anmaya başladım. Her gece okuldan sonra, OASIS'ten çıkış yaparak, kutsal günlüğümün sayfalarını kıtanın olası yorumlamalarıyla dolduruyordum.</p>

  <p>Anorak hangi “kaptan”dan bahsediyordu? Kaptan Kanguru? Kaptan Amerika? Ya da 25. Yuzyıl'daki Kaptan Buck Rogers? “Uzun zaman bakımsız bırakılmış beyaz ev” de neresiydi? Halliday hayatının hiçbir döneminde politikayla ilgilenmediğinden, Washington D.C.'de yer alan Beyaz Saray'a gönderme yapıldığına ihtimal vermiyordum. Halliday'in Middletown'da büyüdüğü ev kırmızı boyalıydı. Belki Middletown'daki bir başka evden bahsediyordu? Ama bu çok kolay olurdu. Dahası, Yeşimtaşı Anahtar'ın İlk Kapı'nın bu kadar yakınında olacağını hiç sanmıyordum.</p>

  <p>İlk başta, “bakımsız bırakılmış beyaz ev”in, Halliday'in en sevdiği filmlerden biri olan <i>Revenge of the Nerds'e</i> bir gönderme olabileceğini düşündüm. Bu filmde, filme adını veren nördler bakımsızlıktan harap olmuş beyaz bir evi (80'lerin klasik montaj müziklerinden birinin eşliğinde) tamire girişiyordu. <i>Revenge of the Nerds</i> evinin Skolnick gezegeninde yer alan bir yeniden yaratımını bularak bütün bir günü incelemeyle geçirmiş olsam da, hiçbir ipucuna ulaşamadım.</p>

  <p>Kıtanın son iki satırı da bütünüyle anlaşılmazdı. Beyaz evi bulduktan sonra, “kupaların” ele geçirilip bir düdüğün çalınması gerekiyordu. Bu satırlar bana hiçbir şey ifade etmiyordu. Gene de beynim diş macununa dönene dek her satırı kelime kelime incelemeye devam ettim.</p>

  <p>Shoto ve Daito'nun İlk Kapı'yı temizledikleri cuma günü, okula birkaç mil mesafede, gözden uzak bir yerde, üzerinde tek bir ağaç olan dik bir tepede oturuyordum. Buraya okumak, ödev yapmak ya da etrafın manzarasını seyretmek için gelirdim. Vücudumun bulunduğu gerçek dünyada böyle bir manzara yakalama şansım yoktu.</p>

  <p>Ağacın altında otururken, halen e-posta kutumu doldurmaya devam eden milyonlarca mesajla boğuşuyordum. Bir haftadır e-postaların ardı arkası kesilmemişti; dünyanın her yerinden mesajlar alıyordum. Tebrik mesajları. Yardım istekleri. Ölüm tehditleri. Röportaj teklifleri. Yumurta'nın peşinde kafayı yemiş avcılardan gelen uzun, ipe sapa gelmez eleştiriler. Aynı zamanda en büyük avcı klanlarının dördünden davet almıştım: Oviraptorlar, Klan Yazgısı, Anahtarların Efendileri ve Banzai Takımı. Bu klanlara teşekkür ederek davetlerini nazik bir şekilde geri çevirdim.</p>

  <p>“Hayran mesajlarını” okumaktan sıkıldığımda, “işle ilgili” olduklarını gösteren etikete sahip e-postaları rasgele açmaya başladım. Film stüdyolarından ve yayıncılardan gelen teklifler olduğunu gördüm; hayat hikayemin haklarını satın almak istiyorlardı. Dünyaya gerçek kimliğimi asla açıklamayacağımdan, bu mesajların tamamını sildim. En azından Yumurta'yı bulana dek böyle bir şeye kalkışmayacağımı biliyordum.</p>

  <p>Ürün ya da hizmetlerini satmak için Parzival'in adını ve yüzünü kullanmak isteyen şirketlerden, sponsorluk anlaşması öneren birkaç e-posta gelmişti. Bir elektronik mağazası yeni OASIS donanım ürünlerini satmak için Avatarımın adını kullanmak istiyordu; “Parzival onaylı” dokunsal teçhizatlar, eldivenler ve vizörlerin daha çok satacağını düşünüyor olmalıydılar. Diğer teklifler ise bir pizza zinciri, ayakkabı üreticisi ve kişiselleştirilmiş avatar görünümleri satan online bir şirketten geliyordu. Hatta Parzival beslenme çantaları ve aksiyon figürleri satmak isteyen bir oyuncak şirketinden bile teklif almıştım. Bu şirketler OASIS kredisi üzerinden ödeme yapmayı öneriyorlardı; bu kredi doğrudan Avatarımın hesabına aktarılacaktı.</p>

  <p>Başıma talih kuşu konmuştu.</p>

  <p>Sponsorluk öneren mesajları teker teker cevaplayarak, tekliflerini şu şartlar altında kabul edebileceğimi bildirdim: gerçek kimliğimi kesinlikle açıklamayacak ve yalnızca OASIS avatarım üzerinden iş yapacaktım.</p>

  <p>Bir saat içinde şirketlerden cevap almaya başladım; hatta sözleşmeler bile yollanmıştı. Bu sözleşmelerin incelenmesi için avukat tutacak param yoktu ancak hepsi bir yıl süreli olduğundan, çok fazla düşünmeden, elektronik olarak imzalayıp geri gönderdim; reklam ve tanıtımlarda kullanılması için Avatarımın üç boyutlu modelini de mesajlara eklemiştim. Sponsorlukların dışında, Avatarımın sesinden klip yapma teklifleri de aldım. Ben de film tanıtımlarında sesleri kullanılan adamlardan biri gibi tınlamamı sağlayacak, derin bariton bir sesin sentezlenmiş dosyasını gönderdim.</p>

  <p>Yazışmaların tamamlanmasıyla, yeni sponsorlarım ilk ödemelerin kırk sekiz saat içinde OASIS hesabıma aktarılacağını bildirdi. Sponsorluklardan alacağım miktar beni zengin edecek filan değildi. Ancak hiçbir şeyi olmadan büyümüş bir çocuk için, bu bir servetti. Birkaç hızlı hesap yaptım. Basit bir yaşam sürersem, yığınlardan çıkarak küçük bir apartman dairesi tutacak paraya sahiptim. En azından bir yıl için. Bu düşünce tedirgin bir heyecan hissetmeme neden oldu. Kendimi bildim bileli yığınlardan kaçmanın hayalini kuruyordum. Ve artık bu hayal gerçeğe dönüşebilirdi.</p>

  <p>Sponsorluk anlaşmalarının icabına baktıktan sonra, e-postalarımı karıştırmaya devam ettim. Mesajları gönderene göre sıraladığımda, IOI'den beş binin üzerinde e-posta aldığımı fark ettim. Daha doğrusu, aynı e-postayı beş bin kere göndermişlerdi. Anlaşılan, Avatarımın adı Skorbord'a girdiğinden bu yana bana e-posta gönderiyorlardı. Dakikada bir e-posta geliyordu.</p>

  <p>IOI ilgimi çekebilmek için beni mesaj bombardımanına tutuyordu.</p>

  <p>E-postalarm hepsi ÖNCELİKLİ ibaresini ve aynı konu başlığını taşıyordu: ACİL İŞ TEKLİFİ - LÜTFEN HEMEN OKUYUN!</p>

  <p>E-postalardan birini açtığım anda, IOI'ye bir teyit mesajı gitti. Bu andan sonra bana bir daha e-posta göndermediler.</p>

  <div class="left">
    <p>Sayın Parzival,</p>

    <p>Öncelikle, IOI olarak takdirimizi kazanan başarılarınız için sizi tebrik etmeme izin verin.</p>

    <p>IOI adına size, detaylarını özel bir chatlink seansında konuşabileceğimiz, hayli kazançlı bir iş teklifi yapmak istiyorum.</p>

    <p>Lütfen, gün ve saatten bağımsız olarak, uygun olduğunuz ilk anda, bana ulaşmak için mesaja eklenmiş olan kontak kartını kullanın.</p>

    <p>Avcı camiası içindeki şirketimize yönelik olumsuz kanaati göz önüne alarak, benimle temasa geçmekte kararsızlık yaşamanızı anlayabilirim. Bununla birlikte, teklifimizi kabul etmediğiniz takdirde, aynı teklifle rakiplerinize de gideceğimizi bilmenizi isteriz. En azından, cömert teklifimizi ilk size sunuyor oluşumuzun hakkını teslim edeceğinizi umuyorum. Kaybedecek ne var?</p>

    <p>Zaman ayırdığınız için teşekkürler. Benimle temasa qeçmenizi bekleyeceğim.</p>

    <p>Saygılarımla,</p>

    <p>Nolan Sorrento</p>

    <p>Operasyon Şefi</p>

    <p>IOI</p>
  </div>

  <p>Mesajın nazik üslubunun altındaki tehdit apaçık ortadaydı. Altılılar kendileri için çalışmamı istiyordu. Ya da Bakır Anahtar'ın yerine ve İlk Kapı'nın nasıl temizleneceğine dair bilgi vermemi. Teklifi reddettiğim takdirde, Art3mis, Aech, Daito, Shoto ve adını Skorbord'a yazdıracak olan diğer avcılara gideceklerdi. Bu namussuzlar, ihtiyaçları olan bilgiyi kendilerine verecek kadar budala ya da çaresiz birini bulana dek durmazdı.</p>

  <p>İlk tepkim, gönderdikleri e-postanın bütün kopyalarını silerek mesajı görmezden gelmekti ancak biraz düşününce fikrimi değiştirdim. IOI'nin ne teklif ettiğini öğrenmek istiyordum. Ayrıca Altılılar'ın kötü şöhretli lideri Nolan Sorrento ile tanışma fırsatını elimin tersiyle itemezdim. Söylediklerime dikkat ettiğim sürece, bir chatlink seansında temasa geçmenin riskli bir tarafı yoktu.</p>

  <p>“İş görüşmeme” gitmeden önce, avatarıma yeni bir görünüm satın almak için Incipio'ya ışınlanmayı düşündüm. Belki de terzi elinden çıkma bir takım elbise alırdım. Göz alıcı, pahalı, şöyle şıngır mıngır bir takım. Sonra aklıma daha iyi bir fikir geldi. Bu şirket kölesine kendimi kanıtlamam gerekmiyordu ki! Artık ünlüydüm. Chatlink seansına Avatarımın her zamanki görünümüyle katılabilir, yüzümde bir sırıtmayla siktiri çekebilirdim. Tekliflerini dinler, sonra da kıçımı öpmelerini söyleyebilirdim. Hatta bütün toplantıyı kaydederek YouTube'a yüklemek de büyük eğlence olurdu.</p>

  <p>Arama motorlarında Nolan Sorrento hakkında öğrenebileceğim her şeyi toparlayarak görüşmemize hazırlanmaya koyuldum. Bilgisayar Teknolojileri üzerine doktora yapmıştı. IOl'ye Operasyon Şefi olarak atanmadan önce, OASIS içerisindeki birkaç üçüncü parti RPG'nin yaratılma süreçlerinde de çalışan tanınmış bir oyun tasarımcısıydı. Bu oyunların hepsini oynamıştım; iyi olduklarını kabul etmem gerekiyordu. Aslında Sorrento, ruhunu IOI'ye satmadan önce ne yaptığını bilen, doğru dürüst bir yazılımcıya benziyordu. IOl'nin kendi yalakalarını yönetmesi için neden Sorrento gibi bir adamı seçtiğini anlamak zor değildi. Her şeyden önce, Halliday'in büyük oyununu çözebilecek birisi varsa, bunun iyi bir oyun tasarımcısı olabileceğini düşünmüşlerdi. Ancak Sorrento liderliğindeki Altılılar beş yıldır kıçlarını yırtmalarına rağmen, herhangi bir sonuç elde edememişlerdi. Skorbord bağımsız avatarlarla dolmaya başladığında, IOI'nin kurmay takımının etekleri tutuşmuş olmalıydı. Sorrento'nun IOI yönetiminden ciddi baskı gördüğünü tahmin edebiliyordum. Acaba bana anlaşma önermek, Sorrento'nun mu yoksa IOI yönetiminin mi fikriydi?</p>

  <p>Sorrento üzerine ödevimi tamamladıktan sonra, şeytanla pazarlığa oturmaya hazırdım. Sorrento'nun e-postasına eklenen kontak kartını ekrana çekerek, kartın altındaki chatlink davet simgesine dokundum.</p>
</body>
</html>
