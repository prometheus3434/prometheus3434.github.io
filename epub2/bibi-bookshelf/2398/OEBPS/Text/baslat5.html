<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0003</h2>

  <p>Sistem sohbet odasının erişim listesinde olduğumu onaylayarak girişime izin verdi. Sınıfın görüntüsü küçülerek ekranımın sağ alt köşesinde, ancak avatarımın önünde olan biteni göz ucuyla takip edebileceğim büyüklükte bir kareye dönüşmüştü. Görüş alanımın geriye kalan kısmını artık Aech'in sohbet odası dolduruyordu. Avatarım “girişin”, yani halı kaplı bir merdivenin tepesindeki kapının tam önündeydi. Bu kapı hiçbir yere açılmıyordu. Hatta hiç açılmıyordu. Bunun nedeni Bodrum'un, OASIS'in parçası olarak varolmamasıydı. Sohbet odaları sistemden bağımsız Simülasyonlardı -avatarların OASIS'in herhangi bir yerinden erişebileceği geçici sanal alanlar. Avatarım aslında sohbet odasının “içinde” değildi; yalnızca öyleymiş gibi görünüyordu. Wade3/Parzival halen gözleri kapalı bir halde Dünya Tarihi sınıfında oturuyordu. Sohbet odalarına girmek aynı anda iki yerde birden olmaya benzetilebilirdi.</p>

  <p>Aech, Bodrum adını verdiği sohbet odasını, 1980 sonlarının banliyö evlerinde rastlanan türden, büyük bir hobi odasına benzeyecek şekilde programlamıştı. Ahşap panel duvarlar, eski film ve çizgi roman posterleriyle kaplıydı. Odanın ortasında, Betamax VCR, lazer disk oynatıcı ve birkaç klasik oyun konsolunun bağlı olduğu antika RCA televizyon duruyordu. Karşı duvarı kaplayan raflara RPG2<a href="../Text/dipnot.html#_edn14" id="_ednref14" title=""><sup>[15]</sup></a> malzemeleri ve <i>Dragon Magazine'in</i> eski sayıları yığılmıştı.</p>

  <p>Bu büyüklükte bir sohbet odasının sunucusu olmak hiç de ucuza gelmemesine rağmen, Aech bunu karşılayabiliyordu. Okul sonrasında ve haftasonlarında katıldığı, televizyonda da gösterilen PvP arena karşılaşmalarında iyi para yaptığını biliyordum. Hem <i>Deathmatch</i> hem de <i>Capture The Flag</i> liglerinde kapışan Aech, OASIS'teki en yüksek seviyeli savaşçılardan biriydi. Hatta Art3mis'ten bile daha ünlüydü.</p>

  <p>Son yıllarda Bodrum, seçkin avcıların takıldığı, oldukça müstesna bir mekana dönüşmüştü. Aech yalnızca buna değer gördüğü insanlara erişim hakkı sağladığından, Bodrum'da takılmak için davet almak, özellikle de benim gibi üçüncü seviyede bulunan bir hiç kimse için, büyük onurdu.</p>

  <p>Merdivenlerden inerken görünümleri birbirinden çok farklı avatarlarıyla etrafta takılan birkaç düzine avcı gördüm. Aralarında insanlar, sayborglar, iblisler, kara elfler, Vulkanlılar ve vampirlerin olduğu avatarların büyük kısmı duvara dayalı bir sıra klasik bilgisayar oyununun önünde toplanmıştı. Diğer birkaçı da (o esnada bangır bangır Duran Duran'dan “Wild Boys” çalan) antika stereo setin önünde, Aech'in devasa kaset koleksiyonunun istiflendiği rafı karıştırıyordu.</p>

  <p>Aech, TV setinin önüne U şeklinde yerleştirilmiş üç kanepeden birine yayılmıştı. Avatarı, koyu renk saçları ve kahverengi gözleri olan, uzun boylu, geniş omuzlu bir erkekti. Bir keresinde ona, gerçek hayattaki görünümünün avatarına benzeyen herhangi bir tarafı olup olmadığını sorduğumda şu cevabı yapıştırmıştı: “Gerçek hayatta <i>daha da</i> yakışıklıyım.”</p>

  <p>Bakışlarını oynamakta olduğu Intellivision oyunundan alarak bana baktığı anda, karakteristik Cheshire sırıtışı<a href="../Text/dipnot.html#_edn15" id="_ednref15" title=""><sup>[16]</sup></a> bütün yüzünü kapladı. “Z/” diye seslendi ardından. “Nasıl gidiyor, amigo?” Karşısındaki kanepeye kendimi atarken, o da sağ elini uzatarak bir beşlik çaktı. Aech bana Z diye seslenmeye tanışmamızdan kısa süre sonra başlamıştı. Çevresindeki insanlara tek harfli lakaplar takmaktan hoşlanıyordu. Kendi lakabı da H'ydi.</p>

  <p>“N'aber Humperdinck?” dedim. Aramızdaki bir oyundu bu. Her zaman ona <i>H</i> ile başlayan, rasgele seçtiğim adlarla sesleniyordum: Harry, Hubert, Henry ya da Hogan gibi. Aslında yaptığım, bana bir keresinde <i>H</i> harfiyle başladığını itiraf ettiği gerçek adı için tahminler yürütmekti.</p>

  <p>Aech'i üç yıldan biraz daha uzun süredir tanıyordum. O da öğrenciydi; benim okuluma göre gezegenin öbür yüzünde kalan ODO-1172'de son sınıfa devam ediyordu. Bir haftasonu, herkese açık olan avcı sohbet odalarından birinde tanışmış; ilgi alanlarımız bütünüyle aynı olduğundan çok çabuk anlaşmıştık. Aslında bu ilgi alanı tek bir konudan ibaretti: bütün boş zamanımızı alan, Halliday ve Paskalya Yumurtası'na yönelik saplantımız. Daha birkaç dakika konuşmuşken, Aech'in bazı zihinsel kung-fu tekniklerinde uzmanlaşmış seçkin bir avcı olduğunu anlamıştım. 80'ler popüler kültürünü çok iyi biliyordu; yalnızca kanon bilgilerden de bahsetmiyorum. Aech gerçek bir Halliday alimiydi. Ve görünüşe göre, o da bende aynı özellikleri görmüştü. Çünkü bana iletişim kartını vermiş, istediğim zaman takılmam için Bodrum'a davet etmişti. O günden bu yana en yakın arkadaşımdı.</p>

  <p>Yıllar içinde aramızda dostça bir rekabet gelişti. Kimin ilk olarak Skorbord'a gireceği üzerine çok fazla atıp tutuyor; sürekli olarak avcı kültürünün belirsiz uç noktaları üzerine birbirimizi alt etmeye çalışıyorduk. Hatta bazen birlikte araştırmaya giriştiğimiz bile oluyordu. Bunun anlamı genellikle Bodrum'daki kanepelere kurulup, 80'lerin ucuz filmlerini ya da TV programlarını seyretmekti. Elbette çok fazla oyun da oynuyorduk. Aech'le birlikte, <i>Contra, Golden Axe, Heavy Barrel, Smash TV</i> ve <i>Ikari Warriors</i> gibi iki oyunculu klasiklerin karşısında sonsuz saatler geçirmişizdir. Bendenizi kenarda tutacak olursak, Aech karşılaştığım en iyi oyuncuydu. Oyunların çoğunda az çok aynı düzeyde olsak da, özellikle <i>first-person shooter</i> gibi oyun türlerinde beni bozguna uğrattığını söylemeliyim. Bu tür, onun uzmanlık alanıydı sonuçta.</p>

  <p>Aech'in gerçek dünyada kim olduğuna dair hiçbir şey bilmememe rağmen, ev yaşantısının o kadar da harika olmadığını sezebiliyordum. Benim gibi o da uyanık olduğu bütün zamanı OASIS'te geçiriyormuş gibi görünüyordu. Ve hiçbir zaman şahsen görüşmemiş olduğumuzu hesaba katarak, bana bir değil birkaç kere en yakın arkadaşı olduğumu belirttiğinden, onun da en az benimki kadar yalıtılmış ve yalnız bir hayat sürdüğünü düşünüyordum.</p>

  <p>Diğer Intellivision kontrolörünü bana fırlatıp, “Dün gece çıktıktan sonra ne yaptın bakalım?” diye sordu. Bir önceki akşam sohbet odasında birlikte takılmış, eski Japon canavar filmlerini seyretmiştik.</p>

  <p>“Hiç,” dedim. “Eve gidip jetonlu oyun makinelerine dair bilgilerimi tazeledim.”</p>

  <p>“Gereksizmiş.”</p>

  <p>“Öyle. Ama tam o havadaydım.” Onun bir gece önce neyle meşgul olduğunu sormadım; zaten o da bu konuda bir şey söyleyecek gibi görünmüyordu. Gygax ya da aynı düzeyde harika bir yerde birkaç göreve çıkıp XP<a href="../Text/dipnot.html#_edn16" id="_ednref16" title=""><sup>[17]</sup></a> topladığını tahmin ediyordum. Belli ki bundan bahsetmek istemiyordu. Aech Simülasyonda ipuçlarını takip ederek Bakır Anahtar'ı aramayı sürdürecek ekstra zamanları ve yolculukları karşılayabiliyordu. Ama hiçbir zaman bununla böbürlenmeye kalkışmaz ya da herhangi bir yere ışınlanabilecek mangıra sahip olmadığım için benimle dalga geçmezdi. Dahası birkaç kredi borç vermeyi önererek asla beni aşağılamaya da kalkmamıştı. Aslında bu avcılar arasında söze dökülmeyen bir kuraldı: yalnız takılan bir avcıysanız, kimsenin yardımını istemezdiniz. Yardıma ihtiyacı olan avcılar klanlara katılırdı ve Aech de ben de klanların kıç yalayıcılar ve özentiler için olduğunda hemfikirdik. Hayatımız boyunca tek başımıza takılacağımıza yemin etmiştik. Arada bir Yumurta üzerine konuşup tartıştığımız oluyordu elbette ama bu konuşmalar her zaman ihtiyatlı olduğu gibi, belli detaylara girmeme konusunda da oldukça dikkatliydik.</p>

  <p><i>Iron: Deadly Discs</i> oyununda üç raunt üst üste Aech'i yendikten sonra, Intellivision kontrolörünü yüzünü buruşturarak bir kenara fırlatıp yerde duran dergilerden birini eline aldı. Bu, <i>Starlog'</i>un eski bir sayısıydı. Derginin kapağında <i>Ladyhawke</i> için fotoğraf vermiş Rutger Hauer'i tanımıştım.</p>

  <p>“Starlog, ha?” dedim başımı sallayarak.</p>

  <p>“Evet. Kuluçkalık'ın arşivindeki bütün sayıları indirdim. Halen okumayı bitiremedim. En son <i>Ewoks: The Battle for Endor</i> üzerine harika bir yazıda kalmıştım.”</p>

  <p>“TV için yapıldı. 1985'te yayınlandı,” dedim ezberden. <i>Star Wars</i> uzmanlık alanlarımdan biriydi. “Tam zırva. <i>Star Wars</i> tarihindeki gerçek dibe vurma anlarından biri.”</p>

  <p>“Sana göre, göt suratlı. Harika sahneler var!”</p>

  <p>“Hayır,” dedim başımı sallayarak. “Hiç de bile. Hatta ilk Ewok filmi <i>Cesaret Karavan</i>ı'ndan bile berbat. Bence adı <i>Rezalet Karavanı</i> olmalıydı.”</p>

  <p>Aech gözlerini devirerek okumaya devam etti. Oltaya gelecek değildi. Derginin kapağına göz attım. “Hey, işin bittiğinde ben de bir bakabilir miyim?”</p>

  <p>Sırıtarak, “Nedenmiş o?” dedi. <i>“Ladyhawke</i> yazısını okumak için mi yoksa?”</p>

  <p>“Belki.”</p>

  <p>“Dostum, bu saçmalığı gerçekten seviyorsun, öyle değil mi?”</p>

  <p>“Götümü ye, Aech!”</p>

  <p>“Bu dallamalığı kaç kere seyrettin? Sırf benimle iki kere seyrettiğini biliyorum.” Şimdi o <i>beni</i> oltaya getirmeye çalışıyordu. <i>Ladyhawke'</i>m benim gizli zevklerimden biri olduğunu ve filmi en az yirmi kere seyrettiğimi çok iyi biliyordu.</p>

  <p>“Onu seyrettirerek sana iyilik yapıyordum, çaylak,” dedim. Ardından, Intellivision konsoluna yeni bir kartuş sokup tek kişilik bir oyun olan <i>Astrosmash'e</i> başladım. “Bir gün bu yüzden bana teşekkür edeceksin. Bekle ve gör. <i>Ladyhawke</i> tam bir kanondur."</p>

  <p>“Kanon”, Halliday'in hayranı olduğunu bildiğimiz bütün film, kitap, oyun, şarkı ya da TV programları için kullandığımız bir terimdi.</p>

  <p>“Şaka yapıyor olmalısın,” dedi Aech.</p>

  <p>“Hayır, şaka filan yapmıyorum.”</p>

  <p>Dergiyi gözlerinin önünden indirerek bana doğru eğildi. “Halliday'in <i>Ladyhawke</i> hayranı olması imkansız. Bu konuda bana güvenebilirsin.”</p>

  <p>“Kanıtın ne, bokkafa?” diye sordum.</p>

  <p>“Adamın bir gustosu vardı, tamam mı? İhtiyacım olan tek kanıt bu.”</p>

  <p>“O zaman lütfen bana neden <i>Ladyhawke'</i>in hem VHS kasetine hem de lazer diskine sahip olduğunu açıklayabilir misin?” Halliday'in koleksiyonunda yer alan bütün filmler <i>Anorak'ın Almanağ</i>ı'nda ekler halinde verilmişti. Aech de ben de bu listeyi ezbere biliyorduk tabii ki.</p>

  <p>“Adam milyarderdi lan! Herhalde çoğunu seyretmediği milyonlarca filmi vardı! <i>Howard the Duck</i> ve <i>Krull</i> DVD'lerini bile almıştı! Bu onları sevdiği anlamına gelmez! <i>Kanon</i> oldukları anlamına hiç gelmez!”</p>

  <p>“Bu tartışmaya açık bir konu değil, Homeros,” dedim. <i>“Ladyhawke</i> 80'lerin klasiklerinden biridir.”</p>

  <p>“Koduğumun berbat bir filmi, o kadar! Filmdeki kılıçlar folyodan filan yapılmış. Hele o film müzikleri! <i>Epik</i> rezalet! Sırf sintisayzır boku. Koduğumun Alan <i>Parsons Project'</i>iymiş! Hatta rezilin de ötesi. <i>İskoçyalı II</i> ayarında bir rezalet bu!”</p>

  <p>“Hey!” Intellivision kontrolörümü ona fırlatacakmış gibi yaptım. “Bu kadarı hakarete girer yavrum! Sırf <i>Ladyhawke'</i>ın oyuncu kadrosu filmi kanon yapmaya yeter! Roy Batty! Ferris Bueller! Bir de, <i>WarGames'</i>de Profesör Falken'ı oynayan herif!” Oyuncunun adını hatırlamak için hafızamı zorladım. “John Wood! Bir kez daha Matthew Broderick'le birlikte hem de!”</p>

  <p>“Her ikisinin kariyerinde dip noktalardan biri,” dedi Aech kahkahayla. Eski filmler hakkında tartışmaktan benden bile çok keyif alıyordu. Sohbet odasındaki diğer avcılar tartışmamızı dinlemek için etrafımızda toplanmaya başlamıştı. Aech'le tartışmalarımız genellikle eğlence açısından yüksek kalibrede olurdu.</p>

  <p>“Kafayı yemiş olmalısın!” diye bağırdım. <i>“Ladyhawke</i> koduğumun Richard Donner'ı tarafından yönetildi, tamam mı! <i>The Goonies? Superman: The Movie?</i> Bu adam nasıl berbat bir şey çekebilir?”</p>

  <p>“Spielberg olsa umurumda değil. <i>Ladyhawke</i> yalnızca kılıçlarla, büyülerle filan üzeri kapatılmış bir kız filmi. Bundan daha az taşaklı bir tür filmi muhtemelen ... lanet olası Legend'dır! <i>Ladyhawke'dan</i> hoşlanan birisi sağlık bakanlığı onaylı bir gerzektir, o kadar!”</p>

  <p>Seyircilerin arasında bir kahkaha koptu. Gerçekten kafam atmaya başlamıştı. <i>Legend'ın</i> da büyük hayranlarından biriydim ve Aech bunu çok iyi biliyordu.</p>

  <p>“Gerzek ha? <i>Ewok</i> fetişi olan sen misin ben miyim!” Elinde tuttuğu <i>Starlog'u</i> alarak duvardaki <i>Revenge of the Jedi</i> posterine fırlattım. <i>“Ewok</i> kültürü üzerine sahip olduğun engin bilgilerin Yumurta'yı bulmana yardımcı olacağını düşünüyorsun, öyle değil mi?”</p>

  <p>“Gene Endorlular'dan başlama, tamam mı adamım?” dedi işaret parmağını bana doğrultarak. “Seni daha önce de bu konuda uyardım. Sonunda o kıçını buraya sokamayacaksm. Yemin ederim bunu yapacağım.” Bunun sahte bir tehdit olduğunu bildiğimden, <i>Ewok</i> konusunu daha da ileri götürerek, onları “Endorlu” olarak nitelendirdiği için ağzını payını verecektim. Ama tam o esnada merdivende yeni bir avatar belirdi. Bu, I-rOk adındaki tam bir özentiydi. Dudaklarımdan bir inilti koptu. I-rOk ve Aech aynı okula gidiyor ve birlikte birkaç ders alıyordu. Ama Aech'in neden onun Bodrum'a girmesine izin verdiğini anlayamıyordum. I-rOk kendisini seçkin bir avcı olarak görüyor olsa da, sefil bir numaracıdan başka bir şey değildi. OASIS içinde bir sürü ışınlanma gerçekleştirerek görevler tamamlamış ve avatarının seviyesini yükseltmiş olabilirdi. Ama aslında hiçbir şey <i>bildiği</i> yoktu. Her zaman kar kızağı boyutlarındaki plazma tüfeğini etrafa sallayıp dururdu. Hatta bunun bütünüyle anlamsız olduğu sohbet odalarında bile. Herifin adap duygusu yerlerde sürünüyordu.</p>

  <p>Merdivenlerden inip etrafımızı sarmış kalabalığın içine girerken, “Yoksa siz gerzekler gene <i>Star Wars</i> hakkında mı tartışıyorsunuz?” dedi. “Bu işin tadı kaçmadı mı sizce de?”</p>

  <p>Aech'e döndüm. “Birilerinin buraya girişini yasaklamak istiyorsan, neden bu soytarıdan başlamıyorsun?” Intellivision'un yeniden başlatma tuşuna basarak başka bir oyun oynamaya başladım.</p>

  <p>“Deliğini kapat, hıyar!” dedi I-rOk. “Aech beni asla buradan atmaz çünkü benim bir seçkin olduğumu biliyor! Öyle değil mi, Aech?”</p>

  <p>“Hayır, öyle değil,” dedi Aech gözlerini devirerek. “Sen ancak ninem kadar seçkinsin. Ve o da taş gibi ölü.”</p>

  <p>“Canın cehenneme Aech! Ninenin de senin de! Ninesiymiş!”</p>

  <p>“Ah I-rOk,” diye mırıldandım. “Söylesene, her belirişinde konuşmamızın zeka düzeyini yükseltmeyi nasıl başarıyorsun? Odaya girdiğin anda her yer birdenbire ışıldıyor!”</p>

  <p>“Seni sıktığıma üzüldüm, Kaptan Sıfır-Kredi,” dedi I-rOk. “Hey, senin Incipio'nun bir yerlerinde bozukluk dilenmen gerekmiyor mu?” Intellivision'un ikinci kontrolörüne uzandı ama ondan önce kontrolü kaparak Aech'e fırlattım.</p>

  <p>Kaşlarını çatarak bana baktı. “Dallama!”</p>

  <p>“Özenti!”</p>

  <p>“Özenti mi? Bu hıyar <i>bana</i> özenti mi diyor yani?” Kalabalığa dönmüştü. “Bu takoz öylesine çulsuz ki Greyhawk'a gitmek için dilenmek zorunda. Oraya gidebilsin ki bakır parçaları için koboldları öldürebilsin! Ve kalkmış bana özenti diyor!”</p>

  <p>Bu laflar kalabalık içinde birkaç kişinin gülüşmesine neden olurken, vizörümün altında yüzümün kızardığını hissettim. Bundan bir yıl kadar önce, biraz XP yapmak amacıyla I-rOk'la Simülasyon içinde bir yolculuğa çıkma hatasına düşmüştüm.</p>

  <p>Pislik herif beni Greyhawk'ta düşük seviyeli bir görev alanına bıraktıktan sonra, gizlice arkamdan gelmişti. Sonraki birkaç saati küçük bir kobold çetesini katlederek, yeniden belirlemelerini bekleyip ardından bir kez daha katlederek geçirmiştim. Avatarım o sıralarda yalnızca birinci seviyede olduğundan, yükselmek için deneyebileceğim güvenli yollardan biriydi bu. I-rOk o gece Avatarımın birkaç ekran resmini alarak “Kudretli Kobold Katili hıyar” adıyla etiketleyip Kuluçkalık'a yollamıştı. Bu konuyu her fırsatını bulduğunda açardı. Bunu asla unutturmayacaktı.</p>

  <p>“Doğru duydun, sana özenti dedim. Özenti!” Ayağa kalkarak üzerine yürüdüm. “Sen dünyadan haberi olmayan karacahil bir nonoşsun. On dördüncü seviyede olman seni bir avcı yapmaz. <i>Bilgiye de</i> sahip olman gerekir.”</p>

  <p>“Haklı,” dedi Aech başını sallayarak. Yumruklarımızı birbirine çarptık. Kalabalık içindeki gülüşmelerin hedefi artık I-rOk'tu.</p>

  <p>I-rOk dik dik bize baktı. “Tamam. Asıl özentinin kim olduğunu görelim o zaman,” dedi. “Şuna bakın, kızlar.” Yüzünde kocaman bir sırıtmayla, envanterindeki bir parçayı çıkarıp havaya kaldırmıştı. Bu, halen kutusunda duran eski bir Atari 2600 oyunuydu. Eliyle kasten oyunun adını kapatmış olmasına rağmen kapak tasarımını tanımıştım. Ellerindeki kılıçları sallayan antik Yunan kıyafetleri içinde genç bir adamla kadının resmedildiği tabloydu bu. Arkalarında saklanmış olan bir minotor ve göz bantlı, sakallı bir adam vardı. “Bunun ne olduğunu biliyor musun, ukala?” diye meydan okudu I-rOk. “Hatta sana bir de ipucu vereyim ... bu bir yarışmanın parçası olarak yayınlanmış bir Atari oyunu. İçindeki bulmacaları çözdüğünde ödül kazanacağın bir yarışma. Tanıdık geldi mi?”</p>

  <p>I-rOk her zaman saçma ipuçları ya da tam bir budalaya yakışacak şekilde, ilk olarak kendisinin keşfettiğine inandığı Halliday'e dair bilgilerle bizi etkilemeye çalışırdı. Diğerlerine üstünlük taslamaya bayılan avcılar sürekli olarak diğerlerinden daha çok bilgi elde ettiklerini kanıtlamanın peşindeydi. Ama I-rOk bu işte berbattı.</p>

  <p>“Şaka yapıyorsun, değil mi?” dedim. <i>“Swordquest</i> serisini yeni keşfettiğini söyleme sakın!”</p>

  <p>I-rOk'un havası o anda sönmüştü.</p>

  <p>“Elinde tuttuğun oyun <i>Swordquest Earthworld,"</i> diye devam ettim. <i>“Swordquest</i> serisinin ilk oyunu. 1982'de çıktı.” Kocaman bir gülümsemeyle I-rOk'a bakıyordum. “Serinin sonraki üç oyununu sayabilir misin?”</p>

  <p>Gözleri kısılmıştı. Tam anlamıyla afallamıştı. Dediğim gibi, su katılmamış özentinin tekiydi.</p>

  <p>“Başka biri?” diyerek sorumu herkese açtım. Birbirlerine bakan avcılardan ses çıkmadı.</p>

  <p>“<i>Fireworld, Waterworld</i> ve <i>Airworld,"</i> dedi Aech.</p>

  <p>“Bingo!” Bir kez daha Aech'le yumruklarımızı çarpıştırdık. “Bu arada <i>Airworld</i> asla tamamlanamadı çünkü Atari zora girdiği için yarışmayı iptal etmek zorunda kaldı.”</p>

  <p>I-rOk oyun kutusunu sessizce envanterine geri koydu. “Bokkafalılar'a katılmalısın, I-rOk,” dedi Aech kahkahayla. “Eminim senin engin bilgi birikiminden faydalanmak isteyeceklerdir.”</p>

  <p>I-rOk Aech'e orta parmağını gösterdi. “Siz homolar madem <i>Swordquest</i> yarışmasından haberdardınız, neden bir kez olsun bundan bahsettiğinizi duymadım?”</p>

  <p>“Haydi ama I-rOk,” dedi Aech kafasını sallayarak. “<i>Swordquest Earthworld</i> Atari'nin <i>Adventure</i> için yarattığı resmi olmayan bir devam oyunuydu. Ne yaptığından biraz olsun haberdar olan her avcı bu yarışmayı bilir. Bilmem daha açık olabilir miyim?”</p>

  <p>I-rOk durumu kurtarmaya çalıştı. “Tamam, madem ikiniz bu konuda uzmansınız, <i>Swordquest</i> oyunlarını kim programladı söyleyin bakalım?”</p>

  <p>“Dan Hitchens ve Tod Frye,” dedim ezberden. “Lütfen bana soru soracaksan kendini biraz daha zorla!”</p>

  <p>“Senin için bir sorum var,” diye araya girdi Aech. “Atari yarışmaların galiplerine ne ödüller verdi?”</p>

  <p>“Ah, bak bu iyi bir soru,” dedim. “Bir düşüneyim ... <i>Earthworld'</i>un ödülü <i>Talisman of Penultimate Truth'</i>du. Saf altındandı ve elmaslarla süslenmişti. Bildiğim kadarıyla ödülü kazanan çocuk bunu eriterek üniversite marsraflarını karşılamış.”</p>

  <p>“Tamam, tamam,” dedi Aech. “Zaman kazanmaya çalışma. Diğer ikisi?”</p>

  <p>“Zaman kazanmaya çalıştığım yok. <i>Firevvorld'ü</i>n ödülü <i>Chalice of Light. Waterworld'un</i> ödülü de <i>Crown of Life</i> olacaktı ancak yarışma iptal olduğundan ödül verilmedi. Aynı durum <i>Airworld'ün</i> ödülü olması düşünülen <i>Philosopher's Stone</i> için de geçerli.”</p>

  <p>Aech sırıtarak bana çifte bir beşlik çaktıktan sonra ekledi: “Ve yarışma iptal edilmemiş olsaydı, dört raundun galipleri büyük ödül olan <i>Sword of Ultimate Sorcery</i> için kapışacaktı.”</p>

  <p>Başımı salladım. “Ödüller oyunlarla birlikte verilen <i>Swordquest</i> çizgi romanlarında açıklanmıştı. <i>Anorak'ın Daveti'nin</i> son sahnesindeki hazine odasında, arka planda görülebilecek olan çizgi romanlardan bahsediyorum bu arada.”</p>

  <p>Kalabalıktan gürültülü bir alkış koparken, I-rOk utanç içinde başını eğdi.</p>

  <p>Avcı olduğumdan bu yana, Halliday'in <i>Swordquest'</i>ten esinlendiğinden neredeyse emindim. Ama <i>Swordquest'</i>in bulmacalarını da kendi yarışmasına uyarlayıp uyarlamadığına dair hiçbir fikrim yoktu. Gene de kendimi sağlama almak için, hem oyunları hem de çözümlerini detaylı bir şekilde çalışmıştım.</p>

  <p>“Anladık. Siz kazandınız,” dedi I-rOk. “Ama size söyleyeyim, ikiniz de kendinize doğru düzgün bir hayat kursanız iyi olur.”</p>

  <p>“Asıl sen kendine yeni bir hobi edinsen çok iyi olur,” dedim. “Çünkü avcı olmak için gereken bilgi ve bağlılığa zerre sahip olmadığın ortada.”</p>

  <p>“Ona ne şüphe,” dedi Aech. “Kendine başka bir uğraş bulmak için biraz <i>araştırma</i> yapmaya ne dersin, I-rOk? Demek istediğim, hiç Wikipedia diye bir şey duydun mu? Ücretsiz bir sitedir, dallama.”</p>

  <p>I-rOk arkasını dönerek, sanki tartışmaya olan ilgisini yitirmiş gibi, odanın diğer ucuna yığılmış çizgi roman dolu kutulara yürüdü. “Neyse ne,” dediğini duyduk omzunun üzerinden. “Simülasyonun dışında, kızlarla oynaşarak bu kadar zaman geçirmiyor olsaydım muhtemelen benim de sizin bildiğiniz kadar değersiz boktan haberim olurdu.”</p>

  <p>Aech I-rOk'u duymazdan gelerek bana dönmüştü. “Peki <i>Swordquest</i> çizgi romanlarındaki ikizlerin adları neydi?”</p>

  <p><i>“Tarra</i> ve <i>Torr.”</i></p>

  <p>“Kahretsin, Z! Adamımsın!”</p>

  <p>“Eyvallah Aech.”</p>

  <p>O anda ekranımın köşesinde, dersin başlamasına üç dakika kaldığını bildiren mesajı gördüm. Aech'le I-rOk'un da aynı mesajı aldığını biliyordum çünkü okullarımız aynı zaman çizelgesine sahipti.</p>

  <p>“Yüksek öğrenim için yeni bir gün,” dedi Aech ayağa kalkarak.</p>

  <p>“Uzama vakti,” dedi I-rOk. “Görüşmek üzere kaybedenler.” Bana orta parmak gösterdikten sonra sohbet odasından ayrıldı ve avatarı kayboldu. Son olarak yalnızca ben ve Aech kalana dek, diğer avcılar da birer birer sohbet odasını terk etti.</p>

  <p>“Cidden Aech,” dedim. “Neden bu moronun Bodrum'da takılmasına göz yumuyorsun?”</p>

  <p>“Çünkü onu oyunlarda harcamak çok eğlenceli. Ve cehaleti bana umut veriyor.”</p>

  <p>“Nasıl?”</p>

  <p>“Çünkü dışarıdaki diğer avcıların çoğu da I-rOk kadar dünyadan bihaberse -ki inan bana, Z, öyleler- senle benim yarışmayı kazanma şansımız hiç de az değil demektir.”</p>

  <p>Omuz silktim. “Sanırım bu da bir bakış açısı.”</p>

  <p>“Bu akşam okuldan sonra takılalım mı? Saat yedi filan gibi? Birkaç işim var ama onları hallettikten sonra izlemem-gerekenler listesindeki bazı animelere girişmeyi düşünüyorum. Belki de bir R<i>obotech</i> maratonu?”</p>

  <p>“Ah, tabii!” dedim. “Varım!”</p>

  <p>Son zilin çalmasıyla birlikte aynı anda sohbet odasından çıktık.</p>
</body>
</html>
