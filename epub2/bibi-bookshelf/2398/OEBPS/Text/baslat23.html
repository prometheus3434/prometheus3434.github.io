<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0020</h2>

  <p>Avatarım, kalemin kumanda merkezinde, sistemden çıkış yaparken bulunduğum yer olan kontrol panelinin önünde belirdi. Bir gece önce de, uykum gelene dek kıtaya boş gözlerle bakmaktan başka bir şey yapmamıştım. Neredeyse altı aydır, tek birinin bile şifresini çözemediğim lanet kelimelere bakıyordum. Aslında bu zaman diliminde hiç kimse ilerleme kaydedememişti. Elbette herkesin kendine göre teorileri vardı ama Yeşimtaşı Anahtar halen bulunmuş değildi. Skorbord'un tepesinde değişiklik yoktu.</p>

  <p>Kumanda merkezim, özel asteroidimin kayalık yüzeyine gömülü zırhlı bir kubbenin altındaydı. Bulunduğum noktadan, asteroidin kraterlerle kaplı yüzeyinde 360 derecelik bakış açısına sahiptim. Kale, asteroidin çekirdeğine dek uzanan devasa bir yeraltı kompleksiydi. Bu yapının kodlarını Columbus'a taşındıktan kısa süre sonra kendim yazmıştım. OASIS içerisinde Avatarımın sağlam, korunaklı bir kaleye ihtiyacı vardı ve yakınlarımda başka kimse olsun istemiyordum; ben de bulabildiğim en ucuz planetoid olan Sektör 14'teki bu çorak asteroidi satın aldım. Simülasyonda S14A316 olarak işaretlenmişti ama asteroidime Avusturyalı rap yıldızı Falco'nun adını verdim (Falco'nun çılgın bir hayranı filan değildim; yalnızca kıyak bir ad olduğunu düşündüm).</p>

  <p>Falco sadece birkaç kilometrekarelik yüzey alanına sahip olsa da, bana epey krediye malolmuştu. Ama son kuruşuna dek değerdi. OASIS'te kendi dünyanıza sahipseniz, burada istediğiniz her şeyi yapabilirdiniz. Ben erişim sağlamadığım sürece kimse asteroidime gelemezdi ve henüz kimseye bu erişimi tanımamıştım. Kalem, OASIS'teki evimdi. Avatarımın tapınağı. Simülasyonun içerisinde gerçekten güvende olduğum tek yer.</p>

  <p>Giriş sekansım tamamlanır tamamlanmaz, ekranımda o günün seçim günü olduğunu bildiren bir pencere belirdi. Artık on sekiz yaşında olduğumdan, hem OASIS hem de ABD seçimlerinde oy kullanma hakkına sahiptim. Amerika Birleşik Devletleri Hükümeti'nin belirlenmesi için oy kullanma zahmetine girecek değildim elbette. Bunun anlamı yoktu. Benim de vatandaşı olduğum bir zamanların kudretli ülkesi artık yalnızca adından ibaretti. Yönetimin kimde olduğu zerre önem ifade etmiyordu. ABD Hükümeti için oy kullanmak, Titanic'te şezlongların yerini değiştirmekten farksızdı ve herkes de bunu çok iyi biliyordu. Ayrıca herkes kendi evinde OASIS üzerinden oy kullanabildiği için, seçimlerden galip çıkanlar yalnızca film yıldızları, reality şovlarda ünlenen şahıslar ya da radikal televanjelistlerdi.</p>

  <p>Öte yandan, OASIS seçimleri beni gerçekten etkiliyordu. GSS'nin oylamaya sunduğu asıl konuların tamamından haberdar olduğumdan, oy atma işlemi yalnızca birkaç dakikamı aldı. Bu seçimlerde OASIS Kullanıcı Konseyi'nin Başkanı ile Başkan Yardımcısı da seçiliyordu ve bu konuda düşünmem gereksizdi. Birçok avcı gibi ben de, Cory Doctorow ve Wil Wheaton'ın yeniden seçilmesi yönünde oy kullandım. Görev süresi konusunda bir sınırlama yoktu ve bu iki moruk son on yıldır kullanıcı haklarının korunması açısından çok iyi iş çıkarmıştı.</p>

  <p>Oy işleminin ardından, dokunsal koltuğumu hafifçe ayarlayarak dikkatimi önümdeki kumanda konsoluna verdim. Konsol, tuşlar, anahtarlar, klavyeler, joystickler ve monitörlerle kaplıydı. Solumda kalan güvenlik monitörleri, kalemin içini ve dışını gösteren sayısız sanal kameraya bağlı durumdaydı. Sağımdaki monitörler ise, favori haber ve eğlence kanallarımı takip ediyordu. Bunların içinde kendime ait bir kanal da vardı: <i>Parzival TV - Muğlak Eklektik Zırva Yayını 7-24-365!</i></p>

  <p>Yılın ilk günlerinde, GSS bütün kullanıcı hesaplarına yeni bir özellik eklemişti: POV (personal OASIS vidfeed<a href="../Text/dipnot.html#_edn36" id="_ednref36" title=""><sup>[39]</sup></a>) kanalı. Bu özellik sayesinde isteyen herkes aylık bir ücret karşılığında kendi televizyon kanalını açabiliyordu. Dünyanın dört bir yanındaki kullanıcılar, Simülasyona giriş yaparak POV kanalınızı izleyebilirdi. Kanalınızda ne yayınlayacağınız ve kimlerin izlemesine izin vereceğiniz bütünüyle size bağlıydı. Kullanıcıların çoğu “röntgen kanalı” açmayı tercih ederek, yirmi dört saatlik kendi reality şovlarının yıldızı olmuştu. Bu türden bir kanal açtığınızda, sanal kameralar sizi OASIS'in içerisinde sürekli izliyor ve yaptığınız her şeyi yayınlıyordu. Kanalınızı takip edenleri yalnızca arkadaşlarınızla sınırlayabilir ya da kullanıcılardan kendi belirlediğiniz miktarda bir ücret talep edebilirdiniz. İkinci sınıf ünlüler ve porno yıldızlarının çoğu bu yoldan giderek sanal hayatlarını dakikalık birimler halinde satışa çıkarmıştı.</p>

  <p>Bazı kullanıcılar POV kanallarını gerçek dünyadaki hayatlarını, köpeklerini ya da çocuklarını gösteren canlı videolar yayınlamak için kullanıyordu. Bazılarıysa yalnızca eski çizgi filmlerden ibaret yayın programlarına sahipti. Olasılıklar sonsuzdu ve yayına açılan içerik çeşitliliği her geçen gün daha da sapkın bir hal alıyor gibiydi. Doğu Avrupa'dan kesintisiz ayak fetişizmi video yayını. Minnesota'daki sapık genç annelerle çekilmiş amatör pornolar. Aklınıza ne gelirse. İnsan ruhunun sunulduğu bir sofrada ucubeliğin her türü filme çekilerek online yayın ağma sokuluyordu. Televizyon programcılığının uçsuz bucaksız çölünde en sonunda arşa çıkılmıştı ve sıradan insan artık on beş dakikalık şöhretle sınırlı değildi. Seyreden birileri olsun olmasın, isteyen herkes istediği an TV'ye çıkabilirdi.</p>

  <p>Parzival TV röntgen kanalı değildi. Hatta Avatarımın yüzünü bir kez olsun göstermemiştim. Kanalımı, 80'lerin klasik TV programları, eski reklamlar, çizgi filmler, müzik videoları ve filmlerden oluşan seçkileri gösterecek şekilde programlamıştım. Yayına bir sürü film sokuyordum. Haftasonları eski Japon canavar filmlerinin yanında, klasik animeler gösteriyordum. Canım ne isterse. Aslında yayın programımın da pek önemi yoktu. Avatarım halen Beş Büyükler'in arasında olduğundan, ne yayınlarsam yayınlayayım kanalım her gün milyonlarca izleyici çekmeye devam ediyordu ve kısa süre içinde kanala reklam alacak bir noktaya gelmiştim.</p>

  <p>Parzival TV'nin düzenli izleyicilerinin çoğunluğu, farkında olmadan Yeşimtaşı Anahtar ya da Yumurta'nın kendisi hakkında önemli bir ipucu verebileceğim ihtimaliyle kanalı takip eden avcılardı. Elbette böyle bir hataya düşmedim. O esnada, Parzival TV iki günlük kesintisiz <i>Kikaida</i> maratonuna kilitlenmişti. <i>Kikaida,</i> her bölümünde lastik kaplamalı canavarların tozunu atan kırmızı-mavi renklerde bir android hakkındaki, 70'lerin sonundan bir Japon aksiyon şovuydu. Klasik <i>kaiju</i> ve <i>tokusatsu</i>'ya ve <i>Spectreman, The Space Giants, Supaidaman</i> gibi TV şovlarına karşı zaafım vardı.</p>

  <p>Programı önüme çekerek akşam yayın akışında bazı değişiklikler yaptım. Önceden programladığım <i>Riptide</i> ve <i>Misfits of Science</i> bölümlerini yayından kaldırarak, uçabilen favori dev kaplumbağam <i>Camera'</i>nın oynadığı peş peşe filmler ekledim. Bu filmlerin Parzival TV takipçilerini memnun edeceğini düşünüyordum. Yayın akışının sonuna da <i>Silver Spoons'</i> un birkaç bölümünü koydum.</p>

  <p>Benim sürekli takipte olduğum vidfeed kanalı ise, Art3mis'in kanalı Art3mivision'dı; monitörlerimden biri sürekli bu kanala ayarlıydı. O esnada olağan pazartesi akışı sürüyordu: <i>Square Pegs'</i> ten bir bölüm. <i>ElectraWoman</i> ve <i>DynaGirl'ün</i> ardından, <i>Isis</i> ve <i>Wonder Woman'</i>ın peş peşe yayınlanacak bölümleri. Art3mis'in yayın akışı ezelden beri aynı olsa da, izlenme oranları her zaman çok yüksekti. Hatta son zamanlarda, balık etli kadın avatarlar için kıyafetler tasarlayarak inanılmaz bir ticari başarı gösteren kendi markası Art3Miss'i yaratmıştı. Art3mis işleri oldukça iyi götürüyor gibi görünüyordu.</p>

  <p>Kaçık Küre'deki gecenin ardından, Art3mis benimle temasını tamamen kesmişti. E-postalarımı, telefonlarımı ve sohbet isteklerimi reddediyordu. Kendi bloğuna da herhangi bir şey yazmıyordu. Ona ulaşabilmek için her şeyi denedim. Çiçekler gönderdim. Birkaç kere avatarının kalesine, satın aldığı Benatar adlı ayda bulunan zırh kaplı saraya kadar giderek, önüne hazırladığım karışık kasetleri ve mektupları yığdım. Hatta umutsuzluğun korkunç boyutlarında gezindiğim bir an, kafamın üzerinde bir teyple saray kapısının önünde dikilip, sesi sonuna kadar açarak tam iki saat boyunca Peter Gabriel'den “In Your Eyes” şarkısını çaldım.</p>

  <p>Dışarı çıkmadı. O anda sarayda mıydı onu bile anlamadım.</p>

  <p>Columbus'a taşınalı beş aydan fazla olmuştu ve Art3mis'i son görüşümün üzerinden de ıstırap dolu sekiz uzun hafta geçmişti. Ama bu zamanı yalnızca kendime acıyarak, hiçbir şey yapmadan geçirmedim. En azından <i>bütün</i> zamanı öyle geçirmedim. Her gününü bir başka sektörde geçiren dünyaca ünlü bir avcı olarak yeni hayatımın keyfini çıkarmaya çalıştığım anlar da oldu. Avatarımın güç düzeyini tavana çıkarmış olsam da, mümkün olduğunca fazla görev almaya devam ederek halihazırda epey etkileyici olan ve kalemin derinlerindeki bir kasa dairesinde sakladığım silah, büyülü nesne ve araç koleksiyonuma yeni parçalar ekledim. Bu görevler aklımı meşgul tutarak, düşüncelerimin hissettiğim yalnızlık ve tecrit duygularından uzaklaşmasını sağlıyordu.</p>

  <p>Art3mis beni terk ettikten sonra Aech'e ulaşmaya çalışsam da, hiçbir şeyin eskisi gibi olmadığını anladım. Aramız açılmıştı ve bunun benim suçum olduğunu biliyordum. Sanki ikimiz de yanlışlıkla bir diğerine önemli bir ipucu vermekten çekiniyormuşuz gibi, konuşmalarımız mesafeli ve doğallıktan uzaktı. Bana güvenmediğini görebiliyordum. Dahası, kafayı Art3mis'e taktığım dönemde, Aech de Yeşimtaşı Anahtar'ı ilk bulan avcı olma saplantısına kapılmış gibiydi. Ancak İlk Kapı'yı temizlememizin üzerinden neredeyse altı ay geçmiş olmasına rağmen, Yeşimtaşı Anahtar'ın yeri halen bulunamamıştı.</p>

  <p>Aech'le konuşmayalı neredeyse bir ay olmuştu. Ağız dalaşına dönüşen son konuşmamız, Aech'e kendisine yolu göstermemiş olsam “asla ve asla Bakır Anahtar'ı bulamamış olacağını” söylememle tamamlanmıştı. Bunu söylediğimde bir saniye için dümdüz bana bakmış, ardından sohbet odasından çıkmıştı. İnatçı gururum yüzünden özür dilemek için onu aramayı sürekli ertelemiştim ve artık bunun için de çok geçti.</p>

  <p>Doğrusu iyi iş çıkarmıştım. Altı aydan kısa süre içerisinde bana en yakın iki insanı birden kaybetmiştim.</p>

  <p>Aech'in kanalı H-Feed'i açtığımda, Hulk Hogan ve Andre the Giant'ın karşılaştığı 80'lerden bir güreş maçı verdiğini gördüm. Daito ve Shoto'nun kanalı Daishow'a göz atma zahmetine bile girmiyordum çünkü eski bir samuray filmi gösterdiklerinden adım gibi emindim. Başka bir şey yayınladıkları yoktu.</p>

  <p>Aech'in bodrumundaki kavgayla biten ilk buluşmamızın ardından, Sektör 22'deki kapsamlı bir görevi tamamlamak için ekip olduğumuz Daito ve Shoto'yla mesafeli bir ilişki kurmayı başarmıştım. Fikir bana aitti. İlk buluşmamızın zıtlaşmayla sonuçlanması canımı sıkıyordu; bu yüzden iki samuraya zeytin dalı uzatmanın fırsatım kolluyordum. Tokusatsu gezegeninde <i>Shodai Urutoraman</i> denilen yüksek seviyeli gizli görevi saptamamla bu fırsat elime geçti. Künye bilgilerinde bu görevin, Halliday'in ölümünden birkaç yıl sonra yaratıldığını okumuş ve bu nedenle de yarışmayla herhangi bir ilgisi olamayacağım düşünmüştüm. Ayrıca <i>Shodai Urutoraman</i> GSS'nin Hokkaido departmanı tarafından yaratılmış Japonca dilinde bir görevdi. Aslında bütün OASIS hesaplarında yerleşik durumda olan Mandarax gerçek-zamanlı tercüme yazılımını kullanarak kendi başıma görevin üstesinden gelmeyi de deneyebilirdim ancak bunun riskli olacağına karar vermiştim. Görev bilgi ve talimatlarını çarpıtmasıyla ya da yanlış yorumlamasıyla tanınan bir yazılım olan Mandarax, böylesine yüksek seviyeli bir görevde ölümcül hatalar yapmama neden olabilirdi.</p>

  <p>Japonya'da yaşayan (ve ülkelerinde birer halk kahramanı olan) Daito ve Shoto'nun hem Japonca hem de İngilizce'yi akıcı şekilde konuşup anladıklarını biliyordum. Ben de yalnızca <i>Shodai Urutoraman</i> görevinde olmak üzere, işbirliği teklifinde bulundum. Önce kuşkuyla yaklaşmış olsalar da, görevin yarışmayla ilgili olamayacağını açıkladığımda teklifimi kabul ettiler. Üçümüz Tokusatsu'da buluşarak görevi aldık.</p>

  <p><i>Shodai Urutoraman,</i> 1966'dan 1967'ye Japon televizyonunda yayınlanan orijinal <i>Ultraman</i> TV dizisinin otuz dokuz bölümünün yeniden yaratılmasıyla oluşturulmuştu. Dizinin olay örgüsü, dünyaya ardı arkası kesilmeyen saldırılarda bulunan ve medeniyetimizi ciddi bir şekilde tehdit eden Godzilla benzeri devasa canavarlara karşı kurulmuş Bilim Devriyesi adındaki bir örgütün üyesi, Hayata etrafında şekilleniyordu. Bilim Devriyesi kendi başına üstesinden gelemeyeceği bir tehditle karşılaştığında, Hayata, Beta Kapsülü adında bir uzaylı cihazını kullanarak, Ultraman olarak bilinen bir süper kahramana dönüşüyor, sonra da her türlü kung-fu hareketi ve enerji saldırılarıyla haftanın talihli canavarının kıçını tekmeliyordu.</p>

  <p>Görevi tek başıma almış olsaydım, bütün diziyi Hayata olarak oynamak zorunda kalacaktım. Ama Shoto ve Daito'yla birlikte içeri girdiğimizden, görevde oynamak için farklı Bilim Devriyesi üyelerini seçebiliyorduk (bir sonraki seviye ya da bölümün başında karakterlerimizi kendi aramızda değiştirme ya da başka bir karakter seçme şansımız da vardı). Hayata ve Bilim Devriyesi'ndeki ekip arkadaşları Hoshino ve Arashi'yi sırayla oynamaya karar verdik. OASIS'teki birçok görevde olduğu gibi, <i>Shodai Urutoraman</i>'da da ekip olarak düşmanların üstesinden gelerek seviyeleri tamamlamak daha kolaydı.</p>

  <p>Günde on altı saatin üzerinde oynadığımız görevdeki otuz dokuz bölümün tamamını temizlememiz bir haftamızı aldı. Görevden çıktığımızda, avatarlarımız çok miktarda XP ve birkaç bin krediyle ödüllendirildi. Ancak görevi tamamlamanın asıl ödülü oldukça ender bulunan bir nesneydi: Hayata'nın Beta Kapsülü. Bu küçük metal silindir, kendisine sahip olan avatarın yirmi dört saatte bir kere ve üç dakikaya kadar Ultraman'e dönüşmesini sağlıyordu.</p>

  <p>Görevi üç kişi tamamladığımız için kapsülü kimin alacağı konusunu tartışmaya açtık. “Kapsülü Parzival almalı,” dedi.</p>

  <p>Shoto, ağabeyine dönerek. <i>“Shodai Urutoraman'ı</i> bulan o. Parzival bahsetmeseydi böyle bir görevden haberimiz bile olmayacaktı.”</p>

  <p>Elbette, Daito buna karşı çıktı. “Ama biz olmadan da görevi asla tamamlayamazdı!” Ardından, verilecek en adil kararın, kapsülün açık artırmayla satılması ve kazancın paylaşılması olduğunu söyledi. Buna kesinlikle müsaade edemezdim. Kapsül satışa çıkarılamayacak kadar değerliydi. Dahası, açık artırmada kapsülün Altılılar'ın eline geçeceğinden emindim. lOI yıllardır satışa çıkarılan neredeyse bütün önemli nesneleri topluyordu. Ayrıca içinde bulunduğumuz durum Daisho'nun gözüne girebilmek için bir fırsattı.</p>

  <p>“Bence Beta Kapsül sizde kalsın,” dedim. <i>“Urutoramaru</i> Japonların, yani sizin süper kahramanınız. Bu güç Japonlar'ın elinde kalmalı.”</p>

  <p>Shoto ve Daito şaşkınlık ve şükranla bana baktı. Özellikle de Daito. “Teşekkürler, Parzival-san,” dedi eğilerek. “Sen onurlu bir adamsın.”</p>

  <p>Bu görevin ardından üçümüz, müttefik olmasak bile, dostça ayrıldık ve çabalarıma karşılık bu gelişme benim için oldukça yeterliydi.</p>

  <p>Kulaklarımda çınlayan bir sinyalle birlikte, saati kontrol ettim. Neredeyse akşamın sekizi olacaktı. Mangır yapma zamanı gelmişti.</p>

  <p>Ne denli tutumlu olursam olayım her zaman paraya sıkışık bir hayat yaşıyordum. Her ay, hem gerçek dünyada hem de OASIS'te ödemem gereken yüklü faturalarım vardı. Gerçek dünya harcamalarım oldukça standarttı. Kira, elektrik, yemek, su. Donanım tamir, bakım ve yükseltme giderleri. Avatarımın harcamaları ise çok daha egzotikti. Mekik tamir masrafları. Güç hücreleri. Toptan almama rağmen halen epey paraya gelen cephaneyi de unutmayalım. Aylık ışınlanma giderlerim de genellikle astronomik rakamlardı. Araştırmam devamlı olarak seyahat etmemi gerektiriyordu ve GSS de ışınlanma ücretlerini sürekli artırıyordu.</p>

  <p>Sponsorluk anlaşmalarından elde ettiğim geliri çoktan tüketmiştim. Bu paranın büyük kısmı kurduğum donanıma ve asteroidime harcandı. POV kanalımda yayınlanan reklamlardan ve bana gerek olmayan büyülü nesne, zırh ya da silahları satışa çıkardığım açık artırmalardan her ay önemli bir meblağ kazanıyordum. Ancak asıl gelir kaynağım, OASIS teknik destek masasındaki tam-zamanlı işimdi.</p>

  <p>Bryce Lynch kimliğini yaratırken, kendime bir üniversite diplomasının yanında, çeşitli teknik sertifikalar ve OASIS programcısı/uygulama geliştiricisi olarak kapsamlı bir çalışma deneyimi vermiştim. Bununla birlikte, sahte özgeçmişimin etkileyiciliğine rağmen, GSS'nin OASIS müşteri hizmetleri ve teknik destek alanlarında yararlandığı sözleşmeli şirketlerden biri olan Helpful Helpdesk Inc.'de teknik destek temsilciliği dışında bir iş bulamamıştım. Yani haftada kırk saat boyunca OASIS konsollarını yeniden başlatmaları ya da dokunsal eldivenleri için sürücülerini güncellemeleri için moronlara yardımcı olmak zorundaydım. Yorucu, sıkıntılı bir işti ancak kiramı ödüyordu.</p>

  <p>Kendi hesabımdan çıkarak, çalışmak için kullandığım diğer OASIS hesabıma giriş yaptım. Yeni oturumun açılışı tamamlandığında, teknik destek aramaları için kullandığım seri üretim Ken bebeklerinden biri olan Mutlu Teknisyen avatarının kontrolünü devraldım. Bu avatar sanal bir çağrı merkezinde, sanal bir kabinin içerisinde, sanal bir masada, sanal bir bilgisayarın önünde, sanal kulaklığıyla aramaları cevaplandırıyordu.</p>

  <p>Kendi sanal cehennemimdeydim.</p>

  <p>Helpful Helpdesk Inc. gün içinde dünyanın dört bir yanından gelen milyonlarca aramaya cevap veriyordu. Yedi gün, yirmi dört saat, üç yüz altmış beş gün. Kafası karışmış öfkeli bir ahmağın ardından bir yenisi. Asla tükenmiyorlardı. Arama kuyruğunda her zaman, teknik destek alarak problemlerini çözüme kavuşturmak için saatlerce hatta beklemekten gocunmayan en azından birkaç yüz moron olduğundan, bir an olsun nefes almıyordunuz. Neden problemlerini çözmek için internette biraz araştırma yapma gereksinimi duyacaklardı ki? Birisi bunu sizi yerinize yapacakken, neden sorunlarınızı kendiniz halletme zahmetine girecektiniz ki?</p>

  <p>On saatlik vardiyam her zamanki gibi olabildiğince ağır bir şekilde geçti. Teknik destek avatarlarının kabinlerini terk etmesi yasak olduğundan, zamanın daha hızlı geçmesi için kendi çözümlerimi geliştirmiştim. OASIS çalışma hesabımdayken web sitelerinde gezinemiyordum ancak vizörümde gerçekleştirdiğim birkaç modifikasyonla, en azından aramalara cevap verirken müzik dinleyebiliyor ya da film seyredebiliyordum.</p>

  <p>Acı dolu vardiyam en sonunda tamamlandığında, bir saniye kaybetmeden kendi OASIS hesabıma döndüm. Bir şey olmuştu. Hesabımı açtığım anda beni bekleyen binlerce e-posta olduğunu gördüm. Ne olduğunu anlamak için, e-postaların yalnızca başlıklarını okumam yeterliydi.</p>

  <p>Art3mis, Yeşimtaşı Anahtar'ı bulmuştu.</p>
</body>
</html>
