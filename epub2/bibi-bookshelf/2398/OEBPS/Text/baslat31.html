<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0029</h2>

  <p>Her yer boşvermişliğin kalın zarıyla kaplıydı. Sokaklar, binalar, insanlar. Kar bile kirli görünüyordu. Kar taneleri, volkanik bir patlamanın ardından yağan küller kadar griydi.</p>

  <p>Evsizlerin sayısı ciddi oranda artmış gibiydi. Sokaklar, çadır ve karton kutularla kaplanmış; yolda gördüğüm parklar mülteci kamplarına dönüştürülmüştü. Kentin gökdelenlerden oluşan çekirdeğine doğru yaklaşırken, sokak köşelerinde ve boş arazilerde, alevlerin yükseldiği varillerin, yakıt hücreli portatif ısıtıcıların etrafına toplanmış insanlar gördüm. Ücretsiz güneş enerjisi şarj istasyonlarının önündeki uzun kuyruklarda bekleyen diğerleri, çağdışı vizörleri ve dokunsal eldivenleriyle OASIS'te zaman geçirmeye çalışıyordu. Ellerinin belli belirsiz, hayaletimsi hareketleri, GSS'nin ücretsiz kablosuz bağlantı noktaları üzerinden girdikleri Simülasyonun çok daha iç açıcı gerçekliğiyle etkileşim kurmaya çalıştıklarını gösteriyordu.</p>

  <p>Sonunda kent merkezinde bulunan IOI Plazası'na ulaştık.</p>

  <p>Sessiz bir kabullenmeyle, IOI'nin görkemli şirket merkezine baktım: IOI logosu şeklinde inşa edilmiş, ortadaki yuvarlak binanın her iki tarafında yükselen dikdörtgen gökdelenler. Bir düzine geçit, köprü ve asansörle birbirine bağlanmış, çelik ve aynalı camlardan oluşan bu dev yapılar, kentin en yüksek üç binasını oluşturuyordu. Kulelerin tepesi, sodyum buharıyla ıslanmış bulutların içinde kaybolmuştu. Gökdelenler OASIS'teki 101-1 ile tıpatıp aynı olsa da, gerçek dünyada çok daha etkileyici bir görünüme sahiptiler.</p>

  <p>Araç yuvarlak merkez binanın altındaki otoparka girdikten sonra, yükleme platformunu andıran geniş, açık bir alana ulaşana dek aşağı katlara inmeye devam etti. Platformun geniş kapılarının üzerinde, IOI Alıkoyulmuş Çalışan Atama Merkezi yazıyordu.</p>

  <p>Diğer iki tutukluyla araçtan indirilerek, şok tabancalı güvenlik görevlilerinden kurulu bir manganın bizi beklediği platforma dizildik. Kelepçelerimiz çıkarıldıktan sonra, bir güvenlik görevlisi elindeki retina tarayıcısıyla yanımıza geldi. Tarayıcıyı gözlerime doğru yaklaştırdığında nefesimi tuttum. Bir saniye süren taramanın ardından, aletten gelen sinyalle birlikte görevli ekranında çıkan bilgileri okudu: “Lynch, Bryce. Yaş yirmi iki. Tam vatandaşlık. Sabıka kaydı yok. Kredi Borcu Alıkoyulması.” Başını sallayarak diğer elindeki dijital not defterinin ekranında bazı simgelere dokundu. Bu işlemin ardından, yüzlerce yeni tutukluyla dolu, sıcak, aşırı aydınlık bir salona götürüldük. Kılavuz halatlarından oluşmuş labirentin içinde ayaklarını sürüyerek ilerleyen bezgin tutuklular, kabuslardan fırlamış bir lunaparktaki azman çocukları andırıyordu. Kadınlarla erkeklerin sayısı dengeliymiş gibi görünse de, neredeyse herkes benim gibi solgun bir cilde ve bütünüyle tüysüz vücutlara sahip olduğundan, dahası hepimize aynı gri tulum ve lastik ayakkabılar dağıtıldığından, emin olmak hiç de kolay değildi. <i>THX1138</i>'in figüranları gibi görünüyorduk.</p>

  <p>Halatların arasında oluşturduğumuz kuyruk bir dizi kontrol noktasından geçiyordu. İlk kontrol noktasında tutuklular yepyeni bir metadedektör ile tepeden tırnağa taranarak, elektronik cihaz taşıyanlar saptanıyordu. Sıramın gelmesini beklerken, üzerlerinde derialtı bilgisayarı ya da dişlerinden birinin yerinde ses-kontrollü iletişim cihazları bulunan birkaç kişinin kuyruktan çıkarılarak, muhtemelen cihazların söküldüğü bir başka odaya alındığını gördüm. Bu cihazlardan en garibi, hemen önümdeki adamda saptanan, protez bir testisin içine gizlenmiş son teknoloji ürünü minyatür Sinatro OASIS konsoluydu. Taşaklı olmak buna denirdi herhalde.</p>

  <p>Birkaç kontrol noktasını daha aştıktan sonra, yüzlerce küçük ses geçirmez kabinin bulunduğu devasa test alanına alındım. Kabinlere geçtiğimizde, ucuz bir vizör ve daha da ucuz dokunsal eldivenler verdiler. OASIS'e erişim tanımamalarına rağmen, gene de donanım kendimi bir parça iyi hissetmemi sağladı.</p>

  <p>Kabinin içerisinde, IOI'nin benden yararlanmasını sağlayabilecek her türlü alanda, zorluk derecesi gittikçe artan bir dizi yetenek testinden geçtim. Elbette bu testler, Bryce Lynch kimliğimle birlikte yarattığım sahte eğitim ve iş deneyimimle çapraz bağlantılı şekilde oluşturulmuştu.</p>

  <p>OASIS yazılımı, donanımı ve ağ kurulumu üzerine olan bütün testlerde tulum çıkarırken, James Halliday ve Paskalya Yumurtası üzerine bilgimi ölçen testlerde bilerek yanlış şıkları işaretledim. IOI'nin Ooloji Bölümü'ne yerleştirilmek gibi bir niyetim yoktu. Orada Sorrento ile karşılaşabilirdim. Aslında beni tanıyacağını sanmıyordum. Gerçek hayatta hiç karşılaşmadığımız gibi, artık eski okul fotoğrafımı andıran bir tarafım da kalmamıştı. Gene de riske girmenin alemi yoktu. Zaten aklı başında kimsenin yanaşmayacağı düzeyde risk almıştım.</p>

  <p>Saatler sonra testleri tamamladığımda, alıkoyulma danışmanıyla görüşmek için sanal bir sohbet odasına girişim yapıldı. Adı Nancy olan danışman, hipnotik, monoton bir sesle, örnek niteliğinde test sonuçlarım ve etkileyici çalışma deneyimim doğrultusunda, OASIS Teknik Destek Temsilcisi pozisyonuyla “ödüllendirildiğimi” belirtti. Yılda 28.500 dolar olan maaşımdan, barınma, beslenme, sağlık, diş, optik ve eğlence masraflarım otomatik olarak düşülecekti. Geriye kalan miktar ise (o da bir şey kaldıysa tabii), şirkete olan borcumdan düşülecekti. Borcumun tamamını kapadığımda, alıkoyulma sürecim sona erecekti. Ayrıca bu zaman diliminde, çalışma performansıma bakılarak, IOI'de sürekli bir iş teklifi almam da olasıydı.</p>

  <p>IOI'nin kurumsal şakasıydı bu. Alıkoyulmuşların borçlarını kapatarak salıverildiği görülmemişti. Ödeme kesintileri, faiz ve gecikme bedelleri hesaba katıldığında, her ayın sonunda IOI'ye borcunuz azalmak şöyle dursun, artmazsa sevinmeliydiniz. Diğer bir deyişle, bir kez alıkoyulma hatasına düştüğünüzde, bunun anlamı büyük ihtimalle hayatınızın sonuna dek alıkoyulacağınızdı. Ancak birçok insan durumu farklı değerlendiriyordu. Onlar için, atılma korkusu yaşamayacağınız, güvenli bir işti bu. Açlıktan ya da sokakta donarak ölmektense, insanlar alıkoyulmayı tercih ediyordu.</p>

  <p>Ekranımda açılan bir pencerede “Alıkoyulma Sözleşmesi” belirdi. Sözleşme, alıkoyulmuş çalışan olarak haklarım (daha doğrusu, hak mahrumiyetim) üzerine açıklama ve uyarıların sıralandığı uzun bir listeden oluşuyordu. Nancy sözleşmeyi okuyarak imzalamamı ve Alıkoyulmuş Çalışan İşleme Merkezi'ne devam etmemi söyleyerek sohbet odasından çıkış yaptı. Tek kelimesini okuma zahmetine girmeden, altı yüz sayfanın üzerindeki sözleşmenin en altına indim ve Bryce Lynch adının altındaki imzayı retina taramasıyla onayladım.</p>

  <p>Sahte ad kullanıyor olmama rağmen, bu sözleşmenin bir şekilde bağlayıcı olup olmadığını merak ettim. Emin değildim. Umurumda da değildi. Bir planım vardı; bu da planın bir parçasıydı.</p>

  <p>Beni bir başka koridora sokarak, Alıkoyulmuş Çalışan İşleme Merkezi'ne yönlendirdiler. Sırayla farklı istasyonlardan geçen taşıyıcı banda yerleştirildim. Önce tulumum ve ayakkabılarım çıkarılarak imha edildi. Ardından insan yıkama makinesi diyebileceğim, beni sabunlayan, ovan, dezenfekte eden, durulayan, kurulayan ve bitlerimi ayıklayan makinelerden kurulu bir istasyona girdim. Yıkanmam tamamlandığında, yeni bir gri tulum ve lastik terliklere terfi ettim.</p>

  <p>Sonraki istasyonda, bir dizi kan testi de dahil olmak üzere beni baştan aşağı fiziksel muayeneden geçiren makineler yer alıyordu (neyse ki Genetik Mahremiyet Kanunu, lOl'nin DNA örneğimi almasını engelliyordu). Muayenenin ardından, otomatik iğne tabancalarıyla aynı anda iki omzumdan ve kabaetlerimden aşılandım.</p>

  <p>Bantta ilerlerken tepemdeki düz ekranlı monitörlerde sonsuz bir döngüde aynı on dakikalık eğitim filmi oynatılıyordu: “Alıkoyulma Hizmeti: Son Sürat Borç Batağından Başarıya!” Oyuncu kadrosu, heyecanlı bir şekilde lOI'nin kurumsal propagandasını yaparken, borçlu alıkoyma politikasının detaylarına göndermelerde bulunan D-sınıfı televizyon yıldızlarından oluşuyordu. Filmi beş kere seyrettikten sonra, lanet şeyin bütün repliklerini ezberledim. Onuncu seyredişimde, repliklerini oyuncularla bir ağızdan söyleyecek noktaya gelmiştim.</p>

  <p>“Temel işleme sürecini tamamlayıp daimi pozisyonuma yerleştirildikten sonra ne olacak?” diye soruyordu, eğitim filminin başrol oyuncusu Johnny.</p>

  <p><b><i>Hayatının geri kalanını şirket kölesi olarak geçireceksin, Johnny,</i></b> diye düşünürken, bir kez daha, yardımsever IOI İnsan Kaynakları yetkilisinin kendinden memnun bir ifadeyle, Johnny'ye bir alıkoyulmuş çalışan olarak günlerinin nasıl geçeceğini açıklamasını seyrettim.</p>

  <p>Son istasyonda, ayak bileğime güvenlik soketi -hemen eklemin üstünden başlayarak bileğimi saran, yastıklı bir metal bant- takan bir makine yer alıyordu. Eğitim filminden öğrendiğim kadarıyla, bu soket fiziksel konumumu takip ederken, IOI ofis binasının içerisindeki farklı kısımlara girişimi sağlıyor ya da engelliyordu. Kaçmaya çalıştığımda, soketi çıkarmaya yeltendiğimde ya da herhangi bir türden soruna neden olduğumda, soket felç edici elektrik şoku da verebiliyordu. Hatta gerekli olduğunda, doğrudan kan dolaşımıma ağır bir uyuşturucu enjekte etmesi de mümkündü.</p>

  <p>Soketin ardından, bir diğer makine tarafından, iki noktadan delinen sağ kulağıma minyatür bir elektronik cihaz takıldı. Acıyla irkilerek küfürler sıraladım. Eğitim filminden, kulağıma takılan bu minik cihazın GIF (Gözlem İletişim Fişi) olduğunu biliyordum. Ancak alıkoyulmuş çalışanların çoğu bu cihaza basit bir şekilde “tıpa” diyordu. Cihaz bana, çevrecilerin vahşi doğada hareketlerini takip etmek için soyu tükenmekte olan hayvanlara taktığı fişleri hatırlatmıştı. Tıpa, IOI'nin ana İnsan Kaynakları bilgisayarı tarafından yapılan anons ve emirlerin doğrudan kulağımdan içeri sokulmasını sağlayan minik bir comlink taşıyordu. Cihaz ayrıca, IOI amirlerinin, önümde gerçekleşen her şeyi görmesini sağlayan ileri dönük minyatür bir kameraya da sahipti. Aslında IOI merkezinin bütün odalarına kameralar yerleştirilmiş olsa da, görünüşe göre bu yeterli değildi. Bu yüzden çalışanların kafasına da bir kamera çakmaları gerekmişti.</p>

  <p>Tıpa kulağıma takılıp çalıştırıldıktan birkaç saniye sonra, talimat ve diğer bilgileri sıralayan İK ana bilgisayarının sakin, monoton sesini duymaya başladım. İlk başta bu ses beni deli etse de, bir süre sonra alıştım. Seçeneğim yoktu.</p>

  <p>Taşıyıcı banttan indiğimde, İK bilgisayarı beni eski bir hapishane filminden fırlamış gibi görünen kafeteryaya yönlendirdi. Elime küf yeşili bir yemek tepsisi tutuşturuldu. Tatsız tuzsuz bir soyaburger, sulu patates püresi ve tatlı olarak da tanınmaz bir şekle sahip, ezilmiş elma. Tepsidekileri birkaç dakika içinde silip süpürdüğümde, İK bilgisayarı iştahımı övdükten sonra beş dakikalık tuvalet molamı kullanabileceğimi bildirdi. Tuvaletten çıkar çıkmaz, tuş paneli ya da bulunduğumuz katı gösteren ekranın olmadığı bir asansöre yönlendirildim. Bir süre sonra asansör kapıları kayarak açıldığında, karşımdaki duvarda şu yazıyla karşılaştım: AP YAŞAM BİRİMİ - BLOK 5 - TEKNİK DESTEK PERSONELİ.</p>

  <p>Asansörden halı kaplı koridora çıktım. Ortalık sessiz ve karanlıktı. Koridor yalnızca zemindeki ince ışıklı hatla, hafif bir şekilde aydınlanmıştı. Zaman algımı kaybetmiştim. Sanki dairemden alınmamın üzerinden günler geçmişti. Yorgunluktan tükenmiştim.</p>

  <p>İK bilgisayarı yumuşak bir sesle, “İlk teknik destek mesainiz yedi saat sonra başlayacak,” dedi. “O ana dek uyumanız gerek. Önünüzdeki ilk kesişim noktasından sola dönün ve size tahsis edilmiş 42G numaralı birime gidin.”</p>

  <p>Söyleneni yaparken, şimdiden işi kıvırdığımı düşünüyordum.</p>

  <p>Her iki tarafında, tavana dek üst üste yığılmış tabut şeklinde uyku kapsüllerinin dizildiği kemerli koridorlardan oluşan blok, bana bir mozoleyi anımsattı. Uyku kapsüllerinden oluşturduğu her bir kolon numaralandırılmış ve her bir kapsülün kapağı aşağıdan yukarı A'dan J'ye harflendirilmişti.</p>

  <p>42 numaralı kolonun üst kısmında kalan uyku kapsülüme yaklaşırken, bölme kapağı ıslık sesiyle açılarak içerisinde mavi renkli yumuşak bir ışık yanıp söndü. Kolonların arasındaki dar erişim merdivenini tırmanarak, kapsül bölmesinin altında kalan kısa platforma çıktım. Kapsülün içine girdiğimde, platform katlandı ve bölme kapağı ayaklarımın üzerine kapandı.</p>

  <p>Kapsül, bir metre yüksekliğinde ve genişliğinde, iki metre uzunluğunda, enjeksiyon kalıplamak plastik bir tabut şeklindeydi. Zemin jel köpüklü şilteyle kaplıydı. Şilteyle yastık yanmış plastik gibi koktuğundan, yeni olmaları gerektiğini düşündüm.</p>

  <p>Kafamın yan tarafına takılmış olana ek olarak, kapsülün kapağına da kamera yerleştirilmişti. Hatta şirket bu kamerayı gizleme zahmetine de girmemişti. Alıkoyulmuş çalışanların sürekli takip edildiklerini bilmelerini istiyorlardı.</p>

  <p>Kapsülün sunduğu tek rahatlık, duvara monte edilmiş, büyük, düz ekranlı, dokunmatik eğlence konsoluydu. Yanında kablosuz bir vizör asılıydı. Ekrana dokunarak konsolu çalıştırdığımda, yeni personel numaramla pozisyonum belirdi: <b><i>Lynch, Bryce T. - OASIS TEKNİK DESTEK TEMSİLCİSİ - IOI Personel #338645.</i></b></p>

  <p>Ekranın alt kısmında beliren menüde erişim sağlayabileceğim eğlence programlarının listesi çıkmıştı. Sınırlı seçeneklerimin tamamını okumam yalnızca birkaç saniyemi aldı. Seyredebildiğim tek kanal, şirketin yirmi dört saat yayın yapan haber kanalı IOI-N'ydi. Kanalda yalnızca şirketle ilgili haberler veriliyor ve elbette sürekli olarak IOI'nin propagandası yapılıyordu. Çoğu, OASIS teknik destek temsilcisi olarak şirketteki yeni pozisyonuma odaklanmış eğitim filmleri ve Simülasyonlardan oluşan bir kütüphaneye de erişimim vardı.</p>

  <p>Eğlence kütüphanelerinden biri olan <i>Klasik Filmler'in</i> menüsüne girdiğimde, sistem tarafından, ancak arka arkaya üç personel performans değerlendirmesinde ortalamanın üstünde puan elde ettiğimde seçenek listemin genişleyeceğini bildiren bir mesaj aldım. Ardından sistem, Alıkoyulmuş Çalışan Eğlence Ödül Programı hakkında daha fazla bilgi almak isteyip istemediğimi sordu. İstemedim.</p>

  <p>Erişimimin olduğu tek TV programı, şirket tarafından çekilen <i>Tommy Queue</i> adındaki durum komedisiydi. Sinopsisinde dizinin, “kısa süre önce alıkoyulmuş OASIS teknik destek temsilcisi Tommy'nin finansal bağımsızlık ve mükemmel çalışma performansına ulaşmak için çabalarken başına gelen aksilikleri anlatan sulu zırtlak bir durum komedisi” olduğu söyleniyordu.</p>

  <p><i>Tommy Queue</i>'nin ilk bölümünü seçerek vizörü yüzüme yerleştirdim. Tam beklediğim gibi, yalnızca gülme efekti eklenmiş bir eğitim filmiydi. Kesinlikle ilgimi çekmediğinden, uyumak istedim. Ama takip edildiğimi ve her hareketimin incelenerek kaydedildiğini çok iyi biliyordum. Bu yüzden, biri bitip diğeri başlayan <i>Tommy Queue</i> bölümlerini görmezden gelerek elimden geldiğince uyanık kaldım.</p>

  <p>Bunu ne denli istemiyor olsam da, aklım sürekli Art3mis'e kayıyordu. Kendime ne söylersem söyleyeyim, bu delice plana kalkışmamın asıl nedeninin o olduğunu biliyordum. Benim sorunum neydi? Hayatım boyunca buradan kurtulamayabilirdim. Kendimden duyduğum şüphe bir çığ gibi büyüyordu. Halliday'in Yumurtası ve Art3mis'e yönelik çifte saplantım en sonunda tam anlamıyla çıldırmama mı neden olmuştu? Neden bir kez olsun görmediğim birinin kalbini kazanmak için böylesine aptalca bir risk almıştım? Benimle bir daha konuşmak istemeyen birinin?</p>

  <p>Şimdi neredeydi? Beni özlemiş miydi?</p>

  <p>Sonunda uykunun karanlığına gömülene dek zihinsel işkenceme devam ettim.</p>
</body>
</html>
