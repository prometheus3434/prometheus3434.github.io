<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0035</h2>

  <p>Kalenin gözlem platformunu havaya uçuran şiddetli patlamayla birlikte oluşan aşırı parlak ışık, geçici olarak gözlerimi kör etmişti. Işığın parlaklığının azalmasıyla bakışlarım kaleye odaklandı. Kalkan inmişti! Artık Altılı ordusu ile avcılar arasında yalnızca açık bir alan yer alıyordu.</p>

  <p>Beş saniye için hiçbir şey olmadı. Sanki zaman durmuş, her şey hareketsiz bir sessizliğe kilitlenmişti. Bu kısacık aralığın ardından kıyamet koptu.</p>

  <p>Robotumun kokpitinde sessiz bir zafer çığlığı attım. İnanılmaz bir şekilde planım işe yaramıştı. Ancak kutlama yapmanın zamanı değildi. OASIS tarihinin en büyük çarpışmasının tam ortasında duruyordum.</p>

  <p>Bundan sonrasında ne beklemem gerektiğini hiç bilmiyordum. Chthonia'ya gelmiş olan avatarların yüzde onu Altılılar'a karşı savaşımızda bize katılsa şükredebilirdim. Ama birkaç saniye içinde, bütün avcıların çarpışmaya gireceğini anladım. Etrafımızı sarmış olan avatar denizinden korkunç savaş çığlıkları yükseliyordu. Akınlar halinde, her yönden Altılı ordusunun üzerine yürümeye başlamışlardı. Bir an olsun tereddüt etmeden saldırıya geçen avatarların inanılmaz görüntüsü beni hayretler içinde bırakmıştı. Birçoğu için ölüm kaçınılmaz olsa da, gözlerini bile kırpmadan ilerliyorlardı.</p>

  <p>Hem gökyüzünde hem de yerde, büyük Altılı ordusu ile avatarların çarpışmasını kocaman gözlerle seyrettim. Kaotik, nefes kesici bir andı. Sanki birkaç arı kovanı sertçe birbirine çarpıldıktan sonra, devasa bir karınca yuvasının üzerine atılmıştı.</p>

  <p>Art3mis, Aech ve Shoto'yla her şeyin tam ortasında duruyorduk. İlk başta, robotumun ayaklarının etrafından dalgalar halinde geçen avatarlara zarar vermekten çekindiğim için, kıpırdamadan olduğum yerde bekledim. Ancak Sorrento'nun durup beklemek gibi bir niyeti olmadığı belliydi. Kocaman, hantal adımlarla bize doğru yönelirken (kendi askerleri de dahil olmak üzere) yığınla avatarı ayaklarının altında ezip geçmekten çekinmedi. Onlarca avatarı birden yok eden her bir adımı kayalık yüzeyde kraterler açıyordu.</p>

  <p>Robotu savunma pozisyonu alırken Shoto'nun, “A-ha,” diye homurdandığını duydum. “İşte geliyor.”</p>

  <p>Altılı robotları her yönden ağır ateş altındaydı. Savaş alanındaki en büyük hedef durumunda olduğundan ve menzilli silaha sahip her avcı kendisine saldırmak için çıldırdığından, Sorrento'nun robotuna diğerlerinden katbekat fazla ateş ediliyordu. Çok geçmeden, roketler, ateş topları, büyülü füzeler ve lazer ışınlarının oluşturduğu yoğun ateşin altında kalan diğer Altılı robotları, Voltron'ı oluşturmaya bile fırsat bulamadan, ya yok edilmiş ya da etkisiz hale getirilmişti. Ancak Sorrento'nun robotu bir şekilde hasar almadan ilerlemeyi başarıyordu. Kendisine isabet eden her atış herhangi bir zarara neden olmadan, zırh kaplı gövdesinden sekip gidiyordu. Etrafında uçuşan ve fırsat buldukları anda sortiye geçen mekiklerin açtığı roket ateşinin de pek bir etkisi olduğu söylenemezdi.</p>

  <p>“Başlıyoruz!” diye bağırdı Aech, comlink kanalından. <i>“Red Dawn</i>'da olduğu gibi başlıyoruz hem de!” Ve Gundam'ının tüm silahlarını Sorrento'ya doğrultarak ateş açtı. Aynı esnada, Shoto Raideen'inin yayıyla öldürücü oklar fırlatırken, Art3mis ise Minerva X'in devasa metal göğüslerinden çıkan bir tür kırmızı enerji ışınıyla saldırıya geçmişti. Partinin dışında kalmamak için, Leopardon'un alnından çıkan altın bir bumerang olan Arc Turn silahını devreye soktum.</p>

  <p>Bütün atışlarımızda tam isabet sağlamış olsak da, Sorrento'nun robotu üzerinde gerçekten hasara yol açan yalnızca Art3mis'in enerji ışını oldu. Metal kertenkelenin sağ omzundan kocaman bir parça kopararak, üzerindeki topu yok etmeyi başarmıştı en azından. Ancak Sorrento bir an olsun durmadan ilerlemeye devam ediyordu. Mevzilendiğimiz noktaya yaklaşırken, Mechagodzilla'nın gözleri masmavi bir ışıkla parıldamaya başlamıştı. Bunun hayra alamet olmadığını düşünürken, devasa robotun açılan ağzından mavi bir şimşek fırladı. Önümüzdeki alana çarpan şimşek, gezegen yüzeyinde dumanların tüttüğü derin bir yarık açarak ilerlerken, yoluna çıkan bütün avatarlarla araçları buhar etti. Az kalsın şimşeğin hedefi olacakken, Art3mis, Aech ve Shoto'yla birlikte robotlarımızı son anda havaya yükselterek yarıktan kaçmayı başarmıştık. Birkaç saniye sonra şimşek silahı devre dışı kalmış olmasına rağmen, Sorrento ağır adımlarla yaklaşmayı sürdürdü. O anda Mechagodzilla'nın gözlerinin artık mavi ışıkla parıldamadığını fark ettim. Görünüşe göre, şimşek silahını yeniden kullanmak için şarj olmasını beklemek zorundaydı.</p>

  <p>“Bölüm sonu canavarına çattık herhalde,” dedi Aech. Dördümüz ayrılarak Sorrento'yu çember içine aldık. Artık hareket halinde hedeflerdik.</p>

  <p>“Siktir edin, çocuklar,” dedim. “Bu şeyi yok edebileceğimizi sanmıyorum.”</p>

  <p>“Çarpıcı bir gözlem, Z,” dedi Art3mis. “İyi bir fikrin var mı bari?”</p>

  <p>Bir an durup düşündüm. “Siz üçünüz çevresinden dolaşıp kaleye giderken, ben de onun dikkatini dağıtayım! Ne dersiniz?”</p>

  <p>“Kulağa iyi bir plan gibi geliyor,” oldu Shoto'nun yanıtı. Ama Aech ve Art3mis'le kaleye yönelmek yerine, Sorrento'nun üzerine doğru uçtu. Aralarındaki mesafeyi birkaç saniyede kapatmıştı.</p>

  <p>“Gidin!” diye bağırdı comlink bağlantısından. “Bu piçi bana bırakın!”</p>

  <p>Aech, Sorrento'nun sağ, Art3mis ise sol tarafından kaçarken, ben de kendimi yukarı fırlattım. Aşağıya baktığımda, Shoto'nun Sorrento'yla karşı karşıya geldiğini gördüm; robotlarının arasındaki boyut farkı sinir bozucuydu. Shoto'nun robotu, Sorrento'nun devasa metal kertenkelesinin yanında bir aksiyon figürü gibi görünüyordu. Ancak her şeye rağmen, Shoto motorlarının gücünü keserek, Mechagodzilla'nın tam önüne kondu.</p>

  <p>“Çabuk!” diye bağırdığını duydum Aech'in. “Kale kapıları ardına kadar açık!”</p>

  <p>Gökyüzünde bulunduğum noktadan, kaleyi kuşatmış olan Altılı güçlerinin, arkası kesilmeyen avatar akınları karşısında çoktan dağılmaya başladığını gördüm. Altılı askerlerinin bozulmuş saflarını aşan yüzlerce avatar kalenin açık kapılarına doğru koşuyordu. Ancak Kristal Anahtar'ın bir kopyasına sahip olmayan bu avcılar yalnızca içeri giremeyeceklerini keşfedecekti.</p>

  <p>Aech hemen önümde, havada asılı durumdaydı. Yerden otuz metre yüksekte olmasına rağmen, Gundam'ının kokpit kapağını açarak dışarı çıktı ve aynı anda robotunun komut kelimesini fısıldadı. Orijinal boyutlarına inen robotunu havada yakalayarak envanterine atmıştı bile. Artık büyülü bir şekilde uçtuğunu gördüğüm Aech'in avatarı hızla zemine doğru süzüldü, kale girişinde biriken avcıların oluşturduğu darboğazın üzerinden geçti ve Anorak'ın Kalesi'nin açık çift kanatlı kapısının içinde gözden kayboldu. Yalnızca birkaç saniye sonra, Art3mis de robotunu küçültüp envantarine attıktan sonra benzer bir manevrayla, Aech'in arkasından kaleye girdi.</p>

  <p>Peşlerinden gitmek için Leopardon'u keskin bir dalışa geçirdim.</p>

  <p>“Shoto!” diye bağırdım. “İçeri giriyoruz! Hadi!”</p>

  <p>“Siz gidin,” dedi Shoto. “Arkanızdan geliyorum.” Ama sesinin tonundaki bir şey tereddüte düşmeme neden olduğundan, hızla zemine yaklaşan robotumu durdurarak etrafıma bakmak için döndüm. Shoto, Sorrento'nun sağ tarafında, havada süzülüyordu. O esnada Sorrento metal canavarını yavaşça döndürerek yeniden ağır adımlarla kaleye doğru yönelmişti. Mechagodzilla'nın zayıf tarafının, yavaşlığı ve hantallığı olduğunu anlamıştım. Sağlam olmasına sağlamdı ama hareketleri ağır, manevra kabiliyeti düşüktü.</p>

  <p>“Shoto!” diye bağırdım. “Ne bekliyorsun? Hadi!”</p>

  <p>“Beni bırakın,” dedi Shoto. “Bu orospunun evladıyla ödeşeceğiz!”</p>

  <p>Ben henüz herhangi bir cevap veremeden, robotunun her iki elinde salladığı devasa kılıçlarla Sorrento'nun üzerine atıldı. İki kılıçla birden Sorrento'nun sağ tarafına girdiğinde çıkan kıvılcımlarla birlikte sürpriz bir şekilde Mechagodzilla'nın hasar aldığını fark ettim. Duman tabakası inceldiğinde, Sorrento'nun robotunun sağ kolunun dirsek hizasından koptuğu ortaya çıktı.</p>

  <p>“Artık sol elinle attırmak zorundasın, Sorrento!” diye bağırdı Shoto zaferle. Ardından Raideen'in motorlarını çalıştırarak bulunduğum yöne, yani kaleye doğru havalandı. Ama Sorrento robotunun başını çevirerek mavi parıltılar saçan gözleriyle Shoto'ya nişan almıştı bile.</p>

  <p>“Shoto!” diye haykırdım. “Dikkat et!” Ama sesim, metal kertenkelenin ağzından çıkan şimşeğin korkunç gürültüsü içinde kaybolup gitti. Şimşek Shoto'nun robotunu tam sırtının ortasından vurduğunda, Raideen patlayarak turuncu bir ateş topuna dönüşmüştü.</p>

  <p>İletişim kanalında kısa bir cızırtı duydum. Bir kez daha adını seslenmeme rağmen, Shoto'dan cevap alamadım. Ve o anda ekranımda, Shoto'nun Skorbord'dan silindiğini haber veren mesaj yanıp sönmeye başladı.</p>

  <p>Shoto ölmüştü.</p>

  <p>Shoto'nun öldüğünü fark etmemle birlikte bir an için donakaldım. Zamanlamam çok kötüydü çünkü Sorrento'nun şimşek silahı halen ortalığı kasıp kavuruyordu. Şimşek geniş bir kavis çizerek hızla ilerlemiş, zeminde derin bir yarık açmış, ardından kale duvarını keserek bana yönelmişti. En sonunda kendime gelerek tepki verdiğimde artık çok geçti. Gücü kesilmeden yalnızca bir salise önce, Sorrento'nun şimşeği robotumun gövdesini alt kısmından vurdu.</p>

  <p>Bakışlarımı aşağı çevirdiğimde, robotumun alt yarısının yerinde yeller estiğini gördüm. Leopardon, alevler içinde iki parça halinde zemine doğru düşerken kokpitimdeki bütün uyarı göstergeleri yanıp sönmeye başladı.</p>

  <p>Bir şekilde, uzanıp koltuğumun üzerindeki fırlatma kolunu çekecek kadar kafam çalışmıştı. Kokpit kanopisi açıldı ve kalenin merdivenlerine çakılarak birkaç düzine avatarı ezmesinden birkaç salise önce Leopardon'un kokpitinden dışarı fırlamayı başardım.</p>

  <p>Zemine çakılmadan önce son anda Avatarımın jet botlarını ateşleyerek, artık devasa bir robot yerine kendi avatarımı yönettiğimden, havadayken hızlı bir şekilde donanımımın kontrol ayarlarını değiştirdim. Leopardon'un alevler içindeki enkazıyla arama güvenli bir mesafe bırakarak, kalenin hemen önünde yere kondum. O anda üzerime düşen gölgeyi fark ederek arkamı döndüğümde, Sorrento'nun robotunun bana doğru yaklaştığını gördüm. Devasa sol ayağını havaya kaldırmıştı. Beni böcek gibi ezecekti.</p>

  <p>Hızla attığım üç adımın ardından sıçrayarak havada jet botlarımı ateşledim. Botların beni itmesiyle, Mechagodzilla'nın kıskaçlı ayağının indiği noktadan son anda kaçmayı başarmıştım. Bir saniye önce durduğum yerde kocaman bir krater açılmıştı. Metal canavar kulakları sağır edecek bir sesle haykırdıktan sonra, bir süre uludu ve en sonunda kahkaha atmaya başladı. Sorrento'nun kahkahasıydı bu.</p>

  <p>Jet botlarımın gücünü keserek Avatarımın vücudunu toparladım. Zemine çarparak bir süre yuvarlandıktan sonra iki ayağımın üzerinde durmayı başarmıştım. Gözlerimi kısıp metal kertenkelenin kafasına baktım. Gözleri parıldamıyordu; henüz şarj olmamıştı demek. Jet botlarımı yeniden ateşleyerek, Sorrento bana saldırmaya fırsat bulamadan kaleden içeri girebilirdim. Devasa robotundan çıkmadıkça, beni takip etmesi imkansızdı.</p>

  <p>Comlink kanalında Art3mis'le Aech'in bana bağırdığını duyabiliyordum. Çoktan içeri girmişlerdi ve kapının önünde beni bekliyorlardı. Tek yapmam gereken kalenin içine uçarak onlara katılmaktı. Sorrento yetişemeden üçümüz kapıyı açıp içeri girebilirdik. Bundan şüphem yoktu.</p>

  <p>Ama olduğum yerden kıpırdamadım. Envanterimden Beta Kapsül'ü çıkardım ve küçük metal silindiri Avatarımın avcunun içine aldım.</p>

  <p>Sorrento beni öldürmeye çalışmıştı. Teyzemle birlikte komşularımızı ve hayatında bir karıncayı bile incitmemiş olan Bayan Gilmore'u katletmişti. Ardından Daito'nun ölümü gelmişti. Onunla bir kez olsun karşılaşmamış olsam da, Daito benim arkadaşımdı.</p>

  <p>Şimdi de, Shoto'nun avatarını öldürerek Üçüncü Kapı'ya girme şansını son anda elinden almıştı. Sorrento, ne sahip olduğu gücü ne de bulunduğu konumu hakediyordu. O anda, hakettiği şeyin yalnızca herkesin önünde aşağılanmak ve mağlubiyeti tatmak olduğuna karar verdim. Bütün dünyanın gözlerinin önünde kıçının tekmelenmesi gerekiyordu.</p>

  <p>Beta Kapsül'ü başımın üzerine kaldırdım ve aktivasyon tuşuna bastım.</p>

  <p>Kör edici bir ışık çakmasının ardından gökyüzü kırmızıya çalarken, avatarım, parıldayan oval gözleri, yüzgeçli tuhaf kafası ve göğsünün tam ortasındaki parlak ışıkla, kırmızı ve gümüş renkli, devasa bir uzaylı yaratığa dönüştü. Üç dakika için Ultraman olmuştum.</p>

  <p>Sesi kesilen Mechagodzilla'nın bakışları az önce Avatarımın durduğu yere kilitlenmişti. Ardından kafasını yavaşça yukarı kaldırarak yeni rakibinin boyutlarını anlamaya çalıştı. Artık Mechagodzilla'yla neredeyse aynı boy ve büyüklükte olan Ultraman'le, Sorrento'nun gözlerinin içine bakıyordum.</p>

  <p>Sorrento'nun robotu geriye doğru birkaç hantal adım attı. Gözleri yeniden parlamaya başlamıştı. Hafifçe eğilerek saldırı pozisyonumu alırken, ekranımın köşesinde üç dakikadan geri sayıma başlayan kronometreyi fark ettim.</p>

  <p>2:59. 2:58. 2:57.</p>

  <p>Kronometrenin altında Ultraman'in farklı enerji saldırılarının yer aldığı Japonca menü yer alıyordu. Hızlı bir kararla Specium Işını'nı seçerek, biri dikey diğeri yatay olarak iki kolumu havaya kaldırıp artı işareti oluşturdum. Kollarımın ön kısmından çıkan beyaz enerji ışını, Mechagodzilla'yı göğsünden vurarak geriye doğru savurdu. Robotunun dengesini kaybetmesiyle Sorrento da kontrolünü yitirdi ve Mechagodzilla kendi kocaman ayaklarına takılarak yere yıkıldı.</p>

  <p>Etrafımızı sarmış olan kaotik savaş alanındaki binlerce avatardan coşkulu çığlıklar yükseldi.</p>

  <p>Yukarı fırlayarak gökyüzünde yükseldikten sonra, serbest düşüşe geçip, topuklarımla Mechagodzilla'nın kavisli omurgasına girecek şekilde yere indim. Ayaklarım dev robota girdiği anda, ağırlığım altında ezilen metal canavarın içinde bir şeyin koptuğunu duydum. Ağzından boşalan dumanla birlikte, gözlerinin mavi parıltısı hızla söndü.</p>

  <p>Geriye takla atarak yerde iki seksen yatan robotun arkasına kondum. Robotun çalışan tek kolu deliler gibi sallanırken, kuyruğuyla kolları çaresizlik içinde debelenip duruyordu. Sorrento metal kertenkelesini yeniden ayağa kaldırmak için kontrol panelinde çırpınıyor olmalıydı.</p>

  <p>Silah menüsünden Yatsuaki Kohrin'i seçtim: Ultra-Biçer. Sağ elimde, ölümcül parıltılar saçarak hızla dönen, elektrik mavisi enerjiden, daire şeklinde bir pala belirdi. Palayı bileğimin hızlı bir hareketiyle frizbi gibi fırlattım. Mechagodzilla'yı tam karnından vurmuştum. Enerji bıçağı, sanki yumuşak bir tofuya giriyormuş gibi, metal kaplamasını delerek robotu ikiye ayırdı. Mechagodzilla büyük bir gürültüyle patlamadan hemen önce, kafa kısmı boynundan ayrıldı. Sorrento, kokpitininin bulunduğu kafanın içinde, son anda dışarı çıkmayı başarmıştı. Ama robotu dümdüz yerde yatıyor olduğundan, kokpitten fırlayan kafa zemine paralel olarak ilerliyordu. Sorrento durumu hızla kontrol altına alarak ateşlediği roketlerle gökyüzüne doğru yöneldi. Çok uzaklaşmadan, kollarımı yeniden artı şeklinde tutarak ikinci bir Specium Işını yolladım. Sorrento'yu taşıyan kafa benim için oldukça tatmin edici bir patlamayla paramparça oldu.</p>

  <p>Kalabalık çıldırdı.</p>

  <p>Skorbord'u kontrol ederek Sorrento'nun IOI personel numarasının listeden silindiğim teyit ettim. Avatarı ölmüştü. Ancak bunda sevinilecek bir taraf yoktu çünkü Sorrento'nun o anda yeni bir avatarın kontrolünü devralmak için astlarından birini dokunsal koltuğundan çekip çıkardığından emindim.</p>

  <p>Beta Kapsül'ü kapattığımda kronometre son on beş saniyeye girmişti. Avatarımın görünümü ve boyutları yeniden normale döndü. Jet botlarımı ateşleyerek, daha fazla zaman kaybetmeden kaleye yöneldim.</p>

  <p>Devasa hole ulaştığımda, Aech ve Art3mis'i kristal kapının önünde beni beklerken buldum. Taş zemine dağılmış olan, kısa süre önce katledilmiş bir düzine Altılı avatarının dumanlar tüten, kan içindeki bedenleri yavaş yavaş hiçliğe karışıyordu. Görünüşe göre, kısa süreli ve oldukça nihai bir çarpışmayı kaçırmıştım.</p>

  <p>“Bu hiç de adil değil,” dedim jet botlarımın gücünü kesip Aech'in yanına konarken. “En azından birini de bana bırakabilirdiniz.”</p>

  <p>Art3mis cevap vermek yerine orta parmağını gösterdi.</p>

  <p>“Sorrento'yu harcadığın için gerçekten tebrikler,” dedi Aech. “Epik bir düello olduğuna şüphe yok. Ama bu senin tam bir aptal olduğun gerçeğini değiştirmez. Bunu biliyorsun, değil mi?”</p>

  <p>“Evet," diyerek omuz silktim. “Bilmez olur muyum?”</p>

  <p>“Bencil götün tekisin!” diye bağırdı Art3mis. “Öldürülseydin ne olacaktı?”</p>

  <p>“Ama öldürülmedim, değil mi?” Daha yakından incelemek için kristal kapıya yaklaştım. “O yüzden sakinleşin de şu kapıyı açalım.”</p>

  <p>Kapının tam ortasındaki anahtar deliğini inceledikten sonra, hemen üzerine kazınmış olan kelimelere baktım. <i>İman. Umut. Sevgi.</i></p>

  <p>Kendi Kristal Anahtar kopyamı çıkararak havaya kaldırdım. Bunu gören Aech ve Art3mis de anahtarlarını çıkardı.</p>

  <p>Hiçbir şey olmadı.</p>

  <p>Endişeli gözlerle birbirimize baktık. O anda aklıma bir fikir geldi. Boğazımı temizleyip, “Schoolhouse Rock!” şarkısının ilk satırını okuyarak, “Büyülü <i>rakam</i> üç,” dedim. Kelimeleri söylediğim anda, parıldamaya başlayan kristal kapının ortasında, ilk deliğin iki yanında iki anahtar deliği daha belirdi.</p>

  <p>“Oldu!” diye heyecanla fısıldadı Aech. “Olamaz! Buna inanamıyorum. Gerçekten ulaştık. Üçüncü Kapı'ya en sonunda ulaştık!”</p>

  <p>Art3mis başını salladı. “Nihayet!”</p>

  <p>Anahtarımı ortadaki deliğe soktum. Aech sol, Art3mis ise sağdaki deliği aldı.</p>

  <p>“Saat yönünde mi?” diye sordu Art3mis. “Üçe kadar sayalım mı?”</p>

  <p>Aech'le başımızı salladık. Art3mis üçe kadar saydı ve aynı anda anahtarlarımızı saat yönünde çevirdik. Kısacık bir an süren, mavi renkli ışık çakmasında anahtarlarımızla birlikte kapının kendisi de yok oldu. Kristal Kapı artık önümüzde açılmıştı. Yıldızlarla kaplı girdaba açılan kristal bir geçit.</p>

  <p>“Vay!” diye fısıldadığını duydum arkamdaki Art3mis'in. “Giriyoruz işte.”</p>

  <p>Kapıdan geçmek için ileri doğru adım attığımız anda, sağır edici bir patlama duydum. Sanki evren ortadan ikiye yarılmış gibi korkunç bir ses.</p>

  <p>Ve oracıkta öldük.</p>
</body>
</html>
