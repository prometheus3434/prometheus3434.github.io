<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0014</h2>

  <p>Chatlink seansının bağlantısı kurulduktan sonra avatarım, arka planda uzay boşluğuna asılı OASIS gezegenlerinin nefes kesici görüntüsüyle, büyük bir gözlem platformunun üzerinde belirdi. Bir uzay istasyonu ya da büyük bir yük gemisinin güvertesinde olduğumu tahmin etsem de, nerede bulunduğumu tam olarak çıkaramadım.</p>

  <p>Chatlink seansları sohbet odalarından daha farklı bir sisteme sahipti ve seans açmak odalara kıyasla çok daha pahalıydı. Bir chatlink seansı açtığınızda, avatarınızın neredeyse saydam bir kopyası seansın açıldığı noktaya projekte ediliyordu. Görüntünüzün saydam olmasının nedeni, avatarınızın aslında orada bulunmamasıydı. Ancak etrafınızdaki ortamla sınırlı bir şekilde de olsa etkileşime girebilirdiniz; kapıları açmak, tokalaşmak gibi şeylerden bahsediyorum. Chatlink seansları esas olarak iş dünyasında kullanılıyordu. Şirketler, OASIS içerisinde belli bir noktada toplantı düzenlemek istediğinde genellikle bu yöntemi tercih ediyordu; böylelikle katılımcı avatarların toplantı yerine ışınlanması için zaman ve para harcamak zorunda kalmıyorlardı. Hayatımda ilk defa bir chatlink seansına katılıyordum.</p>

  <p>Etrafımı incelediğimde, Avatarımın C şeklinde büyük bir resepsiyon masasının önünde durduğunu anladım. Masanın üzerinde, üst üste binmiş beş metre boyunda krom harflerle IOI logosu süzülüyordu. Masaya doğru birkaç adım attığımda, inanılmaz güzellikte sarışın bir afet beni karşılamak için ayağa kalktı. “Bay Parzival,” dedi, hafifçe öne eğilerek. “IOI'ye hoşgeldiniz! Bir saniye lütfen. Bay Sorrento sizi karşılamak için geliyor.”</p>

  <p>Geleceğimi haber vermediğim halde bunun nasıl olduğunu anlayamadım. Sorrento'yu beklerken, Avatarımın vidfeed kayıt fonksiyonunu devreye sokmaya çalışsam da, IOI chatlink seansında kayda izin vermiyordu. Görüntülü kanıta sahip olmamı istemedikleri ortadaydı. Görüşmeyi YouTube'a yükleme hayallerim suya düşmüştü.</p>

  <p>Aradan bir dakika geçmeden, gözlem platformunun diğer ucundaki bir dizi otomatik kapının ortasında bir başka avatar belirdi. Bana doğru yürürken, botlarının cilalı zeminde çıkardığı sesi takip ettim. Ve Nolan Sorrento karşımdaydı. Standart Altılı avatarı kullanmadığı için onu tanımıştım. Avatarının yüzü internette gördüğüm fotoğraflarıyla aynıydı; sarı saçları, kahverengi gözleri, yüzüne saldırgan bir hava katan burnu avatarına aynen yansıtılmıştı. Avatarı kendine ait olmasına rağmen, omuzlarında altın apoletler ve sağ göğsünün üzerinde gümüş IOI logosu olan, lacivert Altılı üniformalarından giymişti. Logonun altında da IOI personel numarası yazılıydı: 655321.</p>

  <p>“Nihayet!” diyerek yaklaşırken, çakal gibi sırıtıyordu. “Şöhretli Parzival en sonunda bizi onurlandırdı!” Eldivenli sağ elini uzatmıştı. “Nolan Sorrento, Operasyon Şefi. Sizinle tanışmak ne büyük onur.”</p>

  <p>“Evet,” dedim, sesimin mümkün olduğunca soğuk çıkmasına çalışarak. “Benim için de, sanırım.” Bir chatlink projeksiyonunda tanışıyor olsak da, avatarım uzattığı elini sıkabilirdi. Ama sanki bana ölü bir sıçan uzatıyormuş gibi, tiksintiyle eldivenli eline baktım. Birkaç saniye sonra elini indirirken, yüzündeki gülümseme daha da genişledi.</p>

  <p>“Lütfen beni takip edin.” Platformun karşı ucundaki otomatik kapılara yürüdük; yana doğru kayarak açılan kapıların ardında büyük bir rampa ve IOI logosu taşıyan bir gezegenlerarası mekik duruyordu. Sorrento mekiğe yönelirken, rampanın ucunda durdum.</p>

  <p>“Neden beni buraya bir chatlink seansıyla getirme zahmetine katlanıyorsunuz?” diye sordum etrafıma bakarak. “Neden satış konuşmanızı bir sohbet odasında yapmıyorsunuz?”</p>

  <p>“Lütfen beni mazur görün,” dedi Sorrento. “Ama bu chatlink seansı da satış konuşmamızın bir parçası. Şirketimizi şahsen ziyaret ettiğinizde yaşayacağınız her şeyi aynen deneyimlemenizi istiyoruz.”</p>

  <p><i>Elbette,</i> diye düşündüm. <i>Şirketinizi şahsen ziyaret edeyim de elinize düşeyim.</i></p>

  <p>Sorrento'nun arkasından mekiğe bindim. Rampa geriye çekildi ve havalandık. Mekiğin dört bir yanını çeviren camlardan dışarı baktığımda, Altılılar'ın yörüngedeki uzay istasyonlarından birini terk ettiğimizi anladım; kromdan devasa bir küre olan IOI-1'e yönelmiştik. Bu gezegen bana <i>Phantasm</i> filmlerindeki küreler içinde süzülen katili anımsattı. Avcılar IOI-l'e “Altılıların Dünyası” derdi. Şirket, IOI'nin online operasyon merkezi olarak kullanmak istediği bu gezegeni yarışmanın başlamasından kısa bir süre sonra inşa etmişti.</p>

  <p>Otomatik pilot tarafından yönetildiğini sandığım mekik kısa sürede gezegene ulaşarak, yüzeyin hemen üzerinde uçuşa geçti. Gezegenin etrafında tam bir tur atarken camdan dışarıyı seyrettim. Bildiğim kadarıyla, o ana dek hiçbir avcı böyle bir tura çıkarılmamıştı. IOI-l'in yüzeyinin tamamı silah fabrikaları, depolar, antrepolar ve hangarlarla kaplıydı. Harekete geçmek üzere hazır bekleyen mekanize savaş tanklarının yanında parıltılar saçan helikopterlerin ve uzay mekiklerinin dizildiği havaalanları gördüm. IOI'nin armadasını incelerken Sorrento'dan tek kelime çıkmadı. Sanırım her şeyi hazmetmemi istiyordu.</p>

  <p>Daha önceden IOI-l'in yüzeyinden alınmış ekran resimleri görmüştüm. Ancak gezegenin etkileyici savunma hattının ötelerinden çekilmiş, düşük çözünürlüklü bu resimlerin, karşımdaki gerçeği yansıtmadığı ortadaydı. Son birkaç yıldır büyük klanlar Altılı Operasyon Kompleksi'ne saldırmayı açık bir şekilde tartışıyor olsa da, hiçbir klan savunma hattını geçerek gezegenin yüzeyine ulaşamamıştı.</p>

  <p>Gezegenin etrafındaki turumuzu tamamlarken, karşımızda IOI Operasyon Kompleksi belirdi. Kompleks, IOI logosu şeklinde inşa edilmişti: Yuvarlak merkez binanın her iki tarafında, ayna yüzeyli iki gökdelenin yükseldiği devasa bir yapıya bakıyordum.</p>

  <p>Mekik merkez binanın üzerine geldiğinde, aşağı doğru sarmal çizerek platforma iniş yaptı. Zemine indiğimiz anda, Sorrento da yola çıktığımızdan beri ilk kez konuştu: “Etkileyici, sizce de öyle değil mi?”</p>

  <p>“Fena değil.” Sesimin sakin çıkmasından memnun olsam da, az önce gördüklerim başımı döndürmüştü. “Burası, Columbus'da bulunan IOI kulelerinin OASIS için inşa edilmiş replikası, değil mi?”</p>

  <p>Sorrento başını salladı. “Evet. Şirket merkezimiz Columbus Kompleksi olarak biliniyor. Ekibimin büyük kısmı ortadaki merkez binada çalışmaktadır. GSS'ye olan yakınlığımız sistem gecikmelerine yönelik herhangi bir olasılığı ortadan kaldırıyor. Ayrıca, sizin de bildiğiniz gibi, Columbus diğer büyük ABD kentlerinin çoğunu kilitleyen güç kesintilerinden de etkilenmiyor.”</p>

  <p>Ortada olan bir gerçeği dile getirmişti. Girişken Simülasyon Sistemleri'nin merkezi Columbus'taydı; bu nedenle ana OASIS sunucularının konumlandığı yer de burasıydı. Dünyanın dört bir tarafına gereğinden fazla ayna sunucu yerleştirilmiş olsa da, tamamı Columbus'taki ana sunucuya bağlıydı. Simülasyonun kullanıma açılmasını izleyen yıllarda, Columbus yüksek teknolojinin Mekkesi olmuştu. Bir OASIS kullanıcısının en hızlı ve güvenilir bağlantı kuracağı yer de Columbus'tu elbette. Aralarında benim de olduğum birçok avcı, bir gün Columbus'a yerleşmenin hayalini kurardı.</p>

  <p>Mekikten çıkarak iniş platformunun sonundaki asansörlere yürüdük. “Son günlerde epey şöhret kazandığınızı söyleyebiliriz,” dedi Sorrento. “Sizin için çok heyecan verici olmalı. Belki biraz da korkutucu, değil mi? Milyonlarca insanın sahip olmak için cinayeti göze alacağı bir bilgiyi taşıdığınızı düşünecek olursak ...”</p>

  <p>Sorrento'nun böyle bir şey söyleyeceğini tahmin ettiğimden, cevabım hazırdı. “Korkutma taktiklerinizi, ayak oyunlarınızı filan geçebilir miyiz? Yalnızca teklifinizin detaylarını istiyorum. İlgilenmem gereken başka işler de var.”</p>

  <p>Sanki erken gelişmiş bir çocukmuşum gibi, sırıtarak yüzüme baktı. “Evet, buna eminim,” dedi. “Ancak teklifimiz üzerine herhangi bir önyargınız varsa, öncelikle bunu yok etmek isterim. Sizi şaşırtacağımızı düşünüyorum.” Ardından, o ana kadarki yumuşak tonuna çelik parçaları karışmış bir sesle ekledi: “Aslında, bundan şüphem yok.”</p>

  <p>Hissettiğim korkuyu bastırmak için elimden geleni yaparak, gözlerimi devirdim. “Her neyse, ahbap.”</p>

  <p>106. kata ulaştığımızda bir sinyalle birlikte, asansör kapıları açıldı. Bir başka afet sekreteri geçerek, aşırı aydınlatılmış, uzun bir koridora yönelen Sorrento'yu takip ettim. Dekor, ütopik bilimkurgu filmlerine yakışacak türdendi. Yüksek teknoloji ürünü ve kusursuz. Koridorda yanımızdan geçen Altılı avatarları, Sorrento'yu gördüklerinde şeflerini saygıyla selamladılar; adam burada bir general gibiydi. Sorrento kendisine selam veren Altılılar'ı hiç görmemiş gibi yürümeye devam etti.</p>

  <p>En sonunda, 106. katın neredeyse tamamını kaplayan devasa bir odaya ulaştık. Yüksek duvarlı kabinlerin içerisinde, son teknoloji ürünü sanal gerçeklik donanımına bağlı lOI avcılarının çalıştığı yeri ilk kez görüyordum.</p>

  <p>Sorrento, “IOI'nin Ooloji Bölümü'ne hoşgeldiniz,” dedi gururla.</p>

  <p>“Bokkafalılar'ın ini burası demek, ha?” dedim etrafıma bakarak.</p>

  <p>“Kabalığa gerek yok,” dedi Sorrento. “Bu sizin ekibiniz olabilir.”</p>

  <p>“Kendi kabinim de olacak mı?”</p>

  <p>“Kendinize ait manzaralı bir ofisiniz olacak.” Gene sırıtıyordu. “Manzaraya bakarak çok zaman harcayacağınızı sanmıyoruz elbette.”</p>

  <p>Piyasaya yeni sürülen Habashaw donanımını işaret ettim. “İyi donanım.” Gerçekten de öyleydi. Son teknoloji ürünü.</p>

  <p>“Öyle, değil mi?” dedi. “Aslına bakacak olursanız, kullandığımız teçhizat ciddi modifikasyonlardan geçiriliyor. Daha da önemlisi, sistemimiz, birden çok operatörün tek bir Oolog avatarı kontrol etmesine imkan tanıyor. Böylelikle, bir avatar görevi esnasında herhangi bir engelle karşılaştığında, kontrol, karşılaşılan duruma yönelik en becerikli olan üyemize devredilebiliyor. Anında.”</p>

  <p>“Buna hile yapmak denir,” dedim.</p>

  <p>“Ah, hadi ama!” dedi gözlerini devirerek. “Hile yok. Halliday'in yarışmasının kuralı yok. İhtiyarın yaptığı muazzam hatalardan bir diğeri.” Cevap veremeden önce, Sorrento beni kabinlerin oluşturduğu labirente yönlendirdi. “Bütün Oologlarımız ses bağlantısı ile teknik destek ekibimize bağlı durumda,” diye devam etti. “Halliday akademisyenleri, bilgisayar oyun uzmanları, pop kültürü tarihçileri ve kriptologlardan oluşan bu ekip, güçlüklerle karşılaşan avatarlarımıza anında yardım ederek, sorunları çözüme kavuşturuyorlar.” Sırıtarak bana döndü. “Sizin de gördüğünüz gibi, Parzival, her şeyi düşündük. Bu yüzden biz kazanacağız.”</p>

  <p>“Evet. Şu ana dek müthiş bir iş çıkardınız. Bravo. Peki ama ne hakkında konuşuyorduk? Ha, tabii ya, Bakır Anahtar'ın nerede olabileceğine dair hiçbir fikriniz yok. Benimse var.”</p>

  <p>Sorrento bir an için kısılmış gözlerle bana baktıktan sonra, kahkahayı koyverdi. “Seni sevdim, evlat. Akıllı çocuksun. Cesursun da. Gerçekten takdir ettiğim iki vasıf.”</p>

  <p>Birkaç dakika sonra Sorrento'nun ofisine ulaştık. Camlardan, gökdelenin etrafını kaplayan “kentin” çarpıcı manzarası görülüyordu. Gökyüzü hava-otomobilleri ve uzay mekikleriyle kaplıydı. Gezegenin Simülasyon güneşi batmak üzereydi. Sorrento kendi yerine geçtikten sonra, bana da masanın tam karşısındaki koltuğu gösterdi.</p>

  <p><i>İşte başlıyoruz,</i> diye düşündüm koltuğa otururken. <i>Soğukkanlı olmalısın, Wade.</i></p>

  <p><i>“O</i> halde sadede geliyorum,” dedi Sorrento. “IOI seni işe almak istiyor. Danışman olarak, Halliday'in Paskalya Yumurtası'nı bulmak için sürdürdüğümüz araştırmalara destek vermeni istiyoruz. Şirketimizin sınırsız kaynakları elinin altında olacak. Para, silah, büyülü nesneler, gemiler. Aklına ne gelirse.”</p>

  <p>“Unvanım ne olacak?”</p>

  <p>“Şef Oolog,” dedi. “Bütün bölümün kontrolü sende olacak; senin üstündeki tek kişi ben olacağım. Doğrudan senden emir alacak, çok iyi bir şekilde eğitilmiş, savaşa hazır beş bin avcıdan bahsediyorum.”</p>

  <p>“Kulağa hoş geliyor,” derken soğukkanlılığımı korumak için kendimi zorluyordum.</p>

  <p>“Elbette öyle. Ama daha fazlası var. Hizmetlerinin karşılığında, yılda iki milyon dolar ve işe giriş avansı olarak da bir milyon dolar. Ve Yumurta'yı bulmamıza yardımcı olabilirsen, yirmi beş milyon dolarlık bir bonus daha alacaksın.”</p>

  <p>Bu rakamları zihnimde bir araya getirmeye çalışıyordum. “Vay!” dedim etkilenmiş bir ses çıkarmaya çalışarak. “Peki evden çalışabilir miyim?”</p>

  <p>Sorrento ciddi olup olmadığımı anlayamamış gibi ifadeyle bana baktı. “Hayır,” dedi en sonunda. “Korkarım bu imkansız. Columbus'a yerleşmen gerekiyor. Ama sana mükemmel bir ortam sunacağımızdan emin olabilirsin. Ve özel bir ofis, elbette. Kendi yüksek teknoloji ürünü teçhizatın-”</p>

  <p>“Dur bir saniye,” dedim elimi kaldırarak. “IOI gökdeleninde yaşamak zorunda olduğumu mu söylüyorsun? Sizinle? Diğer Bokka-... yani Oologlarla birlikte?”</p>

  <p>Sorrento başını salladı. “Yumurta'yı bulana dek.” Gülmemek için kendimi zor tutuyordum. “Diğer haklarım neler? Sağlık sigortası? Dişçi giderleri? Bu türden diğer saçmalıklardan ne haber?”</p>

  <p>“Elbette, aklına ne gelirse,” dedi. Sesinin değişen tonundan, sabrının taşmaya başladığını hissettim. “Ne diyorsun?”</p>

  <p>“Teklifinizi düşünmek için birkaç gün istiyorum diyorum.”</p>

  <p>“Korkarım buna da hayır demek zorundayım. Her şey birkaç gün içinde bitmiş olabilir. Bize şu anda cevap vermen gerekiyor.”</p>

  <p>Arkama yaslanarak, teklifi düşünüyormuş gibi tavana baktım. Sorrento dikkatli bir şekilde beni inceleyerek bekliyordu. Aklımda toparladığım cevabı verecekken, elini kaldırdı.</p>

  <p>“Cevap vermeden önce beni dinle,” dedi. “Avcıların çoğunun IOI'yi şeytani bir şirket olarak gördüğünü biliyorum. Altılılar'ı da, yarışmanın ‘ruhuna' saygısı ve onuru olmayan, acımasız şirket parazitleri olarak görüyorlar. Hepimiz satılmışız, öyle değil mi?”</p>

  <p>Başımı sallarken, “Nazik bir şekilde ortaya koyacaksak,” dememek için kendimi durdurdum.</p>

  <p>“Eh, bu saçmalık,” dedi yüzünde babacan bir sırıtmayla. Bu sırıtmanın ne türden bir diplomasi yazılımı tarafından oluşturulduğunu merak ettim. “Altılılar'ın şu diğer avcı klanlarından hiçbir farkı yok; belki daha yüksek fonlara sahibiz, o kadar. Siz avcılarla aynı tutkuyu paylaşmadığımızı nereden çıkarıyorsunuz? Dahası amacımız da sizinle aynı.”</p>

  <p><i>Neymiş bu amaç</i>? diye bağırmak istedim birden. <i>OASIS'i sonsuza dek yok etmek mi? Hayatlarımızı çekilir kılan yegane şeyi kendi amaçlarınız doğrultusunda kullanmak mı?</i></p>

  <p>Sorrento sessizliğimi, konuşmaya devam etmesini istediğim yönünde bir işaret olarak aldı. “Popüler fikrin aksine, IOI kontrolü devraldığında OASIS'te öyle radikal bir değişim olmayacak. Tamam, kullanıcılardan aylık ücret alacağımız söylentisi yersiz değil. Ya da Simülasyonun reklam gelirlerini yükseltmek için girişimlerde bulunacağımız. Fakat aynı zamanda Simülasyonu geliştirmek için de birçok planımız var. Avatar içerik filtreleri. Daha katı inşaat yönetmelikleri. Senin anlayacağın, OASIS'i daha iyi bir yer yapacağız.”</p>

  <p><i>Hayır,</i> diye düşündüm. <i>OASIS'i kendi kurumsal faşist lunaparkınıza çevireceksiniz.</i> Bu pisliğin hikayelerini yeterince dinlemiştim.</p>

  <p>“Tamam,” dedim. “Ben de varım. Yazın adımı. Her ne yazacaksanız. Kabul ediyorum.”</p>

  <p>Sorrento'nun yüzünde bir şaşkınlık ifadesi yakaladım. Beklediği cevabın bu olmadığı ortadaydı. Geniş bir gülümsemeyle tam elini uzatacakken, araya girdim.</p>

  <p>“Ama üç şartım var,” dedim. “Öncelikle, Yumurta'yı bulduğumda elli milyon dolar istiyorum. Yirmi beş değil. Bu mümkün mü?”</p>

  <p>Sorrento tereddüt etmedi. “Oldu bil. Diğer koşulların neler?”</p>

  <p>“İkinci adam olmak istemiyorum. Senin koltuğunu istiyorum, Sorrento. Bütün tezgahın kontrolünü istiyorum. Operasyon Şefi. <i>El Numero Uno.</i> Altımdaki herkesin bana <i>El Numero Uno</i> diye seslenmesini istiyorum. Bu da mümkün mü?”</p>

  <p>Beynim, dilimin kontrolünü kaybetmişti. Kendimi durduramıyordum.</p>

  <p>Sorrento'nun yüzündeki gülümseme silindi. “Başka?”</p>

  <p>“Ayrıca seninle de çalışmak istemiyorum,” dedim parmağımı ona doğrultarak. “Sana baktıkça ürperiyorum. Patronların kıçına tekmeyi basıp yerine beni geçirecekse, bu iş tamamdır. Teklifinizi o zaman kabul ederim.”</p>

  <p>Sessizlik. Sorrento'nun yüzü stoik maskeleri andırıyordu. Muhtemelen o da öfke ve şiddet gibi belli duygulara sahipti ancak yüz ifadelerini oluşturan yazılım bu duyguları filtreliyor olmalıydı.</p>

  <p>“Sor bakalım patronlarına, koşullarımı kabul ediyorlar mı?” dedim sessizliğin üzerine. “Hey! Zaten şu anda bizi izliyorlar, değil mi? Bahse girerim şu anda buradalar.” Görünmez kameralara el salladım. “Selam millet. Ne diyorsunuz?”</p>

  <p>Sessizlik daha da uzarken, Sorrento dümdüz bana bakıyordu. “Elbette bizi izliyorlar,” dedi en sonunda. “Ve tüm koşullarını kabul ediyorlar.” Sesi hiç de üzgün gelmemişti.</p>

  <p>“Gerçekten mi?” dedim. “Harika! Ne zaman başlayabilirim? Daha da önemlisi, sen ne zaman işi bırakıyorsun?”</p>

  <p>“Hemen,” dedi Sorrento. “Şirket, sözleşmeni hazırlayarak onay için avukatına gönderecek. Ardından belgeleri imzalaman için Columbus'a gitmen ve işi bitirmen gerekiyor.” Ayağa kalktı. “Yani bu durumda-”</p>

  <p>“Aslında-” Elimi kaldırarak bir kez daha sözünü kestim. “Konuştuğumuz her şeyi bir daha düşündüm ve teklifinizi kabul etmemeye karar verdim. Sanırım Yumurta'yı kendi başıma bulacağım. Teşekkürler.” Ben de ayağa kalktım. “Sen ve diğer Bokkkafalılar, ne haliniz varsa görün!”</p>

  <p>Sorrento kahkahalarla gülmeye başladı. Rahatsız edici, uzun süren, içten bir kahkahaydı. “Ah, sen bu işte iyisin! Çok iyi hem de! Bir an bizi gerçekten inandırdın, evlat!” Kahkahasını kontrol altına aldığında, devam etti: “Senden beklediğim cevap da buydu. O halde, ikinci teklifimize geçebilir miyim?”</p>

  <p>“Dahası da mı var?” Yeniden koltuğa oturarak bacaklarımı Sorrento'nun masasına uzattım. “Tamam. Dökül bakalım!”</p>

  <p>“Hemen şu anda OASIS hesabına beş milyon dolar geçireceğiz; sen de bunun karşılığında bizi İlk Kapı'dan geçireceksin. Bu kadar. Tek yapman gereken, zaten yapmış olduğun bir şeyi bize adım adım anlatmak. Gerisini biz halledeceğiz. Sen de yumurtanı tek başına aramaya devam edebilirsin. Anlaşmamız da tam anlamıyla gizli tutulacak. Kimsenin bunu bilmesi gerekmiyor.”</p>

  <p>Bu teklifi bir an için düşündüğümü itiraf etmeliyim. Beş milyon dolarla kendime bir hayat kurabilirdim. Hem Altılılar'ı İlk Kapı'dan geçirsem bile, diğer ikisini bulup açacakları garanti değildi. Hatta bunu ben kendim becerebilecek miyim, onu bile bilmiyordum.</p>

  <p>“Güven bana evlat,” dedi Sorrento. “Bu teklifi kabul etmelisin. Fırsatın varken, kabul et.”</p>

  <p>Babacan ses tonu öylesine sinirime dokundu ki, son kararım daha da güçlendi. Ruhumu Altılılar'a satamazdım. Bunu yaptığım takdirde, sonunda yarışmayı kazanırlarsa, bunun sorumlusu ben olacaktım. Bununla yaşamımı sürdüremezdim. Aech, Art3mis ve IOI'nin teklif götüreceği diğer avcıların da benimle aynı fikirde olmasını ummaktan başka bir şey yapamazdım.</p>

  <p>“Almayayım,” dedim. Ayaklarımı masasından çekerek, ayağa kalktım. “Zaman ayırdığınız için teşekkürler.”</p>

  <p>Sorrento yüzünde üzgün bir ifadeyle bana bakıyordu. Geri oturmamı işaret etti. “Aslında, seninle işimiz henüz bitmedi. Sana son bir teklifimiz olacak, Parzival. En iyisini sona sakladım.”</p>

  <p>“Anlamıyor musunuz? Beni satın alamazsınız! Basın gidin! Adios. Hoşça kalın!”</p>

  <p>“Yerine otur, Wade.”</p>

  <p>Donup kaldım. Bana gerçek adımla mı hitap etmişti? “Wade, değil mi?” dedi Sorrento. “Kim olduğunu biliyoruz. Wade Owen Watts. Doğum, 12 Ağustos 2024. Ebeveynler ölü. Ayrıca nerede olduğunu da biliyoruz. Teyzenle birlikte, Oklahoma City, Portland Bulvarı'nda bulunan bir karavan parkında yaşıyorsun. Daha da açık olmak gerekirse, Ünite 56-K. Seni takip eden adamlarımızın verdiği bilgiye göre, en son üç gün önce teyzenin karavanına girdiğin görülmüş ve bir daha da çıkmamışsın. Yani halen oradasın. Şu anda.”</p>

  <p>Sorrento'nun tam arkasında, yaşadığım yığınları gösteren bir vidfeed penceresi belirdi. Uçak ya da uydudan alman bir görüntüye benziyordu. Çekim açısı yalnızca karavanların iki ana çıkışını gösteriyordu. Demek ki karavana girip çıkmak için kullandığım çamaşır odası penceresinden haberleri yoktu. O anda karavanda değil de, kendi sığınağımda olduğumdan haberleri yoktu.</p>

  <p>“İşte buradasın,” dedi Sorrento. Kendinden emin, küçümseyici ses tonu geri dönmüştü. “Dışarı daha çok çıkmalısın, Wade. Bütün zamanını içeride geçirmek hiç de sağlıklı değil.” Video görüntüsü birkaç kere büyütülmüştü; artık teyzemin karavanını net bir şekilde görebiliyordum. Ardından, video termal görüntü moduna geçti; çocuk ve yetişkin, bir düzine insanın kor halini almış dış hatlarını seçebiliyordum. Neredeyse içerideki herkes hareketsizdi; muhtemelen OASIS'e bağlanmışlardı.</p>

  <p>Konuşamayacak kadar şok olmuştum. Beni nasıl bulmuşlardı? OASIS hesap bilgilerine kimsenin ulaşamaması gerekiyordu. Dahası OASIS hesabımı açarken adresimi vermemiştim; avatarınızı yaratırken verilmesi gereken bir bilgi değildi çünkü. Gereken, yalnızca adınız ve retina paterninizdi. O halde yaşadığım yeri nasıl bulmuşlardı? Okul kayıtlarıma ulaşmış olmalıydılar. Peki ama Ludus'ta öğrenci olduğumu nasıl öğrenmişlerdi?</p>

  <p>“Şu anda içgüdülerin, hemen OASIS'ten çıkıp kaçmanı söylüyor olmalı,” dedi Sorrento. “Ama böyle bir hataya düşmemen için seni uyarmalıyım. Karavan çok miktarda patlayıcıyla döşenmiş durumda.” Cebinden uzaktan kumandaya benzeyen bir alet çıkarıp havaya kaldırdı. “Parmağım fünyenin üzerinde. Bu chatlink seansından çıkış yapacak olursan, birkaç saniye içinde öleceksin. Anlıyor musunuz, Bay Watts?”</p>

  <p>Yavaşça başımı salladım. Umutsuzluk içinde olan bitene hakim olmaya çalışıyordum.</p>

  <p>Blöf yapıyordu. Blöf yapıyor olmalıydı. Blöf yapmıyor olsa bile, aslında karavandan yarım mil uzakta, kendi sığınağımda olduğumu bilmediği ortadaydı. Sorrento karavanda termal kamerayla takip ettiği vücutlardan birinin bana ait olduğunu düşünüyordu. Dediği gibi, teyzemin karavanı gerçekten havaya uçurulacaksa, sığınağımda güvendeydim.</p>

  <p>“Nasıl?” Ağzımdan bir tek bu çıkabildi.</p>

  <p>“Kim olduğunu nasıl mı öğrendik? Ve nerede yaşadığını?” Sırıtarak bana bakıyordu. “Aslında çok kolay oldu. Durum şu ki sıçtın, evlat. Sıçtığını kabul et. OASIS'te okula kaydolurken, adını ve adresini verdin. Sanırım karnelerini gönderecek bir adres gerekiyordu.”</p>

  <p>Haklıydı. Avatarımın adı, gerçek adım ve ev adresim, yalnızca müdürün erişebileceği özel öğrenci dosyamın içindeydi. Bu aptalca bir hataydı, kabul. Ama okula yarışma başlamadan bir yıl önce kaydolmuştum. Avcı olmadan önce. Gerçek kimliğimi saklamam gerektiğini öğrenmeden önce.</p>

  <p>“OASIS'te okula gittiğimi nereden öğrendiniz?”</p>

  <p>“Son birkaç gündür avcı mesaj panolarında, sen ve dostun Aech'in Ludus'ta öğrenci olduğuna dair söylentiler dolaşıyor. Bunu duyduğumuzda, birkaç ODO müdürüne ulaşarak rüşvet kartımızı oynadık. Okul müdürlerinin ne kadar az kazandığını biliyor musun, Wade? Tam skandal. Müdürlerden biri Parzival için öğrenci veritabanını araştıracak kadar nazikti. Bil bakalım ne oldu?”</p>

  <p>Yığınları gösteren videonun yanında, öğrenci profilimin yer aldığı bir başka pencere açıldı. Tam adım, Avatarımın adı, öğrenci adım (Wade3), doğum tarihim, sosyal güvenlik numaram ve ev adresim. Okul transkriptlerim. Hatta eski bir yıllıktan alınan fotoğrafım bile vardı. Bu fotoğraf OASIS okullarına geçiş yapmadan önce çekilmişti.</p>

  <p>“Arkadaşın Aech'in okul kayıtlarına da ulaştık. Ama kendisi kaydolurken sahte ad ve sahte adres verecek kadar akıllıymış. Bu yüzden onu bulmak biraz daha zamanımızı alacak.” Bir şeyler söylemem için sustu. Ama sessizliğimi korudum. Nabzım hızlanmış olduğundan, kendime sürekli olarak nefes almayı hatırlatıyordum.</p>

  <p>“Bu durum bizi son teklifimize getiriyor.” Sorrento, tıpkı hediye açmak üzere olan bir çocuk gibi, heyecanla ellerini ovuşturuyordu. “İlk Kapı'ya nasıl ulaştığını anlat. Şu anda. Yoksa seni öldüreceğiz.”</p>

  <p>“Blöf yapıyorsunuz,” dediğimi duydum. Ama blöf yaptığını sanmıyordum. Hem de hiç.</p>

  <p>“Hayır, Wade. Blöf yapmıyorum. Düşün. Dünyada olan biten her şeyi düşündüğünde, sence Oklahoma'daki bir kenar mahallede yaşanan patlamayı kim umursar? Muhtemelen bunun uyuşturucu laboratuvarlarmdan birinin patlaması sonucunda olduğu düşünülecektir. Ya da bomba üretilen bir terörist hücre evinin. Her halükarda, yemek karnelerini ve değerli oksijeni tüketen birkaç yüz böcek insan azalmış olacak, o kadar. Kimse umursamayacak. Yetkililerin gözlerini bile kırpacağını sanmıyorum.”</p>

  <p>Haklıydı ve bunu çok iyi biliyordum. Ne yapacağıma karar vermek için zaman kazanmaya çalıştım. “Beni öldürecek misiniz?” dedim. “Sırf bir oyunu kazanmak için hem de?”</p>

  <p>“Saf olma, Wade,” dedi Sorrento. “Ortada milyarlarca doların yanında, dünyanın en karlı şirketlerinden birinin ve OASIS'in kontrolü var. Bu bir oyundan çok daha fazlası. Her zaman da böyleydi.” Öne doğru eğildi. “Ama gene de bu işten kazançlı çıkabilirsin, evlat. Bize yardım edersen, sana beş milyonunu veririz. On sekiz yaşında emekliye ayrılır ve hayatının geri kalanında sefa sürersin. Ya da birkaç saniye içinde gelecek ölüm. Kendine şunu sor, Wade. Annen halen hayatta olsaydı, ne yapmanı isterdi?”</p>

  <p>Gerçekten dehşet içinde olmasam, bu son soru beni zıvanadan çıkarmaya yeterdi. “Size istediğinizi verdikten sonra beni öldürmeyeceğinizi nereden bileceğim?”</p>

  <p>“Hakkımızda ne düşünüyorsun bilmiyorum ama gerçekten gerekli olmadıkça kimsenin canını almak istemeyiz. Ayrıca açılması gereken iki kapı daha var.” Omuz silkti. “Yani bu kapılarda da yardımına ihtiyacımız olabilir. Kişisel olarak, ben bunun olacağını düşünmüyorum. Ama üstlerim daha farklı düşünüyor. Neyse ne. Şu noktada pek de seçim şansın olduğun söylenemez, değil mi?” Benimle bir sır paylaşacakmış gibi sesini alçalttı. “Şimdi ne yapacağını konuşalım. Bakır Anahtar'ı nasıl aldığını ve İlk Kapı'yı nasıl temizlediğini bana bütün detaylarıyla, adım adım anlatacaksın. Biz anlattıklarının doğruluğunu kontrol ederken, bu chatlink seansına bağlı kalacaksın. Ben onay vermeden sistemden çıkış yapacak olursan, dünyayı başına yıkacağız. Yeterince açık mı? Şimdi dökül bakalım!” Onlara istediklerini verme fikrini düşündüm. Bunu gerçekten düşündüm. Ama ne denli iyimser olursam olayım, hatta onlar için İlk Kapı'yı açsam bile, beni canlı tutmalarını sağlayacak tek bir neden bile bulamadım. Yapacakları tek makul hareket beni öldürerek yarışmanın dışına itmek olacaktı. Tabii ki bana beş milyon verecek de değillerdi. Hatta IOI'nin bana şantaj yaptığını medyaya açıklama ihtimalim, yaşam şansımı sıfıra düşürüyordu. Özellikle de karavanlara döşenmiş uzaktan kumandalı patlayıcılar kanıt olarak gösterilebilecekken.</p>

  <p>Bana göre yalnızca iki olasılık vardı. Ya blöf yapıyorlardı ya da onlara yardım etsem de etmesem de beni öldüreceklerdi. Kararımı vererek cesaretimi topladım.</p>

  <p>“Sorrento,” dedim sesimdeki korkuyu saklamaya çalışarak. “Sen ve patronlarının bilmesini istediğim bir şey var. Hiçbir zaman Halliday'in Yumurtası'nı bulamayacaksınız. Neden biliyor musun? Çünkü Halliday hepinizin toplamından daha zeki bir adamdı. Bu işe ne kadar para yatırdığınız ya da kime şantaj yaptığınız fark etmeyecek. Kaybedeceksiniz.”</p>

  <p>Çıkış simgesine dokundum ve avatarım Sorrento'nun önünde silikleşmeye başladı. Sorrento şaşırmış görünmüyordu. Yalnızca üzgün gözlerle bana bakarak başını sallıyordu. “Yanlış karar, evlat,” derken, vizörüm tamamen karardı.</p>

  <p>Sığınağımın karanlığında sessiz bir şekilde oturarak, patlamayı bekledim. Aradan bir tam dakika geçtiği halde hiçbir şey olmadı.</p>

  <p>Yüzümden vizörü kaldırarak, titreyen ellerimdeki eldivenleri çıkardım. Gözlerim karanlığa alışırken, tedirgin bir şekilde içimi çektim. Demek blöf yapıyorlardı. Sorrento bana oldukça detaylı bir tezgah kurmuştu. Üzerimde etkili de olmuştu. Yanımdaki şişeye uzanarak birkaç damla suyla boğazımı ıslatırken, zaman kaybetmeden sisteme girip Aech ve Art3mis'i uyarmam gerektiğini fark ettim. Altılılar'ın bir sonraki hedefi onlar olacaktı.</p>

  <p>Tam eldivenlerimi giyerken, patlamayı duydum.</p>

  <p>Patlamanın bir salise ardından şok dalgasını hissettiğim anda, kafamı kollarımın arasına alarak, içgüdüsel bir hamleyle sığınağımın zeminine atladım. İskeleden ayrılarak devrilmeye başlayan karavanlardan gelen korkunç sesleri duyabiliyordum; insanların evleri domino taşları gibi devrilirken iç içe geçen metalin sesini duyabiliyordum. Bu sesler çok uzun sürdü. Sonra yeniden sessizlik çöktü.</p>

  <p>Sonunda felç halimden kurtulmayı başararak, minibüsün arka kapısını açtım. Kabuslardan farksız bir sisin içinde kör gibi ilerleyerek, hurda otomobillerin arasından dışarı çıktım. Yığınların diğer ucundaki dev dumanı ve alevleri görebiliyordum. Patlamanın olduğu kuzey yönüne doğru koşan insanların arasına katıldım. Teyzemin karavanının bulunduğu yığın, bitişiğindeki yığınları da yanına alarak çökmüş, içlerinde insanların yaşadığı onlarca araç alevlerin sardığı devasa bir metal enkazına dönüşmüştü.</p>

  <p>Kalabalık, alevlerin izin verdiği kadar yaklaşmaya çalışsa da, hayatta kalan biri olup olmadığını anlamak için enkaza dalacak cesarete sahip biri çıkmadı. Böyle biri çıksa da bir şey fark etmezdi. Birisinin bu patlamadan canlı kurtulması imkansızdı.</p>

  <p>Tam o anda, yıkılan karavanlardan birine bağlı durumdaki antik dönemden kalma propan tanklarından biri havaya uçtu; insanlar kendilerini korumaya çalışarak etrafa saçılmıştı. Birkaç tankın daha patlamasının ardından, kalabalık olabildiğince geriledi.</p>

  <p>Yakınlardaki yığınlarda yaşayanlar, alevler kendi karavanlarına sıçradığı takdirde başlarının büyük belada olduğunu biliyordu. Bu yüzden yangını söndürmek için cesaretini toplayıp işe koyulanlar olduğunu gördüm. İnsanlar bulabildikleri her şeyle su taşıyordu. Büyük çabalar sonucunda, alevler kontrol altına alınabildi.</p>

  <p>Dumanların tüttüğü metal enkazını sessiz bir şekilde seyrederken, muhtemelen bir başka metamfetamin laboratuvarının havaya uçmuş olabileceğini konuşan insanları duyabiliyordum. Belki de bomba yapmaya çalışan bir beyinsizin işiydi bu. Her şey, tıpkı Sorrento'nun tahmin ettiği gibi gelişiyordu. Bu düşünce kendime gelmemi sağladı. Ne düşünüyordum ki? Altılılar beni öldürmeye çalışmıştı. Hatta geberdiğimden emin olmak için etrafta dolaşan ajanları olduğuna emindim. Bense tam bir aptal gibi ortalık yerde durmuş enkaza bakıyordum.</p>

  <p>Yeniden kalabalığın içine karışarak, hızla sığınağıma ilerlemeye başladım; hissettiğim paniğe rağmen koşmamak için kendimi tutuyordum. Bir gözüm sürekli arkadaydı, sığınağıma giderken takip edilmediğimden emin olmalıydım. En sonunda minibüse ulaştığımda, kapıyı sıkı bir şekilde kapattım ve minibüsün bir köşesinde kıvrılarak uzun süre bu şekilde kaldım.</p>

  <p>Şoktan çıkmaya başladığımda, olanların gerçekliği tüm zihnimi kapladı. Teyzem Alice ve erkek arkadaşı Rick, hatta karavanda yaşayan herkes ölmüştü. Ve bir altındaki karavanda. Ve onun altındaki karavanda. Bayan Gilmore da ölmüştü. Ve orada olsaydım, ben de ölmüş olacaktım.</p>

  <p>Vücudum aşırı adrenalin salgılıyordu, ne yapacağımı bilemiyordum, korku ve öfke karışımı hislerle felç olmuştum. Polise haber vermek için OASIS'e bağlanmayı düşünsem de, polisin hikayeme nasıl bir tepki vereceğini tahmin etmek zor değildi. Herhalde kafayı yediğimi düşüneceklerdi. Medya da aynı tepkiyi verirdi muhtemelen. Hikayeme inanacak kimse yoktu. Hatta Parzival olarak ortaya çıksam bile, kimse inanmayabilirdi. Sorrento ve Altılılar'a karşı hiçbir kanıtım yoktu. Kanıt, yani yerleştirdikleri bomba düzeneği, enkazın altında çoktan erimiş olmalıydı.</p>

  <p>Dünyanın en güçlü şirketlerinden birini şantaj ve cinayetle suçlayabilmek için gerçek kimliğimi açıklamak çok zekice gelmiyordu. Kimse bana inanmazdı. Hatta ben bile olanlara inanamıyordum. IOI beni gerçekten öldürmeye çalışmıştı. Bir oyunu kazanmamı engellemek için. Bu akıldışıydı. Bu delilikti.</p>

  <p>Bir süre için sığınağımda güvende olacağımı biliyordum. Ama yığınlarda daha fazla kalamayacağım da ortadaydı. Altılılar hayatta olduğumu anladığında, beni bulmak için döneceklerdi. Buradan uzamam gerekiyordu. Ama biraz param olmadıkça bunu yapamazdım ve ilk sponsorluk ödemelerimi almam bir-iki gün sürecekti. Yapmam gereken sığınağımda beklemekti. Hemen Aech'le konuşmam gerekiyordu. Altılılar'ın hedef listesinde olduğundan, zaman kaybetmeden onu uyarmalıydım.</p>

  <p>Ayrıca bir dost yüz görmem gerekiyordu.</p>
</body>
</html>
