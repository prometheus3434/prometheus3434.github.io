<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2><b>0004</b></h2>

  <p>Avatarımın gözleri açıldığında yeniden Dünya Tarihi sınıfımdaydım. Etrafımdaki sıralar diğer öğrenciler tarafından doldurulmuş, öğretmenimiz Bay Avenovich de sınıfın önünde belirmişti. Bay A.'nın avatarı iri yapılı, sakallı bir üniversite profesörüne benziyordu. Yüzünde bulaşıcı bir sırıtma, tel çerçeveli bir gözlük ve üzerinde de dirsekleri yamalı tüvit bir ceket vardı. Ne üzerine konuşursa konuşsun, sesi bir şekilde Dickens'tan paragraf okuyormuş gibi tınlardı. Onu seviyordum. Bay A. iyi bir öğretmendi.</p>

  <p>Elbette Bay Avenovich'in aslında kim olduğunu ya da nerede yaşadığını bilmiyorduk. Gerçek adını ya da esasen <i>erkek</i> olup olmadığını bile bilmiyorduk. Anchorage, Alaska'da yaşayan ufak tefek bir Eskimo kadını olabilirdi. Öğrencilerin derse ilgisini artırmak için bu görünümü almış da olabilirdi. Ama nedense Bay Avenovich'in avatarının tam olarak onu yöneten kişinin görünüm ve sesine sahip olduğundan şüpheleniyordum.</p>

  <p>Öğretmenlerimin tamamı çok iyiydi. Gerçek dünyadaki meslektaşlarının aksine, OASIS Devlet Okulu öğretmenlerinin çoğu gerçekten yaptıkları işten keyif alıyormuş gibi görünüyordu. Bunun nedeni muhtemelen derslerin yarısını bebek bakıcılığı ve disiplin sağlamakla harcamak zorunda olmamalarıydı. OASIS yazılımı bu sorunu hallederek, öğrencilerin ders esnasında sıralarında sessizce oturmasını sağlıyordu. Öğretmenlerin tek yapması gereken, öğretmekti.</p>

  <p>Öğrencilerin ilgisini canlı tutmak da sanal öğretmenler için çok daha kolaydı çünkü OASIS'te sınıflar holodekler<a href="../Text/dipnot.html#_edn17" id="_ednref17" title=""><sup>[18]</sup></a> gibiydi. Öğretmenler, okul sınırlarından çıkmadan, öğrencilerini her gün sanal yolculuklara ve saha araştırmalarına götürebiliyordu. O sabahki Dünya Tarihi dersinde Bay Avenovich bağımsız bir Simülasyon yükleyerek, Tutmosis gömütünün MS 1923 yılında Mısır'da arkeologlar tarafından keşfine tanık olmamızı sağladı (bir gün önce aynı yeri MÖ 1334 yılında ziyaret ederek bütün ihtişamıyla Tutankamon İmparatorluğu'ndan dolaşmıştık).</p>

  <p>Biyoloji dersinde, insan kalbinin içinde yolculuğa çıkarak bu organın nasıl kan pompaladığını gördük. Tıpkı <i>Fantastic Voyage</i> adındaki şu eski filmdeki gibi.</p>

  <p>Sanat dersinde Louvre'u gezerken kafamızda saçma bereler vardı.</p>

  <p>Astronomi dersinde Jüpiter'in uydularını dolaştık. Io'nun volkanik yüzeyine ayak bastığımızda, bu uydunun nasıl oluştuğunu dinledik. Öğretmen anlatmaya devam ederken, tam arkasında Jüpiter belirerek gökyüzünün yarısını kapattı; Büyük Kırmızı Leke sol omzunun tam üzerinden yavaşça yükseliyordu. Öğretmenimizin parmaklarını şıklatmasıyla birlikte kendimizi Europa'da, buzul katmanının altında dünyadışı bir yaşamın olasılığını tartışırken bulduk.</p>

  <p>Öğle tatilimi boş gözlerle okul sınırındaki yeşil alanı seyrederek geçirdim. Aynı anda sığınağımda, yüzümdeki vizörü çıkarmadan bir protein barına yumulmuştum. Vizörü çıkarıp minibüsün içiyle karşı karşıya kalmaktansa, Ludus'un sanal manzarasını seyretmeyi tercih ediyordum. Aslında son sınıf öğrencisi olduğumdan öğle tatillerinde dışarı çıkabilirdim ama bunun için mangırım yoktu.</p>

  <p>OASIS'e bağlanmak ücretsiz olsa da, içinde seyahat etmek değildi. Simülasyon içinde ışınlanıp yeniden Ludus'a dönecek krediye sahip olmadığımdan, burada takılıp kalmıştım. Her gün son zil çaldığında, gerçek dünyada işleri olan öğrenciler OASIS'ten çıkış yaparak kaybolurdu. Geriye kalanlar ise Simülasyon içine dağılırdı. Birçok öğrencinin kendine ait gezegenlerarası aracı vardı. Ludus'un dört bir yanındaki okul otoparkları <i>Tie-Fighter</i> ya da <i>Battlestar Galactica</i>'daki <i>Viper</i> gibi, aklınıza gelebilecek bütün bilimkurgu film ve TV dizilerinden esinlenilmiş uzay aracı tasarımlarıyla doluydu. Öğleden sonraları okulun ön çimenliğinde durup kıskançlık içinde gökyüzünü dolduran bu araçların Simülasyonun sınırsız olasılıklarını keşfetmek için uzaklaşmalarını seyrederdim. Kendi gemilerine sahip olmayan çocuklar, bir dans kulübüne, oyun arenasına veya rock konserine gitmek için ya otostop çeker ya da en yakındaki nakil terminaline yönelirlerdi. Ama ben değil. Ben hiçbir yere gidemezdim. Ludus'ta, OASIS içerisindeki en sıkıcı gezegende sıkışıp kalmıştım.</p>

  <p>OASIS, çok büyük bir yerdi.</p>

  <p>OASIS kullanıma açıldığında, kullanıcıların keşfetmesi için GSS programcıları ve tasarımcıları tarafından yaratılmış birkaç yüz gezegene sahipti. Bu gezegenlerin ortamı, kılıç ve büyünün geçerli olduğu düzenlerden, üzerinde bulunduğu gezegenin tamamına yayılmış siberpunk temalı kentlere ya da zombi istilası altındaki kıyamet-sonrası radyasyon bölgelerine kadar uzanan farklı gerçeklikler sunuyordu. Bazı gezegenler aşırı detaylı tasarımlara sahipken, bazıları da bir dizi şablon üzerinden rasgele geliştirilmişti. Gezegenlere farklı türlerde yapay zekalı NPC<a href="../Text/dipnot.html#_edn18" id="_ednref18" title=""><sup>[19]</sup></a> (OASIS kullanıcılarının etkileşime girebileceği yazılım kontrollü insan, hayvan, canavar, uzaylı veya android formunda yaratıklar) nüfusu yerleştirilmişti.</p>

  <p>GSS aynı dönemde rakiplerinin yarattığı OASIS-öncesi sanal dünyaların lisanslarını da alarak, <i>Everquest</i> ya da <i>World of Warcraft</i> gibi oyunlar için geliştirilmiş içeriğin OASIS'e bağlanmasıyla birlikte, <i>Norrath</i> ve <i>Azeroth!</i> un kopyalarının OASIS gezegenlerinin sürekli genişlemekte olan kataloğuna eklenmesini sağlamış; bu geniş kapsamlı hamlenin ardından geriye kalan sanal dünyalar kervana kendiliğinden katılmıştı. <i>Firefly</i> evreni, <i>Star Wars</i> galaksisine teğet geçen bir sektöre yerleştirilmiş, böylelikle <i>Star Trek</i> evreninin detaylı bir yeniden yaratımının bulunduğu sektörle birleştirilmişti. Kullanıcılar OASIS içerisinde favori kurgu dünyalarına ışınlanabiliyordu. Orta Dünya. Vulkan. Pern. Arrakis. Magrathea. Diskdünya, Riverworld, Halka Dünya. Farklı dünyalar ardı ardına OASIS'e ekleniyordu.</p>

  <p>Bölgelendirme ve navigasyonun sorunsuz bir şekilde sağlanması için, OASIS eşit olarak, her biri yüzlerce farklı gezegene sahip, küp şeklinde yirmi yedi “sektöre” bölünmüştü (bu yirmi yedi sektörün tamamını içeren üç boyutlu harita ile <i>Rubik Küp</i> adındaki 80'lerin ünlü zeka oyunu arasında belirgin benzerlik, çoğu avcı gibi bana göre de tesadüften ibaret değildi). Her sektör tam olarak on ışık saati ya da yaklaşık olarak 10.8 milyar kilometre boyundaydı. Bu nedenle ışık hızında (OASIS içerisindeki mekiklerin çıkabildiği en yüksek hız) seyahat ettiğiniz takdirde, sektörün bir ucundan diğerine tam olarak on saatte ulaşabilirdiniz. Bu türden uzun mesafeli seyahatler hiç de ucuz değildi. Işık hızına çıkabilen mekiklerin sayısı çok azdı ve bu mekikler çalışmak için yakıta ihtiyaç duyuyordu. OASIS'e erişim ücretsiz olduğundan, sanal mekiklerinin çalışmasını sağlayacak sanal yakıt için insanlardan alınan ücretler GSS'nin önemli gelir kaynaklarından biriydi. Ancak GSS'nin temel gelir kaynağı ışınlanma ücretleriydi. En hızlı seyahat yöntemi olan ışınlanma, aynı zamanda en pahalı yöntemdi.</p>

  <p>OASIS içerisinde seyahat etmek yalnızca pahalı değil, tehlikeliydi de. Her sektör farklı ölçü ve şekillerde bölgelere bölünmüştü. Bazı bölgeler birkaç gezegeni birden kapsayacak ölçüde büyükken, bazıları da tek bir dünyanın yüzeyinde ancak birkaç kilometre mesafeye sahipti. Her bölge farklı kural ve parametre kombinasyonlarıyla işliyordu. Büyü, bazı bölgelerde işe yararken, bazılarında anlamsızdı. Aynı durum teknoloji için de geçerliydi. Yüksek teknoloji ürünü yıldız geminizle teknolojinin geçersiz olduğu bir gezegene yöneldiğiniz takdirde, bölge sınırını geçtiğiniz anda geminizin motorları dururdu. Böyle bir durumla karşılaştığınızda tek çıkar yolunuz, motorlarınızı yeniden devreye sokarak kıçınızı bir teknoloji bölgesine atmanızı sağlayacak kır sakallı lanet bir büyücü bulmaktı.</p>

  <p>“Çift-Bölgeler” hem büyü hem de teknoloji kullanımının geçerli olduğu, “Boş-Bölgeler” ise her ikisinin de geçersiz olduğu yerlerdi. PvP dövüşlerine izin vermeyen “Pasifist Bölgeler” ve her avatarın kendini it gibi korumak zorunda olduğu “PvP Bölgeleri” de vardı.</p>

  <p>Yeni bir bölge ya da sektöre girdiğinizde çok dikkatli olmak zorundaydınız. Her şeye hazırlıklı olmaktan bahsediyorum.</p>

  <p>Ama dediğim gibi, benim böyle bir sorunum yoktu. Çünkü hiçbir yere gidemiyordum.</p>

  <p>Ludus yalnızca öğretim amacıyla tasarlandığından, yüzeyinde tek bir görev portalı ya da oyun alanı bile yoktu. Ludus'ta tek bulabileceğiniz, çayırlık alanlar, mükemmel bir şekilde düzenlenmiş parklar, nehirler ve genişlemekte olan şablon ormanlarla ayrılmış, birbirinin aynısı binlerce okul kampusuydu. Avatarımın saldırabileceği kaleler, zindanlar ya da yörüngeye kilitlenmiş uzay surları yoktu. Dövüşebileceğim NPC düşmanlar, canavarlar, uzaylılar ve talan edebileceğim hazineler ya da büyülü nesneler de yoktu.</p>

  <p>Bu, birçok nedenden ötürü, berbat bir durumdu.</p>

  <p>Benimkisi gibi bir avatarın XP kazanması için yegane yol görevleri tamamlamak, NPC yaratıklarla kapışmak ve ganimet toplamaktı. Avatarınızın seviyesini, gücünü ve yeteneklerini geliştirebilmeniz için XP kazanmanız gerekiyordu.</p>

  <p>Aslında birçok OASIS kullanıcısı avatarlarının seviyesiyle ya da Simülasyonun oyun cephesiyle hiç ilgilenmiyordu. Bu kullanıcılar OASIS'ten yalnızca eğlence, iş, alışveriş ve arkadaşlarıyla takılmak amacıyla yararlanıyordu. Savunmasız durumdaki birinci seviye avatarlarının NPC yaratıklar ya da diğer oyuncular tarafından bozuk para gibi harcanabileceği Oyun ya da PvP bölgelerine girmekten uzak durmaları yeterliydi onlar için. Ludus gibi güvenli bölgelerden ayrılmadığınız sürece, avatarınızın soyulmasından, kaçırılmasından ya da öldürülmesinden endişe duymanıza da gerek kalmazdı.</p>

  <p>Güvenli bir bölgeye tıkılıp kalmış olmaktan nefret ediyordum.</p>

  <p>Halliday'in Yumurtası'nı bulacaksam, en sonunda OASIS'in tehlikeli sektörlerine girmeye cüret etmem gerekiyordu. Ama kendimi savunacak ölçüde güçlü ve silahlanmış olmadığım takdirde, çok uzun süre hayatta kalamazdım.</p>

  <p>Zayıf Avatarımın hayatta kalabileceği gezegenlere giden diğer öğrencilere (çoğu zaman da Aech'e) katıldığım Simülasyon içindeki kısa seyahatlerle, son beş yıl içinde, avatarımı yavaş adımlarla üçüncü seviyeye çıkarmayı başarmıştım. Ancak bu hiç kolay olmamıştı. Otostop çektiğim kişilerin beni çaylak seviyesinde bir bölgede bırakmalarını istiyor ve gecenin ya da haftasonunun geri kalanını orkları, koboldları ya da hakkımdan gelemeyecek kadar güçsüz olan diğer önemsiz canavar sınıflarına ait yaratıkları kesip biçerek geçiriyordum. Avatarımın yendiği her NPC için birkaç XP'nin yanı sıra, maktullerimden geriye kalan bir avuç dolusu bakır ve gümüş para kazanıyordum. Bu paralar, çoğu zaman ilk ders zili çalmadan hemen önce, Ludus'a geri dönmek için ihtiyacım olan ışınlanma ücretini karşılamak üzere anında krediye çevriliyordu. Arada bir, ama kesinlikle sıklıkla değil, öldürdüğüm NPC'lerden geriye bir nesne kaldığı da oluyordu. Avatarımın kılıcını, kalkanını ve zırhını böyle elde etmiştim.</p>

  <p>Aech'in seyahatlerine katılmaktan geçtiğimiz okul yılının sonunda vazgeçtim. Avatarı artık on üçüncü seviyenin üzerine çıkmış olduğundan, çoğu zaman benim için hiç de güvenli olmayan gezegenlere gitmeye başlamıştı. Aech beni yolunun üzerindeki herhangi bir çaylak alemine bırakmaktan geri duruyor değildi. Ama Ludus'a geri dönebilmek için yeterli krediyi toparlayamadığım takdirde, başka bir gezegende mahsur kalıp okulu kaçırabilirdim. Bu kabul edilebilir bir mazeret değildi. Okuldan atılma tehlikesiyle karşı karşıya kalacak kadar mazeretsiz devamsızlığım vardı zaten. Atılırsam, OASIS konsol ve vizörümü geri vermek zorunda kalırdım. Daha da kötüsü son yılımı tamamlamam için gerçek dünyadaki bir okula da gönderilebilirdim. Böyle bir riske giremezdim.</p>

  <p>Bu yüzden son zamanlarda nadiren Ludus'tan çıkıyordum. Burada sıkışıp kalmıştım; Ludus'ta ve üçüncü seviyede. Üçüncü seviyede bir avatara sahip olmak inanılmaz bir utançtı. En azından onuncu seviyede değilseniz sizi hiçbir avcı ciddiye almazdı. Birinci Gün'den bu yana avcı olduğum halde, herkes beni halen çaylak olarak görüyordu. Bu durum benim için sinir bozucu olmanın ötesindeydi.</p>

  <p>Bir aralar, çaresizlik içinde, okul sonrası yapabileceğim yarı-zamanlı bir iş bulmak için aranıp durmuştum. Bir sürü teknik destek ve programlama işine başvurmuş olmama rağmen (çoğunlukla, OASIS alışveriş merkezlerinin ya da ofis binalarının belli kısımlarının kodlanmasından ibaret angarya inşaat işleri), durum tam anlamıyla umutsuzdu. Üniversite mezunu milyonlarca <i>yetişkin</i> bile bu işlere sahip olamıyordu. Büyük Durgunluk üçüncü on yılma girerken işsizlik oranları halen rekor düzeylerdeydi. Yaşadığım yerdeki <i>fast food.</i> zincirlerinde işe başvurmak için bile en az iki yıl beklemeniz gerekiyordu.</p>

  <p>Anlayacağınız, okulda sıkışıp kalmıştım. Kendimi dünyanın en büyük atari salonunun ortasında, cebinde beş kuruş olmadığı için diğerlerinin oyunlarını seyretmekten başka bir şey yapamayan zavallı bir çocuk gibi hissediyordum.</p>
</body>
</html>
