<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0037</h2>

  <p>Kendimi geniş, karanlık, boş bir alanda buldum. Duvarları ya da tavanı göremiyordum ancak üzerine bastığım bir zemin vardı. Ne yapmam gerektiğini bilmeden birkaç saniye bekledim. O anda boşlukta elektronik bir ses patladı. <i>Q*Bert</i> ve <i>Gorf</i> da kullanılan türden ilkel bir konuşma sintisayzırıyla oluşturulduğunu düşündüğüm ses, <i>“Yüksek skoru geç ya da yok edilmeye hazır</i> ol!” dedikten sonra, yüksek bir yerlerden iniyormuş gibi görünen bir ışık demeti, jetonla çalışan eski bir oyun makinesinin üzerine düştü. Oyunun kendine özgü köşeli kabinini hemen tanımıştım. <i>Tempest.</i> Atari. 1980.</p>

  <p>Gözlerimi kapayarak başımı önüme eğdim. “Lanet! Bu benim iyi olduğum oyunlardan biri değil, millet.”</p>

  <p>“Hadi ama!” diye fısıldadığı duydum Art3mis'in. <i>“Tempest'in</i> Üçüncü Kapı'nın bir yerlerinde karşına çıkacağını tahmin etmeliydin. Bu çok belliydi!”</p>

  <p>“Ya öyle mi?” dedim. “Nedenmiş o?”</p>

  <p><i>“Almanak'</i>ın son sayfasındaki alıntı yüzünden,” dedi. <i>“Zor yapmalıyım; kazanmak kolay olursa, ödül de hafif kalır.”</i></p>

  <p>“Alıntıyı biliyorum,” dedim, sinir olmuş bir şekilde. “Shakespeare'den. Ama Halliday'in bu alıntıyı yalnızca, Av'ın ne denli zor olacağını anlatmak için kullandığını düşünmüştüm.”</p>

  <p>“Doğru düşünmüşsün,” dedi Art3mis. “Ama aynı zamanda bir ipucuydu. Bu alıntı Shakespeare'in son oyunu <i>Tempest'</i>tan.”</p>

  <p>“Siktir! Bunu nasıl atladım?”</p>

  <p>“Ben de bu bağlantıyı kuramamıştım,” diye itiraf etti Aech. “Bravo, Art3mis.”</p>

  <p>“Ayrıca <i>Tempest</i> oyunu Rush'ın ‘Subdivisions' şarkısı için çekilen klipte de kısa bir süre görünüyor,” diye ekledi. “Halliday'in en sevdiği müzik gruplarından biri. Kaçırılması zor bir ipucu aslında.”</p>

  <p>“Vay!” dedi Shoto. “Kız gayet iyi.”</p>

  <p>“Tamam!” diye bağırdım. “Anladık, gayet açıkmış. Başıma kakmanıza gerek yok.”</p>

  <p>“Bu oyunda çok pratiğin yok sanırım, öyle değil mi, Z?” dedi Aech.</p>

  <p>“Çok az ve çok uzun zaman önce. Ama kesinlikle yeterli değil. Yüksek skora baksanıza.” Monitörü gösterdim. Yüksek skor 728.329'du. Skorun hemen yanında JDH -James Donovan Halliday- yazıyordu. Dahası, tam da korktuğum şey başıma gelmişti. Ekranın altındaki kredi sayacı l'i gösteriyordu.</p>

  <p>“Eyvahlar olsun!” dedi Aech. “Yalnızca tek jetonla. Tıpkı <i>Black Tiger</i> gibi.”</p>

  <p>Artık bir özelliği olmayan çeyrekliği anımsayarak envanterimden alıp, jeton yuvasından içeri attığımda, iade kutusuna geri düştü. Parayı almak için eğildiğimde, mekanizmanın üzerine yapıştırılmış notu gördüm: YALNIZCA JETONLA ÇALIŞIR.</p>

  <p>“Bu işe yaramıyor,” dedim. “Etrafımda jeton makinesi filan da göremiyorum.”</p>

  <p>“Tek bir oyun hakkın var gibi görünüyor,” dedi Aech. “Ya hep ya hiç.”</p>

  <p>“Çocuklar, yıllardır <i>Tempest</i> oynamadım,” dedim. “Boku yedim. İlk denememde Halliday'in skorunu geçmemin imkanı yok.”</p>

  <p>“Bunu yapmana gerek yok ki,” dedi Art3mis. “Oyunun telif yılına bak.”</p>

  <p>Ekranın en altında, ©MCMLXXX ATARI yazıyordu.</p>

  <p>“1980?” dedi Aech. “Bu bilginin Z'ye ne yararı var ki?”</p>

  <p>“Evet,” dedim. “Bu bilginin bana ne yararı var?”</p>

  <p><i>“Tempest</i> oyununun ilk versiyonunu oynayacaksın,” dedi Art3mis. “Yani oyun kodunda hatayla piyasaya sürülen versiyonu. <i>Tempest</i> ilk kez atari salonlarına girdiğinde, çocuklar belli bir skorda öldüklerinde makinenin kendilerine bedava kredi verdiğini keşfetmişti.”</p>

  <p>“Ah,” dedim, biraz utanarak. “Bunu bilmiyordum.”</p>

  <p>“Oyun hakkında benim kadar araştırma yapmış olsaydın, bilirdin,” dedi Art3mis.</p>

  <p>“Lanet olsun, kızım,” dedi Aech. “Sen epey şey biliyor gibisin.”</p>

  <p>“Teşekkürler,” dedi. “Obsesif-kompulsif bir <i>geek</i> olduğumdan. Ya da bir hayatım olmadığından diyelim.” Benim dışımda herkes buna kahkahalarla güldü. Aşırı gergin durumdaydım.</p>

  <p>“Tamam, Arty,” dedim. “Bu bedava kredileri almak için ne yapmam gerekiyor?”</p>

  <p>“Hemen av günlüğüme bakıyorum,” dedi. Sayfa hışırtıları duydum. Gerçek bir defterin sayfalarını karıştırıyor gibiydi.</p>

  <p>“Yoksa yanında günlüğünün basılı bir kopyasını mı taşıyorsun?” diye sordum.</p>

  <p>“Günlüğümü her zaman spiral defterlerde el yazısıyla tutarım,” dedi. “OASIS hesabımın, içindeki her şeyle birlikte silinmiş olduğunu düşünecek olursak, İyi ki de böyle yapıyormuşum.” Daha fazla sayfa hışırtısı. “İşte! Önce, 180.000 puana ulaşman gerekiyor. Bu rakama ulaştığında, son iki hanesi 06, 11 ya da 12 olan bir skordayken ölürsen bile, ekstra kırk kredi alacaksın.”</p>

  <p>“Bundan emin misin?”</p>

  <p>“Gayet eminim.”</p>

  <p>“Tamam,” dedim. “O zaman başlıyoruz.”</p>

  <p>Oyun öncesi ritüelime koyularak, vücudumu esnettim, parmaklarımı kütürdettim, başımı sağa-sola döndürdüm.</p>

  <p>“Tanrım, şunu keser misin?” dedi Aech. “Midem ağzıma geldi burada!”</p>

  <p>“Sessiz olun!” dedi Shoto. “Bırakın da istediği gibi hazırlansın.”</p>

  <p>Fiziksel ve psikolojik olarak kendimi oyuna hazırlarken herkes sessizce bekledi. “Hadi bakalım!” diye mırıldanarak, yanıp sönen Player One tuşuna bastım.</p>

  <p>Vektör grafikli bir oyun olan <i>Tempest</i>'ta görüntüler, simsiyah bir ekran üzerine çizilen parlak neon çizgilerden oluşuyordu. Üç boyutlu bir tünelde kuşbakışı görüşe sahip olduğunuz oyunda, tünelin kenar hattında ilerleyen bir “nişancıyı” kontrol ediyordunuz. Oyundaki amacınız, tünelde üzerinize doğru gelen düşmanları vururken, bir yandan da düşman ateşinden kaçıp, önünüze çıkan diğer engelleri aşarak en yüksek puanı yapmaktı. Oyunda ilerledikçe daha karmaşık geometrik şekillere sahip tünellerde, çok daha fazla sayıda düşman ve engelle cebelleşmeniz gerekiyordu.</p>

  <p>Halliday, <i>Tempest</i> makinesini turnuva ayarlarında çalışacak şekilde kodladığından, oyuna başlamak için seçebileceğim en yüksek seviye 9'du. Skorumu 180.000'e çıkarmam on beş dakikamı alırken iki de can kaybettim. Düşündüğümden daha da paslanmış durumdaydım. Skorum 189.412 olduğunda, bilinçli olarak nişancımı bir dikenin üzerine sürerek son canımı da kaybettim. Oyun, adımın başharflerini girmemi istediğimde, gergin bir şekilde W-0-W harflerini girdim.</p>

  <p>Oyunun kredi sayacı sıfırdan 40'a fırlamıştı!</p>

  <p>Arkadaşlarımın coşkulu çığlıkları kulaklarımı doldururken, neredeyse kalp krizi geçiriyordum. “Art3mis, sen bir dahisin,” dedim çocuklar yatışınca.</p>

  <p>“Biliyorum.”</p>

  <p>Player One tuşuna yeniden basarak ikinci oyunuma başladım. Artık Halliday'in yüksek skorunu geçmeye yoğunlaşmıştım. Halen kendimi bir parça gergin hissediyor olsam da, oyuna başladığım ana göre çok daha rahattım. En yüksek skoru bu oyunumda yapamasam bile, otuz dokuz şansım daha olacaktı.</p>

  <p>Dalgalar arasındaki bir boşlukta, Art3mis, “Adının başharfleri ‘W-0-W' demek? ‘O', ne demeye geliyor peki?”</p>

  <p>“Otkafa,” dedim.</p>

  <p>Güldü. “Hayır, cidden. O ne demek?”</p>

  <p>“Owen.”</p>

  <p>“Owen,” diye tekrarladı. “Wade Owen Watts. Adın güzelmiş.” Yeni dalganın başlamasıyla sustu. Birkaç dakika sonra ikinci oyunumu 219.584 puanla tamamladım. Çok kötü değildi ancak hedeflediğim puanla uzaktan yakından alakası yoktu.</p>

  <p>“Fena değil,” dedi Aech.</p>

  <p>“Evet. Ama iyi de değil,” dedi Shoto. O anda, muhtemelen kendisini duyabildiğimi fark ederek, “Yani, çok daha iyi, Parzival. İyi gidiyorsun,” diye ekledi aceleyle.</p>

  <p>“Güvenoyun için teşekkürler, Shoto.”</p>

  <p>“Hey, şunu dinleyin,” diye araya giren Art3mis, günlüğünden bir bölüm okumaya başladı. <i>“Tempest</i> oyununun yaratıcısı Dave Theurer, zemindeki bir delikten çıkarak kendisini kovalayan canavarlarla uğraştığı bir kabusun ardından bu oyunu tasarlamış.” Uzun zamandır duymadığım ahenkli kahkahasıyla güldü. “Bu çok kıyak değil mi, Z?”</p>

  <p>“Kıyakmış,” dedim. Bir şekilde, Art3mis'in sesini duymak rahatlamamı sağlıyordu. O da bunun farkına vardığından, benimle konuşmaya devam ediyordu. Canlandığımı hissediyordum. Player One tuşuna basarak üçüncü oyunuma başladım.</p>

  <p>Çıt çıkarmadan oyunumu seyrettiler. Neredeyse bir saat sonra son canımı da kaybettiğimde, skorum 437.977'ydi.</p>

  <p>Oyun sona erdiğinde, Aech, “Kötü haberlerimiz var, amigo,” dedi.</p>

  <p>“Ne oldu?”</p>

  <p>“Doğru tahmin etmişiz. Katalist patladığında, Altılılar bir grup avatarını sektör dışında tutmuş gerçekten de. Patlamanın hemen ardından, sektöre girerek Chthonia'ya doğru yola çıktılar ve ...” Cümlesini tamamlamadan sustu.</p>

  <p>“Ve ne?”</p>

  <p>“Ve beş dakika önce kapıdan içeri girdiler,” diye tamamladı Art3mis. “Sen girdikten sonra kapanmış olan kapıyı, kendi anahtarlarını kullanarak yeniden açtılar.”</p>

  <p>“Yani Altılılar içeride mi? Şu anda?”</p>

  <p>“On sekiz Altılı avatarı,” dedi Aech. “Kapıdan içeri girdikleri anda, her biri için bağımsız bir Simülasyon açıldı. Hepsi için ayrı bir Üçüncü Kapı'dan bahsediyorum. Şu anda, tıpkı senin gibi, <i>Tempest</i> oynayıp Halliday'in yüksek skorunu geçmeye çalışıyorlar. Ve ekstra kırk krediyi almanın yolunu da biliyorlarmış. Çoğu iyi oyun çıkaramıyor ancak aralarından biri gerçekten yetenekli görünüyor. Bu avatarın büyük ihtimalle Sorrento olduğunu düşünüyoruz. İkinci oyununa az önce başladı-”</p>

  <p>“Durun bir saniye!” diye araya girdim. “Bütün bunları nasıl biliyorsunuz?”</p>

  <p>“Çünkü onları görebiliyoruz,” dedi Shoto. “Şu anda OASIS'e giren herkes onları görebiliyor. Seni de!”</p>

  <p>“Neden bahsediyorsunuz siz?”</p>

  <p>“Birisi Üçüncü Kapı'dan girdiği anda, Skorbord'un tepesinde avatarının canlı vidfeed görüntüsü açılıyor,” diye açıkladı Art3mis. “Görünüşe göre, Halliday son kapının izleyiciler tarafından takip edilebilecek bir oyun olmasını istemiş.”</p>

  <p>“Bir dakika,” dedim. “Yani son bir saattir <i>Tempest</i> oynarken bütün dünya beni mi seyrediyordu?”</p>

  <p>“Doğru,” dedi Art3mis. “Hatta bizimle konuşmalarını da duyabiliyorlar. O yüzden dediklerine dikkat etsen iyi olur.”</p>

  <p>“Tamam da bunu neden bana söylemediniz?” diye bağırdım.</p>

  <p>“Gerilmeni istemedik,” dedi Aech. “Dikkatinin dağılmaması için.”</p>

  <p>“Ah, çok iyi! Mükemmel! Teşekkür ederim!” diye bağırmaya başladım histerik bir şekilde.</p>

  <p>“Sakinleş, Parzival dedi Art3mis. “Kafanı oyuna vermelisin. Bu artık bir yarış. Arkanda tam on sekiz Altılı avatarı var. Yeni başlayacağın oyunda elinden geleni yapmalısın. Anladın mı?”</p>

  <p>“Evet,” dedim yavaşça nefesimi vererek. “Anladım.” Bir kez daha derin bir nefes aldıktan sonra, Player One tuşuna bastım.</p>

  <p>Genellikle olduğu gibi, rekabet elimden gelenin en iyisini ortaya koymama neden oldu. Bu defa, ortalığı ateşe vermiştim. Hızla ilerliyor, ateş ediyor, üzerime açılan ateşten kaçıyor, tünelleri ardı ardına temizliyordum. Ellerim kontrol tuşlarını kullanırken artık düşünmeme bile gerek yoktu. Ne için çabaladığımı da, beni seyreden milyonlarca insanı da unuttum. Oyunun içinde kaybolmuştum.</p>

  <p>Yaklaşık bir saat sonra, 81. seviyeyi tamamladığım esnada, çocukların çılgın çığlıklar attıklarını duydum. “Başardın, adamım!” diye bağırıyordu Shoto.</p>

  <p>Bakışlarım ekranın tepesine kaydı. Skorum 802.488'di.</p>

  <p>İçgüdüsel bir şekilde, mümkün olan en yüksek skora ulaşmak için oynamaya devam ettim. Ama bir süre sonra Art3mis'in yüksek sesle boğazını temizlediğini duyduğumda, daha fazla devam etmeye gerek olmadığını anladım. Aslında çok değerli saniyeleri boş yere harcıyor, Altılılar'a karşı sahip olduğum avantajı yok ediyordum. Hızla son iki canımı kaybettiğimde, ekranın ortasında GAME OVER yazısı çıktı. Bir kez daha girdiğim adımın başharfleri yüksek skor listesinin en tepesinde, Halliday'in skorunun hemen üzerinde belirdi. Ardından, kararan ekranın tam ortasında bir mesaj çıktı:</p>

  <div class="center">
    <p>BRAVO, PARZIVAL!</p>

    <p>İKİNCİ AŞAMA İÇİN HAZIRLAN!</p>
  </div>

  <p>Ve avatarım, oyun kabiniyle birlikte kayboldu.</p>

  <p>Kendimi sisle kaplı bir yamaçta hızla ilerlerken buldum. Sürekli hopluyor olduğumdan ve duyduğum toynak seslerinden, at sürdüğümü tahmin ettim. Bir süre sonra, sisin içerisinde, bir şekilde bana tanıdık gelen bir kalenin görüntüsü belirmeye başladı.</p>

  <p>Bakışlarım avatarımın vücuduna kaydığında, at sürmediğimi anladım. Zeminde hızlı bir şekilde, zıplayarak yürüyordum. Avatarımın üzerinde zincirli bir zırh vardı ve sanki bir atın dizginlerini tutuyormuşum gibi, ellerim öne uzanmıştı. Ama ellerimde hiçbir şey tutmuyordum. Ellerim bomboştu.</p>

  <p>Durduktan birkaç saniye sonra toynak sesleri kesildi. Arkamı döndüğümde sesin kaynağını gördüm. Bir at yoktu. Karşımda, ellerindeki hindistancevizinin iki yarısını birbirine vuran bir adam bulmuştum.</p>

  <p>O anda nerede olduğumu anladım. M<i>onty Python ve Kutsal</i> Kase'nin ilk sahnesinin içindeydim. Halliday'in favori filmlerden biri olan <i>Monty Python,</i> tüm zamanların en çok sevilen <i>geek</i> filmiydi.</p>

  <p>Tıpkı Birinci Kapı'nın içindeki <i>WarGames</i> Simülasyonu gibi, bir başka FilmSenkron Simülasyonuna girmiştim demek ki.</p>

  <p>Kral Arthur'u oynadığımı fark ettim; üzerimde, Graham Chapman'ın filmde giydiği kostüm vardı. Hindistancevizli adam ise, Terry Gilliam'ın oynadığı sadık uşağım Patsy'ydi.</p>

  <p>Hiçbir şey demeden kendisine baktığım anda, Patsy önümde eğilerek yerlerde süründü.</p>

  <p>Shoto'nun, “Python'un Kutsal Kasesi!” diye heyecanla fısıldadığını duydum.</p>

  <p>“Hadi canım!” dedim bir saniye için kendimi unutarak. “Biliyorum, Shoto.”</p>

  <p>Bir uyarı mesajı belirdi: YANLIŞ DİYALOG! Ekranımın köşesinde ise -100 puan yazıyordu.</p>

  <p>“Güzel hamle, gevşek kralım,” dedi Art3mis.</p>

  <p>“Yardıma ihtiyacın olduğu anda söyle, Z,” dedi Aech. “Elini salla ya da bir şekilde işaret ver, biz de sana gereken repliği söyleyelim.”</p>

  <p>Başımı sallayarak başparmağımı kaldırdım. Oysa çok yardıma ihtiyacım olacağını sanmıyordum. Son altı yıl içerisinde, <i>Kutsal Kase</i>'yi tam olarak 157 kere izlemiştim. Her bir repliğini ezbere biliyordum.</p>

  <p>Beni orada bekleyen şeyin ne olduğunu çok iyi bilerek, bakışlarımı yeniden kaleye çevirdim. Ve sanki altımda bir at varmış gibi görünmez dizginlerime sarılarak ileri atıldım. Patsy de hindistancevizlerini birbirine vurarak peşime takıldı. Kalenin girişine ulaştığımızda, “dizginlerimi” çekerek, “atımı” durdurdum.</p>

  <p>“Çüş!” diye bağırdım.</p>

  <p>100 puan artan skorum yeniden sıfırlanmıştı.</p>

  <p>Kale duvarında eğilerek aşağı bakan iki asker belirdi. “Kim var orada?” diye bağırdı biri.</p>

  <p>“Benim, Camelot Kalesi'nden Arthur, Uther Pendragon'un oğlu,” dedim. “Britanyalılar'ın Kralı! Saksonlar'ı mağlup eden adam! Bütün Britanlar'ın Hükümdarı!”</p>

  <p>Skorum 500 puan daha artarken, ekranımda, aksanım ve kullandığım ses tonu için bonus puan kazandığımı söyleyen bir mesaj çıktı. Hem rahatlamış, hem de eğlenmeye başlamıştım.</p>

  <p>“Ben de inandım!” oldu askerin yanıtı.</p>

  <p>“Söylediğim kişiyim,” diye devam ettim. “Bu da sadık uşağım Patsy. Camelot Kalesi'nde bana katılacak şövalyeler bulmak için bütün ülkeyi enine boyuna geziyoruz. Lordunuzla konuşmak istiyorum!”</p>

  <p>Bir 500 puan daha. Kıkırdayan arkadaşlarımın sessiz alkışlarını duyabiliyordum.</p>

  <p>“Ne?” dedi diğer asker. “Bütün ülkeyi at üzerinde mi dolaştın?”</p>

  <p>“Evet!” dedim. 100 puan.</p>

  <p>“Peki hindistancevizleri?”</p>

  <p>“Ne?” dedim. 100 puan.</p>

  <p>“Bir hindistancevizinin iki yarısını tutmuş, birbirine vuruyorsunuz!”</p>

  <p>“Yani? Topraklar karla kaplandığından bu yana yollardayız, Mercia Krallığı'nda ilerliyoruz-” Bir 500 puan daha.</p>

  <p>“Hindistancevizini nereden buldunuz?”</p>

  <p>Ve böyle devam etti. Her sahnede oynadığım kişi değişirken; en çok diyaloga sahip olan karaktere geçiyordum. İnanılmaz bir şekilde, yalnızca altı-yedi replikte hata yaptım. Takıldığım noktada tek yapmam gereken omuz silkerek ellerimi havaya kaldırmaktı. Yardıma ihtiyacım olduğunu gösteren bu sinyalle birlikte, Aech, Art3mis ve Shoto neşeli bir şekilde bana doğru repliği söylüyorlardı. Bu anların haricinde, arada bir kıkırdamaları ya da kahkahaya boğulmalarını saymazsak, sessizliklerini korudular. En zorlandığım şey gülmemeye çalışmak oldu. Özellikle de, Art3mis, Şarbon Kalesi sahnesinde Carol Cleveland'ın dizelerini kusursuz bir şekilde söylemeye başladıktan sonra. Gene de kahkahalarıma engel olamadığım birkaç yer oldu ve karşılığında skor düşürme cezası aldım. Bunun dışında, her şey oldukça yolunda gidiyordu.</p>

  <p>Filmi yeniden canlandırmak kolay olmakla kalmamıştı; ortalığı tam anlamıyla yıkıp geçiyordum.</p>

  <p>Ni Şövalyeleri'yle karşı karşıya geldiğim filmin ortalarındayken, ekranımda bir metin penceresi açarak, ALTILILARIN DURUMU? diye yazdım.</p>

  <p>“On beşi halen <i>Tempest</i>'la boğuşuyor,” dedi Aech. “Ama Halliday'in skorunu geçen diğer üçü artık <i>Kutsal Kase</i> Simülasyonunun içinde.” Kısa bir sessizlik. “Sorrento olduğunu düşündüğünüz liderleri ise filmde yalnızca dokuz dakika gerinde.”</p>

  <p>“Ve şu ana dek tek bir replik bir kaçırmadı,” diye ekledi Shoto.</p>

  <p>Bağırarak küfretmek üzereyken kendimi durdurdum ve SİKTİR! diye yazdım.</p>

  <p>“Aynen,” dedi Art3mis.</p>

  <p>Derin bir nefes alarak, dikkatimi bir sonraki sahneye verdim (“Sir Lancelot'un Hikayesi”). Aech, her sorduğumda Altılılar'ın son durumu hakkında beni bilgilendirmeyi sürdürdü.</p>

  <p>Filmin son sahnesine ulaştığımda (Fransız Kalesi'ne taarruz), bundan sonra ne olacağını düşünerek yeniden kaygılanmaya başlamıştım. İlk Kapı'da bir filmi (<i>WarGames</i>) yeniden canlandırmam, İkinci Kapı'da bir bilgisayar oyununu <i>(Black Tiger)</i> bitirmem gerekmişti. Üçüncü Kapı'da ise karşıma hem oyun hem de film çıkmıştı. Üçüncü bir aşama olması gerektiğini biliyordum ancak bunun ne olabileceğine dair hiçbir fikrim yoktu.</p>

  <p>Sorumun cevabını az sonra aldım. <i>Kutsal</i> Kase'nin son sahnesini tamamladığım anda, ekranım karardı ve birkaç dakika boyunca filmin sonundaki saçma org müziği çaldı. Nihayet müzik kesildiğinde, karşıma şu mesaj çıktı:</p>

  <div class="center">
    <p>TEBRİKLER!</p>

    <p>YOLUN SONUNA ULAŞTINIZ!</p>

    <p>READY PLAYER ONE</p>
  </div>

  <p>Mesaj yok olurken, kendimi meşe ağacından lambrilerle kaplanmış duvarlara, yüksek kemerli bir tavana ve cilalı ahşap döşemeye sahip, antrepo kadar büyük bir odada buldum. Penceresiz odanın yalnızca tek bir çıkışı vardı dört çıplak duvardan birine gömülü durumda, çift kanatlı büyükçe bir kapı. Geniş alanın tam ortasında, eski ancak zamanında oldukça üst düzey bir alet olduğu anlaşılan bir OASIS donanımı kuruluydu. Donanımın etrafına büyük bir oval oluşturacak şekilde yüzün üzerinde cam masa yerleştirilmişti. Her bir masanın üzerinde farklı bir klasik ev bilgisayarı ya da oyun sistemi; yanlarında ise, kontrolör, yazılım ve oyunlar gibi yan ürünlerin yer aldığı raflar vardı. Her şey, sanki bir müzenin sergi salonundaymış gibi, itinayla dizilmişti. Masaları daha yakından incelediğimde, makinelerin kabaca çıkış yıllarına göre dizilmiş olduğunu anladım. PDP-1. Altair 8800. IMSAI 8080. Apple I ve hemen yanında Apple II. Atari 2600. Commodore PET. Intellivision. Birkaç farklı TRS-80 modeli. Atari 400 ve 800. ColecoVision. TI-99/4. Sinclair ZX80. Commodore 64. Nintendo ve Sega oyun sistemleri. Mac, PC, Playstation ve Xbox konsollarının oluşturduğu eksiksiz bir koleksiyon. Ve yuvarlağın merkezindeki donanıma bağlı olan OASIS konsolu.</p>

  <p>James Halliday'in -hayatının son on beş yılını geçirdiği malikanesinde bulunan- ofisinin OASIS için yaratılmış versiyonunda bulunduğumu anladım. Son ve en büyük oyununu programladığı yerde. Şu anda oynadığım oyunu yarattığı yerde.</p>

  <p>Bu odanın tek bir fotoğrafını bile görmemiş olsam da, Halliday'in ölümünün ardından mekanı boşaltmak için tutulan nakliye görevlilerinin detaylı açıklamaları sayesinde, ofisin planını ve içindekileri çok iyi biliyordum.</p>

  <p>Bakışlarım Avatarımın vücuduna kaydığında, artık Monty Python şövalyelerinden biri olarak görünmediğimi anladım. Yeniden Parzival'dim.</p>

  <p>Önce, çıkışa yöneldim. Ancak kapılar açılmıyordu.</p>

  <p>Arkamı dönüp, bilgisayar ve oyun tarihinden nadide eserlerin oluşturduğu geniş koleksiyona bakarak bir kez daha odayı inceledim.</p>

  <p>O anda, masaların oluşturduğu oval şeklin aslında bir yumurtanın dış hatlarını oluşturduğunu anladım.</p>

  <p>Kafamın içinde, <i>Anorak'ın</i> Daveti'ndeki Halliday'in ilk bilmecesini tekrar ettim.</p>

  <div class="blok">
    <p><b><i>Üç gizli kapıyı açacak üç saklı anahtar</i></b></p>

    <p><b><i>Kişinin sınanacağı bir macera başlatacak</i></b></p>

    <p><b><i>Zorlukların üstesinden gelecek kadar maharetli olan</i></b></p>

    <p><b><i>Ödülün kendisini beklediği Son'a ulaşacak</i></b></p>
  </div>

  <p>Sona ulaşmıştım. Bu kadardı. Halliday'in Paskalya Yumurtası bu odanın içindeydi.</p>
</body>
</html>
