<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0039</h2>

  <p>Perondan çıktığım anda karşımda Og'u buldum. “Aferin, Wade!” dedi bana sıkıca sarılarak. “Aferin!”</p>

  <p>“Teşekkürler, Og.” Kendimi halen sersem gibi hissediyor, ayaklarımın üzerinde durmakta zorlanıyordum.</p>

  <p>“Sen sistemdeyken, GSS'nin birkaç yöneticisi geldi,” dedi Og. “Jim'in avukatlarıyla birlikte. Yukarıda seni bekliyorlar. Tahmin edebileceğin gibi, seninle görüşmek için sabırsızlanıyorlar.”</p>

  <p>“Onlarla hemen şu anda mı görüşmem gerekiyor?”</p>

  <p>“Elbette hayır!” Kahkahayı koy vermişti. “Artık senin için çalışıyorlar! Piçleri istediğin kadar bekletebilirsin!” Bana doğru eğilerek sesini alçalttı. “Bu arada benim avukatım da yukarıda. İyi adamdır. Gerçek bir pitbull. Kimsenin seni oyuna getirmemesi için onu da çağırdım.”</p>

  <p>“Teşekkürler, Og,” dedim. “Size gerçekten borçluyum.”</p>

  <p>“Hiç de değil!” dedi. “Asıl benim sana teşekkür etmem gerekiyor. Yıllardır bu kadar eğlenmemiştim! İyi iş çıkardın, evlat.” Kararsız bakışlarımı etrafıma çevirdim. Aech ve Shoto halen OASIS'e bağlı durumda, hazırlıksız yakalandıkları bir basın toplantısındalardı. Ama Art3mis'in peronu boştu. Og'a döndüm.</p>

  <p>“Art3mis'in ne tarafa gittiğini gördünüz mü?”</p>

  <p>Og sırıtarak bana baktıktan sonra, elini kaldırdı. “Merdivenlerden çıktıktan sonra, ilk kapıdan gir,” dedi. “Seni çalılık labirentimin tam ortasında bekleyeceğini söyledi.” Gülümseyerek ekledi: “Kolay labirenttir. Onu bulmak çok zamanını almaz.”</p>

  <p>Dışarı çıktığımda, gözlerimi kısarak ışığa alışmaya çalıştım. Hava sıcaktı. Güneş çoktan yükselmişti. Gökyüzünde tek bir bulut yoktu.</p>

  <p>Güzel bir gündü.</p>

  <p>Çalılık labirent, malikanenin arkasındaki birkaç hektarlık alanı kaplıyordu. Giriş, bir kalenin ön cephesine benzeyecek şekilde tasarlanmıştı. Labirente bu kale kapılarından geçerek giriyordunuz. Sık çalılık duvarlar üç metre yüksekliğe ulaştığından, labirente belli aralıklarla yerleştirilmiş banklara çıksam bile bu duvarların üzerinden bakmak imkansızdı.</p>

  <p>Labirente daldıktan sonraki birkaç dakikamı daireler çizerek geçirdim. Kafam karışmıştı. Ancak bir süre sonra, labirent planının <i>Adventure</i>'daki labirentle aynı olduğunu anladım. Bundan sonra, büyük açıklık alanı bulmam yalnızca birkaç dakikamı aldı. Alanın ortasında, <i>Adventure</i>'ın üç ejderhasının detaylı heykellerinin yer aldığı bir çeşme vardı. Ejderhaların ağzından ateş yerine su fışkırıyordu.</p>

  <p>Ve onu gördüm.</p>

  <p>Taş bir banka oturmuş, çeşmeye bakıyordu. Sırtı bana dönüktü, kafası hafifçe aşağı düşmüştü. Uzun siyah saçları sağ omzundan aşağı dökülüyordu. Kucağına bırakmış olduğu ellerini ovuşturduğunu görebiliyordum.</p>

  <p>Daha fazla yaklaşmaktan korkarak bekledim. En sonunda konuşacak cesareti topladığımda, dudaklarımdan cılız bir kelime çıktı. “Selam.”</p>

  <p>Sesimle birlikte kafasını kaldırdı ama arkasına dönmedi.</p>

  <p>“Selam,” dediğini duydum. Onun sesiydi. Art3mis'in. Saatlerce dinlediğim ses. Bu sesten aldığım cesaretle çeşmenin etrafından dolanarak, tam önünde durdum. Adımlarımı duyduğunda, bakışlarını diğer tarafa çevirmişti.</p>

  <p>Ama artık onu görebiliyordum.</p>

  <p>Tıpkı fotoğraftaki gibiydi. Aynı Rubenesk vücut. Aynı solgun, çilli yüz. Aynı mavi gözler ve simsiyah saçlar. Kırmızımsı doğum iziyle, aynı güzel yuvarlak yüz. Ama fotoğrafından farklı olarak, saçlarıyla doğum izini kapatmaya çalışmamıştı. Saçlarını arkaya taramış olduğumdan, yüzünü görebiliyordum.</p>

  <p>Olduğum yerde, sessizce bekledim. Halen bana bakmıyordu.</p>

  <p>“Her zaman hayal ettiğim gibiymişsin,” dedim. “Çok güzelsin.”</p>

  <p>“Gerçekten mi?” dedi yumuşak bir sesle. Bakışları ayaklarımdan başlayarak, yüzüme ulaşana dek yavaşça yükseldi. Sonunda gözlerimiz karşılaştığında, yüzünde tedirgin bir gülümseme belirdi. “Sen de tam düşündüğüm gibisin,” dedi. “Götüm gibi.”</p>

  <p>İkimiz de buna kahkahalarla gülerken, havadaki gerilim dağıldı. Uzun, çok uzun bir süre boyunca birbirimizin gözlerinin içine baktık. O anda, bunu ilk kez yaptığımızı düşündüm.</p>

  <p>“Aslında tanışmadık,” dedi. “Adım Samantha.”</p>

  <p>“Selam, Samantha. Ben de Wade.”</p>

  <p>“En sonunda seninle tanışmak çok güzel, Wade.”</p>

  <p>Eliyle hafifçe vurarak, yanındaki boş yeri gösterdi. Banka oturdum.</p>

  <p>Uzun bir sessizliğin ardından, “Şimdi ne olacak?” diye sordu.</p>

  <p>“Kazandığımız mangırlarla gezegendeki herkesi doyuracağız. Dünyayı daha güzel bir yer yapacağız.”</p>

  <p>Sırıttı. “Ama senin bilgisayar oyunları, abur cubur yiyecekler ve rahat koltukların yer aldığı büyük bir uzay mekiğiyle bu gezegenden uzayacağını sanıyordum.”</p>

  <p>“Ondan da vazgeçmiş değilim,” dedim. “Hayatımın geri kalanını seninle geçireceksem...”</p>

  <p>Utangaç bir gülümsemeyle bana baktı. “Göreceğiz,” dedi. “Daha yeni tanıştık, biliyorsun.”</p>

  <p>“Sana aşığım.”</p>

  <p>Alt dudağının titrediğini gördüm. “Bundan emin misin?”</p>

  <p>“Evet. Eminim. Çünkü bu doğru.”</p>

  <p>Bana gülümserken, aynı zamanda ağladığını gördüm. “Seninle ilişkimi öyle birdenbire kestiğim için çok üzgünüm,” dedi. “Bir anda hayatından çekip gittiğim için. Ben sadece...”</p>

  <p>“Sorun değil,” dedim. “Bunu neden yaptığını artık anlıyorum.”</p>

  <p>Rahatlamış göründü. “Anlıyor musun?”</p>

  <p>Başımı salladım. “Doğru şeyi yaptın.”</p>

  <p>“Öyle mi düşünüyorsun?”</p>

  <p>“Sonunda kazandık, değil mi?”</p>

  <p>Göz yaşlarını silerek gülümsediğinde, ben de gülümsedim. “Dinle,” dedim. “İşleri istediğin kadar ağırdan alabiliriz. Ben iyi biriyim, sadece beni tanıman lazım. Yemin ederim.” Kahkahayla gülerken, halen ıslanmış yanaklarını siliyordu. Ama bir şey söylemedi.</p>

  <p>“Bu arada fazlasıyla zengin olduğumu söylemiş miydim?” dedim. “Ama artık sen de benim kadar zengin olduğundan, bunun bir satış noktası olacağını sanmıyorum.”</p>

  <p>“Bana kendini satmaya çalışman gereksiz, Wade,” dedi. “Sen benim en iyi arkadaşımsm. Favorimsin.” Bunun için çaba gösterdiğini hissedeceğim şekilde, gözlerimin içine baktı. “Seni gerçekten özlediğimi biliyor musun?”</p>

  <p>Kalbim alev almıştı. Cesaretimi toplamak için bir an bekledikten sonra, uzanıp elini tuttum. Gerçekten bir başkasına dokunmanın verdiği tuhaf hislerle, bir süre el ele tutuşarak oturduk. Bana yaklaşarak dudaklarıma bir öpücük kondurdu. Bütün şarkıların ve şiirlerin anlattığı hissi duydum. Mükemmel bir his. Yıldırım çarpmış gibiydim.</p>

  <p>O an, hatırlayabildiğim kadar uzun zamandır ilk defa, yeniden OASIS'e bağlanmak gibi bir isteğim olmadığını fark ettim.</p>
</body>
</html>
