<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h1>0000</h1>

  <p>Benim yaşımdaki herkes, yarışmayı ilk kez duyduğunda nerede ve ne yapmakta olduğunu hatırlayacaktır. James Halliday'in öldüğünü bildiren haber bülteni vidfeed akışını keserek aniden ekranımda belirdiğinde, sığınağımda çizgi film seyrediyordum.</p>

  <p>James Halliday'in kim olduğunu biliyordum elbette. Halliday, çok oyunculu bir online oyun olarak başlayıp, kısa zaman içinde dünya nüfusunun büyük kısmının her gün bağlandığı küresel ölçekte bir sanal gerçekliğe dönüşen OASIS'i yaratan oyun tasarımcısıydı. Tarihte benzeri görülmemiş bir başarıya ulaşan OASIS, Halliday'i dünyanın en zengin insanlarından biri yapmıştı.</p>

  <p>Medyanın bu milyarderin ölümünü neden o kadar büyüttüğünü ilk başta anlamamıştım. Sonuçta, insanların endişelenmesi gereken yeterince başka konu vardı. Süregelen enerji krizi. Felakete dönüşen iklim değişikliği. Gezegenin her tarafına yayılmış kıtlık, yoksulluk ve bulaşıcı hastalıklar. Devam etmekte olan yarım düzine savaş. Bilirsiniz işte; birlikte yaşamaya çalışan kedi-köpekler ve kitlesel histeri. Gerçekten ama gerçekten önemli bir şey olmadıkça haber bültenleri insanların interaktif komedilerini ya da pembe dizilerini kesip araya girmezdi. Yeni bir ölümcül virüsün ortaya çıkışı ya da bir kentin daha nükleer bulutun içinde kaybolması gibi flaş haberlerden bahsediyorum. Ne kadar ünlü bir adam olursa olsun, Halliday'in ölümü en fazla akşam haberlerinde kısa bir yer tutmalıydı; böylelikle spiker, milyarderin varislerine kalan yüklü paradan bahsederken, avam kitleler de kıskançlık içinde kafalarını sallayabilirdi. Ama haberin patladığı nokta da buydu zaten. James Halliday'in bir varisi yoktu.</p>

  <p>Altmış yedi yaşında bir bekar olarak ölmüştü: bırakın hayatta olan bir akrabasını, söylentilere göre tek bir arkadaşı bile yoktu. Son on beş yılını kendi rızasıyla inzivada geçirmiş, dedikodulara bakılacak olursa, bu dönemde aklını tamamen yitirmişti.</p>

  <p>O Ocak sabahı, Toronto'dan Tokyo'ya kadar her yerde, mısır gevreğiyle meşgul ağızları açık bırakan asıl haber; Halliday'in vasiyeti, son arzusu ve büyük servetine ne olacağıydı.</p>

  <p>Halliday arkasında, ancak ölümünden sonra yayınlanacağına yönelik kesin talimatlarla, kısa bir video bırakmıştı. Bu video, o sabah bütün OASIS kullanıcılarına e-postayla da gönderilmişti. Haberleri seyrettikten birkaç saniye sonra, e-postanın geldiğini bildiren o elektronik sesi duyduğum anı halen hatırlarım.</p>

  <p>Halliday'in video mesajı, <i>Anorak'ın Daveti</i> adını taşıyan, titizlikle kotarılmış bir kısa filmdi. Dünyaca ünlü bir eksantrik olan Halliday, ilk gençlik yıllarını geçirdiği 1980'li yıllara yönelik, hayat boyu süren bir saplantıya sahipti ve <i>Anorak'ın Daveti</i> de, ilk seyrettiğimde neredeyse hiçbirini fark edemediğim, 80'lerin popüler kültürüne dair gizli referanslarla örülüydü.</p>

  <p>Beş dakikalık video, devam eden günler ve haftalarda, her bir kare üzerinde gerçekleştirilen aşırı itinalı analizler açısından, Kennedy suikastını gösteren <i>Zapruder</i> filmini bile geride bırakarak, tarihte en çok incelenen film oldu. Kuşağımın tamamı Halliday'in mesajının her bir saniyesinin ne anlama geldiğini öğrenecekti.</p>

  <p><i>Anorak'ın Daveti,</i> eski bir şarkı olan “Dead Man's Party”nin başlangıcındaki trompet sesleriyle açılıyordu.</p>

  <p>Şarkı ilk birkaç saniye boyunca karanlık ekranın üzerinde devam ettikten sonra, trompetlere eklenen gitarla birlikte Halliday ortaya çıkıyordu. Ama bu, hızla geçen zamanın ve hastalığın diri diri yediği altmış yedi yaşındaki adam değildi. Videodaki Halliday, 2014 yılında Time'ın kapağında görünen, dağınık saçları ve alametifarikası olan kemik çerçeveli gözlükleriyle, henüz kırklarının başında, uzun boylu, ince, sağlıklı adamdı. Zaten üzerinde de, <i>Time'ın</i> kapak çekiminde giydiği kıyafetler vardı: yıpranmış kot ve klasik bir <i>Space Invaders</i> tişörtü.</p>

  <p>Halliday, büyük bir spor salonunda düzenlenen lise dans partisindeydi. Kıyafetleri, saç modelleri ve dans figürleri zamanın 1980'ler olduğunu gösteren gençlerle çevriliydi.<a href="../Text/dipnot.html#edn00" id="ednref00"><sup>[1]</sup></a> Halliday de dans ediyordu; kimsenin gerçek hayatta şahit olmadığı bir şeydi bu. Deli gibi sırıtarak dans pistinde hızlı çemberler çiziyor, kollarını ve başını şarkıyla uyumlu bir şekilde döndürüyor, 80'lerin bazı ünlü dans figürleri arasında hatasız geçişler yapıyordu. Ama Halliday'in eşi yoktu. Söylenegelen tabirle, kendi çalıp kendi oynuyordu.</p>

  <p>O anda ekranın sol alt köşesinde, sanki MTV'de verilen eski bir klipmiş gibi, topluluğun, şarkının ve plak şirketinin adıyla, şarkının yayınlandığı yılı belirten birkaç satırlık metin belirdi: <i>Dead Man's Party, Oingo Boingo, MCA Records, 1985.</i></p>

  <p>Şarkının vokalleriyle birlikte, döne döne dans etmeye devam eden Halliday de vokalistle uyumlu bir şekilde dudaklarını kıpırdatmaya başlamıştı: <i>“Kıyafetlerim üzerimde ve gidecek yerim yok. Sırtımda ölü bir adamla yürüyorum. Kaçma sakın, benim...”</i></p>

  <p>Halliday şarkının bu kısmında aniden dans etmeyi keserek sağ elinin bir hareketiyle müziği susturuyordu. Aynı esnada, dans eden gençlerle spor salonunu içeren arka plan da değişerek Halliday'i bambaşka bir yerde göstermeye başlamıştı.</p>

  <p>Halliday artık bir cenaze evinde, açık bir tabutun önünde görülüyordu.<a href="../Text/dipnot.html#edn01" id="ednref1"><sup>[2]</sup></a> Tabutun içinde yatan, kanser yüzünden bir deri bir kemik kalmış, kendisinden çok daha yaşlı bir Halliday'di. Her iki göz kapağının üzerinde ışıltılar saçan çeyreklikler vardı.<a href="../Text/dipnot.html#_edn2" id="_ednref2" title=""><sup>[3]</sup></a></p>

  <p>Genç Halliday yapmacık bir kederle kendi cesedine baktıktan sonra cenaze için toplanmış kalabalığa dönüyordu.<a href="../Text/dipnot.html#_edn3" id="_ednref3" title=""><sup>[4]</sup></a> O anda parmaklarını şıklatmasıyla birlikte sağ elinde bir rulo belirmişti. Gösterişli bir hareketle fırlattığı rulo önündeki koridorda açılıyor ve Halliday, dördüncü duvarı yıkarak izleyicilerine dönüp okumaya başlıyordu.</p>

  <p>“Ben, James Donovan Halliday, akli melekelerim yerinde olarak, son arzumu ve vasiyetimi açıklıyor ve bu vesileyle bugüne dek benim tarafımdan bildirilmiş herhangi bir vasiyeti, tüm diğer istekleri ve ek vasiyetleri hükümsüz kılıyorum...” Halliday gittikçe hızlanarak geçtiği yasal ve hukuki konulara dair giriş mahiyetinde birkaç paragrafın ardından öylesine hızlı okumaya başlamıştı ki artık kelimeler seçilemiyordu. Ta ki birdenbire durana dek. “Boş versenize! Bu hızda bile belgenin tamamını okumam bir ay sürer. Bunu söylemek üzücü olsa da, böyle bir zamanım yok.” Ve fırlatıp attığı rulo bir altın tozu içerisinde kayboluyordu. “En iyisi size önemli noktalardan bahsedeyim.”</p>

  <p>Cenaze evi görüntüden silinirken sahne bir kez daha değişmişti. Halliday artık kocaman bir kasa dairesinin önündeydi. “Şirketim Girişken Simülasyon Sistemleri'nin çoğunluk hisseleri de dahil olmak üzere sahip olduğum bütün mal varlığı, konuyla ilintili yükümlülükler, diğer bir ifadeyle vasiyetimin gerektirdiği yegane koşul gerçekleşene dek emniyete alınmıştır. Bu koşulu yerine getiren ilk kişi, şu anda 240 milyarın üzerinde değer biçilen servetimin tamamına sahip olmaya hak kazanacaktır.”</p>

  <p>Kasa dairesinin kapıları ardına dek açılıyor ve Halliday içeri adım atıyordu. Devasa kasanın içi, büyük bir evin çatısına ulaşacak kadar yükselen, üst üste dizilmiş altın külçeleriyle doluydu. “İşte ortaya koyduğum mangırlar,” diyordu Halliday kocaman bir gülümsemeyle. “Amaan, neyse ne. Zaten kefenin de cebi yok, değil mi?”</p>

  <p>Halliday bir külçe yığınına yaslanırken, kamera da yüzüne odaklanmıştı. “Eminim şu anda yalnızca, bütün bu parayı ele geçirmek için ne yapmanız gerektiğini merak ediyorsunuz. Biraz sabır, çocuklar. Ben de tam o konuya geliyordum...” Yüzünde çok büyük bir sır açıklayacak olan bir çocuğun ifadesiyle susmuştu.</p>

  <p>Bir kez daha parmaklarını şıklattığı anda kasa dairesi yok oluyordu. Aynı esnada Halliday de, küçülerek, üzerinde kahverengi fitilli kadife kıyafeti ve eskimiş <i>Muppet Show</i> tişörtüyle, minik bir oğlan çocuğuna dönüşmüştü.<a href="../Text/dipnot.html#_edn4" id="_ednref4" title=""><sup>[5]</sup></a> Minik Halliday, koyu turuncu renkte haltlara, ahşap panelli duvarlara ve 70'lerin son döneminden ucuz bir dekorasyona sahip, karmakarışık bir salonun ortasında ayakta duruyordu. Yanında, 21 inçlik Zenith marka bir televizyon ve televizyona bağlı durumda bir Atari 2600 oyun konsolu görünüyordu.</p>

  <p>Halliday çocuk sesiyle, “Bu benim sahip olduğum ilk TV oyun sistemi,” diye söze giriyordu. “Atari 2600. 1979 Noeli'nde hediye gelmişti.” Pat diye Atari'nin önüne kurulmuş joysticklerden birini kaparak oynamaya başlamıştı. “En sevdiğim oyun buydu,” derken başıyla işaret ettiği TV ekranında, bir dizi basit labirentin içinde gezinen bir kare şekil görülüyordu. “Oyunun adı <i>Adventure</i> idi. İlk dönem oyunlarının diğer birçok örneği gibi, <i>Adventure</i> da tek bir kişi tarafından tasarlanıp programlanmıştı. Ancak o dönemde Atari, programcılarının adlarını vermeye yanaşmadığından, oyun paketinin hiçbir yerinde yaratıcısının adı yer almıyordu.” Halliday bunları anlatırken, TV ekranında süren oyunda kılıçla kırmızı bir ejderhayı öldürdüğünü çıkarabiliyor olsanız da, oyunun düşük çözünürlüklü ilkel grafikleri nedeniyle bu sahne daha çok, şekli bozuk bir ördeği bıçaklamak için bir karenin ok kullanmasına benziyordu.</p>

  <p>“Bu yüzden <i>Adventure</i> oyununu yaratan kişi, yani Warren Robinett, adını oyunun içerisinde gizlemeye karar vererek labirentlere bir anahtar sakladı. Anahtarı bulduğunuzda ortaya çıkan tek piksel boyutunda küçük gri nokta üzerinden, Robinett'in adının yer aldığı gizli odaya giriyordunuz.” Halliday bu esnada kare şeklindeki ana karakterini oyunun gizli odasına sokuyor ve ekranın tam ortasında <i>Warren Robinett tarafından yaratılmıştır</i> yazısı beliriyordu.</p>

  <p>“Bu,” diyordu Halliday hakiki bir saygıyla ekranı gösterirken, “bir bilgisayar oyununun içine saklanan ilk Paskalya Yumurtası'ydı.<a href="../Text/dipnot.html#_edn5" id="_ednref5" title=""><sup>[6]</sup></a> Robinett kimseye tek kelime etmeden bunu kodunun içerisine yerleştirdi ve programcısının gizli odasından habersiz olan Atari de <i>Adventure</i> oyununu tüm dünyaya dağıttı. Atari'nin Paskalya Yumurtası'nın farkına varması için, dünyanın dört bir köşesindeki çocukların birer birer odayı keşfettiği birkaç ay geçmesi gerekecekti. Ben de o çocuklardan biriydim ve Robinett'in Paskalya Yumurtası'nı bulduğum an, hayatımda tattığım en müthiş oyun deneyimlerinden biriydi.”</p>

  <p>Genç Halliday, Robinett'in hikayesini anlattıktan sonra joysticki bırakıp ayağa kalkıyordu. Bunu yaparken, salon da görüntüden kaybolmuş, sahne bir kez daha değişmişti. Halliday artık, görünmeyen meşalelerden yansıyan alevlerin rutubetli duvarlarda titreştiği, loş bir mağaranın içerisindeydi. Aynı esnada, Halliday de değişerek, ünlü OASIS avatarındaki görünümünü almıştı: bu, yetişkin Halliday'den birazcık daha yakışıklı, uzun boylu (ve gözlüksüz) bir büyücü olan Anorak'tı. Üzerinde Anorak'ın alametifarikası, her iki koluna avatar amblemi (büyük, kaligrafik bir A harfi) işlenmiş olan siyah cüppesi vardı.</p>

  <p>Anorak, Hallidey'e göre çok daha derinlerden gelen bir sesle konuşmaya başlıyordu: “Ölmeden önce, ben de kendi yumurtamı yaratarak, en popüler oyunum olan OASIS'in içerisine gizledim. Paskalya Yumurtası'nı bulan ilk kişi bütün servetime sahip olacak.”</p>

  <p>Bir başka dokunaklı suskunluk.</p>

  <p>“Yumurta çok iyi gizlendi. Onu herhangi bir yerdeki alelade bir kayanın altına koymuş değilim. Sanırım bir labirentin merkezinde, gizli bir odanın içerisine gömülü bir kasaya saklandığını düşünmeniz yanlış olmaz.” Parmağını kaldırarak sağ şakağına dokunuyordu. “Buraya.”</p>

  <p>“Ama endişelenmeyin. Araştırmaya başlamanız için size birkaç ipucu da bıraktım. İşte ilk ipucu.” Anorak sağ eliyle geniş bir çizgi çizerken, gözlerinin önündeki boşlukta ağır bir şekilde dönen üç anahtar belirmişti. Bakır, yeşimtaşı ve kristalden yapılmış gibi görünen anahtarlar dönmeye devam ederken, Anorak da ezberden bir dörtlük okuyordu. Dudaklarından dökülen her mısra aynı anda ekranın alt kısmında parıldayan bir altyazı olarak görünüyordu:</p>

  <div class="blok">
    <p><b><i>Üç gizli kapıyı açacak üç saklı anahtar</i></b></p>

    <p><b><i>Kişinin sınanacağı bir macera başlatacak</i></b></p>

    <p><b><i>Zorlukların üstesinden gelecek kadar maharetli olan</i></b></p>

    <p><b><i>Ödülün kendisini beklediği Son'a ulaşacak</i></b></p>
  </div>

  <p>Halliday dizelerini bitirdiğinde, yeşimtaşı ve kristalden yapılmış olanlar kaybolurken, bakır anahtar Anorak'ın boynundaki bir zincire asılı görünüyordu.</p>

  <p>Anorak karanlık mağaranın daha da içlerine doğru ilerlerken kamera da kendisini takip ediyordu. Birkaç saniye sonra, mağaranın kayalık duvarına gömülü büyük ahşap bir kapıya ulaşmıştı. Çelik kemerli kapının kanatları üzerine işlenmiş kalkan ve ejderha figürleri görülüyordu. “Bu oyunun testini yapacak zamanım olmadığından, belki de yumurtayı biraz zor bir yere saklamış olmaktan endişeliyim. Ulaşılması zor bir yere. Bundan emin değilim. Ancak durum buysa bile, artık değişiklik yapmak için çok geç. Ne olduğunu göreceğiz.”</p>

  <p>Anorak çift kanatlı kapıyı açtığı anda, parıltılar saçan altın paralar ve mücevherlerle süslenmiş gobletlerle dolu devasa bir hazine odası gözler önüne seriliyordu.<a href="../Text/dipnot.html#_edn6" id="_ednref6" title=""><sup>[7]</sup></a> Açık antreye adım atıp yüzünü seyircilere dönüyor ve kollarını açarak dev kapının iki kanadını tutuyordu.<a href="../Text/dipnot.html#_edn7" id="_ednref7" title=""><sup>[8]</sup></a></p>

  <p>“Fazla tantanaya gerek yok. O zaman ... Halliday'in Paskalya Yumurtası Avı başlasın!” Bir ışık çakmasıyla kaybolan Anorak, seyirciyi açık kapıların ötesinde parıltılar saçan görkemli hazineyle başbaşa bırakıyordu.</p>

  <p>Ve ekran kararıyordu.</p>

  <p>Halliday videonun sonuna, öldüğü sabah baştan aşağı değiştirilen kendi internet sitesinin bağlantısını da eklemişti. On yıldan uzun süredir sitede yer alan tek şey, kısa döngülü bir animasyondu. Animasyonda Halliday'in avatarı Anorak'ı, bir ortaçağ kütüphanesinde, çizikler içindeki bir çalışma masasının üzerine eğilmiş halde, tozlu büyü kitaplarını dikkatle inceleyip iksir karıştırırken görüyordunuz. Arkasındaki duvarda siyah bir ejderhanın resmedildiği kocaman bir tablo vardı.</p>

  <p>Ama o sabah animasyonun yerini, eski jetonlu bilgisayar oyunlarındakine benzeyen bir Yüksek Skor listesi almıştı. 10 basamaklı listenin her satırında JDH -James Donovan Halliday harfleri ve altı sıfır yer alıyordu. Bu liste kısa zaman içerisinde herkes tarafından “Skorbord” olarak anılacaktı.</p>

  <p>Skorbord'un hemen altında, deri ciltli küçük bir kitabı andıran simge görülüyordu. Bu simge üzerinden, Halliday'in yüzlerce tarihsiz günlük notunu bir araya getiren <i>Anorak'ın Almanağı</i>'nın ücretsiz indirilebilir kopyasına ulaşıyordunuz.</p>

  <p>Bin sayfanın üzerindeki <i>Almanak,</i> Halliday'in özel hayatı ya da gündelik işlerine dair çok az detay içeriyordu. Notların büyük çoğunluğu, klasik bilgisayar oyunları, bilimkurgu ve fantezi romanları, filmler, çizgi romanlar ve 80'lerin pop kültürü üzerine bilinç akışı yoluyla kaleme alınmış gözlemlerden ve organize dinlerden diyet kolaya dek birçok konuya yönelik esprili yorumlardan oluşuyordu.</p>

  <p>Halliday'in yarışması, ya da insanlar arasında bilinen adıyla Av, kısa süre içerisinde küresel kültürün bir parçası oldu. Tıpkı büyük ikramiyeyi kazanmak gibi, Halliday'in Paskalya Yumurtası'nı bulmak da hem yetişkinler hem de çocuklar arasında popüler bir fanteziye dönüşmüştü. Önceleri, dileyen herkesin katılabileceği bu oyunu oynamanın doğru ya da yanlış bir yolu olmadığı düşünülüyordu. <i>Anorak'ın Almanağ</i>ı'nın işaret ediyormuş gibi göründüğü tek önemli nokta, Halliday'in saplantıları üzerine bilgi sahibi olmanın Yumurta'yı bulmak için şart olduğuydu. Bu durum, dünyanın dört bir yanındaki insanların ilgisini yeniden 1980'lerin pop kültürüne yöneltti. 80'lerin sona ermesinin elli yıl sonrasında, bu döneme ait filmler, müzikler, oyunlar ve dönemin moda akımları bir kez daha dünyayı ele geçirmişti. 2041 yılında, kirpi saç ve asitle yıkanmış kotlar yeniden moda olmuş; 80'lerin pop şarkılarını çalan gruplar müzik listelerini ele geçirmişti. Ergenliklerini 1980'lerde yaşayan ve artık epey yaşlanmış olan insanlar ise, kendi gençliklerine ait moda ve akımların torunları tarafından heyecanla hayata geçirildiği tuhaf bir durumun içerisinde bulmuşlardı kendilerini.</p>

  <p>Kendilerini Halliday'in Yumurtası'nı bulmaya adayan milyonlarca insanın sürüklediği yeni bir altkültür doğmuştu. Yarışmanın ilk dönemlerinde bu insanlara “Yumurta Avcıları” deniyordu. Ancak tabir çok geçmeden “Avcılar” olarak kısaltıldı.</p>

  <p>Av'ın ilk yılında, avcı olmak çok modaydı. Neredeyse bütün OASIS kullanıcıları avcı olduğunu iddia ediyordu. Ancak Halliday'in birinci ölüm yıldönümüne gelindiğinde, yarışmaya yönelik hararetli ortam durulmaya başladı. Aradan koca bir yıl geçerken kimse herhangi bir ilerleme kaydedememiş; ne bir anahtar ne de kapı bulunabilmişti. Sorun öncelikle, anahtarların gizlenmiş olabileceği binin üzerinde Simülasyon dünyadan oluşan OASIS'in inanılmaz boyutlarıyla ilintiliydi ve bir avcının bu dünyalardan tek birini araştırması bile yıllar sürebilirdi.</p>

  <p>Her gün bloglarında çözüme daha da yaklaştıklarına dair palavralar atan “profesyonel” avcıların yaygarasına rağmen, gerçek yavaş yavaş ortaya çıkıyordu: Aslında hiç kimse ne aradığını ya da aramaya nereden başlaması gerektiğini bilmiyordu.</p>

  <p>Aradan bir yıl daha geçti.</p>

  <p>Bir yıl daha.</p>

  <p>Halen ortada hiçbir şey yoktu.</p>

  <p>Birkaç yıl içinde kamuoyu yarışmaya yönelik bütün ilgisini kaybetmiş, insanlar bu yarışma teranesinin yalnızca zengin bir kaçığın tezgahladığı acayip bir şaka olduğunu düşünmeye başlamıştı. Bir kısım insan da, Yumurta gerçekten varsa bile kimsenin onu asla bulamayacağına inanıyordu. Aynı dönemde, sistemini ele geçirmeye yönelik girişimlere ve yasal mücadelelere karşı Halliday'in görevlendirdiği kudurmuş avukat ordusu ve vasiyetinin katı maddeleri tarafından korumaya alınan OASIS ise gelişmeye ve popülerliğini artırmaya devam etti.</p>

  <p>Halliday'in Paskalya Yumurtası zaman içinde bir şehir efsanesine, gün geçtikçe sayıları azalan avcılar ise insanlar arasında alay konusuna dönüştü. Her yıl Halliday'in ölüm gününde, haber bültenleri avcıların son bir yıl içinde hiç ilerleme kaydedemediğini bildiren alaylı haberler veriyordu. Ve her yıl daha fazla avcı, Halliday'in Yumurta'yı bulunması imkansız bir yere sakladığını söyleyerek pes ediyordu.</p>

  <p>Aradan bir yıl daha geçti.</p>

  <p>Bir yıl daha.</p>

  <p>Ve 11 Şubat 2045 akşamı, Skorbord'un en tepesinde bir avatarın adı belirdi. Bakır Anahtar, beş uzun yılın ardından, Oklahoma'nın dış kesimlerindeki bir karavan kampında yaşayan on sekiz yaşında bir çocuk tarafından bulunmuştu.</p>

  <p>O çocuk bendim.</p>

  <p>Bu gelişmenin ardından olanlar üzerine sayısız kitap, çizgi film, film ve dizi yapılmış olmasına rağmen, hepsi de hikayeyi yalan yanlış bir şekilde aktardı. Bu yüzden ben de her şeyi, ilk ve son kez anlatmaya karar verdim.</p>
</body>
</html>
