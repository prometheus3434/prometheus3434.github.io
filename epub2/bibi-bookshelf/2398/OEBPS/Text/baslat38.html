<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0036</h2>

  <p>OASIS'te avatarınız öldüğünde dünyanız öyle birdenbire kararmaz. Bakış açınız otomatik olarak üçüncü kişi perspektifine geçerek, sanal kaderinizin son anlarını dışarıdan seyretmeniz sağlanır.</p>

  <p>Korkunç patlamayı duymamızın ardından bakış açım değişmişti. Kendimi bir anda, ardına kadar açık kristal kapının önünde donakalmış üç avatara bakarken buldum. Art3mis'e, Aech'e ve kendime. Sağır edici yüksek bir sesle birlikte, her yer bembeyaz bir ışıkla yıkandı. Nükleer bir patlamada kızarmanın hep buna benzer bir şey olacağını hayal etmiştim.</p>

  <p>Kısacık bir süre için, hareketsiz vücutlarımızın saydam dış hatları içerisinde asılı kalmış olan avatarlarımızın iskeletlerini gördüm. Ve avatarımın can puanı sıfıra düştü.</p>

  <p>Bulunduğumuz yere patlamanın ancak bir saniye sonrasında ulaşan basınç dalgası, yoluna çıkan her şeyi -avatarlarımızı, zemini, duvarları, kalenin kendisini ve etrafındaki binlerce avatarı silip süpürmüştü. Her şey ama her şey atomlarına ayrılmış incecik toz zerreleri olarak bir süre havada asılı kaldıktan sonra, yavaşça gezegen yüzeyine süzüldü.</p>

  <p>Chthonia'nın yüzeyinin tamamı silinmişti. Birkaç saniye önce avatarlarla kaynayan Anorak'ın Kalesi'nin çevresi artık ıssız, çorak bir araziydi. Her şey ve herkes yok olmuş; geriye yalnızca Üçüncü Kapı kalmıştı. Kalenin bulunduğu yerde açılmış büyük kraterin üzerinde süzülen, kristal bir geçit.</p>

  <p>Yaşadığım ilk şok hızlı bir şekilde dehşet hissine dönüşürken ne olduğunu anladım.</p>

  <p>Altılılar, Katalist'i patlatmıştı.</p>

  <p>Tek açıklama bu olabilirdi. Ancak Katalist düzeyinde etkiye sahip bir bomba bunu yapabilirdi. Geriye bir kişi olsun bırakmadan sektördeki bütün avatarları öldürmekle kalmamış, aynı zamanda o güne dek yok edilemez olduğu sanılan Anorak'ın Kalesi'ni de alıp götürmüştü.</p>

  <p>Boş gözlerle, havada süzülen açık kapıya bakarak, ekranımın ortasında çıkacak kaçınılmaz son mesajı bekledim. O anda sektördeki bütün avatarların ekranında çıkması gereken iki ölümcül kelimeyi: GAME OVER.</p>

  <p>Oysa karşıma bambaşka bir mesaj çıktı: TEBRİKLER! BİR CANINIZ DAHA VAR!</p>

  <p>Şaşkınlık içinde ekranıma bakarken, avatarım, yalnızca birkaç saniye önce öldüğü noktada yeniden belirdi. Açık kapının önündeydim. Ama Kristal Kapı artık, kalenin yok olmasıyla oluşan kraterin üzerinde, gezegen yüzeyinden birkaç on metre yüksekteydi. Avatarımın cisimleşmesi tamamlandığında ve bakış açım yeniden birinci kişiye döndüğünde, gözlerim istemdışı bir şekilde aşağı kaydı. Kısa süre önce ayak bastığım zemin yoktu artık. Jet botlarım da, yanımda taşıdığım diğer şeyler de yok olmuştu.</p>

  <p>Eski <i>Roadrunner</i> çizgi filmlerinde Wile E. Coyote'nin sık sık başına geldiği gibi, bir an için havada asılı kaldım. Ve ardından, büyük bir hızla düşmeye başladım. Önümdeki açık kapıya tutunmak için umutsuz bir hamle yapmaya kalkışmış olsam da, yetişemeyeceğim kadar mesafe vardı aramızda.</p>

  <p>Zemine öylesine sert bir şekilde çarptım ki, can puanımın üçte birini orada kaybettim. Yavaşça yerden kalkarak etrafıma bakındım. Patlamanın öncesinde Anorak'ın Kalesi'nin temelinin ve bodrum katlarının bulunduğu yerde açılmış olan, genişçe bir kraterin içindeydim. Çırılçıplak araziye ürkütücü bir sessizlik hakimdi. Yok edilen kaleden geriye kalması gereken herhangi bir moloz parçası göremediğim gibi, kısa süre önce gökyüzünü kaplayan binlerce mekiğin enkazından da iz yoktu. Hatta, ayak bastığım bu arazide gerçekleşmiş şiddetli çarpışmaya dair hiçbir işaret yoktu. Katalist her şeyi silmişti.</p>

  <p>Bakışlarımı vücuduma kaydırdığımda, üzerimde yeni avatarların standart kıyafeti olan siyah tişörtle mavi kot pantolon olmadığını gördüm. Merakla, istatistiklerimi ve envanterimi açtım. Avatarım patlamanın öncesinde bulunduğu seviyede ve yetenek düzeyinde olsa da, envanterim tek bir nesne - Archaide'da oynadığım mükemmel <i>Pac-Man</i> oyununun ardından kazandığım çeyreklik- dışında boştu. Bu çeyrekliği envanterime yerleştirdikten sonra bir daha geri çıkaramadığımdan, üzerinde herhangi bir keşif ya da teşhis büyüsü uygulama şansım da olmamıştı. Yani <i>Pac-Man'in</i> elime bıraktığı çeyrekliğin amacının ya da gücünün ne olduğunu hiç bilmiyordum. Ve son ayların debdebesinde, lanet çeyrekliğe sahip olduğumu bile unutmuştum.</p>

  <p>Ama artık çeyrekliğin olayı ortaya çıkmıştı: avatarıma can veren, tek kullanımlık bir nesneydi. O ana dek böyle bir şeyin mümkün olduğunu bile bilmiyordum. OASIS'in tarihinde, bir avatarın ekstra can elde ettiği duyulmuş bir şey değildi.</p>

  <p>Envanterimde çeyrekliği seçtiğimde, bu defa çıkarabildiğimi fark ettim. Çeyrekliği Avatarımın avcunda tuttum. Sahip olduğu yegane güç kullanılmış olduğundan, artık yalnızca, büyülü özellikleri olmayan, sıradan bir madeni paraydı.</p>

  <p>Yaklaşık yirmi metre tepemde asılı bekleyen kristal kapıya baktım. Halen ardına kadar açıktı. Ama oraya çıkmak için ne yapabileceğime dair hiçbir fikrim yoktu. Jet botlarım, mekiğim, büyülü bir nesnem ya da ezbere bildiğim büyüler yoktu. Uçmamı veya kapıya yükselmemi sağlayacak hiçbir şey yoktu. Etrafta merdiven filan da göremiyordum.</p>

  <p>Üçüncü Kapı'ya taş atımı mesafedeydim ve ona ulaşamıyordum.</p>

  <p>“Hey, Z?” dediğini duydum bir sesin. “Beni duyabiliyor musun?”</p>

  <p>Bu Aech'ti. Ama yazılımla değiştirilmiş bir erkek sesi değildi bu. Comlink üzerinden kendi sesiyle konuşan Aech'i mükemmel bir şekilde duyabiliyordum. Ama artık bir comlink bağlantısına sahip olmadığımdan, bu anlamsızdı. Ve Aech'in avatarı da az önce gözlerimin önünde ölmüştü.</p>

  <p>“Neredesin?" diye sordum boşluğun içinde.</p>

  <p>“Öldüm ben. Sektördeki diğer herkes gibi,” dedi Aech. “Senin dışında herkes.”</p>

  <p>“O halde seni nasıl duyabiliyorum?”</p>

  <p>“Og, ses ve video kanalına girmemizi sağladı,” dedi. “Yani gördüğün her şeyi görüyor, duyduğun her şeyi duyuyoruz.”</p>

  <p>“Ah.”</p>

  <p>“Bu durumun senin için sakıncası var mı, Parzival?” diye sorduğunu duydum Og'un. “Öyleyse, söylemen yeterli.”</p>

  <p>Bir süre düşündükten sonra, “Hayır, sorun değil,” dedim. “Shoto ve Art3mis de orada mı?”</p>

  <p>“Evet,” dedi Shoto. “Buradayım.”</p>

  <p>“Evet, evet, buradayız, tamam mı?” dedi Art3mis. Sesinde zorlukla zaptetmeye çalıştığı öfkeyi hissedebiliyordum. “Hepimiz buradayız ve taş gibi ölüyüz. Soru şu: sen neden ölü değilsin, Parzival?”</p>

  <p>“Evet, Z,” dedi Aech. “Bu konuda merakımızı mazur gör. Ne oldu?”</p>

  <p>Çeyrekliği alarak gözlerimin önünde tuttum. “Birkaç ay önce Archaide'da karşıma çıkan bir jetonlu makineden mükemmel bir <i>Pac-Man</i> oyunu çıkartmıştım. Bu çeyrekliği o zaman kazandım. Özelliğini anlayamadığım bir nesneydi işte. Ama bu çeyrekliğin bana ekstra can verdiği ortaya çıktı.”</p>

  <p>Kısa süreli bir sessizliğin ardından Aech kahkahayı koydu. “Seni şanslı orospu çocuğu! Haberler sektördeki bütün avatarların mefta olduğunu söylüyor. OASIS nüfusunun yarısından daha fazla bir rakamdan bahsediyoruz burada, Z.”</p>

  <p>“Katalist miymiş?” diye sordum.</p>

  <p>“Öyle olmalı,” dedi Art3mis. “Birkaç yıl önce açık artırmaya çıktığında Altılılar almış. Demek bunca zamandır üzerine kurulmuş, patlatmak için en iyi anı bekliyorlardı.”</p>

  <p>“Ama kendi askerlerinin tamamını da öldürdüler,” dedi Shoto. “Bunu neden yaptılar?”</p>

  <p>“Bence onların çoğu ölmüştü zaten,” dedi Art3mis. “Altılılar'ın seçim şansı kalmamıştı,” dedim. “Bizi durdurabilmelerinin tek yoluydu bu. Patlama gerçekleştiğinde, Üçüncü Kapı'yı açmış içeri girmek üzereydik-” Bir şeyi fark ederek bir an durdum. “Peki ama kapıyı açtığımızı nereden biliyorlardı? Yoksa-”</p>

  <p>“Bizi izliyorlardı,” dedi Aech. “Altılılar muhtemelen kapının her tarafını gizli kameralarla donatmıştı.”</p>

  <p>“Kapıyı açtığımızı gördüler,” dedi Art3mis. “Yani artık kapının nasıl açıldığını biliyorlar.”</p>

  <p>“Kim takar?” diye araya girdi Shoto. “Sorrento'nun avatarı öldü. Altılılar'ın tamamıyla birlikte.”</p>

  <p>“Yanlış,” dedi Art3mis. “Skorbord'a bak. Parzival'in altında halen yirmi Altılı avatarı var. Skorları da, her birinin Kristal Anahtar'ın kopyasına sahip olduğunu gösteriyor.”</p>

  <p>“Siktir!” dedi Aech ve Shoto bir ağızdan.</p>

  <p>“Altılılar, Katalist'i kullanmak zorunda kalacakları bir durum yaşanabileceğini öngördüyse,” dedim. “Avatarlarının bir kısmını Sektör 10'un dışında tutmuş olabilirler. Büyük ihtimalle tam sektör sınırındaki bir mekikte bekliyorlardı.”</p>

  <p>“Haklısın,” dedi Aech. “Yani şu anda bulunduğun yere yaklaşmakta olan yirmi Altılı avatarı var, Z. O yüzden kıçını çabuk tutup bir an önce kapıdan girsen iyi olacak. Muhtemelen bu senin tek şansın.” Mağlubiyet hissiyle içini çekti. “Bizim için bu iş bitti. Bu yüzden hepimiz arkandayız, amigo. Bol şans.”</p>

  <p>“Teşekkürler, Aech.”</p>

  <p><i>“Gokouun o inorimasu,”</i> dedi Shoto. “Elinden gelenin en iyisini yapmalısın.”</p>

  <p>“Yapacağım,” dedikten sonra, Art3mis'in bir şey söylemesini bekledim.</p>

  <p>“İyi şanslar, Parzival,” dedi uzun bir sessizliğin ardından. “Aech'in haklı olduğunu biliyorsun. Bundan başka şansın olmayacak. Ne senin ne de bir başka avcının.” Sanki gözyaşlarını engellemek istiyormuş gibi sesinin çatladığını duydum. Derin bir nefes aldıktan sonra, “Eline yüzüne bulaştırayım deme sakın,” dedi.</p>

  <p>“Tamam,” dedim. “Baskı yok, oldu mu?”</p>

  <p>Bakışlarımı yeniden, havada, ulaşamayacağım bir yükseklikte bekleyen açık kapıya çevirdim. Sonra, yukarı çıkmanın bir yolunu bulmak için etrafımı saran araziyi daha dikkatli bir şekilde inceledim. O anda, kraterin diğer ucunda, epey uzakta titreşen birkaç piksel gözüme çarptı. Düşünmeden o yöne doğru koşmaya başladım.</p>

  <p>“Şoförün işine karışmak gibi olmasın,” dedi Aech. “Ama ne cehenneme gidiyorsun?”</p>

  <p>“Avatarımın sahip olduğu her şey Katalist'in patlamasıyla birlikte yok oldu,” dedim. “Bu yüzden yukarı çıkmamı sağlayacak hiçbir şey yok.”</p>

  <p>“Şaka yapıyor olmalısın!" diye iç geçirdi Aech. “Adamım, bu kadarı da olmaz ama!”</p>

  <p>Biraz daha yaklaştığımda, titreşimin kaynağını net bir şekilde gördüm. Beta Kapsül, yerden yalnızca birkaç santim yukarıda, kendi etrafında saat yönünde dönüyordu. Katalist sektördeki her şeyi yok etmiş olabilirdi ama tıpkı kristal kapı gibi Beta Kapsül de yok edilemez bir nesneydi.</p>

  <p>“Beta Kapsül!” diye bağırdı Shoto. “Patlamanın şiddetiyle buraya sürüklenmiş olmalı. Kapsülü kullanarak Ultraman'e dönüşüp kapıya ulaşabilirsin!”</p>

  <p>Kapsülü ellerime aldığım anda başımın üzerine kaldırdım ve yan tarafındaki aktivasyon tuşuna bastım. Ama hiçbir şey olmadı. “Hassiktir,” diye homurdandım, nedeni anladığımda. “Çalışmaz ki! Beta Kapsül yirmi dört saat içerisinde yalnızca bir kere kullanılabiliyor.” Kapsülü envanterime attıktan sonra, etrafımı inceledim. “Belki başka nesneler de vardır,” dedim gözlerimle araziyi tararken. “Envanterinde herhangi bir şey olan var mı, millet? Beni uçuracak bir şey? Ya da bir şekilde yerden yükselmemi sağlayacak? Ya da ışınlanmamı?”</p>

  <p>“Hayır,” dedi Shoto. “Bende hiçbir şey yok.”</p>

  <p>“Ba'Heer Kılıcını oralarda bir yerde olabilir,” dedi Aech. “Ama kapıya ulaşmana yardımı olacağını sanmıyorum.”</p>

  <p>“Ama Chucklarım bunu yapabilir,” dedi Art3mis. “Chuckların mı?” diye tekrarladım.</p>

  <p>“Yani ayakkabılarım. Chuck Taylor All-Stars. Bunları giyen hız ve uçabilme yeteneği elde eder.”</p>

  <p>“Harika! Mükemmel!” dedim heyecanla. “Tek yapmam gereken onları bulmak.” Fıldır fıldır gözlerle koşmaya devam ettim. Bir dakika sonra Aech'in kılıcını bularak envanterime attım ama kraterin güney ucunda Art3mis'in büyülü lastik Converse ayakkabılarını bulmam beş dakikamı aldı. Ayakkabıları giydiğim anda ayaklarıma tam olduklarını fark ettim. “Bunları sana geri vereceğim, Arty." dedim bağcıklarını bağlarken. “Söz!”</p>

  <p>“Versen iyi olur,” dedi. “En sevdiğim ayakkabılarımdır onlar.” Koşarak attığım üç adımın ardından havaya sıçradım. Uçuyordum! Etrafımda dönerek, kapıya doğru yöneldim. Kristal geçit yalnızca birkaç metre ilerimdeydi. Bana <i>Alacakaranlık Kuşağ</i>ı'nın açılışındaki, havada süzülen kapıyı anımsatmıştı.</p>

  <p>“Neyi bekliyorsun?” diye bağırdı Aech. “Altılılar her an gelebilir!”</p>

  <p>“Biliyorum,” dedim. “Ama içeri girmeden önce size söylemem gereken bir şey var.”</p>

  <p>“Yani?” dedi Art3mis. “Dökül o zaman! Zaman geçiyor, budala!”</p>

  <p>“Tamam, tamam,” dedim. “Nasıl hissettiğinizi biliyorum. Bu oyun adil oynanmadı. Şu anda kapıdan birlikte geçmeliydik. Bu yüzden içeri girmeden önce, bilmenizi istediğim bir şey var. Yumurtayı bulacak olursam, ödülü dördümüz arasında eşit olarak dağıtacağım.”</p>

  <p>Sessizlik.</p>

  <p>“Hey?” dedim birkaç saniye sonra. “Beni duydunuz mu?”</p>

  <p>“Sen delirdin mi?” diye sordu Aech. “Neden böyle bir şey yapasın ki, Z?”</p>

  <p>“Çünkü yapılacak tek onurlu hareket bu,” dedim. “Çünkü tek başıma buraya kadar asla ulaşamazdım. Çünkü dördümüz de bu kapının ardında ne olduğunu ve oyunun nasıl sona ereceğini görmeyi hak ediyoruz. Ve çünkü yardımınıza ihtiyacım olacak.”</p>

  <p>“Son dediğini bir daha tekrarlar mısın, lütfen?” dedi Art3mis.</p>

  <p>“Yardımınıza ihtiyacım var,” dedim. “Haklısınız, çocuklar. Üçüncü Kapı'yı temizlemek için tek bir şansa sahibim. Kimse için ikinci bir şans olmayacak. Altılılar az sonra buraya gelerek kapıdan girecektir. Bu yüzden onlardan önce işi bitirmem gerekiyor. Siz arkamda olduğunuzda bunu başarma şansımın ciddi olarak artacağından adım gibi eminim. Yani... ne diyorsunuz?”</p>

  <p>“Ben varım, Z,” dedi Aech. “Zaten her halükarda kıçını kollayacaktım.”</p>

  <p>“Ben de varım,” dedi Shoto. “Kaybedecek hiçbir şeyim yok.”</p>

  <p>“Bakalım doğru anlamış mıyım,” dedi Art3mis. “Biz sana kapıyı temizlerken yardım edeceğiz ve sen de bunun karşılığında ödülü paylaşacaksın.”</p>

  <p>“Yanlış,” dedim. “Kazanacak olursam, bana yardım edin ya da etmeyin, parayı sizinle paylaşacağım. Yani bana yardım etmeniz sizin lehinize.”</p>

  <p>“Bunu yazıya dökmek için zamanımız olduğunu sanmıyorum,” dedi Art3mis.</p>

  <p>Art3mis'in dediği şeyi bir süre düşündükten sonra, ekranımda POV kanalımın kontrol menüsünü açtım. Kanalımı takip eden herkesin (izlenme istatistiklerim o anda iki yüz milyonun üzerinde takipçim olduğunu söylüyordu) dediklerimi duyması için canlı yayma geçtim.</p>

  <p>“Selamlar. Ben, aynı zamanda Parzival olarak da tanıdığınız, Wade Watts. Halliday'in Paskalya Yumurtası'nı bulacak olursam, yarışmadan kazandığım her şeyi Art3mis, Aech ve Shoto'yla eşit olarak paylaşacağımı bütün dünyanın bilmesini istiyorum. Yemin ediyorum! İki gözüm önüme aksın ki! Avcılar'ın şerefi üzerine! Hangisini kabul ederseniz. Yalan söylüyorsam, sonsuza dek yüreksiz bir Altılı özentisi serseri olarak lanetlenmeyi kabul ediyorum.”</p>

  <p>Yayım kestiğimde Art3mis, “Sen kafayı mı yedin? Şaka yapıyordum!” dedi.</p>

  <p>“Evet, bunu tahmin etmiştim.”</p>

  <p>Kapıya doğru süzülerek içinden geçtiğim anda, avatarım yıldızlarla kaplı girdabın içinde kayboldu.</p>
</body>
</html>
