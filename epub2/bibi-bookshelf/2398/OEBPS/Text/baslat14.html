<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0012</h2>

  <p>On iki saatten daha fazla uyudum ve okulu kaçırdım.</p>

  <p>Uyandığımda, gözlerimi oğuşturarak bir süre sessizce yattım. Kendimi bir gün önce yaşadıklarımın gerçek olduğuna inandırmaya çalışıyordum. Her şey rüya gibi geliyordu. Gerçek olamayacak kadar iyi. En sonunda vizörüme uzandım ve emin olmak için OASIS'e giriş yaptım.</p>

  <p>Bütün haberlerde, en tepesinde Avatarımın adının yazılı olduğu Skorbord yer alıyordu. Art3mis halen ikinci durumdaydı ancak skoru 109.000'e çıkmıştı; yani benden yalnızca 1.000 puan gerideydi. Ve onun adının yanında da bakır renkli kapı simgesi görünüyordu.</p>

  <p>Demek Art3mis de başarmıştı. Ben uyurken, Bakır Anahtar üzerindeki mesajı çözmüş, ardından Middletown'a giderek kapıyı bulmuş ve <i>WarGames</i> Simülasyonunu tamamlamıştı. Bunların hepsini benden yalnızca birkaç saat sonra yapmıştı.</p>

  <p>Artık kendi başarım o kadar da etkileyici gelmiyordu.</p>

  <p>Birkaç haber kanalına göz attıktan sonra, Skorbord'un önünde konuşan iki adamın yer aldığı en büyük haber kanallarından birinde durdum, Soldaki, entelektüel görünümlü, orta yaşlı, “Edgar Nash, Avcı Uzmanı” olarak anılan adam, Skorbord'daki değişen puanları açıklıyor gibiydi.</p>

  <p>“-görünen o ki, Parzival adlı avatar, Bakır Anahtar'ı ilk bulan avcı olduğu için, ikinci durumdaki avatardan biraz daha yüksek puan aldı,” diyordu Nash. “Bu sabahın erken saatlerinde ise, Parzival'in skoru yüz bin puan daha yükseldi ve adının yanında da Bakır Kapı simgesi belirdi. Aynı durum birkaç saat sonra da Art3mis için gerçekleşti. Bunun anlamı, Parzival ve Art3mis'in üç kapıdan ilkini açtığı olmalı.”</p>

  <p>“Yani James Halliday'in <i>Anorak'ın Daveti</i>'nde bahsettiği şu ünlü kapılar mı?” diye sordu spiker.</p>

  <p>“Aynen öyle.”</p>

  <p>“Ama, Bay Nash, aradan beş yıl geçtikten sonra nasıl olur da iki farklı avatar ilk kapıyı aynı gün içinde bulabilir? Hem de yalnızca birkaç saat arayla? Bu yalnızca tesadüf olabilir mi?”</p>

  <p>“Bu konuda tek bir makul açıklama geliyor aklıma. Bu iki kişi, Parzival ve Art3mis, birlikte çalışıyor olmalı. Şu avcı klanlarından birinin üyesi olabilirler. Bildiğiniz gibi bu klanlar-” Kaşlarımı çatarak kanalları gezmeye devam ettim. Bir süre sonra, aşırı heyecanlı bir spikerin uydu aracılığıyla Ogden Morrow'la görüşmekte olduğu bir kanala geldim. <i>Ogden Morrow!</i></p>

  <p>“-yayınımıza Oregon'daki evinden katılıyor. Bize zaman ayırdığınız için teşekkür ederiz, Bay Morrow.”</p>

  <p>“Dert değil,” dedi Morrow. Medyada son kez görünmesinin üzerinden neredeyse altı yıl geçmiş olmasına rağmen, hiç yaşlanmamış görünüyordu. Zaptedilemeyen gri saçları ve uzun sakalıyla Albert Einstein ile Noel Baba arası bir görünüme sahipti. Bu karşılaştırma kişiliği açısından da geçerliydi.</p>

  <p>Spiker boğazını temizlerken, gerginliğini gizleyemediğini fark ettim. “Öncelikle size son yirmi dört saatte olanlar hakkında ne düşündüğünüzü sormak istiyorum. Bir anda Halliday'in Skorbord'unda iki adın belirmesi sizi şaşırttı mı?”</p>

  <p>“Şaşırtmak mı? Evet, sanırım biraz şaşırdığımı söylemeliyim. Ama heyecanlandığımı söylemek daha doğru olur. Herkes gibi ben de bunun gerçekleşeceği günü bekliyordum. Elbette, bunu görecek kadar yaşayıp yaşamayacağımdan bile emin değildim! Ama görebildiğime memnunum. Oldukça heyecan verici bir gelişme, öyle değil mi?”</p>

  <p>“Bu iki avcının, yani Parzival ve Art3mis'in birlikte çalıştığını düşünüyor musunuz?”</p>

  <p>“Hiçbir fikrim yok. Olabilir.”</p>

  <p>“Sizin de bildiğiniz gibi, Girişken Simülasyon Sistemleri bütün OASIS kullanıcılarının kayıtlarını gizli tutuyor. Yani bu iki avatarın gerçek kimliklerini öğrenme şansımız yok. Aralarından birinin ya da her ikisinin birden, ortaya çıkarak kendilerini göstereceğini düşünüyor musunuz?”</p>

  <p>Morrow tel çerçeveli gözlüğünü düzelterek, “Biraz akılları varsa, buna yanaşmayacaklardır,” dedi. “Onların yerinde olsam, kimliğimin gizli kalması için her türlü önlemi alırdım.”</p>

  <p>“Peki ama neden?”</p>

  <p>“Çünkü ortaya çıktıkları anda, bir daha huzur yüzü göremeyecekler. İnsanlar Halliday'in Yumurtası'nı bulabileceğinizi düşündüğünde, asla peşinizi bırakmazlar. Bu konuda bana güvenebilirsiniz, kendi deneyimlerime dayanarak söylüyorum.”</p>

  <p>“Evet, sanırım anlıyorum.” Spikerin yüzünde yapmacık bir gülümseme belirdi. “Ancak haber kanalımız hem Parzival hem de Art3mis'le e-posta yoluyla temasa geçerek, ister OASIS'te ister gerçek dünyada gerçekleştirilecek özel bir röportaj için cömert tekliflerde bulundu.”</p>

  <p>Morrow, “Bu türden teklifler aldıklarına şüphem yok. Ama kabul edeceklerini sanmam,” dedikten sonra, sanki doğrudan benimle konuşuyormuş gibi kameraya baktı. “Onların becerdiği şeyi becerecek kadar akıllı olan hiç kimse medyanın köpekbalıklarıyla konuşarak hayatını riske sokmayacaktır.”</p>

  <p>Spiker rahatsız bir şekilde genzini temizledi. “Ah, Bay Morrow ... Bunun gerçekten gerekli olduğunu düşünmüyorum.” Morrow yalnızca omuz silkti. “Ben ise düşünüyorum.”</p>

  <p>“Evet, devam ediyoruz ... Peki, Bay Morrow, önümüzdeki haftalarda Skorbord'da olabilecek değişimler üzerine tahminleriniz var mı acaba?”</p>

  <p>“Geriye kalan sekiz boş yerin çok çabuk dolacağına bahse girebilirim.”</p>

  <p>“Neden?”</p>

  <p>Morrow, “Belki bir kişi sır tutabilir. Ama iki kişi değil,” dedi bir kez daha doğrudan kameraya bakarak. “Bilemiyorum. Yanılıyor da olabilirim. Ama emin olduğum bir şey var ki Altılılar, Bakır Anahtar ve İlk Kapı'nın yerini öğrenmek için bildikleri her türlü pis numarayı çekecektir.”</p>

  <p>“Sanırım IOI şirketinin çalışanlarından bahsediyorsunuz?”</p>

  <p>“Evet. IOI'nin adamlarından bahsediyorum. Onların yegane düşüncesi yarışma kurallarında boşluklar saptayarak, Jim'in vasiyetini kendi emellerine alet etmek. Ortadaki bahiste OASIS masaya sürülmüş durumda. Jim'in isteyeceği son şey, yarattığı Simülasyonun IOI gibi faşist, uluslararası bir şirketin eline düşmesi olacaktır.”</p>

  <p>“Bay Morrow, şu anda konuştuğumuz haber kanalı da IOI'nin-”</p>

  <p>Morrow neşeyle, “Elbette bu haber kanalı da IOI'nin!” dedi. “Aslında neredeyse her şey onların! Sen de buna dahilsin, tatlı çocuk! Demek istediğim, şirket propagandalarını yapman için seni oraya oturtmadan önce, kıçına bir UPC kodunun<a href="../Text/dipnot.html#_edn28" id="_ednref28" title=""><sup>[30]</sup></a> dövmesini yaptılar mı yapmadılar mı?”</p>

  <p>Spikerin bakışları kameradan uzaklaşarak stüdyonun içinde bir yerlere kaydı.</p>

  <p>“Hadi ama!” dedi Morrow. “Beni daha fazla konuşturmadan yayını kesin!” Haber kanalı uydu bağlantısını keserken Morrow kahkahalarla gülüyordu.</p>

  <p>Spiker kendini toparlamak için birkaç saniye daha harcadıktan sonra, “Yayınımıza katıldığınız için bir kez daha teşekkürler, Bay Morrow. Ne yazık ki süremiz kısıtlı. Şimdi, tanınmış Halliday uzmanlarıyla birlikte olan Judy'ye bağlanıyoruz.” Gülümseyerek vidfeed penceresini kapattım. Aklımda ihtiyarın tavsiyesi dönüyordu. Morrow'un yarışma hakkında, ortaya koyduğundan çok daha fazlasını bildiğinden her zaman şüphelenmiştim zaten.</p>

  <p>Morrow ve Halliday birlikte büyümüş, birlikte şirket kurmuş ve birlikte dünyayı değiştirmişti. Oysa hayatları çok farklı olmuştu. Morrow'un hayatı insanlıkla çok daha bağlantılıydı. Ve çok daha fazla trajediyle.</p>

  <p>Girişken Simülasyon Sistemleri'nin henüz Girişken Oyunlar olduğu 90'ların ortalarında, Morrow, Londra'da doğup büyümüş lise aşkı Kira Underwood ile evlendi (gerçek adı Karen olmasına rağmen, <i>Dark Crystal</i> filmini seyrettiği andan itibaren kendisine Kira denmesinde ısrar etmişti). Morrow ile Kira, kızın öğrenci değişim programıyla İngiltere'den Amerika'ya gelmesi üzerine tanıştılar. Morrow otobiyografisinde, Monty Python, çizgi romanlar, fantezi romanları ve bilgisayar oyunlarına arsızlık düzeyinde tutkun olan Kira'nın “örnek mahiyetinde bir <i>geek</i> kızı” olduğunu yazıyordu. Kira ve Morrow'un birlikte aldığı birkaç ders vardı ve Morrow neredeyse anında kıza tutulmuştu. Kira'yı haftasonları düzenledikleri <i>Dungeons &amp; Dragons</i> seanslarına davet ettiğinde (tıpkı birkaç yıl önce Halliday'i davet ettiği gibi), kızın bu daveti tereddütsüz kabul etmesi Morrow'u oldukça şaşırtmıştı. “Her haftasonu toplanan oyun grubumuzdaki yegane kızdı. Ve Jim de dahil olmak üzere bütün çocuklar Kira'ya fena halde vuruldu. Hatta Jim'e ‘Anorak' adını veren de Kira oldu; İngiliz argosunda ‘saplantılı <i>geek'</i> anlamına geliyordu bu kelime. Sanırım Jim, Kira'yı etkilemek için ‘Anorak'ı D&amp;D karakterinin adı olarak kullanmaya karar vermişti. Ya da yalnızca espriyi anladığını göstermek istiyordu. Karşı cinsle iletişim kurmak Jim'in aşırı ölçüde gerilmesine neden oluyordu. Kira, Jim'in rahat bir şekilde konuşabildiğini gördüğüm tek kızdı. Ancak bu rahatlığı yalnızca oyun seanslarımızda, kendimiz için yarattığımız karakterler aracılığıyla, Anorak olarak yaşayabiliyordu. Kira'yla her zaman, D&amp;D karakterinin adı olan Leucosia'yı kullanarak konuşurdu.”</p>

  <p>Ogden ve Kira çıkmaya başladı. Artık Londra'ya dönme vaktinin geldiği sömestir sonunda, birbirlerine aşklarını ilan ettiler. Uzak kaldıkları lisenin son yılında, FidoNet denilen, internet öncesi dönemden bir mesaj panosunu kullanarak iletişim halinde kaldılar. Liseden mezun olmalarının ardından, Kira yeniden Amerika Birleşik Devletleri'ne dönerek, Morrow'la birlikte eve çıktı ve aynı zamanda Girişken Oyunlar'ın da ilk çalışanlarından biri oldu (ilk iki yıl, şirketin sanat departmanı Kira'ydı). OASIS'in açılmasından birkaç yıl sonra nişanlandılar. Bir yıl sonra evlendiklerinde, Kira GSS'deki Sanat Yönetmenliği işini bıraktı (sahip olduğu şirket hisseleriyle artık o da bir milyonerdi); Morrow ise beş yıl daha işinin başında kaldı. Ardından, 2022 yazında, “kişisel nedenlerle” şirketten ayrıldığını açıkladı. Ancak yıllar sonra yayınlanan otobiyografisinde, oyun endüstrisinden çıktıkları için GSS'den ayrıldığını ve OASIS'in korkunç bir başka şeye dönüştüğüne inandığını yazdı. Morrow, OASIS'i “insanlığın kendi rızasıyla kapatıldığı bir hapishane” olarak nitelendiriyordu. “OASIS, insanoğlunun medeniyeti -öncelikle ihmalkarlık yüzünden- yavaş yavaş çökerken, sorunlardan kaçmak için hoş bir yerdi.”</p>

  <p>Morrow'un GSS'den ayrılmasına yol açan bir diğer nedenin Halliday'le zıt düşmeleri olduğuna yönelik söylentiler de yok değildi. Morrow ve Halliday bu türden iddialar üzerine herhangi bir açıklık getirmediğinden, uzun yıllara dayanan arkadaşlık ve ortaklıklarını neyin yıktığı kesinlenemedi. Ancak şirket içinden gelen bilgilere inanılacak olursa, Morrow'un GSS'den ayrılmasından önceki son birkaç yıl, iki ortağın arası açılmıştı ve artık hiç konuşmuyorlardı. Gene de Morrow, bilinmeyen bir meblağ karşılığında hisselerinin tamamını Halliday'e devrederek, şirketten sorunsuz bir şekilde ayrıldı.</p>

  <p>Ogden ve Kira, Oregon'daki evlerine çekilerek, eğitim alanında faaliyet gösteren, Halcydonia İnteraktif adında kar amacı gütmeyen bir yazılım şirketi kurdu; şirket çocuklar için ücretsiz etkileşimli macera oyunları geliştiriyordu. Aralarında benim de bulunduğum birçok çocuk, tamamı büyülü Halcydonia Krallığı'nda geçen bu oyunlarla büyümüştür. Hayatına yığınlarda başlamak zorunda kalan yalnız bir çocuk olarak, Morrow'un oyunları hapsolduğum korkunç dünyadan dışarı çıkmamı sağlıyordu. Bu oyunlar bana matematik ve problem çözme yeteneğini kazandırırken, özgüvenimi geliştirmemi de sağladı. Bir açıdan, Morrowlar'i ilk öğretmenlerim olarak görebilirim.</p>

  <p>GSS'den ayrılmalarının sonrasındaki on yıl boyunca, Ogden ve Kira, nispeten münzevi, huzurlu ve mutlu bir yaşam sürdüler. Çocuk sahibi olmak isteseler de, bu asla mümkün olmadı. Artık evlat edinmeyi düşündükleri 2034 kışında, Kira, evlerine yalnızca birkaç mil mesafe kala, buzlanmış bir dağ yolunda gerçekleşen trafik kazasında hayatını kaybetti.</p>

  <p>Karısının ani ölümünün ardından Ogden, Halcydonia İnteraktif şirketini tek başına götürmeye devam etti ve Halliday'in öldüğü sabah medya tarafından etrafı sarılana dek, insanlardan uzak bir hayat sürmeyi başardı. Halliday'in en yakın arkadaşı ve ortağı olarak, herkes merhum milyarderin neden bütün servetini bir oyuna koyduğunu Ogden Morrow'un açıklayabileceğini düşünüyordu. Medyanın aşırı ilgisinden bunalan Morrow en sonunda bir basın toplantısı düzenleyerek bu işe son noktayı koymaya karar verdi. Bugüne dek medyanın karşısına son çıkışı olacak bu basın toplantısının videolarını defalarca izlemişimdir.</p>

  <p>Morrow basın toplantısına, on yıldan uzun süredir Halliday'i ne gördüğünü ne de kendisiyle konuştuğunu belirten kısa bir metni okuyarak başladı. “Aramız açıldı ve buna neden olan konuları ne bugün ne de gelecekte tartışmak istemiyorum. Şu kadarını söyleyeyim ki, on yıldan uzun süredir James Halliday'le herhangi bir temasım olmadı.”</p>

  <p>“O halde, Halliday ne sebepten ötürü, jetonla çalışan klasik oyun makinelerinden oluşan geniş koleksiyonunu size bıraktı?” diye sordu muhabirlerden biri. “Geriye kalan bütün eşyaları müzayedeyle satışa çıkarılırken, uzun zamandır arkadaş olmadığınız halde, bir şeyler bıraktığı tek insan neden siz oldunuz?” Morrow'un yanıtı basitti: “Hiçbir fikrim yok.”</p>

  <p>Bir başka muhabir Morrow'a, Halliday'i çok yakından tanıdığı ve diğer herkese göre daha fazla şansı olabileceğini söyleyerek, Halliday'in Paskalya Yumurtası'nı arayıp aramayacağını sordu. Morrow bu soruyu da yalın bir şekilde yanıtladı. Halliday'in vasiyetinde kesin bir şekilde belirtildiği üzere, Girişken Simülasyon Sistemleri'nde çalışan hiç kimse (artı olarak bu çalışanların aileleri de dahil olmak üzere) yarışmaya katılma hakkına sahip değildi.</p>

  <p>“Halliday'in insanlardan uzakta geçirdiği son yıllarında ne üzerine çalıştığı hakkında herhangi bir fikriniz var mı?” diye bir soru geldi.</p>

  <p>“Hayır. Tasarladığı yeni bir oyun üzerinde çalıştığını düşünüyordum. Jim her zaman yeni bir oyun üzerinde çalışırdı. Onun için oyun yazmak nefes almaktan farksızdı. Ancak bu ölçekte bir oyun planladığı aklımın ucundan bile geçmedi.”</p>

  <p>“James Halliday'i en iyi tanıyan kişi olarak, yumurtayı aramaya girişen milyonlarca insana bir tavsiyeniz olacak mı? Sizce insanlar aramaya nereden başlamalı?”</p>

  <p>Morrow, “Jim'in bunu açık bir şekilde ortaya koyduğunu düşünüyorum,” derken, tıpkı Halliday'in <i>Anorak'ın Daveti'nde</i> yaptığı gibi, parmağıyla şakağına dokundu. “Jim her zaman insanların kendisiyle aynı zevkleri ve saplantıları paylaşmasını arzulamıştır. Sanırım bu yarışma da dünyanın tamamını bunu yapmaya yöneltmek için Jim'in kullandığı yöntem.”</p>

  <p>Morrow'la ilgili düşüncelerimden sıyrılarak, e-postalarımı kontrol ettim. Sistem, iki milyonun üzerinde yabancı kaynaklı e-postam olduğunu bildirdi. Bu e-postalar ayrı bir klasöre kaydırıldığından, daha sonra bakabilirdim. Geriye yalnızca iki e-posta kalmıştı; bunlar kendi kontak listemdeki adreslerden gelen e-postalardı. Biri Aech, diğeri ise Art3mis'ten.</p>

  <p>İlk olarak Aech'in e-postasını açtım. Bu bir video mesajıydı; ekranımda açılan bir pencerede Aech'in avatarı belirdi. “Vay canına!” diye bağırıyordu Aech. “Buna inanamıyorum! Koduğumun kapısını temizledin ve bana haber vermedin demek! Hemen beni arıyorsun! Şimdi! Bu mesajı aldığın anda!” Aech'i geri aramak için birkaç gün beklemeyi düşünsem de, bu fikirden hemen vazgeçtim. Bütün bu olanlar hakkında birisiyle konuşmaya ihtiyacım vardı ve Aech benim tek arkadaşımdı. Güvenebileceğim birisi varsa, bu Aech'ti.</p>

  <p>Telefonunu daha ilk çalışında açtı; avatarı ekranımdaki bir başka pencerede belirmişti. “Seni it!” diye bağırdı. “Seni akıllı, kurnaz, sahtekar it!”</p>

  <p>“Hey Aech!” dedim sesimi mümkün olduğunca normal tutmaya çalışarak. “Ne var ne yok?”</p>

  <p><i>"Ne var ne yokmuş!”</i> Yani en yakın arkadaşımın adını Skorbord'un tepesinde görmem dışında mı? Bunun dışında mı!” Öne doğru eğildi ve kamerayı neredeyse ağzının içine sokarak bağırdı. “Bunun dışında pek bir şey yok! Hiçbir şey yok!”</p>

  <p>Kahkahayı koyverdim. “Seni biraz geç aradığım için üzgünüm. Gece biraz geç yattım da.”</p>

  <p>“Demek geç yattın!” dedi. “Şu haline bak! Ne kadar da sakinsin! Bunun ne anlama geldiğini anlayamıyor musun? Bu büyük olay! Bu epik! Demek istediğim ... yani demek istediğim ... tebrikler, adamım!” Arka arkaya başını eğip kaldırıyordu. “Seninle konuşmaya layık değilim!”</p>

  <p>“Kes şunu! O kadar da büyütülecek bir şey değil. Henüz bir şey kazanmış değilim-”</p>

  <p>“Büyütülecek olay değilmiş! Büyütülecek. Olay. Değilmiş. Sen benimle kafa mı buluyorsun? Artık efsanesin, adamım! Bakır Anahtar'ı ilk bulan avcı olarak tarihe geçtin bile! Ve İlk Kapı'yı temizleyen olarak! Sen şu andan itibaren Tanrısın! Bunu anlamadın mı, budala?”</p>

  <p>“Cidden. Kes şunu. Balataları yeterince yaktım zaten.”</p>

  <p>“Haberleri gördün mü? Sırf sen değil, tüm dünya balataları yakmış! Avcı sitelerini bir görsen; herkes çıldırmış! Ve herkes seni konuşuyor, amigo.”</p>

  <p>“Biliyorum. Dinle, umarım sana haber vermediğim için bana kızmamışsındır. Aramalarına cevap vermediğim, olanlardan bahsetmediğim için çok üzgünüm-”</p>

  <p>“Ah, hadi ordan!” dedi gözlerini devirerek. “Yerinde olsam aynı şeyi yapacağımı bok gibi biliyorsun sen de. Bu oyun böyle oynanır. Ama-” Sesi ciddileşmişti. “Ama asıl merak ettiğim, bu Art3mis denen bebeğin nasıl senden hemen sonra anahtarı bulup kapıyı temizlediği. Herkes ikinizin işbirliği yaptığını düşünüyor. Bence tam saçmalık! Peki ama ne oldu? Yoksa seni takip mi etti?”</p>

  <p>Başımı salladım. “Hayır. Aslında anahtarın saklandığı yeri benden önce o bulmuş. Geçen ay olduğunu söylüyor. Ama anahtarı bir türlü ele geçirememiş.” Bir an için sustum. “Detaylara giremeyeceğim, biliyorsun-”</p>

  <p>Aech iki elini birden kaldırdı. “Endişe etme. Elbette anlıyorum. Kazayla bile olsa herhangi bir ipucu vermeni ben de istemem.” Alametifarikası olan Cheshire sırıtışıyla bakarken, parıltılar saçan beyaz dişleri video penceresinin yarısını kaplıyordu. “Aslında bu noktada sana nerede bulunduğumu söylemem gerekir ...”</p>

  <p>Sanal kamerasını ayarlayarak bulunduğu yeri göstermek için daha geniş açıdan çekime geçti. Aech, <i>Dehşet Gömütü'nün</i> girişinin önündeydi!</p>

  <p>Ağzım açık kalmıştı. “Nasıl-”</p>

  <p>“Eh, dün gece adını lanet haber bültenlerinde gördükten sonra, biraz düşündüm de, seni tanıdığım kadarıyla, öyle bir yerlere yolculuk yapacak mangırın olmadığını çok iyi biliyorum. Hatta şuradan şuraya gidemeyeceğini ikimiz de biliyoruz. Bu yüzden ben de Bakır Anahtar'ın Ludus'a yakın bir yerlerde olduğunu hesap ettim. Hatta belki de Ludus'un üzerinde.”</p>

  <p>“Bravo!” dedim bütün içtenliğimle.</p>

  <p>“O kadar da değil. En sonunda <i>Dehşet Gömütü</i> modülünde anlatılan yüzey özelliklerini Ludus haritası üzerinde aramayı akıl edene dek, şu bezelye kadar beynimi saatlerce zorladığımı söylemeliyim. Hatta bir ara yanık kokusu bile aldım. Ama bunu çözdükten sonra, her şey yerine oturdu. İşte buradayım!”</p>

  <p>“Tebrikler.”</p>

  <p>“Eh, sen bana gitmem gereken yönü gösterdikten sonra oldukça kolaydı.” Omzunun üstünden gömüte baktı. “Yıllardır burayı arıyorum ve aslında okuluma yürüme mesafesinde olduğu ortaya çıkıyor! Burnumun dibinde! Bunu kendi başıma çözemediğim için tam bir moron gibi hissediyorum.”</p>

  <p>“Sen moron filan değilsin. Beşliği kendi başına çözdüğünü unutma; aksi takdirde <i>Dehşet Gömütü</i> modülünü nereden bilecektin ki?”</p>

  <p>“Yani bana kızmadın?” diye sordu. “Seni tanıyor olmamı avantaj olarak kullandığım için bana kızmadın, değil mi?” Başımı salladım. “Kesinlikle hayır. Ben de aynı şeyi yapardım.”</p>

  <p>“Öyle ya da böyle sana borçluyum. Bunu asla unutmayacağım.”</p>

  <p>Arkasındaki gömütü gösterdim. “İçeri daha girmedin mi?”</p>

  <p>“Girmedim. Sunucunun geceyarısı yeniden başlatılmasını bekliyorum. Gömüt şu anda boş. Arkadaşın Art3mis burayı bugün benden önce indirmiş.”</p>

  <p>“Arkadaş değiliz,” diye düzelttim. “Onunla ilk kez, anahtarı almamdan birkaç dakika sonra karşılaştık.”</p>

  <p>“Birbirinize saldırmadınız mı?”</p>

  <p>“Hayır. Gömüt PvP alanı değil.” Saate göz attım. “Geceyarısından önce öldürmen gereken birkaç saatin var.”</p>

  <p>“Öyle. Sen aramadan önce, orijinal D&amp;D modülü üzerinde çalışarak hazırlanıyordum,” dedi. “Tüyo var mı tüyo?”</p>

  <p>“Hayır, olduğunu söyleyemem,” dedim sırıtarak.</p>

  <p>“Ben de öyle düşünmüştüm.” Birkaç saniye sessiz kaldı. “Dinle, sana bir şey sormam gerekiyor,” dedi kararsız bir sesle. “Okulunda avatarının adını bilen var mı?”</p>

  <p>“Hayır. Bunu gizli tutmak için her zaman dikkatli olmuşumdur. Okulda kimse beni Parzival olarak tanımıyor. Öğretmenler bile.”</p>

  <p>“Bu iyi,” dedi. “Ben de bu konuda dikkatliyim. Ancak sürekli olarak Bodrum'a takılan birkaç avcı ikimizin de Ludus okullarına gittiğini biliyor ve noktaları birleştirebilirler. Özellikle de biri-”</p>

  <p>Birden paniğe kapıldım. “I-rOk?”</p>

  <p>Aech başını salladı. “Adın Skorbord'a girdiğinden bu yana sürekli beni arayıp durdu. Defalarca bir şey bilmediğimi söyledikten sonra, en sonunda inandığını düşünüyorum. Ama benim adım da Skorbord'a girerse, bizi tanıyor olmakla böbürlenip ona buna saçmalayacağına bahse girerim. Ve diğer avcılara ikimizin de Ludus'ta okula gittiğini söyleyecek olursa-”</p>

  <p>“Siktir!” diye patladım. “İşte o zaman Simülasyondaki bütün avcılara yayılır bu bilgi.”</p>

  <p>“Doğru,” dedi Aech. “Çok geçmeden gömütün yerini herkes biliyor olacak.”</p>

  <p>İçimi çektim. “O halde bir an önce şu anahtarı ele geçirsen iyi olacak, Aech.”</p>

  <p>“Elimden geleni yapacağım.” Elindeki <i>Dehşet Gömütü</i> modülünün kopyasını havaya kaldırdı. “Şimdi izin verirsen, şu kitabı bugün belki yüzüncü kez okuyacağım.”</p>

  <p>“Bol şans, Aech,” dedim. “Kapıyı temizlediğinde beni ara.”</p>

  <p>“Eğer becerebilirsem ...”</p>

  <p>“Becereceksin,” dedim. “Bu iş bittikten sonra, Bodrum'da buluşuruz.”</p>

  <p>“Tamamdır, amigo.”</p>

  <p>El salladıktan sonra tam görüşmeyi sonlandıracakken, “Hey Aech?” dedim.</p>

  <p>“Ne?”</p>

  <p>“Mızrak dövüşü bilgini tazelemek isteyebilirsin,” dedim. “Yani geceyarısından önce.”</p>

  <p>Bir an anlamayan gözlerle bana baktıktan sonra, yüzünde geniş bir gülümseme belirdi. “Anladım,” dedi. “Eyvallah, kanka.”</p>

  <p>“Bol şans.”</p>

  <p>Vidfeed akışı kesilirken, ileride Aech'le dostluğumuzu koruyup koruyamayacağımızı düşündüm. Bugüne dek asla birlikte çalışmak istememiştik ve artık doğrudan bir rekabet içerisinde olacaktık. Bugün ona yardım ettiğim için gelecekte pişman olacak mıydım? Ya da farkında olmadan ona Bakır Anahtar'ın yerini gösterdiğim için kendime mi kızacaktım?</p>

  <p>Bütün bu karmaşık düşünceleri bir kenara iterek, Art3mis'ten gelen e-postayı açtım. Eski tarzda, metin-tabanlı bir mesajdı bu.</p>

  <div class="left">
    <p>Sevqili Parzival,</p>

    <p>Tebrikler! Gördün mü; dediğim gibi, artık ünlüsün. Her ne kadar ikimiz de dikkatleri üzerimize çekmiş olsak da... Korkutucu, değil mi? Sol tarafta oynamak konusundaki tüyon için teşekkürler. Haklıydın. Bir şekilde bu işe yaradı. Ama size borçlu olduğumu düşünmenizi istemem, bayım. :)</p>

    <p>İlk Kapı çılgındı, değil mi? Hiç de öyle bir şey beklemiyordum. Halliday bana Ally Sheedy'yi oynama şansını tanısaydı daha kıyak olurdu ama elden ne qelir?</p>

    <p>Şu yeni bilmece tam can sıkıntısı. Umarım bunu çözmek de beş yılımızı almaz.</p>

    <p>Neyse ne... seninle tanışmak benim için büyük onur. Umarım yollarımız yeniden kesişir.</p>

    <p>Saygılarımla,</p>

    <p>Art3mis</p>

    <p>Not: 1 numara olmanın tadını çıkar, dostum. Bu çok uzun sürmeyecek.</p>
  </div>

  <p>Sersem bir liseli gibi, Art3mis'in mesajını birkaç kez okuduktan sonra cevap yazmaya koyuldum.</p>

  <div class="left">
    <p>Sevgili Art3mis,</p>

    <p>Ben de seni tebrik ederim. Sen de haklı çıktın. Rekabet en iyisini yapmanı sağlıyormuş gerçekten de.</p>

    <p>Solda oynaman konusundaki gardımım için teşekküre qerek yok. Ve kesinlikle bana borçlusun ; -)</p>

    <p>Hem bilmece çocuk oyuncağı. Aslında çoktan çözdüğümü söylemeliyim. Sende işler ne alemde?</p>

    <p>Seninle tanışmak da benim için bir onur. Bir sohbet odasında takılmak istersen, haber ver.</p>

    <p>Güç seninle olsun,( MTFBWYA)</p>

    <p>Parzival</p>

    <p>Not: Yoksa bana meydan mı okuyorsun? Elinden geleni ardına koyma, kadın.</p>
  </div>

  <p>Birkaç kez mesajımın üzerinden geçtikten sonra, Gönder tuşuna bastım. Ardından Yeşimtaşı Anahtar'ın bilmecesini açarak, hece hece üzerinde çalışmaya koyuldum. Ama yoğunlaşamıyordum. Kendimi ne kadar zorlarsam zorlayayım, düşüncelerim sürekli Art3mis'e kayıyordu.</p>
</body>
</html>
