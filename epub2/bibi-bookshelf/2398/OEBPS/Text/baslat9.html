<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2><b>0007</b></h2>

  <p>Öğretmenimiz Bayan Rank sınıfın önünde dikilmiş, ağır bir tonda Latince fiil çekimi yapıyordu. Fiilleri önce İngilizce, ardından Latince söylerken, telaffuz ettiği her fiil, arkasındaki sınıf ekranında beliriyordu. Ne zaman bu usandırıcı fiil çekimlerine başlasak, aynı eski <i>Schoolhouse Rock!</i> şarkısı gelirdi aklıma. <i>Koş, git, al, ver. Fiil! Olan sensin!</i></p>

  <p>Bayan Rank <i>öğrenmek</i> fiilinin çekimini yapmaya başladığında, sessizce bu şarkıyı mırıldanıyordum. “Öğrenmek. <i>Discere.</i> Bunu hatırlaması daha kolay olmalı çünkü bu kelime İngilizce'deki <i>discern</i> kelimesine çok benziyor. Bu fiilin anlamı da <i>öğrenmektir."</i></p>

  <p><i>Öğrenmek</i> fiilinin çekimini dinlemek aklımın beşliğe kayması için yeterliydi. <i>En yüksek skoru elde edenlerin arasına yükselmek için çok daha fazlasını öğrenmen gerekiyor.</i></p>

  <p>Bayan Rank fiili cümle içinde kullanarak devam etti. “Okula öğrenmek için geliriz. <i>Nos peto ordo disco...”</i></p>

  <p>İşte o an dank etti. Birdenbire gökyüzünden kafama düşen bir örs gibi. Sınıf arkadaşlarıma baktım. <i>“Çok daha fazlasını öğrerımesi gereken”</i> bir grup insan kim olabilir?</p>

  <p>Öğrenciler. Lise öğrencileri.</p>

  <p>Hepsi de “çok daha fazlasını öğrenmesi gereken” öğrencilerle dolu bir gezegendeydim.</p>

  <p>Beşlik, gömütün tam burada, Ludus'un üzerinde saklandığını söylüyor olabilir miydi? Son beş yıldır hiçbir şey yapmadan zaman öldürdüğüm gezegende olabilir miydi?</p>

  <p>O anda Ludus'un da aslında “okul” anlamına gelen Latince bir kelime olduğunu hatırladım. Latince sözlüğümü çıkarıp kelimeyi kontrol ettiğimde, Ludus'un birden çok anlamı olduğunu gördüm. Bu kelime aynı zamanda <i>spor</i> ya da <i>oyun</i> anlamına da geliyordu.</p>

  <p><i>Oyun.</i></p>

  <p>Yaşadığım şaşkınlık yüzünden gümbürtüyle sandalyemden düşerek sığınağımın zeminine kapaklandım. OASIS konsolum vücudumu takip etmeye çalışarak avatarımı Latince sınıfının zeminine düşürmeye yeltense de, sınıf idare yazılımı buna engel olup ekranıma bir uyarı mesajı gönderdi: LÜTFEN DERS ESNASINDA YERİNİZDEN KALKMAYIN!</p>

  <p>Aşırı heyecanlanmamam gerektiğini düşündüm. Alelacele yargıda bulunuyor olabilirdim. OASIS içerisinde özel okul ve üniversitelerin yer aldığı başka gezegenler de vardı; beşlik bu gezegenlerin herhangi birini kastediyor olabilirdi. Ama öyle olduğunu sanmıyordum. Ludus akla daha yatkındı. James Halliday, Simülasyonun eğitim açısından sahip olduğu devasa potansiyeli göstermek amacıyla, OASIS Devlet Okulu sisteminin oluşturulması için bu gezegene milyarlarca dolar aktarmış; ayrıca ölümünden önce, OASIS eğitim sisteminin gereksinim duyduğu fonları her zaman alabilmesi için özel bir vakıf kurmuştu. Halliday Öğrenim Vakfı adındaki bu kuruluş aynı zamanda dünyanın dört bir yanındaki yoksul çocuklara, OASIS okullarına devam etmelerini sağlamak için, ücretsiz OASIS donanımı ve internet erişimi sağlıyordu.</p>

  <p>Ludus ve üzerindeki tüm okulları GSS'nin kendi programcıları tasarlayıp inşa etmişti. Bu nedenle gezegene adını veren kişinin Halliday olması kuvvetle muhtemeldi. Ayrıca buraya bir şey saklamak için gezegenin kaynak koduna erişimi de vardı.</p>

  <p>Farkına vardığım noktalar atom bombaları gibi beynimin içinde ardı ardına patlıyordu.</p>

  <p>Orijinal D&amp;D modülüne göre, <i>Dehşet Gömütü</i>'nün girişi “200 metre genişliğinde, 300 metre uzunluğunda, alçak, yassı başlı bir tepenin” yakınlarındaydı. Tepenin üstü, çok yüksekten baktığınızda bir kafatasının göz çukurlarını, burun deliklerini ve dişlerini ortaya çıkarak şekilde yerleştirilmiş büyük siyah taşlarla kaplıydı.</p>

  <p>Ama Ludus üzerinde böyle bir tepe olsaydı, bugüne dek birisinin bulması gerekmez miydi?</p>

  <p>Belki de bu o kadar kolay değildi. Ludus yüzeyinde, binlerce okul kampüsü arasındaki geniş boşluklara yayılmış büyük ormanlar vardı. Bu ormanlardan bazıları yüzlerce kilometrekarelik alanlara sahipti. Tıpkı arazi, nehir ve göller gibi, Ludus ormanları da boşlukları doldurmak için bilgisayarlar tarafından yaratılmış sanal tabiat parçalarıydı.</p>

  <p>Elbette Avatarımın uzun Ludus ikameti esnasında, can sıkıntısı nedeniyle okula yürüyüş mesafesinde bulunan birkaç ormanı keşfe çıkmıştım. Ancak bu ormanlarda karşıma rasgele oluşturulmuş binlerce ağaç, arada bir de kuşlar, tavşanlar ya da sincaplar dışında bir şey çıkmamıştı (bu küçük yaratıkları öldürerek XP kazanamıyordunuz; denediğimden söylüyorum).</p>

  <p>Bu yüzden, bir kısmı henüz hiç keşfedilmemiş devasa Ludus ormanlarının içinde bir yerlerde, insan kafatasına benzeyen taşlarla kaplı bir tepe gizlenmiş olabilirdi pekala.</p>

  <p>Ekranıma Ludus'un haritasını çıkarmaya çalıştım ama ders halen devam ettiği için sistem buna izin vermedi. Okulun Online kütüphanesindeki kitaplara erişmek için kullandığım boşluk üzerinden de OASIS atlas yazılımına ulaşamıyordum.</p>

  <p>“Siktir!” diye patladım öfkeyle. Sınıf idare yazılımı bu küfrü anında filtrelediğinden ne Bayan Rank ne de diğer öğrenciler herhangi bir şey duymamıştı. Ama ekranımda bir başka uyarı mesajı belirdi: KÜFÜR FİLTRELENDİ - UYGUNSUZ DAVRANIŞ UYARISI!</p>

  <p>Ekranımdaki saate baktım. Okulun bitmesine tam olarak on yedi dakika yirmi saniye vardı. Aklımda binlerce düşünce hızla dönüp dururken, dişlerimi sıkıp tek tek saniyeleri saydım.</p>

  <p>Ludus Sektör l'deki önemsiz bir dünyaydı. Okul kampüsleri ve sanal tabiat dışında hiçbir şeyin bulunmadığı bu gezegen, Bakır Anahtar için avcıların bakacağı son yerdi. Bu durum gezegeni bir şeyler saklamak için mükemmel bir yere dönüştürüyordu. Peki ama Halliday Bakır Anahtar'ı saklamak için neden burayı seçmişti? Yoksa...</p>

  <p>... yoksa anahtarı bir öğrencinin bulmasını istediğinden mi?</p>

  <p>Zil en sonunda çaldığında halen bu düşüncelerin etrafında dönüp duruyordum. Etrafımda bir anda sınıftan tek sıra halinde çıkan çocukların kalabalığı birikti; bazıları ise yerlerinden kalkmadan, Simülasyon oturumlarını kapatarak kayboluyorlardı. Bayan Rank'ın avatarı da kaybolduğunda, sınıfta tek başıma kalmıştım.</p>

  <p>Ludus haritalarından birini açtım. Yazılımı devreye soktuğumda, gözlerimin önünde, elimle çevirebileceğim üç boyutlu bir küre belirdi. Ay'ın üçte biri boyutlarda, tam olarak bin kilometre uzunluğunda bir çevreye sahip Ludus, OASIS standartlarına göre nispeten küçük bir gezegendi. Yüzey tek bir kıtayla kaplıydı; okyanuslar, denizler yoktu. Yalnızca oraya buraya saçılmış birkaç büyük göl yer alıyordu su namına. OASIS gezegenleri gerçek olmadığından, tabiat kanunlarına uyma zorunluluğu da taşımıyorlardı. Ludus'un yüzeyi üzerinde nerede olursanız olun daimi bir gündüzü yaşıyordunuz ve hava her zaman apaçıktı. Başınızı her kaldırışınızda sizi karşılayan güneş, sanal bir gökyüzüne kodlanmış sanal bir ışık kaynağından başka bir şey değildi.</p>

  <p>Küre üzerinde, gezegen yüzeyindeki okul kampüsleri numaralandırılmış dikdörtgenler olarak görünüyordu. Kampüsler çayırlık araziler, nehirler, sıradağlar ve ormanlarla ayrılmıştı. Her şekil ve boyuttaki bu ormanların çoğu bir okulla sınır paylaşıyordu. Haritanın yanına <i>Dehşet Gömütü</i> modülünü çektim. Modülün ön tarafında, gömütü saklayan tepenin kaba bir illüstrasyonu yer alıyordu. Bu illüstrasyonun ekran resmini alarak, sürekli gözümün önünde olması için bir köşeye yerleştirdim.</p>

  <p>OASIS atlası için görüntü tanıma eklentilerinin son sürümlerinden birini bulana dek favori korsan yazılım sitelerinde delicesine bir araştırmaya giriştim. Av-torrent'ten indirdiğim yazılımı, Ludus'un bütün yüzeyinin araştırılması için ayarladım ve kafatası şeklinde yerleştirilmiş büyük siyah taşlarla kaplı bir tepe saptamak için taramayı başlattım. Modüldeki illüstrasyonla eşleşen boyut, şekil ve görünümde bir tepe arıyordum.</p>

  <p>On dakikalık taramanın ardından yazılım olası bir eşleşme saptadı.</p>

  <p>Ludus haritasından aldığım yakın çekim görüntüyü modül illüstrasyonunun arkasına yerleştirirken nefesimi tutmuştum ... ve yazılımın saptadığı tepenin ve üzerindeki taşların oluşturduğu kafatasının, illüstrasyonla tam olarak eşleştiğini gördüm.</p>

  <p>Harita üzerindeki büyütme oranını düşürerek, tepenin kuzey ucunun, tıpkı orijinal D&amp;D modülünde olduğu gibi, kum ve çakılların oluşturduğu bir falezle kesildiğinden emin olana dek alanı genişlettim.</p>

  <p>Boş sınıfta yankılanarak daracık sığınağımın duvarlarından seken bir zafer çığlığı attım. <i>Dehşet Gömütü</i>'nü bulmuştum!</p>

  <p>Kendimi sakinleştirmeyi başardığımda, birkaç hızlı hesaplama yaptım. Tepe, okulumdan dört yüz kilometrenin üzerinde bir uzaklıkta, Ludus'un diğer yüzünde, amip şeklinde büyük bir ormanın tam ortasındaydı. Avatarımın koşabileceği en yüksek hız saatte beş kilometreydi; yani hiç durmadan koşsam bile oraya ulaşmam üç günün üzerinde bir zaman alırdı. Öte yandan, ışınlanma ile birkaç dakikada tepeye ulaşabilirdim. Böyle kısa bir mesafe için ücret çok yüksek olamazdı; belki birkaç yüz kredi. Ne yazık ki bu rakam bile kocaman, şişko bir sıfır olan OASIS hesap bakiyemin epey üzerindeydi.</p>

  <p>Seçeneklerimi gözden geçirdim. Aech ışınlanma ücreti için bana borç verirdi ama bu konuda onun yardımını istemiyordum. Gömütün bulunduğu yere tek başıma ulaşamadığım takdirde, oraya ulaşmayı haketmiyorum demekti bu. Ayrıca, ne için paraya gereksinim duyduğum konusunda Aech'e yalan söylemek zorundaydım. Daha önce ondan hiç para istemediğimden, herhangi bir mazeret şüphelenmesine neden olabilirdi.</p>

  <p>Aech hakkında düşünürken gülümsemeden edemedim. Bunu öğrendiğinde aklını kaybedecekti. Gömüt ile okulu arasındaki mesafe yetmiş kilometreden azdı! Aradığı şey neredeyse arka bahçesindeydi yani.</p>

  <p>Bu düşünce aklıma, heyecanla ayağa fırlamama neden olan bir fikir getirdi. Sınıftan çıkarak koridorda koşmaya başladım. Yalnızca Ludus'un öbür yüzüne ışınlanmak için bir yol bulmakla kalmamış, aynı zamanda bu ücreti okuluma nasıl ödettirebileceğimi de çözmüştüm.</p>

  <p>Bütün OASIS okulları güreş, futbol, Amerikan futbolu, beyzbol, voleybol, gerçek dünyada oynanamayan <i>Quidditch</i><a href="../Text/dipnot.html#_edn23" id="_ednref23" title=""><sup>[24]</sup></a> ve sıfır yerçekiminde bayrak kapma gibi branşlardan oluşan farklı spor takımlarına sahipti. Okul takımlarına katılan öğrenciler, koşma, sıçrama, topa vurma, rakibi tutma gibi hareketleri fiilen yapmalarını gerektiren sporlarda mücadele edebilmek için, bu amaca yönelik geliştirilmiş karmaşık bir dokunsal teçhizat kullanıyordu. Takımlar geceleri antrenman yapıyor, zorlu ralliler düzenliyor ve Ludus'taki diğer okullarla yarışmalara giriyordu. Ve diğer bütün Ludus okulları gibi benim okulum da, deplasmanda düzenlenen yarışmaları takip etmek isteyen öğrencilere ücretsiz ışınlanma sağlıyordu. Böylelikle tribünlerde yerimizi alarak kadim ODO-1873'ü destekleyebiliyorduk. Bu avantajdan yalnızca bir sefer, bayrak kapma takımımızın Aech'in okuluyla karşılaştığı ODO şampiyonasında yararlanmıştım.</p>

  <p>Öğrenci işleri ofisine giderek aktivite takvimini kontrol ettiğimde, aradığım şeyi hemen buldum. O akşam, Amerikan futbolu takımımız ODO-O571'e karşı deplasman maçına çıkacaktı. Bu okul gömütün saklandığı tepeye bir saat uzaklıktaydı.</p>

  <p>Oyunun üzerine gelerek parmağımla dokundum ve Avatarımın envanterinde ODO-O571'e tek seferlik gidiş-dönüş sağlayan bir ışınlanma bileti belirdi.</p>

  <p>Ders kitaplarımı dolabıma bırakıp, el fenerimi, kılıcımı, kalkanımı ve zırhımı kaptım. Ardından çıkış kapısından fırlayarak, okulun önünde uzanan geniş çayırlık alana doğru koştum.</p>

  <p>Okul alanının bittiği yeri gösteren kırmızı sınır çizgisine ulaşınca durup, kimsenin beni görmediğinden emin olmak için etrafıma bakındım. Ve çizgiyi geçtim. Bunu yaptığım anda, kafamın üzerinde süzülen “Wade3” ad etiketi “Parzival” olarak değişti. Artık okulun sınırlarından çıktığım için kendi avatar adımı kullanabilirdim. Ayrıca ad etiketimi tümden kapatabilirdim ki ben de bunu yaptım. Çünkü seyahatim esnasında kimliğimi gizlemek istiyordum.</p>

  <p>En yakın nakil terminali okula kısa bir yürüyüş mesafesinde, arnavut kaldırımlı bir yolun sonundaydı. Terminal, bir düzine fildişi sütunla desteklenen büyük kubbeli bir yapıydı. Her sütunun üzerinde mavi bir altıgen; altıgenlerin merkezinde ise, büyük bir T harfi şeklindeki OASIS ışınlanma simgesi yer alıyordu. Okul biteli yalnızca birkaç dakika olduğundan, mavi renkli ışınlanma kabinlerine yönelmiş bir avatar akımı vardı (bu kabinlerin şekli ve rengi bana her zaman Doctor Who'nun Tardis'ini hatırlatmıştır). Gördüğüm ilk boş kabine girdim; kapı otomatik olarak arkamdan kapanmıştı. Zaten biletime kodlanmış olduğundan, dokunmatik ekran üzerinde güzergahımı girmeme gerek yoktu. Biletimi yuvanın içine ittiğim anda, ekrandaki Ludus haritasının üzerinde, yanıp sönen ışıklarla gösterilen çıkış noktam ve ODO-O571'in arasında bir hat belirdi. Ardından seyahat edeceğim mesafe (462 km) ve ücret karşılığında okulum faturalandırılacağı miktar (103 kredi) hesaplandı. Biletim onaylandı, ücretim “ÖDENDİ” olarak göründü ve avatarım yok oldu.</p>

  <p>Aynı anda, gezegenin öbür yüzünde, yola çıktığım terminalin tıpatıp aynısı olan bir başka terminalin kabininde yeniden belirdim. Terminalden çıktığımda, güney yönünde okulumun bir kopyası olan ODO-0571 gözüme çarptı. Aralarındaki yegane fark, okulları çevreleyen arazi özellikleriydi. Etrafta, maçı izlemek ve takımımızı desteklemek için stadyuma yürümekte olan kendi okulumdan bazı öğrenciler gördüm. Neden buraya kadar geldiklerinden emin değildim; maçı vidfeed ile de takip edebilirlerdi. Bunun kimse için dert olacağını sanmıyordum. Tribünlerdeki boş yerler, sanal sodalarını dikip sosislilerinden koca ısırıklar alırken çılgınlar gibi bağıran NPC taraftarlarla doldurulurdu. Hatta arada bir “Meksika dalgası” yaptıkları bile oluyordu.</p>

  <p>Daha fazla zaman kaybetmeden, okulun arkasında, stadyuma zıt yönde uzanan çayırlık alanda koşmaya başladım. Uzaklarda küçük bir dağ sırası ve amip şekilli ormanı görebiliyordum.</p>

  <p>Avatarımın otokoşu fonksiyonunu devreye soktuktan sonra, envanterimi açıp içinden üç nesne seçtim. Vücudum zırhla kaplanırken, sırtımdaki askıda kalkanım ve bacağımın yanında sallanan kınının içinde kılıcım belirdi.</p>

  <p>Telefonum çaldığında ormanın sınırına yaklaşmak üzereydim. Arayan Aech'ti. Muhtemelen neden halen Bodrum'a giriş yapmadığımı merak etmişti. Ama telefonuna cevap verdiğim takdirde, canlı vidfeed üzerinden, arka planda giderek küçülen ODO-O571'in görüntüsüyle, avatarımı çayırlık bir alanda son sürat koşarken görebilirdi. Aramayı yalnızca işitsel olarak kabul edip nerede olduğumu görmesini engelleyebilirdim ama bu da Aech'in şüphelenmesine neden olurdu.</p>

  <p>Mesaj bırakması için aramayı videopost kanalına aktardım; Aech'in yüzü ekranımdaki küçük bir pencerede belirmişti. Beni bir PvP arenasından arıyor olmalıydı; arkasındaki çok katmanlı oyun alanında birbirlerine girişmiş onlarca avatar görünüyordu.</p>

  <p>“Yo, Z! Ne haltlar karıştırıyorsun? <i>Ladyhawke</i> izleyip attırmıyorsun değil mi?” Cheshire sırıtışıyla bana baktı. “Bana bir ses ver bakalım. Bu gece için mısır patlatıp <i>Robotech</i> maratonuna girme fikrim halen geçerli. Uyar mı sana da?” Telefonu kapattı ve görüntü kayboldu.</p>

  <p>Yalnızca metin-tabanlı bir mesaj göndererek, yığınla ödevim olduğunu, bu gece onunla takılamayacağımı yazdım. Ardından <i>Dehşet Gömütü</i> modülünü ekranıma çekerek bir kez daha sayfa sayfa okumaya koyuldum. O ana dek hiç olmadığı kadar yavaş ve dikkatli bir şekilde okuyordum. Az sonra karşı karşıya kalacağım her şey hakkında detaylı bilgiler verdiğinden emindim.</p>

  <p><i>Dünyanın çok uzaklarında, yapayalnız kayıp bir tepenin derinlerinde,</i> diyordu modülün giriş kısmı, <i>tekinsiz Dehşet Gömütü yer alır. Korkunç tuzaklarla, acımasız canavarlarla, büyülü hâzinelerle kaplı bu yeraltı labirentinin bir yerlerinde, şeytani Demi-Lich yatmaktadır.</i></p>

  <p>Son bilgi endişelenmem için yeterliydi. Lichler, bir lanetle yok olan ama ölümsüzlüğün sapkın bir türünde yaşama geri dönen aşırı güçlü büyücü ya da krallardı. Sayısız oyunda ve fantezi romanında Lichlerle karşılaşmıştım. Ne pahasına olursa olsun uzak durmanız gereken yaratıklardı.</p>

  <p>Gömüt haritasını inceleyerek içindeki birçok odanın açıklamalarını okudum. Gömütün girişi tepenin bir yüzüne gömülü durumdaydı. Girişin ardından, her biri korkunç canavarlarla, ölümcül tuzaklarla ve (çoğu lanetlenmiş) hâzinelerle dolu otuz üç oda ve salondan oluşan labirente inen tünel başlıyordu. Bütün bu tuzaklardan bir şekilde yırtıp labirentte yolunuzu bulduğunuz takdirde, en sonunda Demi-Lich Acererak'ın mahzenine ulaşabilirdiniz. Bu odanın dört bir tarafına hazineler saçılı olsa da, elinizi uzatma hatasına düşerseniz ölümsüz Kral Acererak bir anda ortaya çıkarak, kıçınızın şerefine bir kavanoz dolusu ölümsüz yaratık patlatırdı. Mucize eseri Lich'in ve yaratıklarının hakkından gelmeyi başarırsanız, hâzineyi alarak zindandan ayrılabilirdiniz. Görev tamamlanmış olurdu.</p>

  <p>Bu kadar basitti.</p>

  <p>Halliday, <i>Dehşet Gömütü</i>'nü tam olarak modülde anlatıldığı gibi yarattıysa, başım büyük belada demekti. Avatarım, büyülü olmayan tek bir silahı ve değersiz yirmi yedi can puanı dışında bir şeyi olmayan, yalnızca üçüncü seviyede bir tırsaktı. Modülde bahsedilen tuzak ve canavarların hiçbirinde şansım olamazdı. Bir şekilde bu tuzaklarla canavarları aşarak mahzene ulaşmayı başarsam bile, ultra-güçlü Lich yerinden kalkma zahmetine bile girmeden, sırf bakışlarıyla beni oracıkta gömerdi.</p>

  <p>Ama avantajıma olan durumlar da yok değildi. Öncelikle, kaybedecek neyim vardı ki? Avatarım öldürüldüğü takdirde, kılıç, kalkan ve deri zırhımın yanında, son birkaç yılda elde ettiğim üçüncü seviye konumundan başka bir şey kaybetmeyecektim. Bu olsa bile kendime, Simülasyona giriş yaptığım son noktada, yani okuldaki dolabımın önünde belirecek, birinci seviye yeni bir avatar yaratabilir ve ardından buraya gelerek şansımı bir kez daha deneyebilirdim. Hatta bunu her gece tekrar tekrar, en sonunda Bakır Anahtar'ın saklandığı yeri bulana kadar da deneyebilirdim (bu arada yedek avatar diye bir şey yoktu. OASIS kullanıcıları aynı anda yalnızca tek bir avatara sahip olabilirdi. Tamam, bilgisayar korsanlarının retina paternlerini farklı gösteren, üzerinde oynanmış vizörler kullanarak kendileri için ikinci bir hesap açmaları olasıydı. Ama yakalandığınızda hayatınız boyunca OASIS'ten şutlanmakla kalmaz; Halliday'in yarışmasından da diskalifiye edilirdiniz. Hiçbir avcı böyle bir riski almazdı).</p>

  <p>Diğer bir avantajım (en azından ben bunun avantaj olduğunu umuyordum), içeri adımımı attıktan sonra başıma gelecekleri kesin olarak biliyor olmamdı. Modül bana labirentin detaylı bir haritasını sunuyordu. Tuzakların yerlerini ve bu tuzakları nasıl etkisiz kılacağımı ya da onlardan uzak duracağımı anlatırken; aynı zamanda canavarların, silahların ve hâzinelerin hangi odalarda saklanmış olduğunu da gösteriyordu. Elbette Halliday'in gömütü yeniden yaratırken kendine göre değişiklikler yapmamış olduğunu varsayıyordum. Zaten aksi takdirde işim bitik demekti. Ama o anda endişelenemeyecek kadar heyecanlıydım. Sonuçta, hayatımın en büyük ve en önemli keşfini yapmıştım. Bakır Anahtar'ın saklandığı yerin yalnızca birkaç dakika uzağındaydım!</p>

  <p>Sonunda ormana daldım. Dört bir tarafım, mükemmel bir şekilde oluşturulmuş binlerce akçaağaç, meşe, çam ve karaçamla kaplanmıştı. Bu ağaçlar standart OASIS arazi şablonları kullanılarak yaratılmış olsa da, detaylar büyüleyiciydi. Ağaçlardan birini yakından incelemek için durup, kabuğunun üzerindeki girintiler boyunca ilerleyen karıncaları seyrettim. Bu inanılmaz detaylandırma doğru yolda olduğumu gösteren bir işaretti.</p>

  <p>Ormanda herhangi bir patika saptayamadığımdan, haritayı ekranımın bir köşesinde tutarak kafatası görünümlü tepeye giden hattı takip ettim. Tepe tam olarak haritanın gösterdiği noktada, ormanın ortasındaki büyük açıklık alandaydı. Açıklığa adımımı attığım anda, kalbim yerinden çıkacakmış gibi atıyordu.</p>

  <p>Çok da yüksek olmayan tepeye tırmanırken, D&amp;D modülündeki illüstrasyonun içine girmiş gibi hissediyordum. Halliday gerçekten de her şeyi en ince ayrıntısına kadar modüldeki gibi yaratmış; on iki büyük siyah taş illüstrasyonda gösterildiği gibi, insan kafatası oluşturacak şekilde yerleştirilmişti.</p>

  <p>Kuzey ucuna yürüyerek, tepenin diğer yüzünden aşağı kaydım. Modüldeki harita sayesinde, gömütün girişinin gömülü olduğu yeri elimle koymuş gibi buldum. Derin bir nefes aldıktan sonra, kılıfından çıkardığım kalkanımı kürek gibi kullanarak, hemen kazmaya başladım. Birkaç dakika içinde, yeraltında karanlık bir koridora açılan tünelin ağzı ortaya çıkmıştı. Görebildiğim kadarıyla, koridor zeminini kaplayan renkli mozaik yüzeyin üzerinde kırmızı taşlarla ileri doğru giden bir hat çiziliydi. Her şey modüldeki gibiydi.</p>

  <p><i>Dehşet Gömütü</i> zindan haritasını ekranımın sağ üst köşesine alıp, hafifçe saydamlaştırdım. Kalkanımı sırtıma asarak el fenerimi çıkardım. Kimsenin beni izlemediğinden emin olmak için bir kez daha etrafıma bakındım. Kılıcımı elime aldım. Ve <i>Dehşet Gömûtü'ne</i> ilk adımımı attım.</p>
</body>
</html>
