<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0010</h2>

  <p>Gömütten dışarı çıkmam bir saatten daha uzun zamanımı almış; yeniden yüzeye ayak bastığım anda, ekranımda “Bekleyen Mesajlar” uyarısı yanıp sönmeye başlamıştı. Halliday'in gömütü sıfır-iletişim alanı olarak programladığını anladım; herhalde bunun nedeni, gömütün içinde telefon, mesaj ya da e-posta bağlantısını engellemekti. Halliday avcıların içerideyken yardım ya da destek almasını istemiyordu.</p>

  <p>Mesajlarımı kontrol ettiğimde, Avatarımın adı Skorbord'da belirdiğinden bu yana Aech'in bana ulaşmaya çalıştığını fark ettim. Bin kere aramakla kalmamış, bana <i>Tanrı aşkına neler olduğunu</i> soran ve BÜYÜK HARFLERLE onu hemen aramamı söyleyen birkaç tane mesaj yollamıştı. Mesaj kutusunu boşaltırken, Aech'in bir kez daha aradığını gördüm. O an cevap vermek istemediğimden, onu en kısa zamanda arayacağımı söyleyen bir kısa mesaj yolladım.</p>

  <p>Ormanda koşarken, Art3mis <i>Joust</i> maçını kazanıp anahtarı ele geçirdiği anda bunu öğrenmek için, ekranımın bir köşesine Skorbord'u çektim. Nakil terminaline girip kendimi ilk boş kabine attığımda, saat gecenin ikisi olmuştu.</p>

  <p>Kabin programına güzergahımı girdiğimde, ekranda Middletown haritası belirdi. Program varış noktası olarak gezegendeki 256 terminalden birini seçmemi istiyordu.</p>

  <p>Halliday Middletown'u programlarken, kentin tek bir kopyasını çıkarmakla kalmamış; gezegen yüzeyine eşit olarak dağılan birbirinin tıpatıp aynısı 256 Middletown yaratmıştı. Birinin diğerinden hiçbir farkının olmadığını bildiğimden, ekvator hatundaki kentlerden birini rasgele seçtim. Işınlanma ücretimi ödemek için ONAY'a dokunduğum anda, avatarım yok oldu.</p>

  <p>Bir milisaniye sonra kendimi, eski bir Greyhound otobüs garında, 1980'ler tarzındaki telefon kulübesinin içinde buldum. Kapıyı açıp dışarı adım atarken, bir zaman makinesinden çıkıyormuş gibi hissediyordum. 1980'lerin kılığında etrafta gezinen birkaç NPC gördüm. Ozon-delici kabarık saç modeli ve kafasından büyük volkmeniyle bir kadın geçti önümden. Sırtında “Yalnızca Üyeler” yazan gri ceketiyle duvara yaslanmış bir çocuk, elindeki Rubik küp üzerinde çalışıyordu. Mohawk saçlarıyla bir punk, plastik sandalyesine kurulmuş, jetonla çalışan bir televizyonda <i>Riptide</i>'ın tekrar bölümlerini seyrediyordu.</p>

  <p>Kılıcımı çekip garın çıkışına yöneldim. Middletown PvP alanı olduğundan mümkün olduğunca dikkatli davranmalıydım.</p>

  <p>Av başladıktan kısa süre sonra, bu gezegen Grand Central Station'a dönüşmüş; Halliday'in büyüdüğü kentin 256 Simülasyon kopyası, anahtarların ve ipuçlarının peşine düşen avcıların akımına uğramıştı. Mesaj panolarındaki popüler teori, Halliday'in birden çok Middletown yaratmasının nedeninin, aynı anda birden çok avatarın araştırma yapmasına imkan tanımak olduğu yönündeydi. Böylelikle araştırma önceliği için avatarlar arasında yaşanması muhtemel zıtlaşmaların önüne geçilebilirdi. Elbette bütün bu çılgın araştırmanın sonucu kocaman, şişko bir sıfır oldu. Anahtar yoktu. İpucu yoktu. Yumurta yoktu. Gezegene olan ilgi gün geçtikçe azaldı. Ama bazı avcıların halen arada bir buraya geldiğini tahmin ediyordum.</p>

  <p>Halliday'in evine ulaştığımda içeride bir başka avcı olduğunu fark edecek olursam, planım zaman kaybetmeden bir otomobil çalmak ve herhangi yönde yirmi beş mil katederek bir diğer Middletown'a gitmekti. Ve aynı şey burada da karşıma çıkarsa, bir sonrakine. Halliday'in evinin boş olduğu bir Middletown bulana dek bunu yapacaktım.</p>

  <p>Otobüs garının dışında, gökyüzüne asılı kırmızımsı-turuncu renkte güneşin altında, güzel bir Ortabatı günü sürüyordu. Daha önce hiç Middletown'a gelmediğim halde, gerçekleştirdiğim detaylı araştırmalar sayesinde, Halliday'in bütün gezegeni, nereye giderseniz gidin ya da gezegenin neresinde olursanız olun, her zaman 1986'nın mükemmel bir sonbahar öğleden sonrasını yaşayacağınız şekilde kodladığını biliyordum.</p>

  <p>Kentin haritasını ekranıma çekerek, bulunduğum noktadan Halliday'in büyüdüğü eve giden güzergahı belirledim. Kuzeye doğru bir mil kadar yolum vardı. Avatarımı bu yöne döndürerek koşmaya başladım. Kentin inanılmaz detayları karşısında şaşkınlığa düşmüştüm. Halliday'in Middletown'ın bütün kodlarını kendisinin yazdığını biliyordum; hafızasında kalan Middletown'i kullanarak kentin çocukluk yıllarındaki halini birebir olarak yeniden yaratmıştı. Ayrıca eski sokak planları, telefon rehberleri, fotoğraflar ve video arşivlerinden de yararlanarak, en küçük detayın bile mümkün olduğunca aslına sadık olmasını sağlamıştı.</p>

  <p>Middletown bana <i>Footlose</i> filmindeki kenti hatırlatıyordu. Seyrek nüfuslu, küçük bir taşra kenti. Evler aşırı büyüktü ve birbirlerinden saçma ölçüde uzaktaydı. Bundan elli yıl önce, düşük gelirli ailelerin bile kendilerine ait bir evi olduğu anlaşılıyordu. NPC kent sakinleri bir John Cougar Mellencamp videosundan alınmış gibiydi. Bahçelerindeki yaprakları süpüren, köpeklerini gezdiren, verandalarında uyuklayan insanlar gördüm. Hatta sırf meraktan birkaçına el salladım ve her seferinde dostça karşılık aldım.</p>

  <p>Kentin kurulu olduğu zaman dilimine yönelik ipuçlarını her yerde görebiliyordum. Gölgeler içindeki sokaklarda NPC sürücülerin kullandığı otomobil ve kamyonların tamamı benzini adeta içen antika canavarlardı: Trans-Am, Dodge Omnis, Iroc Z-28s ve K-Car. Önünden geçtiğim istasyonun tabelasında benzinin galon fiyatının yalnızca 93 sent olduğu yazıyordu!</p>

  <p>Trampetlerin çıkardığı tantanayı duyduğumda Halliday'in sokağına girmek üzereydim. Gözlerim halen ekranımın bir köşesinde tuttuğum Skorbord'a kaydı.</p>

  <p>Art3mis başarmıştı.</p>

  <p>İsmi hemen altımda belirdi. 9.000 puan almıştı; yani benden 1.000 puan daha az. Bakır Anahtar'ı ilk bulan kişi olarak daha yüksek puan aldığım anlaşılıyordu.</p>

  <p>Skorbord'un aslında nasıl bir işlevi olduğunu ilk kez o an fark ettim. Artık Skorbord, diğer avcıların nereye vardığını göstermekle kalmayacak, aynı zamanda bütün dünyaya yarışmada kimlerin önde olduğunu bildirerek, süreç içerisinde bazı avatarların birdenbire ünlü (ve elbette, hedef) olmasını sağlayacaktı.</p>

  <p>Aynı esnada, Art3mis'in elindeki Bakır Anahtar üzerine kazınmış mesajı okuduğunu biliyordum. Mesajı benim kadar hızlı bir şekilde çözeceğinden de adım gibi emindim. Hatta Middletown'a doğru yola çıkmış bile olabilirdi.</p>

  <p>Bu düşünceyle daha da hızlandım. Art3mis'ten yalnızca bir saat öndeydim. Belki daha az.</p>

  <p>Cleveland Sokağı'na ulaştığımda, yer yer çatlamış kaldırımda koşarak Halliday'in doğup büyüdüğü evin önüne geldim. Koloni döneminden kalma, kırmızı renkli muşamba kaplamalı, iki katlı, mütevazı ev tıpkı fotoğraflardaki gibiydi. Garaj yolunda, biri briketlerin üzerinde, 70'lerin sonundan kalma iki Ford sedan park etmişti.</p>

  <p>Halliday'in yarattığı replikayı inceleyerek, burada büyümenin nasıl bir şey olabileceğini düşündüm. Ohio'da bulunan gerçek Middletown'da, bu sokakta bulunan bütün evlerin 90'ların sonunda bir alışveriş merkezine yer açmak için yıkıldığını okumuştum. Ama Halliday kendi çocukluğunu OASIS'in içerisinde sonsuza dek korumaya almıştı.</p>

  <p>Otomobillerin arasından geçerek verandaya çıktım, ön kapıyı açtım ve kendimi salonda buldum. <i>Anorak'ın Daveti</i>'nde de görünen bu odayı çok iyi tanıyordum. Damarlı ahşaptan duvarları, koyu turuncu halıyı, disko döneminde çeşitli bahçe satışlarından toparlanmış gibi görünen cafcaflı mobilyaları hemen tanımıştım.</p>

  <p>Ev boştu. Bilmediğim bir nedenden dolayı, Halliday kendi çocukluğunu ve merhum ebeveynlerini NPC karakterler kullanarak yeniden yaratmak istememişti. Belki de bu onun için bile aşırıya kaçmak olurdu. Fakat salon duvarında bana tanıdık gelen bir aile fotoğrafı gördüm. 1984 yılında Middletown'un K-mart'ında çekilmiş fotoğrafta, Bay ve Bayan Halliday 1970 sonlarından kalma kıyafetler içindeydi. On iki yaşındaki Jimmy ikisinin arasında durmuş, kalın gözlüklerin ardından dik dik objektife bakıyordu. Sıradan bir Amerikan ailesi gibi görünüyorlardı. Gündelik kahverengi takımı içerisindeki metin görünümlü adamın tacizci bir alkolik, çiçekli pantolon giymiş gülümseyen kadının bipolar hastası olduğuna ya da yıpranmış <i>Asteroids</i> tişörtlü küçük çocuğun bir gün yepyeni bir evren yaratacağına dair hiçbir işaret yoktu.</p>

  <p>Etrafımda göz gezdirirken, her zaman içler acısı bir çocukluk geçirdiğini söyleyen Halliday'in neden hayatının ilerleyen dönemlerinde bu yılları özlemle anmaya başladığını anlamaya çalışıyordum. Mesela yığınlardan kaçmayı başaracak olursam, bir daha asla arkama bakmayacağımı çok iyi biliyordum. Kaldı ki o rezil yerin detaylı bir Simülasyonunu yaratayım.</p>

  <p>Salonun ortasındaki hantal Zenith'e ve televizyona bağlı Atari 2600'e baktım. Atari'nin plastik kutusunun üzerindeki damarlı ahşap kaplama ile televizyon kabini ve duvarlardaki ahşap kaplamalar mükemmel bir şekilde eşleşiyordu. Atari'nin arkasında dokuz oyun kartuşunun bulunduğu bir ayakkabı kutusu vardı: <i>Combat, Space Invaders, Pitfall, Kabooml, Star Raiders, The Empire Strikes Back, Star Master, Yar's Revenge,</i> ve <i>E.T. Gunters.</i> Ancak oyunların arasında, <i>Anorak'ın Daveti'</i>nin sonunda, Halliday'in aynı Atari'de oynarken görüldüğü <i>Adventure</i> yoktu. Avcılar bu oyunun bir kopyasını bulabilmek için Middletown Simülasyonunun altını üstüne getirmiş olsa da, gezegenin hiçbir yerinde <i>Adventure'</i>a rastlanamamış; diğer gezegenlerden yanlarında <i>Adventure'</i>la gelenler, kopyalarını asla Halliday'in Atari'sinde çalıştıramamıştı. Bunun nedeni asla çözülemedi.</p>

  <p>İçeride başka bir avatarın bulunmadığından emin olmak için, evin geri kalanına hızlı bir şekilde göz attıktan sonra, James Halliday'in odasının kapısını açtım. Oda boştu; içeri girdim ve kapıyı arkamdan kapatarak kilitledim. Bu odanın fotoğraf ve videolarını yıllardır inceliyor olmama rağmen, “gerçek odada” ilk kez bulunuyordum. O anda içimden bir ürperti geçti.</p>

  <p>Halı koyu hardal rengindeydi. Duvar kağıtları da. Ama duvarların neredeyse tamamı film ve rock grubu posterleriyle kaplıydı: <i>Real Genius, WarGames, Tron, Pink Floyd, Devo,</i> Rush. Kapının ardındaki raf bilimkurgu ve fantezi romanlarıyla doluydu (bu kitapların tamamını okumuştum elbette). Yatağın yanındaki ikinci rafa ise eski bilgisayar dergileri ve <i>Dungeons &amp; Dragons</i> kural kitapları yığılmıştı. Duvarın dibindeki, her biri itinayla etiketlenmiş kutularda çizgi romanlar duruyordu. Ve köşedeki yıpranmış ahşap masanın üzerindeyse, James Halliday'in ilk bilgisayarı.</p>

  <p>Döneminin diğer birçok ev bilgisayarı gibi, işlemci ve klavye aynı kasanın içerisindeydi. Tuşların üzerindeki etikette, TRS-80 Color Computer 2, 16K RAM yazılıydı. Makinenin arkasından çıkan kablolar kasetçalara, küçük televizyona, nokta vuruşlu yazıcıya ve 300-baud modeme bağlıydı. Modemin durduğu dolabın üzerine mesaj panolarının telefon numaralarından oluşan uzun bir liste yapıştırılmıştı.</p>

  <p>Halliday'in sandalyesine oturarak, bilgisayarla TV'yi açtım. TV açılırken önce statik elektriğin çatırtısı, ardından alçak sesli bir uğultu duyuldu. Bir süre sonra da TRS-80'in yeşil açılış ekranı göründü:</p>

  <div class="center">
    <p>EXTENDED COLOR BASIC 1.1</p>

    <p>COPYRIGHT (c) 1982 BY TANDY</p>

    <p>OK</p>
  </div>

  <p>Bu yazının altında, sırayla tayfın tüm renklerini alarak yanıp sönen imleç görünüyordu. MERHABA yazıp Enter tuşuna bastım.</p>

  <p>?SYNTAX ERROR.<a href="../Text/dipnot.html#_edn27" id="_ednref27" title=""><sup>[29]</sup></a></p>

  <p>“Merhaba”, bu antika bilgisayarın anladığı tek dil olan BASIC'te geçerli bir komut değildi anlaşılan.</p>

  <p>Önceki araştırmalarımdan, kasetçaların, TRS-80'in “kaset sürücüsü” olduğunu biliyordum. Halliday verilerini analog ses olarak manyetik ses bantlarında saklıyordu; ilk kez program yazmaya başladığında, zavallının floppy disk sürücüsü bile yoktu demek ki. Bu yüzden kodlarını kasetlerde saklamak zorundaydı. Sürücünün yanındaki ayakkabı kutusunun içi düzinelerce kasetle doluydu. Bunların çoğu macera oyunlarıydı: <i>Raaku-tu, Bedlam, Pyramid</i> ve <i>Madness and the Minotaur.</i> Bilgisayarın yan tarafındaki yuvaya girebilen birkaç tane ROM kartuş da vardı. Yıpranmış kırmızı etiketinin üzerinde sarı renkte çarpık harflerle <i>Dungeons of Daggorath</i> yazan kartuşu bulana dek kutuyu karıştırdım. Oyunun kapak tasarımı, uzun bir zindan koridorunu gösteriyordu. Koridor, elinde taştan bir balta tutan mavi renkli bir dev tarafından kesilmişti.</p>

  <p>Halliday'in odasında bulunan oyunların listesi internete düştükten sonra her birinde ustalaşmış olduğumdan, bundan iki yıl önce <i>Dungeons of Daggorath'ı</i> da çözmüştüm. Bir haftasonumun neredeyse tamamını almıştı. Grafikler tam devekuşu Simülasyonu olsa da, oyun fena eğlenceliydi ve aşırı ölçüde bağımlılık yaratıyordu.</p>

  <p>Mesaj panolarından takip ettiğim kadarıyla, son beş yıl içerisinde birkaç avcı, burada, Halliday'in TRS-80'inde <i>Dungeons of Daggorath</i> oynayarak oyunu bitirmişti. Hatta bazıları, herhangi bir şey olur diye kutunun içerisindeki bütün oyunları sonuna dek oynamış olsa da, hiçbir yere varamamışlardı. Ama bu oyuncuların hiçbiri TRS-80'in karşısına Bakır Anahtar'la da oturmamıştı.</p>

  <p>Makineyi kapatıp <i>Dungeons of Daggorath</i> kartuşunu sokarken ellerimin hafif bir şekilde titrediğini fark ettim. Bilgisayarı yeniden açtığımda, kapkara ekranda tekinsiz ses efektleri ve kaba grafiklerle bir büyücü belirdi. Elinde uzun bir değnek tutan büyücünün altında, büyük harflerle şu yazıyordu: GİR DE GÖR BAKALIM ... DUNGEONS OF DAGGORATH!</p>

  <p>Parmaklarımı klavyenin üzerine koydum. Oyunu oynamaya başladığım anda, Halliday'in şifonyerinin üzerindeki portatif müzik seti kendi kendine açılarak, tanıdık bir müziği çalmaya başladı. Basil Polidorious'un “Barbar Conan” şarkısıydı bu.</p>

  <p>Bunun, doğru yolda olduğumu gösteren tuhaf bir Halliday işareti olduğunu düşündüm.</p>

  <p>Kısa süre sonra kendimi oyuna iyice kaptırdım. Avatarımın Halliday'in odasında olduğunu da; gerçekte, elektrikli ısıtıcıya iyice sokulduğum sığınağımda, önümdeki boşlukta hayali bir klavyeye komutlar girdiğimi de bütünüyle unutmuştum. Sanal ya da değil, oyunla aramdaki diğer tüm katmanlar eriyip gitmiş; kendimi oyunun içindeki oyunda kaybetmiştim.</p>

  <p><i>Dungeons of Daggorath'</i>ta, avatarınızı, klavye tuşlarıyla girdiğiniz SOLA DÖN ya da MEŞALEYİ AL gibi komutlarla kontrol ediyor, vektör grafikli koridorlardan oluşan labirentte yolunuzu bulmaya çalışıyordunuz. Zorluk düzeyleri gittikçe artan zindanın beş ayrı seviyesinde aşağılara indikçe, örümcekler, taştan devler, bloblar ve hayaletlerle uğraşmak zorundaydınız. Oyunun çok iyi bildiğim komutları ve kendine özgü tuhaflıklarını yeniden hatırlamam biraz zaman alsa da, bir süre sonra her şey yerli yerine oturmaya başladı; oyunu çözmek artık o kadar zor değildi. Oyunun herhangi bir anında bulunduğum noktayı kaydedebilmem bana sonsuz can sağlıyordu (diğer taraftan, kaset sürücüsünü kullanarak oyunu kaydedip yeniden yüklemek yavaş ve ağrılı bir süreçti; bazen birkaç kere denemem gerektiği gibi, kasetçaların ses ayarıyla da cebelleşmem gerekiyordu).</p>

  <p>Oyun sürerken “Barbar Conan” şarkısı sona erince, kasetin diğer yüzü çalmaya başladı; <i>Ladyhawke'm</i> sintisayzır yüklü şarkısını dinliyordum artık. Bunu Aech'in gözüne sokacağım anı düşündüm.</p>

  <p>Sabahın dördünde zindanın son seviyesine ulaşarak, Daggorath'ın Şeytani Büyücüsü ile karşı karşıya geldim. Ölüp oyunu yeniden yükledim. Sonra bir daha. En sonunda bir Elf kılıcı ve Buz Yüzüğü kullanarak büyücüyü haklamayı başardım. Oyunu tamamlayıp büyülü yüzüğü ele geçirdiğim anda, ekranda, değneğinin ucunda parlak bir yıldız olan, cüppeli bir büyücünün görüntüsü ve hemen altında da bir metin belirdi: BEKLE! KADERİN YENİ BİR BÜYÜCÜNÜN ELLERİNDE!</p>

  <p>Ne olacağını görmek için bekledim. Bir süre hiçbir şey olmadı. Ardından, Halliday'in nokta vuruşlu yazıcısı canlanarak, gürültü bir şekilde tek satır yazının olduğu bir kağıdı yukarı çıkardı. Kağıdı yırtarak aldım.</p>

  <p>TEBRİKLER! İLK KAPI'YI AÇTINIZ!</p>

  <p>Başımı yana çevirdiğimde, duvarda, bir saniye önce War<i>Games</i> posterinin olduğu yerde beliren dövme demirden geniş kapıyı gördüm. İki kanatlı kapının tam ortasında, üzerinde anahtar deliği olan bakır kaplı bir kilit vardı.</p>

  <p>Kilide ulaşmak için Halliday'in şifonyerinin üzerine çıktım ve Bakır Anahtar'ı deliğe sokup çevirdim. Kapının iki kanadı açılırken, sanki demir aşırı ısıtılmış gibi sıcak bir parlaklık gözlerimi aldı. İki kanat ardına kadar açıldığında karşıma yıldızlarla kaplı bir alan çıktı. İlk Kapı, uzayın derinlerine açılan bir portaldı demek!</p>

  <p>O anda, kaynağını göremediğim bir sesin “Tanrım, ne kadar da çok yıldız!” dediğini duydum. Bu alıntıyı tanımıştım; <i>2001</i> filmindendi. Alçak sesli, tedirgin edici uğultuyu, aynı filmin müziklerinden bir parça izledi: Richard Strauss'dan “Also Sprach Zarathustra”.</p>

  <p>Öne doğru eğilerek portaldan içeri baktım. Her taraf yıldızlarla kaplıydı. Gözlerimi kıstığımda, uzaklarda birkaç nebula ve galaksi olduğunu görebiliyordum. Tereddüt yaşamadım. Kendimi portaldan içeri bıraktım. Ve sanki bir güç tarafından çekiliyormuşum gibi, düşmeye başladım. Oysa aşağı değil, yukarı doğru düşüyordum. Yıldızlar da benimle birlikte geliyordu.</p>
</body>
</html>
