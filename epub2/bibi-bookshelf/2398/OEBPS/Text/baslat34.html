<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0032</h2>

  <p>Avatarım Bodrum'a giriş yaptığı anda, Aech, “Z!” diye bağırdı. “Ne halt ediyorsun sen, adamım? Nerelerdeydin? Bir haftadır sana ulaşmaya çalışıyorum!”</p>

  <p>“Ben de,” diye ekledi Shoto. “Neredeydin? Ve Altılı veritabanından bu dosyaları çekmeyi nasıl başardın?”</p>

  <p>“Uzun hikaye. Her şey sırasıyla.” Shoto'yla Art3mis'e döndüm. “Siz ikiniz evlerinizden ayrıldınız mı?"</p>

  <p>İkisi de başını salladı.</p>

  <p>“Ve OASIS'e güvenli bir noktadan bağlandınız, değil mi?”</p>

  <p>“Evet,” dedi Shoto. “Şu anda bir manga kafedeyim.”</p>

  <p>“Ben de Vancouver havaalanındayım,” dedi Art3mis. Aylardır sesini ilk kez duyuyordum. “Halka açık, mikrop yuvası OASIS kabinlerinden birindeyim. Üzerimdeki kıyafetlerle evi terk ettim. Bu yüzden bize gönderdiğin Altılı istihbaratı umarım doğrudur.”</p>

  <p>“Doğru,” dedim. “Güven bana.”</p>

  <p>“Nasıl bu kadar emin olabiliyorsun?” diye sordu Shoto.</p>

  <p>“Çünkü Altılı veritabanına girerek verileri alan benim.”</p>

  <p>Susarak bana baktılar. Aech kaşını kaldırmıştı. “Peki ama, bunu tam olarak nasıl yaptın, Z?”</p>

  <p>“Sahte bir kimlik yarattım ve IOI'nin merkez binasına girmek için kendimi alıkoyulmuş çalışan durumuna düşürdüm. Son sekiz gündür içerideydim. Daha yeni kaçtım.”</p>

  <p>“Vay anasını!” diye fısıldadı Shoto. “Sen ciddi misin?” Başımı salladım.</p>

  <p>“Ahbap, şendeki taşaklar elmastanmış!” dedi.</p>

  <p>“Saygı!”</p>

  <p>“Teşekkürler. Öyle sanırım.”</p>

  <p>“Diyelim ki bize söylediğin her şey palavra değil,” diye araya girdi Art3mis. “Düşük seviyeli bir alıkoyulmuş çalışan nasıl oluyor da Altılılar'ın gizli veritabanına ve bu kadar önemli şirket bilgilerine ulaşabiliyor?”</p>

  <p>Ona döndüm. “Alıkoyulmuş çalışanların, kendi yaşam birimlerindeki eğlence sistemleri üzerinden şirketin intranetine sınırlı erişimi var. IOI güvenlik duvarının ardına geçebiliyorsunuz. Bu noktadan itibaren, ağ içinde yolumu bulmak ve Altılılar'ın veritabanına ulaşmak için orijinal programcılar tarafından bırakılmış arka kapıları ve sistem açıklarım kullandım.”</p>

  <p>Shoto huşu içinde bana bakıyordu. “Bunu yaptın? Hem de tek başına?”</p>

  <p>“Bu doğru, bayım."</p>

  <p>“Seni yakalayıp öldürmemiş olmaları bir mucize,” dedi Art3mis. “Neden böylesine aptalca bir risk aldın?”</p>

  <p>“Sence neden? Kalkanı aşmamızı sağlayacak bir yol bulup Üçüncü Kapı'ya ulaşmak için tabii ki,” dedim. “Bu kadar kısa sürede ortaya çıkarabildiğim tek plan bu oldu.”</p>

  <p>“Z,” dedi Aech, sırıtarak. “Seni çatlak orospu çocuğu.” Bana yaklaştı ve ellerimizi çarptık. “Ama seni zaten bu nedenden seviyorum, adamım!”</p>

  <p>Art3mis kaşlarını çatmıştı. “Elbette, her birimiz için gizli dosyalar hazırladıklarını gördüğünde, kendini tutamayıp dosyaların içine baktın, değil mi?”</p>

  <p>“Bakmak zorundaydım!” dedim. “Hakkımızda ne kadar çok şey bildiklerini öğrenmem gerekiyordu! Sen de aynısını yapardın.”</p>

  <p>Parmağını yüzüme doğrulttu. “Hayır, yapmazdım! İnsanların mahremiyetine saygı gösterirdim.”</p>

  <p>Aech, “Art3mis, sakinleş,” diyerek aramıza girdi. “Bunu yaparak senin hayatını kurtarmış olabilir!”</p>

  <p>Art3mis, Aech'in dediği şeyi düşündü. “Öyle olsun,” dedi ardından. “Unutalım.” Ama halen öfkeli olduğunu görebiliyordum.</p>

  <p>Bu konuda daha fazla ne söyleyebileceğimi bilmediğimden, ben de hikayeme devam ettim.</p>

  <p>“Çaldığım on zetabaytlık Altılı verilerini size de gönderiyorum. tik dosyalar şu anda size ulaşmış olmalı.” E-postalarını kontrol ederlerken bekledim. “Halliday üzerine oluşturdukları veritabanının boyutu gerçeküstü. Adamın bütün hayatı orada. Halliday'in tanıdığı herkesle konuşmuşlar. Bütün bu dosyaları okumak aylar sürer.”</p>

  <p>Verilere göz atmaları için birkaç dakika daha bekledim. “Vay!” dedi Shoto. “Bu inanılmaz!” Bana baktı. “Bütün bu bilgilerle IOI'den kaçmayı nasıl başardın?”</p>

  <p>“Sinsilikle.”</p>

  <p>“Aech haklı,” dedi Art3mis, başını sallayarak. “Sen klinik delisin.” Bir saniyelik tereddütün ardından, ekledi: “Uyarın için teşekkürler, Z. Sana borçluyum.”</p>

  <p>“Rica ederim,” demek için açtığım ağzımdan tek kelime çıkmadı.</p>

  <p>“Evet,” dedi Shoto. “Ben de. Ben de teşekkür ederim.”</p>

  <p>“Teşekküre gerek yok, çocuklar,” diyebildim en sonunda. “Peki?” dedi Aech. “Önce kötü haberleri alalım. Altılılar Üçüncü Kapı'yı açmaya ne kadar yakın?”</p>

  <p>“Hazır mısınız?” dedim sırıtarak. “Henüz kapıyı nasıl açabileceklerine dair fikirleri yok.”</p>

  <p>Art3mis ve Shoto inanmayan gözlerle bana baktılar. Aech'in yüzünde geniş bir gülümseme belirdi. Ardından kafasını sallayıp avuçlarıyla havayı iterek, sanki yalnız kendisinin duyduğu bir rave parçasıyla dans ediyormuş gibi hareketler yaptı. “Ah, evet! Ah, evet!” diyordu.</p>

  <p>“Şaka yapıyorsun, değil mi?” diye sordu Shoto.</p>

  <p>Başımı salladım.</p>

  <p>“Yani şaka değil mi?” dedi Art3mis. “Bu nasıl olabilir? Sorrento, Kristal Anahtar'a sahip ve son kapının nerede olduğunu da biliyor. Tek yapması gereken lanet kapıyı açıp içeri adımını atmak, değil mi?”</p>

  <p>“Dediklerin ilk iki kapıda geçerliydi. Ama Üçüncü Kapı farklı.” Çocuklarla aramda büyük bir vidfeed penceresi açtım. “Şuna bakın. Altılılar'ın video arşivinden. Kapıyı açmak için ilk girişimleri.”</p>

  <p>Videonun başlangıcında, Sorrento'nun avatarı Anorak'ın Kalesi'nin önündeydi. Yıllardır kimse tarafından aşılamamış olan kalenin girişi, Sorrento yaklaşırken tıpkı bir süpermarketin otomatik kapıları gibi ardına kadar açılıyordu. “Kale kapıları, elinde Kristal Anahtar'ın bir kopyasını tutan bütün avatarlara açılıyor,” diye açıkladım. “Elinde anahtar olmayan bir avatar, kapılar açık olsa bile kalenin içine giremez.”</p>

  <p>Sorrento'nun kale girişinden geçerek, altın kaplamalı salona adım atışını seyrettik. Cilalı zemini aşarak, kuzey duvarına gömülü büyük kristal kapıya yaklaştı. Kapının tam ortasında bir anahtar deliği vardı. Deliğin hemen üzerinde, kapının parıltılar saçan, pürüzsüz yüzeyine üç kelime işlenmişti: <i>iman, umut, sevgi.</i></p>

  <p>Sorrento, elindeki Kristal Anahtar kopyasını deliğe sokarak çevirdi. Ama hiçbir şey olmadı.</p>

  <p>Kapının üzerindeki üç kelimeye baktı: “İman, umut, sevgi,” dedi sesli bir şekilde. Gene hiçbir şey olmadı.</p>

  <p>Anahtarı delikten çıkardıktan sonra üç kelimeyi bir daha söyledi ve anahtarı yeniden deliğe sokarak çevirdi. Bir şey olduğu yoktu.</p>

  <p>Videoyu seyreden Aech, Art3mis ve Shoto'ya baktım. Az önceki heyecan ve merakları çoktan konsantrasyona dönüşmüş, önlerindeki bilmeceyi çözmeyi çalışıyorlardı. Videoyu durdurdum.</p>

  <p>“Sorrento ne zaman Simülasyona giriş yapsa, her hamlesi danışman ve araştırmacılardan oluşan geniş bir ekip tarafından izleniyor,” dedim. “Bazı kayıtlarda, comlink bağlantısı üzerinden Sorrento'ya öneri ve tavsiyelerde bulunan bu insanların seslerini duyabiliyorsunuz. Şu ana dek pek yardım edebildikleri söylenemez. İzleyin-”</p>

  <p>Videoyu yeniden başlattığım noktada, Sorrento kapıyı açmak için yeni bir girişimde bulunuyordu. Her şeyi birebir olarak ilk seferdeki gibi yapıyor ancak bu defa Kristal Anahtar'ı deliğe soktuktan sonra saat yönü yerine saat yönünün tersine çeviriyordu.</p>

  <p>“Aklınıza gelebilecek her türlü ahmaklığı deniyorlar,” dedim. “Sorrento, kapının üzerindeki kelimeleri Latince, Elfce ve Klingon dilinde söylüyor. Hatta İncil'de ‘iman, umut, sevgi' kelimelerinin geçtiği İlk Korintliler 13:13'ü bile deniyorlar. Görünüşe göre, ‘iman, umut, sevgi', aynı zamanda, şehit edilmiş üç Katolik azizinin adı. Altılılar son birkaç gündür bu olası bağlantının üzerinden denemeler yapıyorlar.”</p>

  <p>“Moronlar,” dedi Aech. “Halliday ateistti.”</p>

  <p>“Çaresiz durumdalar,” dedim. “Sorrento, diz çöküp yalvarmak, dans etmek ve küçük parmağını anahtar deliğine sokmak dışında her şeyi denedi.”</p>

  <p>“Muhtemelen sonraki hamleleri de bunlar olacaktır,” dedi Aech, sırıtarak.</p>

  <p>“İman, umut, sevgi,” dedi Art3mis. Kelimeleri yavaşça, vurgulayarak tekrarlamıştı. Bana döndü. “Bunları nerede duydum ben?”</p>

  <p>“Evet,” dedi Aech. “Kelimeler <i>bana da</i> tanıdık geliyor.”</p>

  <p>“Benim de bunu hatırlamam biraz zaman aldı,” dedim.</p>

  <p>Üçü de merakla bana baktı.</p>

  <p>“Kelimeleri tersten okuyun,” diye önerdim. “Hatta, tersten okuyarak bir <i>şarkıya</i> dönüştürün.”</p>

  <p>Art3mis'in gözleri kısılmıştı. “Sevgi, <i>umut, iman,''</i> dedi. Kelimeleri birkaç kere daha tekrarladıktan sonra yüzü aydınlandı. Ve şarkısına başladı: “Sevgi ve umut ve iman ...”</p>

  <p>Aech bir sonraki satırı aldı: “Kalp ve beyin ve beden ...”</p>

  <p>“Sana üçü verir ... büyülü rakamını!” diye bitirdi Shoto zafer dolu bir sesle.</p>

  <p>“Schoolhouse Rock!” diye bağırdılar bir ağızdan. “Gördünüz mü?” dedim. “Çözeceğinizi biliyordum. Akıllı çocuklarsınız, yemin ederim.”</p>

  <p>Art3mis, sanki zihninin içindeki ansiklopediden okuyormuş gibi, “Three is a Magic Number, söz ve müzik Bob Dorough,” dedi. “1973'te yazıldı.”</p>

  <p>Ona gülümsedim. “Bir teorim var. Bence bu, Halliday'in Üçüncü Kapı'yı açmak için kaç tane anahtar gerektiğini söyleme yolu.”</p>

  <p>Art3mis sırıttı, ardından şarkıyı söyledi: “Üç kişi gerekir.”</p>

  <p><i>“Ne daha çok, ne daha az,”</i> diye devam etti Shoto.</p>

  <p><i>“Tahmin etmenize gerek yok,”</i> diye ekledi Aech.</p>

  <p>“Büyülü <i>rakam</i> üç,” diyerek tamamladım. Kristal Anahtar kopyamı çıkarıp havaya kaldırdım. Diğerleri de aynısını yaptı. “Anahtarın dört kopyasına sahibiz. Aramızdan üç kişi kapıya ulaşabilirse, açabiliriz.”</p>

  <p>“O zaman ne olacak?” diye sordu Aech. “Hepimiz aynı anda mı kapıdan geçeceğiz?”</p>

  <p>“Kapı açıldığında ya aramızdan yalnızca bir kişi geçebilirse?” diye sordu Art3mis.</p>

  <p>“Halliday'in kapıyı bu şekilde kurduğundan şüpheliyim,” dedim.</p>

  <p>“Çılgın piçin ne düşündüğünü kim bilebilir ki?” dedi Art3mis. “Bu işin başından beri her adımımızda bizimle oynuyor ve bunu şimdi bir kez daha yapıyor. Son kapıyı açmamız için Kristal Anahtar'ın üç kopyasının gerekmesinin başka nasıl bir nedeni olabilir?”</p>

  <p>“Belki birlikte çalışmamızı istiyor,” dedim.</p>

  <p>“Belki de yarışmanın dramatik bir sonla tamamlanmasını istedi,” dedi Aech. “Düşünün bir. Üç avatar Üçüncü Kapı'ya aynı anda ulaşırsa, o zaman yarış bu üç kişi arasında, kapıyı temizleyip yumurtaya ulaşan ilk avcı olmak için bir final raunduna dönüşür.”</p>

  <p>“Halliday kafayı yemiş, sadist piçin teki!” diye homurdandı Art3mis.</p>

  <p>“Evet,” dedi Aech başını sallayarak. “Bu doğru.”</p>

  <p>“Bir de şu şekilde bakın,” dedi Shoto. “Halliday Üçüncü Kapı'yı üç anahtar gerektirecek şekilde kodlamamış olsaydı ... belki de Altılılar çoktan yumurtaya ulaşmıştı.”</p>

  <p>“Ama Altılılar'ın Kristal Anahtar'a sahip düzinelerce avatarı var,” dedi Aech. “Bu işi çözecek kadar akıllı olsalardı, kapıyı açabilirlerdi.”</p>

  <p>“Amatörler,” dedi Art3mis. “Schoolhouse Rock'ın sözlerini bilmiyor oluşları tamamen kendi suçları! Bu budalalar buraya kadar nasıl ulaşabildi?”</p>

  <p>“Hileyle,” dedim. “Unuttun mu?”</p>

  <p>“Ah, doğru. Bunu bir türlü aklımda tutamıyorum.” Bana sırıttığında, dizlerimin titrediğini hissettim.</p>

  <p>“Altılılar'ın şu ana dek kapıyı açamamış olmaları, bir şekilde bunun yolunu bulamayacakları anlamına da gelmez,” dedi Shoto.</p>

  <p>Başımı salladım. “Shoto haklı. Er ya da geç Schoolhouse Rock! bağlantısını kuracaklardır. Yani daha fazla zaman kaybedemeyiz.”</p>

  <p>“Zaten ne için bekliyoruz ki?” dedi Shoto heyecanla. “Kapının nerede olduğunu da, nasıl açılacağını da biliyoruz! Hadi yapalım şu işi! En iyi avcı kazansın!”</p>

  <p>“Bir şeyi atlıyorsun, Shoto-san,” dedi Aech. “Parzival henüz kalkanı ve kaleyi ablukaya almış olan Altılı ordusunu aşıp nasıl kaleye gireceğimizi söylemedi.” Bana döndü. “Bunun için bir planın var, öyle değil mi, Z?”</p>

  <p>“Elbette,” dedim. “Ben de tam bu konuya geliyordum.” Sağ elimle yaptığım geniş hareketle, havada Anorak'ın Kalesi'nin üç boyutlu hologramı belirdi. Osuvox'un Küresi'yle oluşturulan saydam mavi kalkan, yerin altından ve üstünden kalenin etrafını sarmıştı. Parmağımla kalkanı gösterdim. “Kalkan, Pazartesi günü öğle saatlerinde kendi üzerine yıkılacak. Otuz altı saat kadar sonra. O zaman kalenin girişinden geçebiliriz.”</p>

  <p>“Kalkan yıkılacak mı? Kendi üzerine?” diye tekrarladı Art3mis. “Klanlar son iki haftadır füzelerle saldırmalarına rağmen kürede çizik bile olmadı. Kalkan nasıl <i>kendi üzerine yıkılacakmış?"</i></p>

  <p>“İşin o tarafını hallettim,” dedim. “Bana güvenebilirsiniz.”</p>

  <p>“Sana güveniyorum, Z,” dedi Aech. “Ama dediğin gibi kalkan yıkılacak olsa bile, kaleye ulaşmak için OASIS'teki en büyük orduyu aşmamız gerekecek.” Hologramda, kürenin içindeki kalenin etrafını sarmış Altılı askerlerini gösterdi. “Bu şapşalları ne yapacağız? Ve tanklarını? Ve helikopterlerini?</p>

  <p>“E tabii biraz yardıma ihtiyacımız olacak,” dedim.</p>

  <p>“Epey yardıma,” diye düzeltti Art3mis.</p>

  <p>“Peki ama Altılı ordusuyla savaşımıza destek vermesi için kimi ikna edebiliriz?” diye sordu Aech.</p>

  <p>“Herkesi,” dedim. “Sistemdeki bütün avcıları.” Bodrum'a girmeden önce yazdığım kısa e-postayı göstermek için bir başka pencere açtım. “Bu mesajı gece bütün OASIS kullanıcılarına göndereceğim.”</p>

  <div class="left">
    <p>Dost avcılar.</p>

    <p>Karanlık bir zamandayız. Yıllarca süren aldatmaca, sömürü ve düzenbazlığın ardından, Altılılar en sonunda para ve şike ile Üçüncü <b>Kapıya</b> ulaşmış bulunuyor.</p>

    <p>Sizin de çok iyi bildiriniz gibi, IOI, diğer bütün avcıların yumurtaya ulaşmasını engellemek için. Anorak'ın Kalesini ablukaya aldı. Aynı zamanda, tehdit olarak gördükleri avcıları kaçırmak ve öldürmek amacıyla, bu avcıların gerçek kimliklerini ortaya çıkarmak için yasadışı yollara başvurduklarını da öğrendik.</p>

    <p>Dünyanın bütün avcıları Altılıları durdurmak için güçlerini birleştirmediği takdirde, IOI yumurtaya ulaşarak yarışmayı kazanacak. Ve OASIS, IOI'nin emperyalist yönetimi altına girecek. Zaman geldi. Altılı ordusuna saldırımız OASIS Standart Zamanı ile yarın öğlen başlayacak.</p>

    <p>Bize katilini Saygılarımızla,</p>

    <p>Aech, Art3mis, Parzival ve Shoto</p>
  </div>

  <p>“<i>Düzenbazlık</i>, ha?” dedi Art3mis metni okuduktan sonra. “Bunu yazarken eşanlamlı kelimeler sözlüğü filan mı kullandın?”</p>

  <p>“Ciddi bir metin olmasını istedim,” dedim. “Resmi bir şey.”</p>

  <p>“Ben sevdim, Z,” dedi Aech. “Gerçekten de insanın kanını kaynatıyor.”</p>

  <p>“Teşekkürler, Aech.”</p>

  <p>“Yani bu mu? Planın bu mu?” dedi Art3mis. “Yardım istemek için bütün OASIS'e spam postalar yollamak mı?”</p>

  <p>“Evet. Aşağı yukarı planım bu.”</p>

  <p>“Ve gerçekten de mesajı alan herkesin ortaya çıkarak Altılılar'a karşı bizimle birlik olacağını mı düşünüyorsun?” dedi. “Sırf şamata olsun diye?”</p>

  <p>“Evet,” dedim. “Öyle düşünüyorum.”</p>

  <p>Aech başını salladı. “Bence Parzival haklı. Kimse Altılılar'ın yarışmayı kazanmasını istemez. IOI'nin OASIS'i ele geçirmesini ise hiç istemezler. İnsanlar Altılılar'ı yok etme fırsatına atlayacaktır. Dahası, kim böylesine epik, tarihi bir çarpışmanın bir parçası olma şansını teper ki?”</p>

  <p>“Tamam da klanlar kendi çıkarlarımız için onları kullandığımızı düşünmeyecek mi?” dedi Shoto. “Kapıya ulaşabilmemiz için bize yardım etmeye yanaşırlar mı?”</p>

  <p>“Elbette,” dedim. “Klanların çoğu havlu attı zaten. Herkes Av'ın sonunun çok yakın olduğunu biliyor. İnsanların çoğunun Sorrento ve Altılılar yerine aramızdan birinin yarışmayı kazanmasını tercih edeceğini düşünmüyor musun?”</p>

  <p>Art3mis bir süre dediklerimi düşündü. “Haklısın. Bu e-posta işe yarayabilir.”</p>

  <p>“Z,” dedi Aech, sırtıma vurarak. “Sen tam bir şeytan, büyük bir dehasın! Bu e-posta OASIS'e yayıldığında, medya çıldıracak! Mesajımız büyük bir hızla yayılacaktır. Yarın bu zamanlar, OASIS'teki bütün avatarlar Chthonia'ya gidiyor olacak.”</p>

  <p>“Umalım da öyle olsun,” dedim.</p>

  <p>“Tamam, diyelim ki Chthonia'ya geldiler,” dedi Art3mis. “Peki ama kafa tutacağımız orduyu gördüklerinde bu avcıların kaçı gerçekten savaşmak isteyecek? Muhtemelen büyük kısmı katlanır sandalyelerine kurularak, patlamış mısır eşliğinde kıçımızın tekmelenmesini seyretmeyi tercih edecektir.”</p>

  <p>“Bu ciddi bir olasılık,” dedim. “Ancak klanların bize yardım edeceğinden eminim. Kaybedecek bir şeyleri yok. Hem Altılı ordusunun tamamını yenmemiz de gerekmiyor. Yapmamız gereken yalnızca kendimize yol açarak kalenin içine girmek ve kapıya ulaşmak.”</p>

  <p>“Aramızdan üç kişi kapıya ulaşmak zorunda,” dedi Aech. “Sadece birimiz ya da ikimiz bunu başarabilirse, işimiz bitik demektir.”</p>

  <p>“Doğru,” dedim. “Bu yüzden öldürülmemek için elimizden gelenin fazlasını ortaya koymalıyız.”</p>

  <p>Art3mis'le Aech gergin şekilde güldüler. Shoto yalnızca başını salladı. “Kapıya ulaşabilsek bile, halen kapının kendisiyle uğraşmamız gerekecek,” dedi. “Üçüncü Kapı'yı temizlemek herhalde ilk ikisinden çok daha zor olacaktır.”</p>

  <p>“Kapıyı sonra düşünelim,” dedim. “Önce bir ulaşalım da.”</p>

  <p>“Öyle olsun,” dedi Shoto. “Hadi işe koyulalım.”</p>

  <p>“Bence de,” dedi Aech.</p>

  <p>“Yani siz ikiniz bu işe giriyorsunuz, öyle mi?” dedi Art3mis. “Daha iyi bir fikrin var mı, canım?” diye sordu Aech. Art3mis omuz silkti. “Hayır, olduğunu söyleyemem.”</p>

  <p>“Tamam o zaman,” dedi Aech. “Anlaştık.”</p>

  <p>E-posta penceresini kapattım. “Her birinize mesajın bir kopyasını gönderiyorum,” dedim. “E-postayı bu gece listenizdeki herkese göndermeye başlayın. Blog sayfalarınıza koyun. POV kanallarınızda yayınlayın. Mesajı insanlara ulaştırmak için otuz altı saatimiz var. Herkesin hazırlanarak Chthonia'ya gelmesi için yeterli bir süre olmalı bu.”</p>

  <p>“Altılılar haberi alır almaz saldırı için hazırlıklara başlayacaktır,” dedi Art3mis. “Bizi durdurmak için ellerinden gelen her şeyi yapacaklardır.”</p>

  <p>“Belki de yalnızca gülüp geçecekler,” dedim. “Kalkanlarının aşılamaz olduğunu düşünüyorlar.”</p>

  <p>“Gerçekten de aşılamaz,” dedi Art3mis. “Bu yüzden umarım kalkanın yıkılması konusunda haklısındır.”</p>

  <p>“Endişelenme.”</p>

  <p>“Neden endişeleneyim ki?” diye kestirip attı Art3mis. “Belki unuttun ama şu anda evsizim ve hayatım tehlikede! Havaalanındaki açık bir terminalden OASIS'e bağlanmış durumdayım ve kullandığım bant genişliği dakika üzerinden ücretlendiriliyor. Buradan bağlanarak ne bir savaş sürdürebilirim ne de Üçüncü Kapıyı temizlemeyi deneyebilirim. Gidecek hiçbir yerim de yok.”</p>

  <p>Shoto başını salladı. “Ben de bulunduğum yerde çok uzun süre kalamam. Osaka'daki bir manga kafede kiraladığım kabindeyim. Çok fazla mahremiyetim olduğu söylenemez. Ayrıca Altılı ajanları Osaka'da beni arıyorsa burada kalmanın güvenli olacağını da sanmıyorum.”</p>

  <p>Art3mis bana baktı. “Önerin var mı?”</p>

  <p>“Bunu size söylemekten nefret ediyorum ama ben de sizin gibi evsizim ve şu anda OASIS'e açık bir terminalden bağlanmış durumdayım,” dedim. “Bir yıldan uzun süredir Altılılar'dan saklanıyorum, unuttunuz mu?”</p>

  <p>“Benim bir karavanım var,” dedi Aech. “Hepinizin başımın üstünde yeri var. Ancak otuz altı saat içerisinde Columbus, Vancouver ve Japonya'ya yetişebileceğimi sanmıyorum.”</p>

  <p>“Bu konuda size yardımcı olabilirim, çocuklar,” dedi derin bir ses.</p>

  <p>Yerimizden sıçrayarak döndüğümüzde, arkamızda duran gri sakallı, uzun boylu avatarı gördük. Büyük ve Güçlü Og karşımızdaydı! Ogden Morrow'un avatarı. Dahası, sohbet odasına giren bir avatar gibi yavaşça belirmemiş, sanki uzun süredir içerideymiş ve ancak o anda kendisini görünür kılmaya karar vermiş gibi, birdenbire yoktan varolmuştu.</p>

  <p>“Hiç Oregon'da bulundunuz mu?” dedi. “Yılın bu zamanında çok güzeldir.”</p>
</body>
</html>
