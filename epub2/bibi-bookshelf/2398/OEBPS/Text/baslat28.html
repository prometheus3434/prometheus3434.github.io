<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0027</h2>

  <p>Kapıdan çıktığımda avatarım yeniden Tyrell'in ofisinde belirdi. Voight-Kampff makinesi masanın üzerinde, eski yerindeydi. Aradan üç saatin üzerinde zaman geçmişti. Baygın bakışlarıyla beni kesmeye devam eden baykuşu saymazsak içeride kimse olmadığı gibi, artık binada güvenlik alarmları da çalmıyordu. NPC güvenlik görevlileri ben içerideyken odayı aramış ve kimseyi bulamadıkları için vazgeçmiş olmalıydı. Ortalık sakindi.</p>

  <p>Herhangi bir terslik yaşamadan asansöre ve ardısıra platforma ulaştım. Ve Crom'a şükür, gizlenme programı açık olan <i>Vonnegut</i> park ettiğim yerde duruyordu. Gemiye atladığım gibi Axrenox'u terk ettim ve yörüngeye ulaşır ulaşmaz ışık hızına çıktım.</p>

  <p><i>Vonnegut</i> hiperuzayda en yakındaki yıldız geçidine doğru ilerlerken, kızıl yıldızın ekran resimlerini ve kutsal günlüğümde efsanevi Kanadalı rock grubu Rush'la ilgili dosyaların yer aldığı klasörü açtım.</p>

  <p>Rush, ergenlik yıllarından itibaren Halliday'in favori grubuydu. Hatta bir röportajında, bütün oyunlarını (OASIS de dahil olmak üzere) Rush albümlerini dinlerken programladığını söylemişti. Genellikle Rush'm üç üyesini - Neil Peart, Alex Lifeson ve Geddy Lee— “Kutsal Üçlü” ya da “Kuzeyin Tanrıları” olarak nitelendiriyordu.</p>

  <p>Kutsal günlüğümde, Rush'ın bütün albümleri, şarkıları, korsan kayıtları, klipleri yer alıyordu. Albüm kitapçıklarıyla çizimlerin yüksek çözünürlüklü taramalarına sahiptim. Varolan tüm Rush konser kayıtlarına. Gerçekleştirdikleri tüm radyo ve televizyon röportajlarına. Grubun bütün üyelerinin detaylı biyografilerine ve yan projeleriyle solo çalışmalarına. Grubun diskografisinin yer aldığı dosyadan aradığım albümü seçtim: Rush'ın klasik bilimkurgu temalı konsept albümü <i>2112.</i></p>

  <p>Ekranımda albüm kapağının yüksek çözünürlüklü görüntüsü belirdi. Grubun ve albümün adı, yıldızlarla kaplı bir alanın üzerine basılmıştı. Kapağın alt kısmında ise, dalgalı bir gölün üzerindeki yansıma gibi görünen, <i>Black Tiger</i> oyun monitöründeki sembolün aynısı yer alıyordu: daire içine alınmış kızıl bir yıldız.</p>

  <p>Albüm kapağıyla <i>Black Tiger</i> monitöründen aldığım ekran resmini yan yana koyduğumda, tahmin ettiğim gibi, iki sembolün tıpatıp aynı olduğunu gördüm.</p>

  <p>2J12'nin albüme adını veren parçası, yedi kısımdan oluşan, yirmi dakikalık epik bir eserdi. Parçada, yaratıcılık ve kendini ifadenin yasadışı ilan edildiği 2112 yılında yaşayan adsız bir isyankarın hikayesi anlatılıyordu. Albüm kapağındaki kızıl yıldız, hikayede anlatılan baskıcı yıldızlararası toplum Güneş Federasyonu'nun sembolüydü. Güneş Federasyonu, parçanın “Sirenks Tapınakları” adındaki ikinci kısmında anlatılan bir grup “rahip” tarafından yönetiliyordu. “Sirenks Tapınakları”nın sözleri Kristal Anahtar'ı tam olarak nerede bulacağımı söylüyordu.</p>

  <div class="blok">
    <p><b><i>Sirenks Tapmakları'nın rahipleriyiz biz</i></b></p>

    <p><b><i>Kutsal salonlarımız dolu yüce bilgisayarlarımızla</i></b></p>

    <p><b><i>Sirenks Tapınaklarının rahipleriyiz biz</i></b></p>

    <p><b><i>Hayatın armağanları tutuluyor duvarlarımızın ardında</i></b></p>
  </div>

  <p>Sektör 21'de Sirenks adında bir gezegen vardı. Gittiğim yer de orasıydı.</p>

  <p>OASIS atlası Sirenks gezegenini, “kayalık arazi yapısına sahip, NPC'lerin bulunmadığı ıssız bir dünya” olarak tanımlıyordu. Gezegenin künyesini açtığımda, Sirenks'in yaratıcısının belirtilmemiş olduğunu gördüm. Ancak tasarımı 2112'nin albüm kapağında anlatılan dünyayla birebir eşleştiğinden, Sirenks'in Halliday tarafından programlandığından kuşkum yoktu.</p>

  <p><i>2112,</i> kayıtların genellikle 12 inçlik vinil plaklarda satıldığı 1976 yılında yayınlanmıştı. Vinil plaklar, çizimlerin ve parça sıralamasının üzerine basılı olduğu kalın kartondan kapaklara sahipti. Kitapçık içeren bazı albümlerde ise, çok daha fazla çizimle notun yanı sıra, şarkı sözleri ve grup hakkında bilgiler de yer alıyordu. 2112'nin orijinal katlanır albüm kapağının kopyasını açtığımda, içinde ikinci bir kızıl yıldız sembolü olduğunu gördüm. Bu ikinci yıldızın önünde, ellerini korku içinde havaya kaldırmış çıplak bir adam vardı.</p>

  <p>Albüm kitapçığının diğer tarafında ise, <i>2112</i> şarkısının yedi kısmının sözleri basılıydı. Her bir kısmın sözlerinden önce tek paragraflık bir düzyazı verilmişti. Bu kısa metinlerde, hikaye 2112'nin adsız kahramanının bakış açısından anlatılıyordu.</p>

  <p>Birinci kısmın öncesinde yer alan metin şöyleydi:</p>

  <p><i>“Uyanık bir şekilde uzanmış, Megadon'un soğuk yüzüne bakıyorum. Kent ve gökyüzü birleşerek tek bir yüzeye, kesintisiz bir griliğin sonsuz denizine dönüşüyor. İkiz Aylar çelikten gökyüzünü aşarken yalnızca iki solgun küre gibi görünüyor.”</i></p>

  <p>Gemim Sirenks'e yaklaşırken, gezegenin uyduları olan ikiz aylar By-Tor ve Snow Dog görüş alanıma girdi. Uyduların adları da bir başka klasik Rush şarkısından alınmıştı. Gezegenin kasvetli gri yüzeyinde, albümde anlatılan kubbeli kent Megadon'un tam olarak 1.024 kopyası yer alıyordu. Sayıları Frobozz'daki <i>Zork</i> Simülasyonlarının iki katını bulduğundan, Altılılar'ın Megadon kentlerinin tamamını ablukaya alamayacağını biliyordum.</p>

  <p>Gizlenme programını yeniden devreye soktuktan sonra en yakındaki kenti seçtim ve ortalıkta başka gemi olup olmadığını kontrol ederek <i>Vonnegut</i>'u devasa kubbenin hemen önüne indirdim.</p>

  <p>Megadon kayalık bir platonun üzerinde, geniş bir yamacın eteklerine kurulmuştu. Kent yıkık haldeydi. Çatlaklarla kaplı devasa saydam kubbesi her an yıkılacakmış gibi görünüyordu. Kubbenin tabanına kadar ulaşan büyük çatlaklardan birinin içinden geçerek kente girebilirdim.</p>

  <p>Megadon, teknolojik açıdan gelişmiş bir medeniyetin yıkıntılarını gösteren 1950'lerden bir bilimkurgu kitabının kapağını anımsatmıştı. Kentin tam merkezinde karşıma, kuvvetli rüzgarlarla harap olmuş gri duvarlara sahip, obelisk şeklinde yüksek bir tapınak çıktı. Tapınağın girişi Güneş Federasyonu'nun kızıl yıldızıyla taçlandırılmıştı.</p>

  <p>Sirenks Tapınağı'nın önünde duruyordum.</p>

  <p>Tapmak bir güç kalkanı ya da Altılı filoları tarafından ablukaya alınmamıştı. Etrafta kimsecikler yoktu.</p>

  <p>Silahlarımı çekerek tapınağın girişinden geçtim. Katedrallere benzeyen devasa tapınağın içi, uzayıp giden sıralar halinde dizilmiş süper-bilgisayarlarla doluydu. Sonunda tapınağın merkezine ulaşana dek, bu sıraların arasında ilerleyerek makinelerin derinlerden gelen uğultusunu dinledim.</p>

  <p>Tapınağın merkezinde, yüzeyine kızıl yıldızın kazınmış olduğu, yükseltilmiş, taştan bir mihrap yer alıyordu. Mihraba adımımı attığım anda bilgisayarlardan gelen uğultu kesildi. Tapınak aniden sessizliğe gömülmüştü.</p>

  <p>Mihraba bir şey yerleştirmem gerektiğini düşündüm. Sirenks Tapınağı'na bir adak sunmalıydım. Ama bu adak ne olmalıydı?</p>

  <p>İkinci Kapı'yı temizledikten sonra elde ettiğim otuz santimlik Leopardon replikasının mihraba oturmayacağının farkında olmama rağmen, gene de şansımı denedim. Hiçbir şey olmadı. Robotu envanterime geri koyarak düşündüm. Bir anda aklıma, 2112 nin kitapçık notlarında yer alan başka bir şey geldi. Hemen notları ekranıma çekerek incelemeye koyuldum. Aradığım cevap, “Keşif” adındaki üçüncü kısmın giriş metnindeydi: “Onu, <i>sevgili şelalemin ardında, mağaranın içinde gizli küçük odada buldum. Yılların biriktirdiği tozu üfleyip yerinden kaldırarak, saygıyla ellerime aldım. Ne olduğuna dair hiçbir fikrim olmasa da, çok güzeldi. Parmaklarımı tellerin üzerine koyup anahtarları çevirerek farklı sesler çıkarabiliyordum. Telleri çekerek ilk ahenkli sesleri çıkardıktan sonra, çok geçmeden kendi müziğimi buldum!”</i></p>

  <p>Kentin güney sınırında, atmosferik kubbenin kavisli yüzeyinin zemine yaklaştığı bir noktada şelaleyi bulur bulmaz, jet botlarımı çalıştırarak nehri aşıp şelalenin içinden geçtim. Vücuduma çarpan suyun hissini verecek en iyi dokunsal tulumu kullanmama rağmen, sanki birisi ince sopalarla başıma, omuzlarıma ve sırtıma vuruyormuş gibi hissetmiştim. Şelalenin arkasına geçerek mağaranın ağzından içeri girdim. Birkaç adım atmamla birlikte, mağara uzun bir tünele dönüşecek şekilde daraldı. Aradığım oda bu tünelin uçundaydı.</p>

  <p>Odaya göz attığımda, zeminden çıkan dikitlerden birinin uç kısmındaki hafif aşınmayı fark ettim. Dikiti kavrayıp kendime çekmeme rağmen yerinden kıpırdamadı. İtmeyi denediğimdeyse, sanki görünmez bir mafsala bağlı bir kol gibi hareket etti. Bir taşın yere sürtünme sesiyle arkama döndüğümde, zeminde açılan kapağı gördüm. Aynı zamanda mağaranın tavanında da bir delik açılarak, kapağın altındaki saklı bölmeye harikulade bir ışık demetinin düşmesini sağlamıştı.</p>

  <p>Envanterimden, büyülü ya da değil, her türlü tuzağı saptayan özel bir asa çıkardım. Asayla bölmenin güvenli olup olmadığını kontrol ettikten sonra, kapaktan içeri atlayarak tozlu zemine ayak bastım. Kuzey duvarında yontulmuş büyük bir taşın yer aldığı, küp şeklinde, daracık bir bölmedeydim. Taşın içine gömülü bir elektro gitar olduğunu gördüm. Gitarın tasarımını, Sirenks'e gelirken yolda seyrettiğim <i>2112</i> konser kaydından tanımıştım. Alex Lifeson'un <i>2112</i> turnesinde kullandığı 1974 Gibson Les Paul modeliydi bu.</p>

  <p>Gitarın üzerindeki absürd Arthur dönemi çizimini fark ettiğimde sırıtmama engel olamadım. Her avcı gibi ben de John Boorman'in <i>Excalibur</i> filmini defalarca seyretmiş olduğumdan, ne yapmam gerektiğini anlamıştım. Sağ elimle uzanarak sapından tuttuğum gitarı kendime çektim. Gibson Les Paul, uzun metalik bir sesle taştan kurtuldu.</p>

  <p>Gitarı başımın üzerine kaldırdığımda, metalik çınlama mağaranın içinde yankılanan akor sesine dönüştü. Mağaradan çıkmak için jet botlarımı çalıştırmak üzereyken, aklıma gelen bir fikirle durdum. James Halliday lisedeyken birkaç yıl boyunca gitar dersleri almıştı. Zaten gitar çalmayı öğrenmek için bana esin kaynağı olan da Halliday'di. Hayatımda gerçek bir gitar tutmamış olsam da, sanal bir enstrümanla ortalığı yıkabilirdim.</p>

  <p>Envanterimi araştırarak bir pena bulduktan sonra, kutsal günlüğümden 2H2'nin notalarını ve kahramanın şelalenin ardındaki mağarada gitarı bulmasını anlatan “Keşif” şarkısının gitar tabını çıkardım. Şarkıyı çalmaya başladığımda, elektrik ya da amfi olmamasına rağmen gitarın sesi bölmenin duvarlarında patlayarak mağaranın içinde yankılandı.</p>

  <p>Şarkının ilk ölçüsünü tamamladığımda, kısa bir an için, gitarı çekip aldığım duvara kazınmış bir mesaj belirdi:</p>

  <div class="blok">
    <p><b><i>İlki bağlıydı kırmızı metale</i></b></p>

    <p><b><i>İkincisi, yeşil taşa</i></b></p>

    <p><b><i>Üçüncüsü bağlı en berrak kristale</i></b></p>

    <p><b><i>Ve açılamaz tek başına</i></b></p>
  </div>

  <p>Taşa kazınmış gibi görünen kelimeler, birkaç saniye içerisinde, gitarda bastığım son noktanın çınlamasıyla birlikte kaybolmaya başladı. Son anda bilmecenin ekran resmini alırken, çoktan anlamını çözmeye girişmiştim. Bu elbette Üçüncü Kapı'yla ilgili bir ipucuydu. Ve nasıl “tek başına açılamayacağına”.</p>

  <p>Altılılar şarkıyı çalarak bu mesajı ortaya çıkarabilmiş miydi? Bundan kuşkuluydum. Budalaların gitarı taştan söktükleri gibi tapınağa koşturduklarına bahse girebilirdim.</p>

  <p>Durum buysa, Üçüncü Kapı'yı açmanın bir püf noktası olduğunu bilmiyorlar demekti. Yumurta'yı neden halen bulamadıklarının açıklaması belki de buydu.</p>

  <p>Tapınağa dönerek gitarı mihraba yerleştirdiğim anda, sanki enstrümanlarını akort eden büyük bir orkestranın ortasında kalmışım gibi, etrafımdaki yüksek bilgisayarlardan bir kakofoni yayılmaya başladı. Ses karmaşası kulakları sağır edecek bir kreşendoya çıktıktan sonra birdenbire kesildi ve mihrap güçlü bir ışık çakmasıyla aydınlanırken, gitar Kristal Anahtar'a dönüştü.</p>

  <p>Uzanıp anahtarı elime aldığımda ahenkli bir sesle skorum 25000 puan yükseldi. İkinci Kapı'yı temizleyerek elde ettiğim 200000 de eklenince, toplam 353.000'le Sorrento'nun 1.000 puan üzerine çıkmış ve Skorbord'un liderliğini geri almıştım.</p>

  <p>Kutlama yapacak zaman yoktu. Kristal Anahtar'ın göz alıcı, parlak yüzeyini yakından incelediğimde, üzerinde herhangi bir ipucu olmadığını gördüm. Ancak anahtarın kristal kulbunun tam ortasına kazınmış minnacık monogramı hemen tanımıştım: kaligrafik bir A harfi.</p>

  <p>James Halliday'in ilk <i>Dungeons &amp; Dragons</i> karakter kağıdında, “Karakter Sembolü” kutucuğunda yer alan A harfiydi bu. Aynı zamanda Halliday'in ünlü OASIS avatarı Anorak'ın koyu renkli cüppesindeki monogram ve Anorak'ın Kalesi'nin büyük kapılarındaki sembol de buydu.</p>

  <p>Av'ın ilk yıllarında, avcılar OASIS'te üç anahtarın saklanmış olabileceğini düşündükleri her yere, özellikle de kodları Halliday tarafından yazılmış gezegenlere aç böcek sürüleri gibi üşüşmüştü. Bu gezegenlerden öne çıkanı ise, Halliday'in lise yıllarındaki <i>Dungeons &amp; Dragons</i> oyunu için yarattığı (ve aynı zamanda ilk oyunlarının geçtiği yer olan) fantezi dünyasının aşırı ölçüde bir detaylandırmayla yeniden yaratılmış Simülasyonu, yani Chthonia gezegeniydi. Chthonia bir anda avcıların Mekkesi'ne dönüşürken, herkes gibi ben de hac yükümlülüğümü yerine getirerek, Anorak'ın Kalesi'ni ziyaret etmek için gezegene bir kere gitmiştim. Ancak Anorak haricinde kimse kalenin içine girmeye muvaffak olamamıştı.</p>

  <p>Oysa artık Anorak'ın Kalesi'ne bir giriş olması gerektiğini biliyordum. Çünkü Üçüncü Kapı kalenin içindeydi.</p>

  <p>Sektör 10'da bulunan Chthonia'ya doğru ilerlerken, Skorbord'da yeniden liderliğe yükselişimin medyada yarattığı çılgınlığı görmek için haber kanallarım taradığımda, asıl haberin benimle ilgili olmadığını anladım. Öğleden sonra patlayan büyük haber, Halliday'in Paskalya Yumurtası'nın saklandığı yerin en nihayetinde ortaya çıkmış olmasıydı. Haber spikerleri Yumurta'nın Chthonia gezegeninde, Anorak'ın Kalesi'nde olduğunu söylüyordu. Bu bilginin kaynağı ise, kalenin etrafını sarmış olan Altılı ordusuydu.</p>

  <p>Günün erken saatlerinde, İkinci Kapı'yı temizlememden kısa bir süre sonra, gezegeni ablukaya almışlardı.</p>

  <p>Bu zamanlamanın tesadüf olamayacağını biliyordum. Skorbord'da yükselişim, Üçüncü Kapı'yı temizlemek için gizli bir çalışma sürdüren Altılılar'ın strateji değiştirmesine neden olmuş ve ben ya da bir başkası ulaşamadan kaleyi ablukaya almaları, kapının yerini herkesin öğrenmesini sağlamıştı.</p>

  <p>Birkaç dakika sonra Chthonia'ya ulaştığımda, <i>Vonnegut'un</i> gizlenme programını devreye sokarak durumu kendi gözlerimle görmek için kalenin üzerinde kısa bir keşif uçuşu yaptım. Manzara tahmin ettiğimden çok daha kötüydü.</p>

  <p>Altılılar, Anorak'ın Kalesi'nin üzerine bir tür büyülü kalkan -kaleyi ve etrafındaki araziyi olduğu gibi kapatan, yarı- saydam bir kubbe- germişti. Altılı ordusunun tamamı kalkanın içindeydi. Kale dört bir tarafından askerler, tanklar, silahlar ve savaş araçlarıyla sarılmıştı.</p>

  <p>Çoktan Chthonia'ya ulaşmış bazı avcı klanları, kalkanı indirmek için yüksek tahrip gücüne sahip füzelerle ilk saldırılarını gerçekleştiriyordu. Her patlamanın ardından kısa süreli bir atomik ışık gösterisi yaşanıyor ve etraf yeniden sakinleştiğinde, zerre hasar görmemiş kalkanın yerinde durduğu görülüyordu.</p>

  <p>Haberin yayılmaya devam ettiği sonraki birkaç saat içerisinde Chthonia'ya çok daha fazla avcı gelmeye, saldırılar da sıklaşmaya başladı. Klanlar kalkana karşı işe yarayabileceğini düşündükleri her türlü silahla saldırı düzenlemesine rağmen, sonuç alınamıyordu. Çok geçmeden, füzelerle, ateş toplarıyla ya da büyülü silahlarla kalkana zarar verilemeyeceği anlaşılmıştı. En sonunda bir grup avcı kubbenin altından tünel kazmaya giriştiğinde, kalkanın kaleyi hem yerin üstünden hem de altından saran tam bir küre şeklinde olduğu ortaya çıktı.</p>

  <p>Gecenin ilerleyen saatlerinde, keşif çalışmalarını tamamlayan birkaç yüksek seviyeli avcı büyücü, mesaj panolarına kalenin etrafındaki kalkanın, çok güçlü bir nesne olan ve ancak 99. seviye bir büyücü tarafından kullanılabilecek Osuvox'un Küresi'yle oluşturulduğunu açıkladı. Osuvox'un Küresi, kendi etrafında, çevresi yarım kilometreye kadar çıkabilecek küre şeklinde bir kalkan yaratabiliyordu. Hiçbir şekilde aşılamaz ya da parçalanamaz bu kalkana dokunan her şey buharlaşarak yok oluyordu. Ayrıca, küreyi çalıştıran büyücü hareketsiz kaldığı ve her iki elini de kürenin üzerinde tuttuğu sürece kalkan sonsuza dek ayakta kalabilirdi.</p>

  <p>Sonraki günlerde, avcılar kalkanı aşmak için her türlü yolu denemeye devam etti. Büyü. Teknoloji. Işınlanma. Karşı büyüler. Başka nesneler. Hiçbiri işe yaramadı. İçeri girmenin hiçbir yolu yoktu. Umutsuzluk hissi avcıların arasında hızla yayılıyordu. Hem yalnız çalışan avcılar hem de klanlara üye olanlar havlu atmaya hazırdı. Kristal Anahtar'a ilk ulaşan Altılılar dışında kimse Üçüncü Kapı'ya yaklaşamıyordu. Herkes Son'un çok yakın olduğunda hemfikirdi. Av sona eriyordu.</p>

  <p>Bütün bunlar olurken bir şekilde soğukkanlılığımı korumayı başardım. Altılılar'ın Üçüncü Kapı'nın nasıl açılacağını henüz çözememiş olması kuvvetle muhtemeldi. Elbette artık istedikleri kadar zamana da sahiptiler. Yavaş ve metodik bir çalışmayla, er ya da geç çözüme ulaşacaklardı.</p>

  <p>Ama pes etmeyi reddediyordum. Birisi Halliday'in Paskalya Yumurtası'na ulaşana dek her şey mümkündü. Bütün klasik bilgisayar oyunlarında olduğu gibi, Av'da yeni ve çok daha zor bir seviyeye gelinmişti, o kadar. Bütünüyle yeni bir strateji gerektiren yeni bir seviyedeydik.</p>

  <p>Bir plan oluşturmaya koyuldum. İşe yaraması için epik düzeyde şans gerektiren radikal bir plan. Art3mis, Aech ve Shoto'ya e-posta yollayarak planımın ilk adımını hayata geçirdim. Mesajımda, İkinci Kapı'nın yerini ve Kristal Anahtar'ın nasıl ele geçirileceğini açık bir şekilde anlattım. Üçünün de mesajımı aldığından emin olduktan sonra, planın ikinci adımına geçtim. Bu beni deli gibi korkutan aşamaydı çünkü öldürülmemle sonuçlanabilirdi. Ancak artık bunu umursamıyordum.</p>

  <p>Ya Üçüncü Kapı'ya ulaşacak ya da bu yolda canımı verecektim.</p>
</body>
</html>
