<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0030</h2>

  <p>IOI'nin Teknik Destek Çağrı Merkezi, binanın doğu kulesindeki üç kata yayılmıştı. Her bir kat, numaralandırılmış kabinlerin oluşturduğu labirentleri andırıyordu. Bana verilen kabin tüm pencerelerden uzakta kalan bir köşedeydi. Kabinin içinde, zemine tutturulmuş ayarlanabilir ofis sandalyesi dışında hiçbir şey yoktu. Yeni alıkoyulmuş çalışanları bekleyen çevredeki kabinlerin birkaçı da boştu.</p>

  <p>Kabinde herhangi bir dekorasyon malzemesi bulundurmama izin verilmiyordu çünkü henüz bu türden bir imtiyaza sahip değildim. Yüksek performans ve müşteri memnuniyeti ile yeterli düzeyde “ikramiye puanı” topladığımda, bu puanların bir kısmını kabinimi dekore edeceğim zamanzingolar -bir saksı bitkisi ya da çamaşır ipine asılı bir kedi yavrusunun ilham verici posteri gibi- satın almak için “harcayabilirdim”.</p>

  <p>Kabine girerek, çıplak duvardaki tek rafta duran vizörle eldivenleri takıp sandalyeme çöktüm. Sandalyenin yuvarlak tablasına monte edilmiş iş bilgisayarım, oturduğum anda otomatik olarak açıldı. Personel bilgilerim onaylanarak IOI intraneti üzerindeki çalışma hesabıma girişim yapıldı. OASIS'le herhangi bir şekilde bağlantı kurmama izin yoktu. Tek yapabildiğim işle ilgili e-postaları yanıtlamak, teknik destek dokümanlarıyla prosedür kılavuzlarını okumak ve görüşme istatistiklerimi takip etmekti. Bu kadar. Dahası intranetteki her hareketim yakından gözlemleniyor, kontrol ediliyor ve kayıt altına alınıyordu.</p>

  <p>Kendimi çağrı alma sırasına ekleyerek on iki saatlik mesaime başladım. Yalnızca sekizinci günümde olmama rağmen, sanki yıllardır burada tutukluymuşum gibi hissediyordum.</p>

  <p>İlk arayan müşterinin avatarı teknik destek sohbet odama giriş yaptı. Adı ve istatistikleri başının üzerinde görünüyordu. Karşımdaki avatar, çarpıcı ölçüde zekice seçilmiş bir ada sahipti: “KızgınYarak007”.</p>

  <p>Bir başka harikulade güne başladığım belliydi.</p>

  <p>KızgınYarak007, çivili, siyah renkte, deri bir zırha sahip, kolları ve yüzü şeytan dövmeleriyle kaplı, saçları kazınmış bir barbardı. Elinde, neredeyse avatarının boyunun iki katı uzunluğunda devasa bir kılıç tutuyordu.</p>

  <p>“Günaydın, Sayın KızgınYarak007,” diye homurdandım. “Teknik destek hattımızı aradığınız için teşekkür ederim. 338645 numaralı teknik destek temsilcisiyle görüşüyorsunuz. Size nasıl yardımcı olabilirim?” IOI'nin müşteri nezaket yazılımı, ton ayarlamasını yaparak filtrelediği sesimin her zaman neşeli ve canlı çıkmasını sağlıyordu.</p>

  <p>“Ah, evet. Bu boktan kılıcı daha yeni aldım ve onu kullanamıyorum! Hiçbir şeye saldıramıyorum! Bu boktan şeyin sorunu ne? Bozuk filan mı?”</p>

  <p>“Efendim, koduğumun bir moronu olmanızdan başka sorun göremiyorum," dedim.</p>

  <p>Çoktan alıştığım uyarı sinyalini aldığım anda, ekranımda da şu mesaj belirdi.</p>

  <div class="center">
    <p>NEZAKET İHLALİ -ETİKET; KODUĞUMUN, MORON</p>

    <p>SON YANITINIZ İLETİLMEDİ - İHLAL KAYDEDİLDİ</p>
  </div>

  <p>IOI'nin patentli müşteri nezaket yazılımı, yanıtımın uygunsuz içeriğini saptayarak sesi kesmiş olduğundan, KızgınYarak007 kendisine küfrettiğimi duymamıştı. Yazılım aynı zamanda “nezaket ihlalimi” kayıt altına alarak, şefim Trevor'a yönlendirmişti. Böylelikle Trevor iki haftada bir gerçekleşen performans değerlendirme görüşmemizde bu konuyu gündeme getirebilirdi.</p>

  <p>“Efendim, kılıcı online bir açık artırmadan mı satın aldınız acaba?”</p>

  <p>“Öyle,” dedi KızgınYarak007. “Bok gibi de para ödedim.”</p>

  <p>“Kılıcı incelemem için bana bir saniye verin lütfen.” Aslında sorunun ne olduğunu çok iyi biliyordum ama emin olmak istedim. Yoksa bir ceza puanı daha alırdım.</p>

  <p>İşaret parmağımla kılıca dokunduğumda, ekranımda açılan pencerede özellikleri belirdi. Cevap ilk satırdaydı. Kılıç ancak on ve üzeri seviyedeki avatarlar tarafından kullanılabilirdi. Sayın KızgınYarak007 ise yedinci seviyedeydi. Bunu ona elimden geldiğince basit bir şekilde açıkladım.</p>

  <p>“Ne! Ama bu hiç adil değil! Bana kılıcı satan herif bu konuda hiçbir şey söylemedi!”</p>

  <p>“Efendim, herhangi bir silah almadan, avatarınızın silahı kullanıp kullanamayacağından emin olmanızı öneririz.”</p>

  <p>“Lanet!” diye bağırdı. “Tamam da bununla şimdi ne yapacağım?”</p>

  <p>“Neden kılıcı götünüze sokmayı denemiyorsunuz?”</p>

  <div class="center">
    <p>NEZAKET İHLALİ - SON YANITIN1Z İLETİLMEDİ - İHLAL KAYDEDİLDİ</p>
  </div>

  <p>Bir daha denedim. “Efendim, avatarınız onuncu seviyeye çıkana dek kılıcı envanterinizde tutabilirsiniz. Ya da satışa çıkararak elde ettiğiniz geliri benzer bir silah için değerlendirebilirsiniz. Avatarınızın seviyesine uygun bir silah satın almanız mümkün.”</p>

  <p>“Ha?” dedi KızgınYarak007. “Ne demek bu şimdi?”</p>

  <p>“Kılıcı elinizde tutmaya devam edebilir ya da satabilirsiniz.”</p>

  <p>“Ah.”</p>

  <p>“Yardımcı olabileceğim başka bir konu var mı acaba?”</p>

  <p>“Hayır, sanırım yok-”</p>

  <p>“Güzel. Teknik destek hattımızı aradığınız için teşekkür ederim. Size iyi günler dilerim.”</p>

  <p>Bağlantı kesme simgesine dokundum ve KızgınYarak007 kayboldu. Görüşme Süresi: 2:07. Bir sonraki müşterinin avatarıyla (Vartaxxx adında, kırmızı tenli, kocaman göğüslü, uzaylı bir dişi) birlikte, ekranımda KızgınYarak007'nin bana verdiği müşteri memnuniyet puanı belirdi: 10 üzerinden 6. Sistem bir sonraki performans değerlendirmesinde ikramiye kazanabilmem için ortalama puanımı 8.5'in üzerinde tutmam gerektiğini hatırlattı.</p>

  <p>IOI merkezinin teknik destek çağrı merkezinde çalışmak, evden çalışmaya hiç benzemiyordu. Burada insanların anlamsız sorularına cevap verirken, bir yandan da film seyretme, oyun oynama ya da müzik dinleme şansım yoktu. İş dışında dikkatimi verebileceğim tek şey, sürekli kontrol ettiğim saatti (ya da bütün çalışanların ekranının tepesindeki, IOI'nin borsa değerini gösteren panel... bu paneli kapatma şansınız yoktu).</p>

  <p>Her mesaimde beş dakikalık üç tuvalet molam vardı. Öğle yemeği yarım saatti. Yaptıkları delirtici görüşmelerden yakınan ya da kazandıkları ikramiye puanlarıyla böbürlenen diğer teknik destek temsilcilerini dinlemek zorunda kalmamak için, kafeterya yerine genellikle kabinimde yiyordum. Müşteriler kadar diğer alıkoyulmuş çalışanlardan da tiksinmiştim.</p>

  <p>Mesaimde beş kez uyuyakaldım. Her seferinde sistem kulaklarımın içinde patlayan bir uyarı sesiyle beni yeniden ayağa kaldırdı. Sonrasında da kural ihlalini personel veri dosyama kaydetti. Çalışmaya başladığım ilk hafta içerisinde narkolepsi durumumun nükseden bir sorun olduğu anlaşıldığında, uyanık kalmam için her gün iki küçük kırmızı hap vermeye başladılar. Hapları almayı ihmal etmedim. Ama elbette mesaim bittikten sonra.</p>

  <p>Mesaim sona erdiğinde, kulaklıklı telefonumla vizörümü sökercesine çıkarıp koşar adımlarla kapsülüme döndüm. Gün içinde acele ettiğim tek an buydu. Daracık plastik tabutuma ulaştığımda, içeri süründüm ve kendimi yüzüstü şilteye bıraktım. Tıpkı bir gece önce olduğu gibi. Ve ondan önceki gece. Birkaç dakika öylece yatarak, gözümün ucuyla eğlence konsolunun ekranındaki saati takip ettim. Saat 7.07 olduğu anda dönerek doğruldum.</p>

  <p>“Işıklar,” dedim yumuşak bir sesle. Son bir haftadır favori kelimem buydu. Zihnimde özgürlükle eşanlam kazanmıştı.</p>

  <p>Kapsülümün kabuğuna gömülü durumdaki ışıklar kapandı; daracık yaşam birimim zifiri karanlıkta kalmıştı. Güvenlik kameralarından alınan canlı video akışını seyreden birileri varsa, kameralar gece görüşü moduna geçerken yaşanan kısacık bir flaş çakmasının ardından, beni gözlemeye devam edebilirlerdi. Ancak haftanın ilk günlerinde gerçekleştirdiğim sabotaj sayesinde, artık kapsül ve kulağımdaki güvenlik kameraları işlerini gerektiği gibi yapmıyordu. Yani gün içinde ilk defa takip edilmiyordum.</p>

  <p>Rock zamanıydı.</p>

  <p>Eğlence konsolunun ekranına dokundum. Aydınlanan ekran bana ilk gecemdeki seçeneklerin aynısını sundu: birkaç eğitim filmi ve Simülasyonla, <i>Tommy Queue'</i>nin bütün bölümleri.</p>

  <p>Konsolun kullanım kayıtlarını kontrol edecek görevli, her gece uyumadan önce birkaç <i>Tommy Queue</i> bölümü seyrettiğimi görecekti. Hatta dizinin on altı bölümünü tamamladıktan sonra, yeniden başladığımı. Ayrıca kayıtlar her gece az çok aynı saatte uyuyakaldığımı (ama tam olarak aynı saatte değil) ve ertesi sabah alarmım çalana dek ölü gibi uyuduğumu gösterecekti.</p>

  <p>Geceleri IOl'nin saçmasapan dizisini seyrediyor değildim elbette. Uyumuyordum da. Her gece uykumdan çaldığım iki saati kendi işlerim için kullanıyordum. Gün içinde uyuyakalmalarım da bu uyku açığının sonucuydu.</p>

  <p>Oysa yaşam birimimde ışıklar kapandığı anda, kendimi enerji dolu ve tam anlamıyla uyanık hissediyordum. Eğlence konsolonun menülerinde hızla ilerlemeye başladığımda yorgunluğum yok oluyor; sağ elimin parmakları dokunmatik ekran üzerinde adeta dans ediyordu.</p>

  <p>Yedi ay kadar önce, (Bryce Lynch'in kimliği için gereken bilgileri satın aldığım karaborsa veri sitesi) L33T HaxOrz Warezhaus'tan IOI intranet şifrelerini almıştım. Her zaman yasadışı veri satışı yapan siteleri takip ediyordum; karşınıza ne çıkacağını asla bilemezdiniz. OASIS sunucu açıkları. ATM yazılımlarını kırmak için programlar. Ünlülerin seks kasetleri. Aklınıza ne gelirse. Bir gün L33t HaxOrz Warezhaus açık artırma listelerini tararken, bir veri seti gözüme takıldı: <i>IOI Intranet Erişim Şifreleri, Arka Kapılar ve Sistem Açıkları.</i> Satıcı, IOI'nin intranet mimarisi üzerine gizli verilerin yanında, “şirket ağında kullanıcıya tam yetki sağlayacak” sistem bilgilerini ve idari erişim kodlarını verdiğini iddia ediyordu.</p>

  <p>Böylesine saygın bir sitede satışa sunulduğundan, veri setinin sahte olamayacağına kanaat getirdim. Kimliği belirsiz satıcı, IOI'nin eski sözleşmeli programcısı ve şirket intranetinin önde gelen mimarlarından biri olduğunu söylüyordu. Muhtemelen bir dönekti; daha sonra karaborsada satışa çıkarabilmek için, kendi tasarladığı sistemlere bilinçli olarak arka kapılar ve güvenlik boşlukları kodlayan programcılardan biri. Böylelikle halihazırda ödemesini aldığı bir işten daha fazla para kazanma ve IOI gibi şeytani bir uluslararası şirket için çalışmanın suçluluğundan kurtulma şansına sahip oluyordu.</p>

  <p>Satıcının açık artırma listesinde değinme zahmetine girmediği problem ise, şirketin intranetine erişiminiz olmadığı sürece bu kodların hiçbir işe yaramayacağıydı. IOI'nin intraneti, OASIS ile doğrudan hiçbir bağlantısı olmayan, yüksek güvenlikli, bağımsız bir ağdı. Intranete erişim sağlamanın tek yolu, IOI'nin kadrolu çalışanı olmaktı (yani çok zor ve ulaşılması uzun zaman gerektiren bir pozisyon elde etmeliydiniz). Ya da şirketin sayıları sürekli artan alıkoyulmuş çalışanlarından biri olmak.</p>

  <p>Her halükarda, bir gün işe yarayabileceklerini düşünerek IOI erişim kodları için açık artırmaya girmeye karar verdim. Verilerin doğruluğunu teyit etmenin bir yolu olmadığından teklifler düşük kaldı ve yalnızca birkaç bin kredi karşılığında açık artırmayı kazandım. Paket birkaç dakika sonra e-posta kutuma ulaşmıştı. Verilerin şifresini çözmeyi tamamladığımda, detaylı bir incelemeye girdim. Her şey meşru göründüğünden, gerekeceği bir zaman için verileri dosyaladım ve aklımdan çıkardım. Ta ki, altı ay sonra Altılılar'ın Anorak'ın Kalesi'ni ablukaya aldığını görene dek. O anda aklıma ilk gelen şey IOI intranet kodları oldu. Ve saçma planım aklımda şekillenmeye başladı.</p>

  <p>Sahte Bryce Lynch kimliğimin finansal kayıtlarını değiştirerek kendimi IOI'ye borçlu gösterebilir ve böylelikle alıkoyulmuş çalışanlardan biri olabilirdim. Binaya girerek şirketin güvenlik duvarını aştığımda, Altılılar'ın özel veri tabanına erişim sağlamak için intranet şifrelerini kullanabilirdim. Böylelikle Anorak'ın Kalesi'nin üzerindeki kalkanı indirmenin bir yolunu bulabileceğimi umuyordum.</p>

  <p>Kimsenin böyle bir hamleyi tahmin etmesini beklemiyordum. Çünkü yaptığım şey alenen çılgınlıktı.</p>

  <p>Alıkoyuluşumun ikinci gecesine dek şifreleri test etmeye kalkışmadım. Doğal olarak, gergindim. Verilerin sahte olduğu ve şifrelerin çalışmadığı ortaya çıktığı takdirde, kendimi ölene dek sürecek bir köleliğe teslim etmiş olacaktım.</p>

  <p>Kulağımdaki kameranın ekranı göremeyeceği bir pozisyonda durarak, eğlence konsolunun, ses, denge, parlaklık ve renk gibi ses/video çıkışlarıyla oynamama izin veren seyir ayar menüsüne girdim. Bütün ayarları en üst düzeye çıkardıktan sonra, ekranın alt kısmındaki UYGULA tuşuna arka arkaya üç kez dokundum. Ardından ses ve parlaklık kontrollerini en düşük düzeye çekip bir kez daha UYGULA tuşuna dokundum. Ekranımın ortasında, bir bakım teknisyeninin personel numarasıyla erişim şifresini girmemi isteyen küçük bir pencere belirdi. Çok önceden ezberlemiş olduğum personel numarasını ve uzun alfanumerik şifreyi hızlı bir şekilde girdim. Her iki şifreyi de gözümün ucuyla kontrol ederek TAMAM tuşuna bastım. Sistem bana çok uzun gelen bir süre boyunca dondu. Ve en sonunda şu mesaj belirdi:</p>

  <p class="center">BAKIM KONTROL PANELİ - ERİŞİM 0NAYLANDI</p>

  <p>Artık teknisyenlerin, eğlence biriminin çeşitli bileşenlerini test edip hataları düzeltmesi için tasarlanan bakım servis hesabındaydım. Sisteme teknisyen olarak giriş yapmama rağmen, intranete erişimim halen oldukça sınırlı düzeydeydi. Gene de bana ihtiyaç duyduğum kadar hareket alanı tanıyordu. Programcının bıraktığı sistem açıklarından birini kullanarak sahte bir yönetici hesabı açtım. Bu hesabı açmamla birlikte, sistemdeki neredeyse her şeye erişim sağlamıştım.</p>

  <p>İlk işim kendime biraz gizlilik sağlamak oldu.</p>

  <p>Alıkoyulmuş Çalışan Gözetim Sistemi'nin kontrol paneline ulaşana dek, birkaç düzine altmenüde hızlı bir şekilde ilerledim. Bryce Lynch adına personel numaramı girdiğimde, içeri ilk alındığımda çekilmiş vesikalık fotoğrafla birlikte profilim belirdi. Profilde hesap bakiyem, maaş derecem, performans değerlendirme sonuçlarım gibi şirketin hakkımda sahip olduğu tüm bilgiler listelenmişti. Sağ üst köşede, biri kulağımdaki, diğeri ise kapsülümdeki kameralara bağlı iki vidfeed penceresi yer alıyordu. Kulağımdaki kamera kapsülün duvarına dönüktü. Kapsül kamerası ise, vücudumla eğlence konsolunun ekranını kapattığımdan, yalnızca kafamın arka kısmını gösteriyordu.</p>

  <p>İki vidfeed kamerasını birden seçip konfigürasyon ayarlarına girdim. Sistem açıklarından birini kullanarak, kameraların canlı yayın yerine kapsüldeki ilk gecemin arşivlenmiş görüntülerini göstermesini sağlayan hızlı bir kod değişikliği yaptım. Artık kamera görüntülerini kontrol etmeye kalkacak birisi, beni bütün gece şirketin intranetinde deliler gibi çalışırken değil, kapsülümde uyurken görecekti. Ardından kameraları, kapsülümdeki ışıkları her söndürüşümde arşivlenmiş görüntülere geçmelerini sağlayacak şekilde yeniden programladım. Görüntülerdeki saliselik atlama, kameralar gece görüş moduna geçerken oluşan anlık video bozunumuyla maskelenecekti.</p>

  <p>Çalışırken sürekli olarak varlığımın saptanmasından ve sistemden atılmaktan endişe duysam da, böyle bir şey olmadı. Sahip olduğum şifreler çalışıyordu. Son altı gecemi IOI intranetinde, sistemin sürekli daha derinlerine inmeye çalışarak geçirmiştim. Kendimi eski hapishaneden firar filmlerinde, her gece hücresinde çay kaşığıyla tünel kazan bir mahkum gibi hissediyordum.</p>

  <p>Sonunda, bir gece önce, yorgunluktan yıkılmak üzereyken, intranetin güvenlik duvarlarından oluşan labirentlerinde yolumu bularak, Ooloji Departmanı'nın veritabanına ulaşmayı başarmıştım. Ana damarı bulmuştum! Altılılar'ın gizli dosyaları! Ve bu gece, sıra dosyaları açmaya gelmişti.</p>

  <p>Kaçarken Altılılar'ın verilerinin bir kısmını yanıma almam gerektiğini bildiğimden, haftanın ilk günlerinde, sahte bir donanım talep formu oluşturmak için intranet yönetici hesabımı kullanmıştım. Bu form doğrultusunda, kendi kabinimden birkaç metre ilerideki boş kabinlerden birinde çalışıyormuş gibi gösterdiğim varolmayan bir personele (Sam Lowery), on zetabaytlık bir flaş bellek gönderilmesini sağladım. Kulağımdaki kameranın başka bir yöne dönük olmasını sağladıktan sonra, eğilerek kabine ilerledim, minik belleği kaptığım gibi cebime attım ve mesaim bittikten sonra gizlice kapsülüme getirdim. Aynı gece ışıkları kapatıp güvenlik kameralarını devre dışı bıraktıktan sonra, eğlence konsolumun bakım erişim panelini açtım ve flaş belleği, donanım yazılımı güncellemeleri için kullanılan genişletme yuvalarından birine yükledim. Artık intranetten aldığım verileri doğrudan belleğe aktarabilirdim.</p>

  <p>Eğlence konsolunun vizörünü ve eldivenlerini taktıktan sonra şilteye uzandım. Üç boyutlu olarak görebildiğim Altılılar'ın veritabanı, üst üste binmiş düzinelerce pencereyle önümdeydi. Pencereleri ellerimle kontrol ederek veritabanının dosya yapısı içinde ilerlemeye başladım. Veritabanının en büyük kısmı, James Halliday hakkında toplanan bilgilere ayrılmıştı. Halliday ve hayatı üzerine bir araya getirdikleri bilgiler sersemletici boyuttaydı. Bu dosyaların yanında kutsal günlüğüm ancak bir Cliffs Notes<a href="../Text/dipnot.html#_edn45" id="_ednref45" title=""><sup>[49]</sup></a> seti gibi kalırdı. Bunca araştırma yapmış olmama rağmen, dosyalarda hayatımda görmediğim şeyler vardı. Varlığından bile haberdar olmadığım şeyler. Halliday'in ilkokul karneleri, çocukluğundaki amatör sinemalar, hayranlarına yazdığı e-postalar. Tamamını okuyacak zamanım yoktu ama gerçekten ilginç görünen bazı şeyleri (şansım yaver giderse) daha sonra incelemek üzere flaş belleğe yüklemeyi ihmal etmedim.</p>

  <p>Halliday hakkındaki bilgiler ne kadar çekici olsa da, Anorak'ın Kalesi ve Altılılar'ın kalenin içine ve etrafına yerleştirdiği güçlerle ilgili dosyaları ayırmaya yoğunlaştım. Silahlara, araçlara, mekiklere, asker sayılarına dair verileri kopyaladım. Ayrıca, kalenin etrafındaki kalkanı oluşturmak için kullandıkları Osuvox'un Küresi üzerine, küreyi tam olarak nerede tuttukları ve kalkandan sorumlu Altılı büyücüsünün personel numarası da dahil olmak üzere, bulabildiğim tüm verileri aldım.</p>

  <p>Gerekli dosyaları ayırmak için çalışırken, turnayı gözünden vurdum! Altılılar'ın Üçüncü Kapı'yı buldukları anı ve sonrasında kapıyı açmak için çabalarını gösteren yüzlerce saatlik OASIS Simülasyon kaydının saklandığı dosya çıkmıştı karşıma. Herkesin tahmin ettiği gibi, Üçüncü Kapı gerçekten de Anorak'ın Kalesi'nin içindeydi. Yalnızca Kristal Anahtar'ın bir kopyasına sahip avatarlar kalenin girişinden geçebilirdi. Tiksinti duymama neden olan şeyse, Halliday'in ölümünden sonra Anorak'ın Kalesi'ne adım atan ilk avatarın Sorrento olmasıydı.</p>

  <p>Kalenin girişi, duvarları, zemini ve tavanı altından olan devasa bir salona açılıyordu. Salonun kuzey ucunda, duvara gömülü durumda büyük kristal bir kapı vardı. Kapının tam ortasında ise küçük bir anahtar deliği.</p>

  <p>Üçüncü Kapı'ya baktığımı görür görmez anlamıştım.</p>

  <p>Birkaç kayıt dosyasını ileri sararak incelediğimde, Altılılar'ın kapının nasıl açılacağını halen çözememiş olduğunu anladım. Kristal Anahtar'ı kapıdaki deliğe sokmanın işe yaramadığı ortadaydı. Bütün ekip günlerdir bunun üzerinde çalışıyor olsa da, herhangi bir ilerleme kaydedememişlerdi.</p>

  <p>Üçünü Kapı'yla ilintili tüm veri ve video dosyaları flaş belleğe yüklenirken, Altılı veritabanının daha da derinlerine inmeye devam ettim. Sonunda, YILDIZ LOCASI adında, girişi yasaklanmış bir alana ulaştım. Veritabanında ilk kez erişim sağlayamadığım bir yer çıkmıştı karşıma. Bu yüzden, yönetici hesabımı kullanarak yeni bir “test hesabı” oluşturduktan sonra, bu hesaba ayrıcalıklı kullanıcı erişimi ve tam yetki verdim. İşe yaramıştı; erişimim onaylandı. İçerideki bilgiler iki ayrı klasörde toplanmıştı: <i>Görev Durumu</i> ve <i>Tehdit Değerlendirmesi.</i> Tehdit Değerlendirmesi klasörünü açtığımda gördüklerim kanımın donmasına neden oldu. Klasörde Parzival, Art3mis, Aech, Shoto ve Daito adında beş ayrı dosya yer alıyordu ve Daito'nun dosyasının üzerine büyük, kırmızı bir çarpı atılmıştı.</p>

  <p>İlk olarak Parzival dosyasını açtım. Karşıma, son beş yıldır Altılılar'ın benimle ilgili olarak topladığı bütün bilgileri içeren bir sicil dosyası çıktı. Doğum belgem. Okul transkriptlerim. Dosyanın en altında, teyzemin karavanının havaya uçurulmasıyla sonlanan, Sorrento'yla görüştüğüm chatlink seansının Simülasyon kaydı için bağlantı yer alıyordu. Yığınlardan kaçarak Columbus'a geldiğimde, izimi kaybetmişlerdi. Son bir yıl içerisinde Avatarımın binlerce ekran resmini ve video kaydını aldıklarını anladım. Falco'daki kalemle ilgili yığınla veriye sahiplerdi. Ancak gerçek dünyada nerede olduğuma dair zerre fikirleri yoktu. Nerede olduğumu gösteren satırda “bilinmiyor” yazıyordu.</p>

  <p>Pencereyi kapatıp derin bir nefes aldıktan sonra, Art3mis'in dosyasını açtım.</p>

  <p>Dosyanın en üstünde, dikkat çekici ölçüde mutsuz bir gülümsemesi olan bir kız çocuğunun okul fotoğrafı vardı. Beni şaşkınlığa sürükleyecek şekilde, Art3mis, avatarıyla neredeyse tıpatıp aynıydı. Aynı koyu saçlar, aynı mavi gözler ve çok iyi tanıdığım aynı güzel yüz. Tek bir küçük farkla. Yüzünün sol tarafının büyük kısmı kırmızımsı mor renkte bir doğum lekesiyle kaplıydı. Daha sonra bu türden doğum lekelerine “porto şarabı lekeleri” dendiğini öğrenecektim. Fotoğraftaki kız, doğum lekesini elinden geldiğince kapatmak için koyu saçlarını sol gözünün üzerine çekmişti.</p>

  <p>Art3mis beni aslında çirkin olduğuna inandırmaya çalışmıştı ama gerçek ortadaydı işte. Benim için, sahip olduğu doğum lekesi güzelliğini kesinlikle gölgelemiyordu. Hatta fotoğrafta gördüğüm yüz bana göre avatarından çok daha güzeldi. Çünkü bunun gerçek olduğunu biliyordum.</p>

  <p>Fotoğrafın altındaki bilgiler gerçek adının Samantha Evelyn Cook ve yaşının da yirmi iki olduğunu söylüyordu. Kanada vatandaşıydı. Bir yetmiş boy ve yetmiş altı kilo. Dosyada ayrıca ev adresi de yer alıyordu: 2206 Greenleaf Lane, Vancouver, British Columbia. Bunların yanı sıra, kan grubu ve anaokulu yıllarına kadar uzanan karneleri de dahil olmak üzere yığınla bilgi toplanmıştı.</p>

  <p>Benimkinde olduğu gibi, Art3mis'in dosyasının en altında da bir video bağlantısı yer alıyordu. Bağlantıya girdiğimde, ekranımda küçük bir banliyö evinin görüntüsü belirdi. Birkaç saniye sonra, Art3mis'in yaşadığı eve baktığımı anladım.</p>

  <p>Dosyasının daha derinlerine indiğimde, Art3mis'in son beş aydır izlendiğini öğrendim. Ayrıca Art3mis OASIS'teyken alınmış yüzlerce saatlik ses kaydı, evinin içine de dinleme cihazlarının yerleştirildiğini gösteriyordu. İlk iki kapıyı temizlerken OASIS'te konuştuğu her şeyin metin dökümleri çıkarılmıştı.</p>

  <p>Art3mis'in ardından Shoto'nun dosyasını açtım. Gerçek adının -Akihide Karatsu- yanı sıra, Osaka, Japonya'da yaşadığı yerin adresini de biliyorlardı. Okul fotoğrafında, kafası kazınmış, zayıf ancak sağlam bir çocuk görünüyordu. Daito gibi, Shoto da avatarına hiç benzemiyordu.</p>

  <p>Aech, Altılılar'ın hakkında en az bilgi toplayabildiği kişiydi. Dosyasında ne detaylı bilgi ne de fotoğraf vardı; yalnızca avatarının bir ekran resmini koymuşlardı. Gerçek adı “Henry Swanson” olarak verilmiş olsa da, bunun <i>Big Trouble in Little China</i> filminde Jack Burton'ın kullandığı takma ad olduğunu bildiğimden, endişelenmeme gerek yoktu. “Mobil” olarak görünen adresinin altında “Son Erişim Noktaları” etiketli bir bağlantı yer alıyordu. Bağlantıya girdiğimde karşıma Aech'in son zamanlarda OASIS hesabına giriş yapmak için kullandığı kablosuz bağlantı noktalarının listesi çıktı. Liste oldukça geniş bir alanı kaplıyordu: Boston, Washington, D.C., New York City, Philadelphia ve son olarak Pittsburgh.</p>

  <p>Altılılar'ın Art3mis ve Shoto'nun yerini nasıl bulduğunu anlamaya başlamıştım. IOI sahip olduğu yüzlerce bölgesel telekom şirketi sayesinde dünyanın en büyük internet servis sağlayıcısı konumundaydı. Bağımsız bir ağ üzerinden OASIS'e bağlanmak neredeyse imkansızdı. Göründüğü kadarıyla, kendileri için tehdit olarak gördükleri bir avuç avcının yerini saptamak için dünyanın internet trafiğinin büyük kısmını yasadışı bir şekilde takibe almışlardı. Beni bulamamış olmalarının tek nedeni, aldığım paranoyak bir önlemle, Columbus'ta yaşadığım dairede OASIS'e girmek için doğrudan fiberoptik bağlantı kullanmış olmamdı.</p>

  <p>Aech'inkini kapatıp, karşıma çıkacak şeylerden çekinerek Daito'nun dosyasına girdim. Diğerleri gibi, Daito'nun da gerçek adıyla -Toshiro Yoshiaki- ev adresini biliyorlardı. Dosyanın altında “intiharıyla” ilgili iki haber yazısının bağlantısıyla birlikte, Daito'nun öldüğü günün tarihini taşıyan, etiketsiz bir video yer alıyordu. Dosyayı açtığımda, bir koridorda sessizce bekleyen, siyah kar maskeli üç adamın yer aldığı video görüntüsüyle karşılaştım. Birisi kamerayı kullanan üç adam kulaklıkları aracılığıyla alacakları emri bekliyor gibiydiler. Çok geçmeden bu emir geldi ve anahtar kartıyla küçük bir dairenin kapısını açtılar. Daito'nun dairesiydi burası. Dehşet içinde, hızla içeri dalıp Daito'yu dokunsal koltuğundan çekip almalarını ve balkondan aşağı atmalarını izledim.</p>

  <p>Piçler çocuğun aşağı düşüşünü bile kaydetmişlerdi. Sorrento'nun isteği olmalıydı bu.</p>

  <p>İçimi bulantı kapladı. Kendimi toparlamam için geçen birkaç dakikanın ardından, tüm dosyalan flaş belleğe kaydettim ve Görev Durumu klasörünü açtım. Klasör, Altılılar'ın yönetim kademesi için hazırlanan Ooloji Departmanı durum raporlarından oluşan bir arşivdi. Tarih sırasına göre düzenlenmiş raporlardan en üstteki, son durum raporunu gösteriyordu. Bu raporda yer alan, Nolan Sorrento tarafından IOI Yönetim Kurulu'na gönderilmiş yazıda, Altılılar'ın operasyon şefi, Üçüncü Kapı'yı açarken kendilerini yardım etmeye zorlamak için Art3mis ve Shoto'nun IOI ajanları tarafından evlerinden alınmasını öneriyordu. Altılılar Yumurta'yı bularak yarışmayı kazandığında, Art3mis ve Shoto “elden çıkarılabilirdi”.</p>

  <p>Donakalmıştım. Öfke ve panik karışımı duygular içinde mesajı bir kez daha okudum.</p>

  <p>Tarih etiketi, Sorrento'nun bu mesajı saat sekizden sonra gönderdiğini gösteriyordu. Yani beş saatten kısa süre önce. Yöneticilerin mesajı henüz okumamış olduklarını tahmin ediyordum. Okuduklarında da, muhtemelen Sorrento'yla bu hamle üzerine konuşmak isteyeceklerdi. Yani ajanlarını Art3mis ve Shoto'ya göndermeleri ancak bir sonraki günün ilerleyen saatlerinde olabilirdi.</p>

  <p>Onları uyarmak için halen zamanım vardı. Ama bunu yapabilmek için, kaçış planımda ciddi bir değişikliğe gitmem gerekiyordu.</p>

  <p>IOI tarafından tutuklanmadan önce, borcumun tamamını kapatacak kadar miktarı zaman ayarlı transfer edilecek bir hesaba aktarmıştım. Böylelikle IOl'yi beni salıvermeye zorlayacaktım. Ancak bu transferin gerçekleşmesi için beş gün daha vardı. Bu arada Altılılar büyük ihtimalle Art3mis'le Shoto'yu penceresiz bir hücreye kapatmış olurdu.</p>

  <p>Haftanın geri kalanını planladığım gibi Altılı veritabanını inceleyerek geçiremezdim. Yanıma mümkün olduğunca çok veri alarak kaçmam gerekiyordu.</p>

  <p>Kendime şafağa kadar süre verdim.</p>
</body>
</html>
