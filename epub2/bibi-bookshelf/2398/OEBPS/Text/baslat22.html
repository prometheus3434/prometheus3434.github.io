<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0019</h2>

  <p>Günbatımından hemen önce uyandım ve her zamanki açılış rutinime koyuldum.</p>

  <p>“Uyandım!” diye bağırdım karanlığın içinde. Art3mis'in beni terk edişinin üzerinden geçen haftalar içinde, yataktan çıkmakta zorlanıyordum. Bu yüzden alarmın uyuklama özelliğini kapatarak, bilgisayarımı Wham'dan “Wake Me Up Before You Go-Go” çalması için programlamıştım. Bütün benliğimle nefret ettiğim bu parçayı susturmanın tek yolu yataktan kalkmaktı. Güne başlamak için hoş bir yol olmasa da, ayağa kalkmamı sağlıyordu.</p>

  <p>Wham'ın sesi kesildiğinde, yatak da dönüşümünü tamamlayarak koltuk konfigürasyonunu almıştı; yeniden oturur durumdaydım. Bilgisayar gözlerimin alışması için ışıkları yavaşça açtı. Daireme dış ışık hiç girmiyordu. Bir zamanlar Columbus'un kent manzarasına bakan tek pencereyi, odaya taşındıktan birkaç gün sonra spreyle siyaha boyamıştım. Simsiyaha. Pencereden görünen herhangi bir şeyin dikkatimi dağıtarak beni araştırmamdan uzaklaştıracağını düşündüğümden, dışarı bakmakla zaman kaybedemezdim. Aslında dış dünyanın seslerini de kesmek istiyordum ama binanın ses yalıtımını geliştirecek bir çözüme ulaşamadım. Bu yüzden rüzgarla yağmurun, sokaklarla hava trafiğinin boğuk sesleriyle yaşamak zorundaydım. Bu bile dikkatimi dağıtabiliyordu. Bazen bir tür transa girerek gözlerim kapalı bir şekilde oturuyor, zamanı unutarak odamın dışındaki yabancı dünyanın seslerini dinliyordum.</p>

  <p>Güvenlik ve rahatlık açısından odada başka değişiklikler de yaptım. İlk olarak, odanın uyduruk kapısını, zırh ile kaplanıp vakumlanmış, hava geçirmez Savaş Kapısı ile değiştirdim. İhtiyacım olan her şeyi (yiyecek, tuvalet kağıdı, yeni cihazlar) internetten sipariş ediyordum. Teslimat işi birkaç kademeden oluşuyordu. Öncelikle koridordaki tarayıcı, kuryenin kimliğini; bilgisayarım ise teslimatın gerçekten benim siparişim olup olmadığını kontrol ediyordu. Ardından, dış kapı otomatik olarak açılarak, duş kabini büyüklüğünde, çelikle takviye edilmiş vakum kilidini ortaya çıkarıyordu. Teslimatı yapacak kurye elindekileri bu bölmeye koyarak geri çekiliyordu. Kurye çıktıktan sonra dış kapı kapanarak otomatik olarak kilitleniyor; paket ise tarayıcıdan, röntgenden ve son analizden geçiriliyordu. İçindekilerin sipariş ettiğim şeyler olduğu teyit edildikten sonra, iç kapıyı açarak paketimi alıyordum. Alışverişe devam ettiğim sürece, kapitalizm beni bir başka insanoğluyla yüz yüze gelmek zorunda bırakmıyordu. Benim istediğim de tam olarak buydu.</p>

  <p>Odanın kendisi ya da içindekilerle ilgili anlatılacak pek bir şey yoktu; bana zaman kaybettirecek fiziksel şeyler istemiyordum. Küp şeklindeki oda on metreye on metreydi. Duvarlardan birine modüler duş ve tuvalet kurulmuş, karşı duvara ise ergonomik bir mutfak kondurulmuştu. Yemek pişirmediğim için mutfağı hiç kullanmadım. Yediğim her şey dondurulmuş gıdalar ve dışarıdan sipariş ettiğim yiyeceklerdi. Yemek pişirmeye en yakın uğraşım, mikrodalga fırına attığım çikolatalı keklerdi.</p>

  <p>Odanın geri kalanı OASIS donanımımla kaplıydı. Sürekli olarak bu donanımı geliştirmeye çalışıyor; piyasaya her gün daha hızlı ya da daha fonksiyonel bileşenler sürülürken, üç kuruş gelirimin büyük kısmını bunları satın almaya harcıyordum. Donanımımın nadide parçası, kişiselleştirilmiş OASIS konsolumdu elbette. Bütün dünyam olan bu konsolu, ayna gibi yüzeye sahip, simsiyah bir Odinware kasasının içerisinde, parça parça bir araya getirmiştim. Konsol, çevrim süresi geleceği öngörmeye yaklaşacak kadar hızlı, yeni bir işlemci üzerinde çalışıyordu. Sabit disk sürücüsü varolan her şeyin üç ayrı dijital kopyasını tutabilecek alana sahipti.</p>

  <p>Uyanık olduğum zamanın büyük kısmını Shaptic Technologies HC5000 tam ayarlanabilir dokunsal koltuğumda geçiriyordum. Koltuk, dairemin duvarlarıyla tavanına bağlı iki eklemli robotik bir kol tarafından tutuluyordu. Koltuğu dört eksende döndürebilen, sarsan ve sallayan kollar sayesinde, Simülasyon içerisindeyken düştüğümü, uçtuğumu ya da Altair Vl'nın dördüncü uydusundaki bir kanyonda, Mach 2 hızında ilerleyen nükleer bir roket kızağında oturduğumu hissedebiliyordum.</p>

  <p>Koltuğum, tüm vücudumu kaplayan, geribildirimli dokunsal bir tulum olan Shaptic Bootsuit ile birlikte çalışıyordu. Boynuma dek çıkan bu tulumun açılır kapanır gizli bölmeleri sayesinde, tulumu çıkarmak zorunda kalmadan tuvalet ihtiyacımı giderebiliyordum. Tulumun yüzeyi, hareketlerimi hem algılayabilen hem de engelleyebilen yapay tendon ve eklemlerden oluşmuş, oldukça karmaşık bir dış iskelete sahipti. İç yüzey ise, birkaç santim aralıkla cildime temas eden minyatür uyarıcı hücrelerden bir astarla kaplıydı. Simülasyon içerisinde aslında varolmayan şeyleri hissedebilmek için, bu hücreler küçük ya da büyük gruplar halinde devreye sokulabiliyordu. Omza atılan bir fiskeyi, kaval kemiğine bir tekmeyi ya da göğsünüze isabet eden bir kurşunu bu astar sayesinde ikna edici ölçüde hissedebiliyordunuz (dahili güvenlik yazılımı kendi donanımımın bana herhangi bir fiziksel zarar vermesini engelleyecek şekilde programlandığından, Simülasyon içerisinde avatarıma bir kurşun isabet ettiğinde bunu nispeten zayıf bir darbe olarak hissediyordum). Odanın bir köşesindeki MoshWash temizleme ünitesinde asılı duran, orijinalinin tıpatıp aynısı bir yedek tulumum daha vardı. Aslında bütün gardrobum bu iki dokunsal tulumdan oluşuyordu. Eski sokak kıyafetlerim dolabın derinlerinde toz tutmakla meşguldü.</p>

  <p>Simülasyona bağlandığımda, paranın satın alabileceği en iyi veri eldiveni Okagami IdleHands'i kullanıyordum. Avuç kısımlarını kaplayan özel dokunsal geribildirim pedleri sayesinde gerçekte varolmayan nesne ve yüzeyleri hissedebiliyordum.</p>

  <p>Vizörüm, yüksek kalitede sanal retina gösterimine sahip Dinatro RLR-7800 WreckSpex'ti. Vizör, OASIS içerisinde varolan ve gerçekleşen her şeyi, insan gözü tarafından algılanabilecek en yüksek kare oranı ve çözünürlükte, doğrudan retina yüzeyime yansıtıyordu. Vizörün görüntü kalitesiyle kıyaslandığında, gerçek dünya gözüme solgun ve bulanık görünüyordu. RLR-7800 sıradan insanlar için henüz piyasaya sürülmemiş bir prototip olmasına rağmen, Dinatro ile sponsorluk anlaşmam sayesinde bu vizörü ücretsiz olarak almıştım (kimliğimi ve nerede yaşadığımı saklı tutmak için, bu teslimat birkaç kademeli bir süreçte gerçekleşmişti elbette).</p>

  <p>Dairemin duvarlarına, zeminine ve tavanına monte edilmiş bir dizi ultra-ince hoparlörden oluşan AboundSound Ses Sistemi, en cılız, belirsiz sesleri bile net bir şekilde verebilen 360 derecelik kusursuz bir ses ortamı yaratıyordu. Mjolnur subwoofer arka dişlerimi zangırdatacak kadar güçlüydü.</p>

  <p>Odanın diğer bir köşesinde 01fatrix koku jeneratörü duruyordu. Gül bahçesinden tuzlu okyanus rüzgarına ya da yanık baruta kadar iki binin üzerinde farklı kokuyu gerçeğinden ayırt edemeyeceğiniz bir netlikte yaratan bu güçlü makineyi esas olarak klima ve hava temizleyici olarak kullanıyordum. Birçok soytarı, koku makinesi sahibi kullanıcıları sinir etmek maksadıyla Simülasyonlarının içine korkunç kokular kodladığından, OASIS'te koku almam gereken bir yerlerde bulunduğum zamanlar haricinde, 01fatrix'in koku oluşturma fonksiyonunu genellikle kapalı tutuyordum.</p>

  <p>Zeminde, tavana asılı durumdaki dokunsal koltuğumun tam altında, Okagami Runaround tüm-yönlü koşu bandı duruyordu (üretici bu koşu bandı için “Nereye gitmek isterseniz, oradasınız!” gibi bir sloganı uygun görmüştü). İki metrekare genişliğinde ve altı santimetre kalınlığındaki koşu bandını devreye soktuğumda, platformun ucuna yaklaşmaksızın, istediğim yönde son sürat koşabiliyordum. Koşarken yönümü değiştirdiğimde yazılım bunu algılayarak hareketli yüzeyini benimle aynı yöne döndürüyor, böylelikle her zaman vücudumu platformunun merkezinde tutuyordu. Ayrıca yerleşik durumdaki kaldıraçları ve amorf yüzeyi sayesinde, yokuş ya da merdivenleri tam olarak hissetmemi sağlıyordu.</p>

  <p>OASIS'te daha içten deneyimler yaşamak isteyenler için ADOBE (Anatomik Dokunsal Oyuncak Bebek) gibi bambaşka bir dünya da vardı. Erkek, kadın ve çift cinsiyetli modelleri bulunan ADOBE, akla gelebilecek her arzuya yönelik seçeneklere sahipti. Gerçekçi lateks cilt. Servomotor iç iskelet yapısı. Yapay kas sistemi. Ve düşünebileceğiniz her türlü eklenti ve delik.</p>

  <p>Yalnızlık, merak ve sapıtmış ergenlik hormonlarımın zihnimi iteklemesiyle, Art3mis'in fişimi çekmesinden birkaç hafta sonra, orta karar bir ADOBE satın aldım: Dokunsal Über-Betty! Zevk Konağı denen bağımsız bir randevu evi Simülasyonunda geçirdiğim epey verimsiz birkaç günün ardından, utanç ve nefsi müdafaa karışımı bir şaşkınlık içerisinde bebeği atmaya karar verdim. Ne denli gerçekçi olursa olsun, sanal seksin aşırı abartılmış dijital mastürbasyondan başka bir şey olmadığını anladığımda, boşuna binlerce kredi harcamış, bir hafta boyunca işlerimi aksatmış ve araştırmamı bütünüyle terk etme noktasına gelmiştim. Kendimi ne kadar aksine inandırmaya çalışsam da, aslında karanlık bir odanın ortasında, yağlanmış robotunu düzmeye çalışan yapayalnız bir bakirden başka bir şey değildim. Bu yüzden ADOBE'den yakamı kurtarıp eski usûl tatmine geri göndüm.</p>

  <p>Mastürbasyon yapmaktan utanıyor değildim. <i>Anorak'ın Almanağı</i> sayesinde, kendini tatmin etmenin uyumak ya da beslenmek kadar doğal bir gereksinim olduğunu düşünüyordum.</p>

  <p><i>AA 241:87 - Mastürbasyonun insanoğlunun gerçekleştirdiği en mühim uyarlama olduğunu öne sürüyorum. Teknolojik medeniyetimizin mihenk taşlarından biri. Ellerimiz aletleri tutacak şekilde evrilmiş durumda ve bu alet pekala kendimizinki de olabilir. Bildiğiniz üzere, düşünürler, mucitler ve bilimadamları genellikle inek tiplerdir ve kendileriyle yatmaya razı olacak birini bulmaları hiç kolay değildir. İnsanoğlunun içindeki cinsel dürtülerin mastürbasyon sayesinde boşaltılması mümkün olmasaydı, ilk insanların ateşi kullanmak konusunda uzmanlaşması ya da tekerleği bulması mümkün olur muydu, şüpheliyim. Galile, Newton ve Einstein gibi adamların, öncelikle maymunu tokatlayarak zihinlerini rahatlatmadan (ya da “kadim hidrojen atomlarından birkaç proton atmadan"), aynı ölçekte keşiflere ulaşabileceğini düşünemiyorum. Aynı durum Marie Curie için de geçerli elbette. Hanımefendinin radyumdan önce kendi klitorisini bulduğuna emin olabilirsiniz.</i></p>

  <p>Halliday'in en popüler teorilerinden biri olmasa da, ben sevmiştim.</p>

  <p>Tuvalate yöneldiğimde, duvardaki düz ekranlı büyük monitör açıldı ve sistem ajan yazılımım Max'in gülümseyen yüzü belirdi. Max'i, uyanıp ışıkları açtıktan birkaç dakika sonra devreye girecek şekilde programlamıştım; böylelikle saçmasapan konuşmalarına başlamadan önce biraz olsun kendime gelebiliyordum.</p>

  <p>“Gü-gü-günaydın, Wade!” diye kekeledi neşeyle. “Güzel sabahlar!”</p>

  <p>Sistem ajan yazılımı çalıştırmak, az çok, sanal kişisel asistan sahibi olmak gibi bir şeydi. Bilgisayarınız için ses komutlu arayüz olarak da fonksiyon gösterebilen bir asistan. İhtiyaçlarınıza göre tercih yapabileceğiniz yüzlerce önceden programlanmış kişilik sunan bu yazılımların kullanıcı tarafından kişiselleştirilebilme potansiyeli çok yüksekti. Ben kendi yazılımımı, 80'lerin sonunda bir TV şovunun, çığır açıcı bir siberpunk dizisinin ve sürüyle Coca-Cola reklamının (sözde) bilgisayar ürünü yıldızı Max Headroom'un görünümüne, sesine ve davranışlarına sahip olacak şekilde programlamıştım.</p>

  <p>"Günaydın, Max,” dedim sersem bir havada.</p>

  <p>“Sanırım iyi akşamlar demek istedin, Rumpelstiltskin. Saat 19.18, OASIS Sta-sta-standart Zamanı, Çarşamba, 13 Aralık.” Max, arada bir kekeleyerek konuşacak şekilde programlanmıştı. 1980'lerin ortalarında, bilgisayarlar fotorealistik insan figürü oluşturacak ölçüde güçlü olmadığından, Max Headroom karakteri, bilgisayar tarafından oluşturulmuş gibi görünmek için aşırı ölçüde makyaj yapmak zorunda olan bir aktör (harikulade Matt Frewer) tarafından canlandırılıyordu. Monitörümde gülümseyen Max versiyonu ise, paranın satın alabileceği en üst düzeyde yapay zekaya ve ses tanıyabilen alt-programlara sahip saf bir yazılımdı.</p>

  <p>Son birkaç haftadır MaxHeadroom v3.4.1 gibi ileri düzeyde kişiselleştirilmiş bir versiyon kullanıyordum. Max'tan önceki sistem ajanım, <i>(Buck Rogers</i> ve <i>Silver Spoons</i> gibi filmlerle şöhrete ulaşan) aktris Erin Gray'den modellenen bir yazılımdı. Erin'in epey dikkat dağıtıcı olduğu ortaya çıktıktan sonra, Max'a geçtim. Bazen gıcıklığı tutsa da, beni yalnızlıktan çekip çıkarmak açısından oldukça iyiydi.</p>

  <p>Banyo modülüne kapağı atıp idrar kesemi boşaltırken, Max da aynanın üzerindeki küçük monitörden benimle konuşmasını sürdürüyordu. “Oh! Oh! Şırıl şırıl!”</p>

  <p>“Bu şaka bayatladı artık!” dedim. “Bilmem gereken herhangi bir haber?”</p>

  <p>“Her zamanki şeyler. Savaşlar, isyanlar, kıtlık. İlgini çekecek bir durum yok.”</p>

  <p>“Mesaj?”</p>

  <p>Gözlerini devirdi. “Birkaç tane. Ama asıl sorunun cevabı hayır. Art3mis'ten haber yok, aşık çocuk.”</p>

  <p>“Seni uyarmıştım. Bana böyle seslenmeyi kes, Max. Silinmek için elinden geleni yapıyorsun.”</p>

  <p>“Hassas çocuk seni. Gerçekten, Wade. Ne zamandır böyle du-du-duyarlısm?”</p>

  <p>“Seni sileceğim, Max. Ciddiyim. Israrını sürdüreceksen yeniden Wilma Deering'e döneceğim. Belki de Majel Barrett'in bedeninden ayrılmış sesini denerim, ne dersin?”</p>

  <p>Max yüzünü buruşturarak, arkasındaki, çok renkli vektör çizgilerinin oluşturduğu sürekli değişen dijital duvar resmine döndü. Max hep böyleydi. Beni ıstıraba sürüklemek programlanmış kişiliğinin bir parçasıydı. Aslında bundan keyif almıyor da değildim; bana Aech'le takıldığım zamanları hatırlatıyordu.</p>

  <p>Aech'le takılmayı gerçekten de özlemiştim. Hem de çok fazla.</p>

  <p>Bakışlarım aynaya kaydığında gördüğüm şeyden hiç hoşlanmadığımdan, işemeye gözlerimi kapatarak devam ettim. Bir kez daha, neden camları hallederken aynayı da siyaha boyamadığımı düşündüm.</p>

  <p>Uyandıktan bir saat kadar sonra, günümün en sevmediğim kısmını atlatmam gerekiyordu; gerçek dünyada zaman geçirmekten bahsediyorum. Can sıkıcı temizlik işlerini halletmem ve vücudum için egzersiz yapmam gereken bu aralıktan nefret etmemin nedeni, bu esnada yaptığım her şeyin diğer yaşantımla taban tabana zıt olmasıydı. Asıl yaşantım OASIS'in içindeydi. Daracık odamın tam ortasında kurulu donanımımdan, aynadaki yansımama kadar her şey, yaşadığım yerin gerçeklik olmadığını bana anımsatan zorlayıcı düşüncelere dönüşüyordu.</p>

  <p>“Koltuğu toparla,” dedim banyo modülünden çıkarken. Dokunsal koltuk bu komutla birlikte düz bir platforma dönüştükten sonra, yeniden katlanarak duvara kenetlendi; odanın ortasında kocaman bir alan açılmıştı. Vizörümü takarak bağımsız bir Simülasyon olan Gym'i yükledim.</p>

  <p>Artık, dokunsal tulumumla mükemmel uyum içinde çalışan egzersiz malzemeleri ve ağırlık makineleriyle çevrili, geniş, modern bir spor salonundaydım. Mekik, şınav, aerobik ve ağırlık kaldırmadan oluşan günlük sporuma başladım. Max arada bir beni canlandıracak şeyler söylüyordu. “Kaldır şu bacaklarını seni ibne! Acıyı hisset!”</p>

  <p>Aslında OASIS'e bağlı durumdayken, arada bir fiziksel çarpışmalara katılarak ya da sanal ortamlarda koşarak kısa süreli egzersizler yapmıyor değildim. Ama zamanımın çoğunu hareketsiz bir halde dokunsal koltuğumda geçiriyordum. Daha kötüsü, moralim bozuk olduğunda veya umutsuzluğa kapıldığım zamanlarda yemeği abartma gibi kötü bir huyum vardı ve bu da esasen hayatımın büyük bir kısmına tekabül ediyordu. Sonuç olarak, yavaş ama emin adımlarla kilo almaya başlamıştım. Aslında durum, dokunsal koltuğumda rahat bir şekilde oturamayacak ya da XL tulumuma sığamayacak kadar kötüye gidiyordu. Bu işe dur demediğim takdirde, çok yakında <i>Husky</i> ürün serisinden bileşenlerle, yeni bir donanım satın almam gerekecekti.</p>

  <p>Bir an önce kilomu kontrol altına alamazsam, Yumurta'ya ulaşamadan miskinlikten ölecektim. Buna müsaade edemezdim. Bu yüzden hızlı bir kararla, OASIS istemli kilitleme egzersiz yazılımını devreye soktum. Ve anında bunu yaptığıma pişman oldum. Yazılımla birlikte, bilgisayarım yaşamsal belirtilerimi ve gün içinde ne kadar kalori yaktığımı takip etmeye başladı. Günlük egzersizlerimi eksiksiz bir şekilde gerçekleştirmediğimde, sistem OASIS'e giriş yapmamı engelliyordu. Bunun anlamı işe gidemeyeceğim, araştırmam üzerinde çalışamayacağım, yani hayatıma devam edemeyeceğimdi. Bu kilitleme yazılımını kurduğunuzda, iki ay boyunca devre dışı bırakamıyordunuz. Ayrıca yazılım OASIS hesabıma bağlı olduğundan, yeni bir bilgisayar alarak ya da OASIS kafelerinde kabin kiralayarak bu durumun üstesinden gelemiyordum. Simülasyona giriş yapabilmek için tek yolum egzersizlerimi tamamlamaktı. Bu da benim için yeterli bir motivasyondu zaten.</p>

  <p>Yazılım aynı zamanda beslenmemi de takip ediyordu. Yalnızca sağlıklı, düşük kalorili yemeklerden oluşan menülerden seçim yapabiliyordum. Yemek siparişimi ve teslimat sürecini yazılım hallediyordu. Dairemden hiç dışarı çıkmadığım için, programın yediğim her şeyi kesin olarak kaydetmesi mümkündü. Menülerin dışında kendime fazladan bir şeyler sipariş edecek olduğumda, günlük kalori girişimin dengelenmesi için yapmam gereken egzersiz miktarı artıyordu. Sadist bir yazılımdı.</p>

  <p>Ama işe yaradı. Aldığım kiloları yavaş yavaş vermeye başladığım birkaç ayın ardından, hayatımda ilk defa, düz bir karnım ve kaslarım oldu. Enerjim de iki katına çıkmıştı; eskisi kadar sık hastalanmıyordum. Sonunda yazılımı kapatma şansına eriştiğimde, bunu yapmamaya karar verdim. Spor günümün değişmez bir parçası olmuştu.</p>

  <p>Ağırlık kaldırma egzersizlerinden sonra koşu bandına çıktım. “Sabah koşusunu başlat,” dedim Max'a. “Bifrost parkuru.”</p>

  <p>Sanal spor salonu yok oldu. Artık yıldızlarla kaplı bir nebulada, döngüler izleyerek ilerleyen yarı saydam bir koşu parkurundaydım. Etrafım halkalı dev gezegenler ve çok renkli uydularla kaplanmıştı. Önümde uzanan koşu parkuru yükseliyor, alçalıyor, spiraller çiziyordu. Görünmez bariyerler kazayla parkurun dışına çıkarak yıldızlarla kaplı boşluğa düşmemi engelliyordu. Konsolumdaki birkaç yüz parkur tasarımından biri olan Bifrost parkuru da bağımsız bir Simülasyondu.</p>

  <p>Parkura girmemle birlikte, Max 80'lerin parçalarından oluşan müzik listemi açtı. Adını, sanatçıyı, albümü ve yılını ezbere bildiğim ilk şarkıyı (“A Million Miles Away”, The Plimsouls, Everywhere at Once, 1983) söylemeye başladım. 80'lerin şarkı sözleri bir gün Avatarımın hayatını kurtarabilirdi.</p>

  <p>Koşuyu tamamladığımda, vizörümü yüzümden çekip üzerimdeki tulumu çıkarmaya başladım. Özellikle iç astar bileşenlerine herhangi bir zarar gelmemesi için bu işin çok dikkatli yapılması gerekiyordu. Cildimden ayrılan uyarıcı hücrelerin temas pedleri, vücudumda küçük yuvarlak izler bırakıyordu. Tulumu çıkardıktan sonra temizleme ünitesine yerleştirerek, temiz olan diğer tulumu zemine yaydım.</p>

  <p>Aynı esnada Max benim için duşu açarak su sıcaklığını istediğim düzeye getirmişti. Buharla kaplanmış kabine girdiğim anda, duş şarkılarım çalmaya başladı. Daha ilk notalarından John Waite'in “Change” şarkısını tanıdım. <i>Vision Quest</i> film müziklerinden. Geffen Records, 1985.</p>

  <p>Odamdaki duş kabini, eski araba yıkama ünitelerini andırıyordu. Ben yalnızca olduğum yerde dururken, bütün işi kabin yazılımı hallediyordu. Sabunlu suyla vücuduma tüm açılardan saldıran yazılım, ardından durulamaya geçti. Saçlarımla ilgilenmem gerekmiyordu çünkü duş kabini bütün vücuduma ve yüzüme sürdüğüm zehirli olmayan, tüy dökücü bir solüsyona sahipti. Bu solüsyon sayesinde saçlarımı ya da sakalımı kesmekle uğraşmak zorunda kalmıyordum. Hiç de ihtiyacım olmayan can sıkıcı angaryalar. Hem pürüzsüz bir cilde sahip olmak dokunsal tulumumun da üzerime tam oturmasını sağlıyordu. Kaşlarım bile olmadığından ürkütücü bir görünüme sahip olduğumu biliyordum ama buna alışmıştım.</p>

  <p>Durulama kısmının ardından, kurutma kanalları açılarak sıcak havayla birkaç saniye içinde vücudum nemden arındırıldı. Duştan çıkarak bir kutu Sludge almak için mutfağa geçtim. Güneş ışığı yoksunluğumu dengelemek için tercih ettiğim, D vitamini yüklü, yüksek proteinli içeceği boğazımdan aşağı dökerken, bilgisayarımın sensörleri de sessizce notlar almaya devam ediyor, kutunun üzerindeki barkodu taramadan geçirerek aldığım kalori miktarını hesaplıyordu. Kahvaltıyı hallettikten sonra, yere serdiğim temiz tulumumun başına geçtim. Tulumu giymek çıkarmaktan daha kolay olmasına rağmen, gene de zaman alıyordu.</p>

  <p>Tulumu düzgün bir şekilde giydikten sonra, dokunsal koltuğumun yeniden açılması için komut verdim. Simülasyona giriş yapmadan, bir an için olduğum yerde durup donanımıma baktım. Kurduğum ilk günlerde, yüksek teknoloji ürünü bu donanımla nasıl da gurur duyuyordum. Ama birkaç ayın ardından gerçek yüzüme çarpmış, bu gelişmiş cihazların aslında varolmayan bir dünyada yaşamımı sürdürmek için kullandığım detaylı bir mekanizmadan ibaret olduğunu anlamıştım. Donanımımın her bir bileşeni, kendimi isteyerek hapsettiğim hücrenin bir diğer parmaklığından başka bir şey değildi.</p>

  <p>Daracık dairemin iç karartıcı floresan ışıklarının altında, gerçeklikten kaçmak imkansızdı. Gerçek yaşamda asosyal bir münzeviden başka neydim ki? Kendi köşesine çekilmiş, yapayalnız biri. Soluk benizli, pop kültürü saplantılı bir <i>geek.</i> Arkadaşları ya da ailesi olmayan, hakiki bir insan ilişkisinden uzakta, agorafobisiyle yaşayan bir mapus. Aşırı ölçüde yüceltilmiş bir oyunun içerisinde hayatını tüketen mutsuz, kayıp, yalnız ruhlardan biriydim, o kadar.</p>

  <p>Ama OASIS'te böyle değildi. OASIS'te yüce Parzival'dim ben. Dünyaca ünlü bir avcı ve uluslararası bir şöhrettim. İnsanlar benden imza istiyordu. Bir hayran kulübüm vardı. Hatta birkaç tane birden. Gittiğim her yerde (istediğim takdirde) tanınıyordum. Şirketler ürün reklamlarında görünmem için bana para ödüyordu. İnsanlar başarımı takdir ediyor, bana saygı duyuyordu. En özel partilere davet ediliyordum. En revaçta kulüplere gidiyor, asla kapı sırasında beklemiyordum. Bir pop ikonu, sanal bir rock yıldızıydım. Ve avcı ortamlarında gerçek bir efsaneydim. Bir tanrıydım.</p>

  <p>Koltuğuma geçerek eldivenlerimle vizörümü taktım. Kimliğim teyit edildikten sonra, gözlerimin önünde Girişken Simülasyon Sistemleri logosu ve ardından da giriş paneli belirdi.</p>

  <div class="center">
    <p>Kimlik teyidi başarılı.</p>

    <p>OASIS'e hoş geldin, Parzival.</p>

    <p>Lütfen parolanı gir.</p>
  </div>

  <p>Boğazımı temizleyerek parolamı söyledim. Parolanın her bir kelimesi dudaklarımdan döküldüğü anda ekranımda belirdi: “Dünyada hiç kimse istediğini elde edemez ve bu çok güzel.” Kısa bir donmanın ardından OASIS etrafımı sararken, hissettiğim rahatlamayla istemdışı bir şekilde içimi çektim. Yeniden içerideydim.</p>
</body>
</html>
