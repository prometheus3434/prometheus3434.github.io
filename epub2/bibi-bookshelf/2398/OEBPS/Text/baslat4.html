<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0002</h2>

  <p>Avatarım, bir gece önce sistemden çıkış yaptığım nokta olan, okulun ikinci katındaki dolabımın önünde belirmişti.</p>

  <p>Koridora göz attım. Etrafımdaki her şey neredeyse (ama tam anlamıyla değil) gerçek görünüyordu. OASIS üç boyutluydu. Durup daha yakından ve dikkatli bir şekilde incelemediğiniz sürece, gördüklerinizin tamamının aslında bilgisayar tarafından yaratıldığını unutmak çok kolaydı. Kaldı ki bu, okulun verdiği OASIS konsolumda böyleydi. Son teknoloji ürünü bir donanımla giriş yaptığınızda, Simülasyonu gerçeklikten ayırmanın neredeyse imkansız olduğunu duymuştum.</p>

  <p>Dokunmamla birlikte, dolabımın kapağı metalik bir klik sesiyle açıldı. Dolabın içinde çok fazla bir şey yoktu. Blaster<a href="../Text/dipnot.html#_edn8" id="_ednref8" title=""><sup>[9]</sup></a> tabancasıyla poz vermiş Prenses Leia'nın bir posteri. <i>Kutsal Kase</i> filminin kostümleri içerisindeki Monty Python üyelerinin toplu fotoğrafı. Kapağında James Halliday'in yer aldığı <i>Time</i> dergisi. Uzanarak üst raftaki ders kitaplarına dokunduğum anda kitaplar yok olarak avatarımın envanterinde belirdi.</p>

  <p>Aslında, ders kitaplarının dışında, avatarımın pek de bir şeyi yoktu: bir el feneri, demir bir palyoş, küçük bronz bir kalkan ve şeritli deri bir zırh. Bu eşyaların hiçbiri büyülü olmadığı gibi, aynı zamanda düşük kaliteli şeylerdi. Ama paramın yettiğinin en iyisiydi. OASIS'teki nesneler en az gerçek dünyadaki kadar (bazen daha da çok) değerliydi ve sistemde bir şey almak için yemek karnesi de kullanamıyordunuz. Simülasyonda geçerli olan para OASIS kredisiydi ve bu para birimi, içinde bulunduğumuz karanlık zamanlarda, dünyanın en istikrarlı kurlarından birini oluşturuyordu.</p>

  <p>Dolabı kapatırken, kapak içine yerleştirilmiş küçük aynada bir an kendimi... yani sanal kendimi gördüm. Avatarımın yüzünü ve vücudunu az çok kendiminki gibi tasarlamıştım. Burnu benimkinden biraz daha küçüktü ve boyu benden daha uzundu. Ve daha inceydi. Ve daha kaslı. Ve yüzünde ergenlik sivilceleri de yoktu. Ama bu önemsiz detayların dışında, hemen hemen aynıydık. Okulun sıkı bir şekilde uygulanan kıyafet yönetmeliği, bütün öğrenci avatarlarının insan görünümünde ve kullanıcısıyla aynı cinsiyette/yaşta olmasını gerektiriyordu. Demek istediğim, iki kafalı, tek boynuzlu dev hermafrodit iblislere müsaade yoktu. En azından okul sınırları dahilinde yoktu.</p>

  <p>Bir eşi olmadığı müddetçe, OASIS avatarınıza istediğiniz adı verebilirdiniz. Bunun anlamı, sizden önce başkasının aldığı bir adı alamayacak olmanızdı. Avatarınızın adı aynı zamanda e-posta adresiniz ve sohbet odası kimliğiniz olduğundan, kolay hatırlanır, kıyak bir adınız olsun isterdiniz. Ünlülerin, istedikleri avatar adını almak için, bu adların haklarını ellerinde tutan siber tüccarlara büyük meblağlar ödedikleri biliniyordu.</p>

  <p>OASIS hesabımı yarattığımda, avatarımı Büyük Wade olarak adlandırmıştım. Ardından birkaç ayda bir adımı değiştirme alışkanlığı edindim; genellikle de bir öncekinden daha saçma bir adla çıkageliyordum. Ama son beş yıldır avatarım aynı addaydı. Av'ın başladığı gün, bir avcı olmaya karar verdiğim gün, Avatarımın adını Parzival olarak değiştirmiştim: Kutsal Kase'yi bulan, Arthur devri efsanelerinden biriydi Parzival. Bu şövalyenin adının Perceval ya da Percival gibi diğer yazım şekilleri başka kullanıcılar tarafından alınmış olmasına rağmen, gene de Parzival'den vazgeçmedim. Açıkçası güzel bir tınısı olduğunu düşünüyordum.</p>

  <p>Online sistemlerde insanlar nadiren gerçek adlarını kullanırdı. Anonim olmak OASIS'in esas avantajlarından biriydi. Simülasyonun içerisinde, istemediğiniz sürece kimse aslında kim olduğunuzu bilemezdi. OASIS'in popülerliği ve kültürü ağırlıkla bu temelin üzerine kuruluydu. Gerçek adınız, parmak iziniz ve retina paterniniz OASIS hesabınızda yer alsa da, Girişken Simülasyon Sistemleri bu bilgiyi şifreli olarak tutuyordu. Hatta GSS'nin çalışanları bile avatarların gerçek kimliğini göremezdi. Halliday'in halen şirketin başında olduğu dönemde GSS, emsal teşkil eden önemli bir Yüksek Mahkeme kararıyla, bütün OASIS kullanıcı kimliklerini saklı tutma hakkını kazanmıştı.</p>

  <p>OASIS Devlet Okulu (ODO) sistemine kaydolduğumda, onlara gerçek adımı, avataramın adını, posta adresimi ve sosyal güvenlik numaramı vermek durumundaydım. Öğrenci profilime işlenen bu bilgilere okul müdürüm dışında kimsenin erişimi yoktu. Öğretmenlerim ya da diğer öğrenciler gerçekte kim olduğumu bilmiyordu ve ben de onların kim olduğunu bilmiyordum.</p>

  <p>Öğrencilerin okulda avatar adlarını kullanmasına izin yoktu. Bunun nedeni, öğretmenleri, “Cakalı Pezevenk, lütfen dikkatini derse ver!” ya da “TatlıDil69, lütfen ayağa kalkıp kitap üzerine yazdığın raporu bizimle paylaşır mısın?” gibi gülünç cümleler kurmak zorunda bırakmamaktı. Öğrenciler avatar olarak ilk adlarını ve okul numaralarını kullanıyordu; böylelikle aynı adlı öğrencilerin karıştırılmaması sağlanıyordu. Kayıt olduğum okulda Wade ön adına sahip iki öğrenci olduğundan, öğrenci kimliğim <i>Wade3</i> olarak belirlendi. Okul sınırlarına girdiğimde Avatarımın kafasının üzerinde bu ad görünmeye başlıyordu.</p>

  <p>Zil çaldığında ekranımın bir köşesinde, ilk periyodun başlangıcından önce kırk dakikam olduğunu bildiren uyarı sinyali yanıp söndü. Hareketlerini kontrol etmek için ince el hareketleri yaparak avatarımı koridorda yürütmeye koyuldum. Ellerim bir başka işle meşgul olduğunda, avatarımı hareket ettirmek için sesli komutlar da kullanabilirdim.</p>

  <p>Yanından geçtiğim tanıdık yüzlere el sallayıp gülümseyerek Dünya Tarihi sınıfına yürüyordum. Birkaç ay sonra mezun olduğumda burayı özleyecektim. Okulun bitmesini iple çektiğim yoktu. OASIS dahilinde bile üniversiteye devam edecek paraya sahip olmadığım gibi, notlarım da burs alacak kadar iyi değildi. Mezun olduktan sonra planım tam-zamanlı bir avcı olmaktı. Çok fazla seçeneğim yoktu. Yığınlardan kurtulmak için tek şansım yarışmayı kazanmaktı. Elbette bir şirketle beş yıllık sözleşme de imzalayabilirdim ancak bu seçenek benim için, kırık cam parçalarının üzerinde çırılçıplak yuvarlanmak kadar çekicilik taşıyordu.</p>

  <p>Koridorda yürürken, diğer öğrenciler de teker teker dolaplarının önünde belirmeye başlamıştı. Hızla cisim kazanan hayaletimsi görüntülerin arasından geçiyordum. Bütün koridor çene çalan çocukların sesleriyle çınlıyordu. O anda bana yöneltilmiş bir hakaret duydum.</p>

  <p>“Hey, hey! Bu Wade3 değil de kim!” Bağıran, Cebir II sınıfından tanıdığım Toddl3'tü. Yanında birkaç arkadaşıyla bana bakıyordu. “Güzel kılık, yakışıklı,” dedi. “O şirin şeyleri nerden buldun bakayım?”</p>

  <p>Avatarımın üzerinde, hesabınızı yaratırken seçebileceğiniz ücretsiz üç görünümden birini oluşturan siyah tişört ve kot vardı. Toddl3 ise, tıpkı yanındaki Cro-Magnon<a href="../Text/dipnot.html#_edn9" id="_ednref9" title=""><sup>[10]</sup></a> ahbapları gibi, kimbilir hangi gezegenden alınmış, tasarımcı elinden çıkma pahalı kıyafetler taşıyordu.</p>

  <p>“Anan aldı, anan!” diye yapıştırdım yürüyüşümü bozmadan. “Memelerine yapışıp harçlığını almak için eve uğradığında, ona teşekkürlerimi ilet, tamam mı?” Çocukça olduğunu biliyordum. Ama sanal ya da değil, burası halen bir liseydi ve hakaretler çocukça oldukları ölçüde etkiliydi.</p>

  <p>Çaktığım laf hem Toddl3'ün birkaç arkadaşının hem de yakınımızdaki bazı öğrencilerin gülüşmesine neden oldu. Toddl3 kaşlarını çatmış, yüzü kıpkırmızı kesilmişti. OASIS hesabının gerçek-zamanlı duygu özelliğini kapatma zahmetine girmemişti anlaşılan; bu durumda avatarınız yüz ifadelerinizi ve vücut dilinizi olduğu gibi yansıtırdı. Tam bana cevap yetiştirecekken, sesini kapattım; bu yüzden ne dediğini duyamadım. Yüzümde sabit bir gülümsemeyle yoluma devam ettim.</p>

  <p>Sanal okulda en keyif aldığım şeylerden biri Toddl3 gibi tiplerin sesini tam zamanında kesme yeteneğimdi ve bu avantajımı hemen her gün kullanıyordum. En keyifli tarafı da, seslerini kestiğini <i>görmelerine</i> rağmen, bu konuda hiçbir şey yapamamalarıydı. Okul sınırları içinde asla dövüş olmazdı. Simülasyon buna müsaade etmiyordu. Ludus gezegeni PvP<a href="../Text/dipnot.html#_edn10" id="_ednref10" title=""><sup>[11]</sup></a> alanı değildi; yani oyuncuların birbirleriyle dövüşmesine izin yoktu. Okulda tek gerçek silah kelimelerdi; ben de kelimeleri kullanmakta ustalaşmıştım.</p>

  <p>Gerçek dünyada okula altıncı sınıfa kadar devam edebilmiştim. Hoş bir deneyim değildi. Kendine güveni ve sosyal yetenekleri çok kısıtlı olan, can sıkacak ölçüde utangaç, afakanların bastığı bir çocuktum; zamanımın büyük kısmını OASIS'te geçiriyor olmamın bir yan etkisiydi bu. Sanal dünyadayken avatarlarla konuşmak ya da arkadaş edinmek benim için dert değildi. Oysa gerçek dünyada, insanlarla -özellikle de yaşıtım çocuklarla- ilişki kurmaya çalışmak sinirlerimin gerilmesine neden oluyordu. Nasıl davranmam ya da ne söylemem gerektiğini asla bilemiyordum ve bir şeyler geveleyecek kadar cesaretimi topladığımda da, sadece yanlış şeyler dökülüyordu ağzımdan.</p>

  <p>Sorunun bir kısmı görünümümle ilgiliydi. Kendimi bildim bileli aşırı kiloluydum. Şeker ve nişasta yüklü yiyeceklerden oluşan devlet destekli yoksul beslenme düzenim önemli bir etmendi elbette. Ama aynı zamanda OASIS bağımlısıydım; düzenli olarak gerçekleştirdiğim yegane egzersiz, derslerin öncesinde ve sonrasında okulun belalılarından kaçmaktı. Daha da beteri, kısıtlı gardrobum hayır kurumlarıyla ve kermeslerden alınmış, bana epey bol gelen kıyafetlerden oluşuyordu. Bu durum, aklımın ortasında bir hedef tahtası olmasının sosyal karşılığıydı.</p>

  <p>Gene de ortama uyum sağlamak için elimden geleni yapıyordum. Yıllar içinde, beni aralarına kabul edecek bir grup bulmak amacıyla gözlerim yemekhaneyi tıpkı bir T-1000 gibi taramayı öğrenmişti. Ama diğer dışlanmışlar da benimle takılmak istemiyordu. Ucubeler için bile biraz fazla ucubeydim sanırım. Kızlar mı? Kızlarla konuşmak zaten herhangi bir şekilde mevzubahis değildi. Benim için kızlar, hem güzel hem de korkutucu olan egzotik bir uzaylı türüydü. Onlardan birinin yanına yaklaşacak olduğumda, istisnasız bir şekilde her seferinde, soğuk terler dökmeye başlıyor, anlamlı cümle kurma yeteneğimi bütünüyle yitiriyordum.</p>

  <p>Benim için okul bir Darwin deneyi gibiydi. Alay, istismar ve dışlanmanın gündelik döngüsü içindeydim. Altıncı sınıfa geçtiğimde, halen altı yıl uzakta olan mezuniyetime kadar akıl sağlığımı koruyup koruyamayacağımı hesaplamaya çalışıyordum.</p>

  <p>Ve müdürümüzün, geçer not ortalamasına sahip öğrencilerin yeni OASIS Devlet Okulu sistemine transfer olmak için başvurabileceğini bildirdiği olağanüstü gün gelip çattı. Devlet tarafından yürütülen gerçek okul sistemi yeterli fona sahip olmamasının yanında, on yıllardır kapasitesinin çok üzerinde öğrenciye eğitim vermeye çalışıyordu. Artık okulların çoğunda şartlar öylesine kötüleşmişti ki, yarım akıllı bütün çocuklar evde kalıp eğitimlerine OASIS'te devam etmeleri yönünde teşvik ediliyordu. Başvurumu yapmak için öğrenci işleri ofisine koşarken neredeyse boynumu kırıyordum. Başvurum kabul edildi ve bir sonraki dönem 1873 no'lu OASIS Devlet Okulu'na transfer oldum.</p>

  <p>Transferimin öncesinde OASIS avatarım, Sektör l'in merkezinde yer alan, yeni avatarların yaratıldığı Incipio gezegeninden hiç ayrılmamıştı. Incipio'da diğer çaylaklarla çene çalmak ya da gezegeni kaplayan devasa sanal alışveriş merkezlerinde dolaşmaya çıkmak dışında yapacak pek bir şey yoktu. Daha ilginç bir yerlere gitmek istediğinizde ışınlanma ücreti ödemek durumundaydınız ve bu ücret de yalnızca gerçek parayla karşılanabiliyordu. Yani bende olmayan şeyle. Anlayacağınız, avatarım Incipio'da karaya oturmuştu. Ta ki yeni okulum, avatarımın bütün OASIS Devlet Okulları'nın bulunduğu gezegen olan Ludus'a transferi için gerekli olan ışınlanma biletini bana e-postayla yollayana dek.</p>

  <p>Ludus'un üzerinde, gezegenin yüzeyine dengeli bir şekilde yayılmış yüzlerce okul kampüsü yer alıyordu. Okulların tamamı bina olarak birbirinin tıpatıp aynısıydı çünkü ne zaman yeni bir okula ihtiyaç duyulsa, aynı inşa kodu kopyalanarak okulun kurulmasına karar verilen yere yapıştırılıyordu. Bununla birlikte, okul binaları yalnızca birer yazılım olduğundan, tasarımları mali sıkıntılar ya da fizik kanunlarından bağımsızdı. Bu nedenle ışıl ışıl mermer koridorları, katedralleri andıran sınıfları, sıfır-yerçekimi özellikli spor salonları ve o güne dek yazılmış (ve okul yönetimi tarafından kabul görmüş) bütün kitapları içeren sanal kütüphaneleriyle, her okul birer Eğitim Sarayı'ydı.</p>

  <p>ODO-1873'teki ilk günümde, öldüğümü ve cennete geldiğimi düşünüyordum. Artık sabahları okul yolunda belalılardan ya da uyuşturucu bağımlılarından köşe bucak kaçmak yerine, doğrudan sığınağıma geliyor, bütün günü orada geçiriyordum. Bu yeni hayatın en iyi tarafı da, OASIS'in içerisinde kimsenin şişman, sivilceli ya da her gün aynı pespaye kılıkta dolaşan çocuk olduğumu bilmemesiydi. Okulun belalı tiplerinin tükürük yağmuruna tutulmak, donumun kafama geçirilmesine katlanmak ya da bisiklet parkında yumruklanmak zorunda değildim. Kimsenin bana dokunamayacağı bir yerdeydim. OASIS içerisinde güvendeydim.</p>

  <p>Dünya Tarihi sınıfıma geldiğimde bazı öğrencilerin çoktan yerlerini almış olduğunu gördüm. Avatarlarının gözleri kapalıydı. Bu onların “meşgul” olduğunu, yani o anda telefonda olduklarını, interneti taradıklarını ya da sohbet odalarına bağlandıklarını gösteriyordu. Meşgul bir avatarla konuşmaya çalışmak OASIS adabına aykırıydı. Böyle bir şeye kalkıştığınızda genellikle görmezden gelinir ve defolmanızı söyleyen otomatik bir mesaj alırdınız.</p>

  <p>Ben de sırama geçip ekranımın kenarındaki Meşgul simgesine dokundum. Avatarımın gözleri kapanmış olmasına rağmen, halen etrafımı görebiliyordum. Bir başka simgeye dokunduğumda, gözlerimin tam önünde iki boyutlu geniş bir internet tarayıcısı belirdi. Bu türden pencereler yalnızca kendi avatarıma görünür durumda olduğundan, (buna müsaade eden seçeneği devreye sokmadığım sürece) kimsenin ne yaptığımı dikizleme şansı yoktu.</p>

  <p>Anasayfam en popüler avcı forum sitelerinden biri olan Kuluçkalık'a ayarlıydı. Kuluçkalık sitesinin arayüz tasarımı ve çalışma şekli, 300-baud modemin giriş esnasında duyulan tiz sesi de dahil olmak üzere, internet öncesi BBS<a href="../Text/dipnot.html#_edn11" id="_ednref11" title=""><sup>[12]</sup></a> sitelerine benzetilmişti. Yani kıyaktı. Bir süre girilen son mesajları tarayarak, en son avcı haberlerine göz attım. Mesaj panolarını her gün kontrol etsem de nadiren bir şeyler postalardım. Bu sabah ilginç bir şey yoktu. Sıradan avcı klan atışmaları. <i>Anorak'ın</i> Almanağı'ndaki bazı şifreli pasajların “doğru” yorumlanması üzerine dönen tartışmalar. Büyülü yeni bir nesne ele geçirmiş olmalarıyla böbürlenen yüksek seviyeli avatarlar. Bu saçmalık uzun yıllardır sürüyordu. Gerçek bir ilerlemenin görülmediği avcı altkültürü, gösteriş, palavra ve anlamsız iç çatışmalara saplanmıştı. Gerçekten de üzücü bir durumdu bu.</p>

  <p>Favori mesaj sayfalarım Altılılar'a saldırılanlardı. Altılılar, avcıların lOl<a href="../Text/dipnot.html#_edn12" id="_ednref12" title=""><sup>[13]</sup></a> şirketinin çalışanlarına taktığı aşağılayıcı lakaptı. IOI, küresel ölçekte bir iletişim holdingi ve dünyanın en büyük internet servis sağlayıcısıydı. Bu nedenle işlerinin büyük bir yüzdesi, OASIS'e erişim sağlamanın yanında, Simülasyon dahilindeki satış ve hizmetler üzerineydi. Geçtiğimiz yıllarda, Girişken Simülasyon Sistemleri'ni ele geçirmek için birkaç sonuçsuz girişimde bulunmuşlardı. Halliday'in vasiyetinde yasal bir boşluk bularak bunu başaracakları günü beklediklerinden emindik.</p>

  <p>IOI, şirket içinde “Ooloji Bölümü” adını verdikleri yeni bir departman oluşturmuştu (esas olarak kuş yumurtalarını inceleyen bilim dalı olarak tanımlanan ooloji, son yıllarda ikinci bir anlam kazanarak, Halliday'in Paskalya Yumurtası'nı araştırma “bilimi” olarak kullanılmaya başlanmıştı). 101 Ooloji Bölümü'nün yegane amacı, Halliday'in yarışmasını kazanmak ve mirasını, şirketini ve OASIS'in kontrolünü devralmaktı.</p>

  <p>Avcıların çoğu gibi ben de, IOI'nin OASIS'in kontrolünü ele geçirmesi gibi bir düşünceyi aklıma bile getirmek istemiyordum. Şirketin halkla ilişkiler makinesi niyetlerini apaçık ortaya koymuştu. Halliday'in, yarattığı sistemin paraya dönüştürülmesini beceremediğine inanıyor ve bu açığı kapatmak istiyorlardı. Simülasyona erişim karşılığında kullanıcılardan aylık ücret alacaklardı. Göz önündeki her yeri reklamlarla kaplayacaklardı. Kullanıcı gizliliği ve konuşma özgürlüğü tarih olacaktı. IOI kontrolü ele geçirdiği anda OASIS, içinde büyüdüğüm açık kaynaklı sanal ütopya olmaktan çıkacak, şirket yönetiminde bir distopyaya, zengin seçkinler için aşırı pahalı bir lunaparka dönüşecekti.</p>

  <p>IOI, oolog olarak anılan kendi avcılarının OASIS avatarlarında personel numaralarını kullanmalarını şart koşuyordu. Altı basamaklı olan bu numaraların tamamı 6'yla başladığından, herkes onlara Altılılar diyordu. Hatta son zamanlarda adları Bokkafalılar'a dönmüştü.</p>

  <p>Altılı olmak için, diğer birçok şartın yanında, Halliday'in Yumurtası'nı bulduğunuz takdirde ödülün tamamının işvereninize ait olacağını garanti altına alan bir sözleşme imzalamanız gerekiyordu. Bunun karşılığında IOI ise, düzenli bir maaşın yanı sıra, yiyecek, konut, sağlık sigortası ve emeklilik planı sağlıyordu. Aynı zamanda şirket avatarınız için son teknoloji ürünü bir zırh, araç, silah temin ediyor ve tüm ışınlanma masraflarınızı karşılıyordu. Altılılar'a katılmak orduya katılmak gibi bir şeydi.</p>

  <p>Hepsi birbirinin tıpatıp aynısı olduğundan, Altılılar'ı saptamak hiç de zor değildi. Kısa kesilmiş koyu renk saçlar ve sistemin temel ayarlarında tutulmuş yüz ifadelerine sahip, (operatörün gerçek cinsiyeti ne olursa olsun) aynı iri kıyım erkek avatarı kullanmak zorundaydılar. Dahası üzerlerinde aynı lacivert üniforma olurdu. Bu şirket parazitlerini birbirinden ayırmanın tek yolu, göğüslerinin sağına, IOI şirket logosunun hemen altına damgalanmış olan altı basamaklı personel numarasıydı.</p>

  <p>Avcıların çoğu gibi ben de Altılılar'dan nefret ediyor, varlıklarından tiksiniyordum. IOI, sözleşmeli avcılardan kurduğu ordusuyla yarışmanın bütün ruhunu bozuyordu. Klanlara katılan avcıların da aynı şeyi yapmakta olduğu söylenebilirdi elbette. Yumurta'yı bulmak için birlikte çalışan, bazıları binlerce üyeye sahip birçok avcı klanı vardı. Her klan, üyelerinden biri yarışmayı kazandığı takdirde ödülün bütün üyeler arasında eşit olarak paylaştırılmasına yönelik katı bir anlaşmaya sahipti. Benim gibi yalnız takılanlar klanlarla da çok ilgilenmediği halde, gene de meslektaş olarak birbirimize belli ölçüde saygı gösterirdik. Ancak yegane amaçları OASIS'i çokuluslu şeytani bir holdingin kontrolüne geçirmek olan Altılılar için aynı şeyi söylemek mümkün değildi.</p>

  <p>Benim kuşağım OASIS'in olmadığı bir dünyada hiç yaşamamıştı. Bizim için OASIS bir oyundan ya da eğlence platformundan çok daha fazlası; kendimizi bildik bileli hayatımızın ayrılmaz parçasıydı. Çirkin bir dünyanın içine doğmuştuk ve OASIS mutluluğu tadabildiğimiz sığınağımızdı. Simülasyonun IOI tarafından homojenleştirilmesi düşüncesi bizleri, OASIS'in yaratılmasından önce doğanların anlamakta zorlanacağı ölçüde korkutuyordu. Bizim için bu durum, birisi tarafından güneşi alıp götürmekle tehdit edilmek ya da gökyüzüne bakmak için ücret ödemek zorunda olmak gibi bir şeydi.</p>

  <p>Avcıların ortak düşmanı olan Altılılar'a saldırmak, forum ve sohbet odalarında en keyif aldığımız zaman geçirme yöntemlerinden biriydi. Yüksek seviyeli birçok avcının, yollarını kesen Altılı üyelerini katletmek (ya da en azından, şartlar uygun olduğunda bunu asla es geçmemek) gibi katı politikaları vardı. Altılı faaliyetlerini takip eden birçok sitenin yanında, bazı avcılar Yumurta'yı ararken geçirdikleri zamandan çok daha fazlasını Altılı avına ayırıyorlardı. Hatta büyük klanlar arasında, en çok Altılı yok eden klan için büyük bir ödülün olduğu, her yıl gerçekleştirilen <i>Bokkafalı Avı</i> adında zorlu bir yarışma bile vardı.</p>

  <p>Birkaç avcı forumunda daha göz gezdirdikten sonra, sık kullanılanlar arasındaki simgelerden birine dokunarak favori sitelerimden birini açtım: dişi bir avcı olan Art3mis'in bloğu <i>Arty'nin Mektupları.</i> Yaklaşık üç yıl önce keşfettiğim günden bu yana sitenin sadık bir takipçisiydim. Halliday'in Yumurtası için sürdürdüğü araştırma üzerine birbirleriyle bağlantısız harikulade makaleler yayınlıyordu (araştırmasını “Çıldırtıcı MacGuffin Avı” olarak nitelendiriyordu). Çekici, zeki bir üslubu vardı ve yazıları oldukça mütevazı bir mizahın yanında alaycı söylenmelerle örülüydü. Sitesinde, <i>Almanak</i>'taki pasajlar üstüne (genellikle histerik) yorumlamalarının yanı sıra, Halliday araştırmasının dahilinde incelediği kitaplar, filmler, TV programları ve müzikler için bağlantılar da yer alıyordu. Sitede yayınladığı yazıların yanlış yönlendirme ve eksik bilgilerle dolu olduğunu tahmin etmeme rağmen, gene de benim için oldukça eğlencelilerdi.</p>

  <p>Sanırım Art3mis'e sanal-abayı yaktığımı eklememe gerek yok.</p>

  <p>Arada bir, simsiyah saçları olan avatarının ekran resimlerini de sitesine yüklüyordu ve ben de arada bir (tamam, her zaman) sabit diskimdeki bir klasöre kaydediyordum. Avatarının güzel bir yüzü vardı ancak doğal olmayan bir mükemmellik de taşımıyordu. OASIS'te mantığa aykırı ölçüde güzel yüzlere alışıyordunuz. Ama Art3mis'in yüz özellikleri, avatar yaratma şablonları üzerindeki güzellik menüsünden seçilmiş gibi görünmüyor; sanki kendi yüz hatları taranarak avatarına yüklenmiş gibi, gerçek bir insanın karakteristik görünümünü taşıyordu. Kocaman ela gözler, yuvarlak elmacık kemikleri, sivri bir çene ve sabit bir sırıtma. Evet, onu dayanılmaz ölçüde çekici buluyordum.</p>

  <p>Art3mis'in vücudu da bir şekilde alışılmadık bir havadaydı. OASIS'te dişi avatarlar iki vücut tipinde görünürdü: saçma ölçüde ince ve inanılmaz popüler süpermodel vücudu ya da (OASIS'te, gerçek dünyada olduğundan bile daha az doğal görünen) ince belli genç porno yıldızı fiziği. Oysa Art3mis'in vücudu kısa ve Rubenesk'ti<a href="../Text/dipnot.html#_edn13" id="_ednref13" title=""><sup>[14]</sup></a>. Bütünüyle kıvrımlı bir vücut.</p>

  <p>Art3mis'e vurulmuş olmamın hem saçma hem de sakıncalı olduğunun farkındaydım. Onun hakkında ne biliyordum ki? Asla gerçek kimliğini açık etmemişti elbette. Yaşını ya da gerçek dünyadaki konumunu. Nasıl göründüğünü anlamamın hiçbir yolu yoktu. On beşinde de olabilirdi, ellisinde de. Hatta birçok avcı onun aslında kadın olup olmadığını bile sorgulamıştı ancak ben onlardan biri değildim. Bunun nedeni muhtemelen, vurulduğum kızın aslında Chuck adında orta yaşlı kel bir herif olması fikrini kaldıramayacak olmamdı.</p>

  <p><i>Arty'nin Mektupları'nı</i> takip etmeye başladığım dönemde site, günde birkaç milyon kez tıklanan, internet üzerindeki en popüler bloglardan birine dönüşmüştü. Yani Art3mis ünlü birisiydi aslında; en azından avcı ortamlarında. Ama bu ün aklını başından uçurmamıştı. Yazıları her zamanki gibi eğlenceli ve mütevazıydı. Altı favori John Hughes ergenlik filmi üzerine derinlemesine bir tez olan en son blog yazısının başlığı <i>John Hughes Blues'</i>du. Bu yazıyı iki ayrı üçlemeye ayırmıştı: “Şapşal Kız Fantezileri” üçlemesi <i>(Sixteen Candles, Pretty in Pink</i> ve <i>Some Kind of Wonderful)</i> “Şapşal Oğlan Fantezileri” üçlemesi <i>(The Breakfast Club, Weird Science</i> ve <i>Ferris Bueller's Day Off).</i></p>

  <p>Yazıyı okumayı tam bitirmiştim ki, ekranımda Anlık Mesaj penceresi belirdi. Bu en yakın arkadaşım Aech'ti (tamam, illa kılı kırk yaracaksanız, Bayan Gilmore'u saymazsak, Aech tek arkadaşımdı).</p>

  <div class="left">
    <p>Aech; Günaydınlar olsun, amiqo.</p>

    <p>Parzival: Hola, ahbap.</p>

    <p>Aech: Nedir?</p>

    <p>Parzival: Sörf-mörf.</p>

    <p>Aech: Bodrum'u açtım. Gel de okuldan önce takılalım, salak!</p>

    <p>Parzival: Güzeeell! Bir saniye içinde yanındayım.</p>
  </div>

  <p>Mesaj penceresini kapatıp saate baktım. Dersten önce yarım saatim vardı. Sırıtarak ekranımın kenarındaki küçük kapı simgesine dokundum ve favori listemden Aech'in sohbet odasını seçtim.</p>
</body>
</html>
