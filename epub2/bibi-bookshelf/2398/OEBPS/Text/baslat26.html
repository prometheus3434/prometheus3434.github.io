<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0025</h2>

  <p>Bir saat kadar sonra, Max, Shoto'nun geldiğini haber verdi. Mekiğinin Falco'nun hava sahasına girmesi için izin verdikten sonra, hangarıma park etmesini söyledim.</p>

  <p>Klasik anime serisi <i>Cowboy Bebop</i>'taki bir gemiden <i>-Bebop-</i> modellenen Shoto'nun mekiği, Daito ile birlikte <i>Kurosawa</i> adını verdikleri gezegenlerarası bir trol gemisiydi. Daito ve Shoto, kendilerini tanıdığımdan beri mobil operasyon merkezleri olarak bu gemiyi kullanıyorlardı. <i>Kurosawa</i> öylesine büyüktü ki hangar kapılarından zorlukla geçebildi.</p>

  <p>Shoto gemiden inerken kendisini karşılamak için pistte bekliyordum. Üzerinde, simsiyah bir matem giysisi ve yüzünde de tesellisi mümkün olmayan bir ifade vardı.</p>

  <p>“Parzival-san,” dedi eğilerek.</p>

  <p>“Shoto-san,” diyerek ben de önünde saygıyla eğildikten sonra, avcum açık şekilde elimi ona uzattım. Birlikte çıktığımız görevden hatırlaması gereken Amerikan selamlaşma şekliydi bu. Zorlama bir sırıtmayla beşlik çaktı. Bir an sonra aynı karanlık ifade yüzüne yeniden yerleşti. Tokusatsu'daki görevden bu yana Shoto'yu ilk kez görüyordum (ağabeyiyle çıktıkları “Daisho Enerji İçecekleri” reklamlarını saymıyorum). Avatarı hatırladığımdan birkaç santim daha uzun görünüyordu.</p>

  <p>Shoto'yu kalemin nadiren kullandığım “oturma odalarından” birine çıkardım; bu oda <i>Aile Bağlan</i> dizisindeki salonun yeniden yaratılmış haliydi. İçeri girer girmez dekoru tanıyan Shoto, takdirini sessizce başını sallayarak gösterdi. Ardından mobilyaları es geçerek odanın tam ortasında, <i>seiza<a href="../Text/dipnot.html#_edn40" id="_ednref40" title=""><sup>[43]</sup></a></i> tarzında oturdu. Ben de aynı şekilde yere oturarak karşısına geçtim. Bir süre hiç konuşmadan durduk. Shoto en sonunda konuşmaya başladığında, bakışları yerdeydi.</p>

  <p>“Altılılar dün gece ağabeyimi öldürdü,” dedi neredeyse fısıldayarak.</p>

  <p>Cevap veremedim. Donakalmıştım. “Avatarını öldürdüklerini söylemek istiyorsun, değil mi?” derken, aslında hiç de bunu kastetmediğini biliyordum.</p>

  <p>Shoto başını salladı. “Hayır. Dairesine girdiler. OASIS'e bağlı durumdayken onu koltuğundan çekip aldılar. Ve balkondan aşağı attılar. Daito kırk üçüncü katta yaşıyordu.”</p>

  <p>Shoto bana dönük olacak şekilde, Japon kanalındaki haberi gösteren bir tarayıcı penceresi açtı. İşaret parmağımla haberin üzerine dokunduğumda, Mandarax yazılımı makaleyi İngilizce'ye çevirdi. Haberin başlığı, “Bir Başka <i>Otaku<a href="../Text/dipnot.html#_edn41" id="_ednref41" title=""><sup>[44]</sup></a></i> İntiharı”ydı. Başlığın altındaki kısa haberde, Shinjuku, Tokyo'daki dönüştürülmüş otellerden birinin kırk üçüncü katında yalnız başına yaşayan Toshiro Yoshiaki adındaki gencin (22), dairesinin balkonundan atlayarak intihar ettiği yazıyordu. Haberde Toshiro'nun bir okul fotoğrafı da verilmişti. Fotoğrafta, dağınık saçlı, bozuk ciltli, uzun boylu bir Japon genci görünüyordu. Bu gencin, Daito'nun OASIS avatarıyla uzaktan yakından ilgisi yoktu.</p>

  <p>Shoto, haberi okumam için bekledikten sonra pencereyi kapattı. Bir anlık kararsızlığın ardından, “Gerçekten intihar etmediğinden emin misin? Yani avatarı öldürüldüğü için?” diye sordum.</p>

  <p>“Hayır,” dedi Shoto. “Daito <i>seppuku<a href="../Text/dipnot.html#_edn42" id="_ednref42" title=""><sup>[45]</sup></a></i> gerçekleştirmedi. Bundan eminim. Frobozz'da kendileriyle çarpışırken, Altılılar dairesine girdi. Avatarını ancak böyle öldürebilirlerdi. Gerçek dünyada canını alarak.”</p>

  <p>“Çok ...çok üzgünüm, Shoto.” Başka ne diyebileceğimi bilmiyordum. Doğruyu söylediği ortadaydı.</p>

  <p>“Adım Akihide,” dedi. “Gerçek adımı bilmeni istiyorum.”</p>

  <p>Gülümseyerek, alnımı zemine dokunduracak kadar eğildim. “Bana gerçek adını söyleyecek ölçüde güven duyduğun için teşekkür ederim,” dedim. “Benim adım da Wade.” Bir şeyleri gizlemek artık anlamsız geliyordu.</p>

  <p>“Teşekkür ederim, Wade,” dedi Shoto eğilerek.</p>

  <p>“Rica ederim, Akihide.”</p>

  <p>Shoto bir süre sessizce oturduktan sonra, boğazını temizleyerek Daito hakkında konuşmaya başladı. Tam anlamıyla içini boşaltıyordu. Olanlar üzerine birisiyle konuşmaya ihtiyaç duyduğunu anlamak zor değildi. Kaybı hakkında konuşmak istiyordu.</p>

  <p>“Haberde de okuduğun gibi, Daito'nun gerçek adı Toshiro Yoshiaki'ydi. Aslında dün geceye kadar bunu ben de bilmiyordum.”</p>

  <p>“Ama ... ben sizin kardeş olduğunuzu sanıyordum,” dedim. Daito ve Shoto'nun birlikte yaşadığını düşünüyordum. Bir daireyi ya da benzeri bir yeri paylaştıklarını.</p>

  <p>“Daito'yla olan ilişkimi açıklamak kolay değil.” Bir kez daha boğazını temizlemek için durdu. “Kardeş değildik. Gerçek hayatta değildik en azından. Yalnızca OASIS'te. Anlıyor musun? Birbirimizi yalnızca OASIS'ten tanıyorduk. Onunla bir kere olsun karşılaşmadım.” Sanki bakışlarımda yargılama olup olmadığını görmek istiyormuş gibi gözlerini kaldırdı.</p>

  <p>Uzanarak elimi omzuna koydum. “İnan bana, Shoto. Anlıyorum. Benim en yakınlarım da Aech ve Art3mis olduğu halde, onlarla bir kez olsun karşılaşmadım. Hatta senin bile en yakın arkadaşlarımdan biri olduğunu söyleyebilirim.”</p>

  <p>Başını eğdi. “Teşekkür ederim.” Sesinden, kendini tutamayarak ağlamaya başladığını anladım.</p>

  <p>“Bizler avcıyız,” dedim rahatsız edici sessizliği kırmaya çalışarak. “Burada, OASIS'te yaşıyoruz. Bizim için anlamı olan tek gerçeklik burası.”</p>

  <p>Akihide başını salladı. Bir süre sonra da konuşmasına devam etti.</p>

  <p>Toshiro ile altı yıl önce, <i>hikikomori</i> için örgütlenen OASIS destek gruplarından birinde tanışmışlardı. <i>Hikikomori,</i> Japonya'da, toplumdan kaçarak tam bir yalıtılmışlık içinde yaşamayı seçen genç insanlar için kullanılan bir tabirdi. Bu gençler odalarına kapanarak bütün gün boyunca manga okuyup OASIS'te takılıyor ve beslenmek için ailelerine bel bağlıyordu. <i>Hikikomori</i> yüzyıl başından bu yana Japonya'da yaygınlaşan sosyal bir sorun olmasına rağmen, Halliday'in Paskalya Yumurtası avıyla birlikte sayıları hızla artmaya başlamıştı. Ülkenin dört bir yanındaki milyonlarca genç erkek ve kadın gerçek dünyayı reddederek odalarına kapanıyordu. Bu gençler bazen “kayıp milyonlar” olarak anılıyordu.</p>

  <p>Kısa sürede yakın arkadaş olan Akihide ve Toshiro, neredeyse her günü OASIS'te birlikte geçiriyordu. Halliday'in yarışması başladığında güçlerini birleştirerek yumurtayı birlikte aramaya karar verdiler. Mükemmel bir ekip olmuşlardı. Toshiro bilgisayar oyunları konusunda bir dahiydi; kendisinden çok daha genç olan Akihide ise Amerikan popüler kültüründe gelişmişti. Akihide'nin büyükannesi eğitimini Amerika Birleşik Devletleri'nde almıştı ve ebeveynleri de Amerika'da doğmuştu. Bu yüzden Akihide Amerikan filmleri ve televizyonuyla büyümüş; Japonca'nın yanında İngilizce'yi de anadili gibi öğrenmişti.</p>

  <p>Samuray filmlerine yönelik ortak sevgileri, avatarlarının adlarında ve görünümlerinde de etkili oldu. Shoto ve Daito, avcı profillerini yaratırken, o andan itibaren OASIS'te kardeş olmayı kararlaştırdılar. İlk Kapı'yı temizledikten sonra uluslararası tanınırlığa ulaşarak medyaya birlikte birkaç röportaj verdiler. Kimliklerini gizli tutmakla birlikte, Japon olduklarını açıkladıkları anda kendi ülkelerinde kahraman ilan edilmeleri kaçınılmazdı. Japon markalarıyla sponsorluk anlaşmaları yaptılar. Kısa zaman içerisinde, kahramanlıkları üzerine bir çizgi film ve <i>live-action</i> bir TV dizisi bile yapıldı. Şöhretlerinin doruğundayken Shoto, Daito'ya, belki de artık tanışmaları gereken zamanın geldiğini söyledi. Ama Daito büyük bir öfkeye kapılarak günlerce Shoto'yla konuşmadı. Bu tepkinin üzerine Shoto konuyu bir daha açmadı.</p>

  <p>Konu en sonunda Daito'nun avatarının ölümüne geldi. Aech'in Yeşimtaşı Anahtar'ı ele geçirmesiyle Skorbord değiştiğinde, <i>Kurosawa</i> ile Sektör 7'de dolanıyorlardı. Haberi aldıkları anda, Altılılar'ın Aech'in yerini saptamak için Fyndoro'nun Keşif Tableti'ni kullanarak filolarını bu gezegene yönelteceklerini tahmin ettiler.</p>

  <p>Daito ve Shoto son birkaç haftayı, görünmeden yaklaşabildikleri Altılı mekiklerinin gövdesine mikroskopik takip cihazları yerleştirerek geçirmişti. Bu cihazlar sayesinde, Altılı filosu aniden rota değiştirip Frobozz'a yöneldiğinde, onları takip ederek Yeşimtaşı Anahtar'ın gezegenini saptamış oldular.</p>

  <p>Altılılar'ın güzergahının Frobozz olduğunu anladıklarında, kıtanın anlamını çözmeleri de kolay olmuştu. Altılılar'dan yalnızca birkaç dakika sonra Frobozz'a ulaştıklarında, Yeşimtaşı Anahtar'ı ele geçirmek için ne yapmaları gerektiğini çok iyi biliyorlardı.</p>

  <p><i>Kurosawa</i>'yı o esnada henüz kimsenin ayak basmadığı Simülasyonlardan birine indirdiler. Shoto on dokuz kupayı toplayıp anahtarı almak için eve dalarken, Daito da nöbet tutmak için dışarıda kaldı. Shoto hızlı çalışıyordu. Geriye yalnızca iki kupa kaldığında, Daito comlink bağlantısı<a href="../Text/dipnot.html#_edn43" id="_ednref43" title=""><sup>[46]</sup></a> ile on mekikten oluşan bir Altılı filosunun yaklaştığını haber verdi. Daito, Shoto'ya mümkün olduğunca hızlı davranmasını söyleyerek, Yeşimtaşı Anahtar'ı ele geçirene dek düşmanı oyalayacağına söz verdi. Her ikisi de bunu başarmak için ikinci bir şansları olup olmayacağından emin değildi.</p>

  <p>Shoto son iki kupanın peşine düştüğünde, dışarıda olan biteni takip edebilmek için <i>Kurosawa'nın</i> dış kameralarından birini uzaktan bağlantıyla devreye soktu. Böylelikle Daito'nun Altılılar karşısındaki durumundan haberdar olabilecekti. Shoto önümde bir pencere açarak bu videoyu oynattı. Kayıt sona erene dek gözlerini başka bir yöne çevirdiğini fark ettim. Bir daha seyretmek istemediği ortadaydı.</p>

  <p>Videoda, Daito beyaz evin önündeki açıklık alanda tek başına duruyordu. Alçalmakta olan küçük Altılı filosu atış menziline girer girmez lazer saldırısı başlatmıştı. Daito'nun üzerine kırmızı lazer ışınları yağıyordu. Uzaklarda başka Altılı mekiklerinin de inmekte olduğunu görebiliyordum. Bu mekiklerden müfrezeler halinde çıkan zırhlı askerler karadan Daito'nun etrafını sarıyordu.</p>

  <p>Altılılar'ın planlı saldırısından, gezegen yüzeyine inişi esnasında <i>Kurosawa</i>'yı saptamış oldukları açıkça anlaşılabiliyordu. İki samurayı öldürmek onlar için öncelikli durumdaydı.</p>

  <p>Daito kozunu oynamaktan çekinmedi. Envanterinden Beta Kapsül'ü çıkardı, sağ eliyle havaya kaldırdı ve çalıştırdı. Avatarı anında, parlak ışıklar saçan korkutucu gözleri ve kırmızı- gümüş renkli gövdesiyle, elli metrelik Ultraman'e dönüşmüştü.</p>

  <p>Ultraman'in havadaki iki mekiği alarak, metal oyuncaklarıyla oynayan canı sıkılmış bir çocuk gibi birbirine çarpmasını seyreden Altılı müfrezeleri oldukları yerde donakaldılar. Ultraman alevler içindeki mekikleri yere fırlatıp, gökyüzündeki Altılı filosunu sinek gibi avlamaya koyuldu. Ölümcül pençelerinden kaçmayı başarıp Ultraman'in etrafını saran mekiklerin karşı saldırısı dev yaratığın zırhlı gövdesine zerre etki etmiyordu. Daito arazinin tamamında yankılanan korkunç bir kahkaha attıktan sonra, kollarını kavuşturarak bileklerini birleştirdi. Ellerinde oluşan kör edici parlaklıktaki enerji ışını yakınlardaki yarım düzine mekiğin anında buharlaşmasına neden olmuştu. Daito arkasını dönerek enerji ışınını etrafını saran müfrezelere de yöneltti. Altılı askerleri büyüteçle kızartılan karıncalar gibi yanıp kül oldu.</p>

  <p>Daito sahip olduğu güçle yarattığı kıyamet ortamından öylesine keyif alıyordu ki, göğsünün ortasında yanıp sönen parlak kırmızı ışığı fark edemedi. Bu sinyalin anlamı, Ultraman olarak geçirebileceği üç dakikanın ve dolayısıyla gücünün tükenmek üzere olduğuydu. Ultraman'in en büyük zayıflığı bu zaman sınırlamasıydı. Daito üç dakika dolmadan Beta Kapsül'ü devre dışı bırakıp yeniden insan formuna dönemezse, avatarı ölürdü. Ancak Altılı saldırısının ortasında yeniden insana dönüştüğünde, sonunun gene ölüm olacağını da biliyordu. Bu durumda Shoto asla gemiye ulaşamayabilirdi.</p>

  <p>Videoda, Daito'nun etrafını sarmış Altılı müfrezelerinin comlink bağlantılarını kullanarak destek için çığlıklar attığını ve yaklaşmakta olan yeni Altılı mekiklerini görebiliyordum. Daito menziline giren mekikleri mükemmel bir şekilde nişanladığı ışınıyla birer birer havaya uçuruyordu. Ancak her ışın yollayışıyla birlikte, göğsündeki uyarı ışığı daha da hızlı bir şekilde yanıp sönüyordu.</p>

  <p>O anda Shoto beyaz evden dışarı fırlayarak, comlink bağlantısıyla ağabeyine Yeşimtaşı Anahtar'ı ele geçirdiğini haber verdi. Altılı müfrezeleri çok daha kolay bir hedef olan Shoto'ya ateş açmakta tereddüt etmemişti.</p>

  <p>Shoto çılgınlar gibi <i>Kurosawa</i>'ya doğru koşuyordu. Ayaklarındaki Hız Botları'nı devreye soktuğunda, açık alanda koşmakta olan avatarı zorlukla görülebilen bulanık bir görüntüye dönüştü. Shoto <i>Kurosawa</i>'ya koşarken, Daito kardeşini mümkün olan en iyi şekilde korumak için dev vücudunu siper etti. Son gücünü enerji ışınları yollamaya harcadığından, Altılılar Shoto'ya dokunamamıştı.</p>

  <p>Comlink bağlantısından Daito'nun sesi geldi. “Shoto! Sanırım içeride birileri var! İçeride-”</p>

  <p>Ses kesildi. Aynı esnada avatarı sanki taşa dönüşmüş gibi donup kaldı ve başının hemen üzerinde “oturum dışı” simgesi belirdi. Bir çarpışmanın ortasında OASIS oturumunuzu kapatmak intihardan farksız bir şeydi. Simülasyondan çıkış yaparken avatarınız altmış saniye boyunca olduğu yerde donardı. Bu zaman diliminde her türlü saldırıya karşı tam anlamıyla savunmasız kalırdınız. Oturum kapatma sekansının bu şekilde programlanmasının nedeni, avatarların çarpışmalardan kaçmak için kolay bir yol olarak Simülasyondan çıkmaya yönelmesini engellemekti. Çıkış yapmadan önce kendinizi savunmanız ve avatarınıza güvenli bir yer bulmanız gerekirdi.</p>

  <p>Daito'nun oturum kapatma sekansı olabilecek en kötü ana rastladı. Avatarı donduğunda her yönden ağır lazer ve makineli ateşi altındaydı. Gittikçe daha hızlı yanıp sönmeye başlayan göğsündeki uyarı ışığı en sonunda kırmızının en koyu tonunda sabitlendiğinde, Daito'nun devasa gövdesi büyük bir gürültüyle yere yıkıldı. Az kalsın Shoto ve <i>Kurosawa</i>'mn üzerine devriliyordu. Zemine çarptığında avatarının vücudu yeniden eski görünümüne dönüşmüştü. Bu görüntü yavaş yavaş silinmeye başladı. Daito'nun avatarı bütünüyle yok olduğunda, geride yalnızca Beta Kapsül'le birlikte envanterinde taşıdığı şeyler kaldı. Daito ölmüştü.</p>

  <p>Shoto, Daito'dan geriye kalan nesneleri toplamak için geri döndü. Ardından aynı hızla <i>Kurosawa</i>'ya yöneldi. Gemi havalanıp gezegenin yörüngesine doğru fırlarken Altılılar'ın saldırısı sürüyordu. Kaydı seyrederken Frobozz'dan kendi kaçış anımı hatırladım. Shoto'nun şansına, ağabeyi yakınlardaki bütün Altılı mekiklerini yok etmişti ve yeterli destek gücü de henüz gelmiş değildi.</p>

  <p>Shoto yörüngeye ulaştığı anda <i>Kurosawa'yı</i> ışık hızına çıkararak kaçmayı başardı. Son anda.</p>

  <p>Video sona erdiğinde Shoto pencereyi kapattı.</p>

  <p>“Sence Altılılar Daito'nun yaşadığı yeri nasıl öğrenmiş olabilir?” diye sordum.</p>

  <p>“Bilmiyorum,” dedi Shoto. “Daito bu konularda çok dikkatliydi. Ardında asla iz bırakmazdı.”</p>

  <p>“Onu bulduklarına göre, seni de bulabilirler,” dedim.</p>

  <p>“Biliyorum. Bazı önlemler aldım.”</p>

  <p>“Bu iyi.”</p>

  <p>Shoto envanterinden Beta Kapsül'ü çıkararak bana uzattı. “Daito bunu almanı istedi.”</p>

  <p>Elimi kaldırdım. “Hayır. Bence sende kalmalı. İhtiyacın olabilir.”</p>

  <p>Shoto başını salladı. “Sahip olduğu diğer her şey bende zaten,” dedi. “Buna ihtiyacım yok. Ve istemiyorum da.” Israrla kapsülü bana uzatıyordu.</p>

  <p>Kapsülü alarak yakından inceledim. Yan tarafında kırmızı bir aktivasyon tuşu olan, gümüş-siyah renklerde, küçük metal bir silindirdi. Boyutu ve şekli bana sahip olduğum ışın kılıçlarını anımsattı. Ancak ışın kılıçları çok değerli şeyler değildi; koleksiyonumda belki elli tane vardı. Oysa bütün OASIS evreninde Beta Kapsül'den yalnızca bir tane vardı ve katbekat güçlü bir silahtı.</p>

  <p>Kapsülü her iki elimle havaya kaldırarak Shoto'nun önünde eğildim. “Teşekkür ederim, Shoto-san.”</p>

  <p>“Teşekkür ederim, Parzival,” dedi Shoto da eğilerek. “Beni dinlediğin için teşekkür ederim.” Yavaşça ayağa kalktı. Vücut dilinden aldığım her sinyal hissettiği mağlubiyeti yansıtıyordu.</p>

  <p>“Pes etmiyorsun, değil mi?” diye sordum tedirginlikle.</p>

  <p>“Elbette, hayır.” Sırtını dikleştirerek bana karanlık bir gülümsemeyle baktı. “Ama artık amacım yumurtayı bulmak değil. Artık başka bir amacım var. Çok daha önemli bir amaç.”</p>

  <p>“Ne?”</p>

  <p>“İntikam.”</p>

  <p>Başımı salladım. Sonra odanın duvarlarını süsleyen samuray kılıçlarından birini alıp Shoto'ya uzattım. “Lütfen. Lütfen bu hediyemi kabul et. Yeni amacında sana yardımcı olması için.”</p>

  <p>Shoto üzeri bezemeli kılıcı kınından birkaç santim dışarı çekti. “Bir <i>Masamune<a href="../Text/dipnot.html#_edn44" id="_ednref44" title=""><sup>[47]</sup></a></i> mi?” diye mırıldandı kılıca bakarak. Başımı salladım. “Evet. Aynı zamanda da +5 Vorpal Blade.” Shoto bir kez daha saygıyla eğildi. <i>“Arigato.”<a href="../Text/dipnot.html#id48" id="idr48"><sup>[48]</sup></a></i></p>

  <p>Asansörle hangara inerken tek kelime etmedik. Shoto gemisine girmeden önce bana döndü. “Sence Altılılar Üçüncü Kapı'yı ne zaman temizlemiş olur?” diye sordu.</p>

  <p>“Bilmiyorum,” dedim. “Umarım biz onları yakalayana dek sürer bu iş.”</p>

  <p>“Henüz her şey bitmedi, değil mi?”</p>

  <p>Başımı salladım. “Bitene kadar bitmeyecek. Ve henüz bitmedi.”</p>
</body>
</html>
