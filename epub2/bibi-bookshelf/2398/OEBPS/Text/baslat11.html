<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0009</h2>

  <p>“Sen de kimsin?”</p>

  <p>Sesi, genç bir kadına aitmiş gibiydi. Kavga için kaşınan bir kadına.</p>

  <p>Benden cevap alamayınca, gölgelerin içinden çıkarak, meşalelerin titreşen ışığıyla aydınlanan odanın ortasına geldi. Jeanne D'arc tarzında kısa kesim, simsiyah saçları, uzun olmayan ama yapılı bir vücudu vardı. On sekiz-on dokuz ya da yirmilerinin başında gösteriyordu. Bana yaklaştıkça, onu tanıdığımı fark ettim. Daha önce hiç karşılaşmadığımız halde, bu genç kadını yıllardır bloğuna yüklediği düzinelerce fotoğrafından çok iyi tanıyordum.</p>

  <p>Karşımdaki, Art3mis'ti.</p>

  <p>Üzerinde fanteziden çok bilimkurgu dünyasına yakışacak türden, mavi tonlarda, yüzeyi pullu, bakır-kalay alaşımı bir zırh vardı. Bakışlarım, iki yanında sallanan ikiz blaster tabancalara kaydı; kalçalarının hizasındaki kılıflar silahları çok hızlı çekebileceği bir noktada sabitlenmişti. Sırtına asılı kınında ise kavisli bir Elf kılıcı görünüyordu. <i>Road Warrior</i> tarzı, parmakları kesilmiş yarış eldivenleri ve klasik Ray-Ban gözlükleriyle, 80'lerin ortalarında türeyen kıyamet-sonrası siberpunk kızlarına benzer havadaydı. Ve bu hava üzerimde oldukça etkiliydi. Tek kelimeyle: Afet.</p>

  <p>Aramızdaki son birkaç metreyi adımlarken, görüntüsünden çok, çivili savaş çizmelerinin taş zeminde çıkardığı sesleri takip ettim. Kılıcımın menzilinde durdu ama kendi kılıcına uzanmadı. Bunun yerine, gözlüğünü alnına kaydırarak beni tepeden tırnağa inceledi (aslında bu Ray-Ban işi sırf gösterişti çünkü Simülasyonda güneş gözlükleri oyuncuların görüşünü değiştirmezdi).</p>

  <p>Bir süre için, ünlü biriyle karşılaştığınızda olacak türden bir dil tutulması yaşadım. Felçli halimden çıkmak için kendime, gözlerimin önündeki avatarı kullanan kişinin aslında kadın bile olmayabileceğini hatırlattım. Son üç yıldır dibimi düşüren bu “kız” pekala Chuck adında, kıllı obezin teki olabilirdi. Zihnimde bu ayıltıcı görüntünün netleşmesiyle, içinde bulunduğum duruma ve asıl soruya yoğunlaşabildim: Burada ne yapıyordu? Beş yıl süren araştırmanın ardından, Bakır Anahtar'ın saklandığı yeri aynı gece bulmamızın zor bir ihtimal olacağını düşündüm. Tesadüfün bu kadarı olmazdı. “Dilini mi yuttun? Sana kim olduğunu sordum!”</p>

  <p>Onunki gibi, benim de ad etiketim kapalıydı. Özellikle de koşullar göz önüne alındığında, adımı saklı tutmak istediğim apaçık ortadaydı. Bunu anlamak ne kadar zor olabilirdi ki?</p>

  <p>“Selamlar,” dedim hafifçe eğilerek. “Adım Juan Sanchez Villalobos Ramirez.”</p>

  <p>Sırıtarak, “İspanya Kralı V. Charles'ın baş metalürjisti mi yani?” diye sordu.</p>

  <p>“Hizmetinizdeyim,” dedim. Ben de sırıtıyordum. Üstü kapalı <i>İskoçyalı</i> alıntımı yakaladığı gibi geri fırlatmıştı. Kesinlikle Art3mis'ti.</p>

  <p>“Güzel.” Bakışları omzumun üzerinden, arkamdaki boş platforma ve ardından tekrar bana kaydı. “Dökül bakalım. Nasıldı?”</p>

  <p>“Ne nasıldı?”</p>

  <p>“Acererak'a karşı mızrak dövüşü tabii ki!” dedi, ne sorduğu apaçık ortadaymış gibi.</p>

  <p>O anda jetonum düştü. Art3mis'in buraya ilk gelişi değildi. Beşliği çözerek <i>Dehşet Gömütü</i>'ne gelen ilk avcı ben değildim. Art3mis benden önce bulmuştu burayı. Ve <i>Joust</i>'tan bahsettiğine göre, Lich'le de karşılaşmış olmalıydı. Ama Bakır Anahtar'ı alabilmiş olsaydı, buraya geri dönmesi için hiçbir sebep kalmayacaktı. Demek ki anahtarı alamamıştı. Lich kendisini yendiğinden, bir kez daha denemek için gömüte gelmiş olmalıydı. Belki de sekiz ya da dokuzuncu kez geliyordu. Ve Lich'in benim de hakkımdan geldiğini düşünüyormuş gibi bir hali vardı.</p>

  <p>“Alooo!” dedi sağ ayağını sabırsızlıkla yere vurarak. “Bekliyorum!”</p>

  <p>Hemen oradan uzamayı düşündüm. Yanından geçip gider ve labirenti aşarak birkaç dakika içinde yeniden dışarıda olurdum. Ama bunu yaptığımda, Art3mis anahtara sahip olduğumdan şüphelenerek peşime düşebilir ve beni öldürebilirdi (o esnada anahtarların devredilemediğinden habersizdim; anahtarı düşürme ya da bir başka avatara verme şansınız yoktu. Dahası elinizde bir anahtarla öldürüldüğünüzde, anahtar da vücudunuzla birlikte yok oluyordu). Ludus'un yüzeyi OASIS haritası üzerindeki güvenli bölgelerden biriydi; PvP'ye izin yoktu. Ancak bu durumun, haritada bile görünmeyen bu yeraltı gömütünde geçerli olup olmadığınden emin değildim.</p>

  <p>Art3mis çetin cevize benziyordu. Zırh. Blaster tabancaları. Taşıdığı Elf kılıcı ise ölümcül olabilirdi. Bloğunda bahsettiği başarıların yarısı bile doğruysa, avatarı en azından 50. seviyede olmalıydı. Belki daha da yukarıda. PvP modu gömütün içerisinde açıksa, 10. seviyede salınan kıçımı tekmelemek onun için işten bile değildi.</p>

  <p>Bu yüzden soğukkanlı davranmalıydım. Yalan söylemeye karar verdim.</p>

  <p>“Hezimete uğradım,” dedim. <i>“Joust</i> bana göre bir oyun sayılmaz.”</p>

  <p>Duruşunda belli belirsiz bir rahatlama hissettim. Duymak istediği cevabı vermiş gibiydim. “Evet, benim için de,” dedi sıkıntımı paylaşan bir ses tonuyla. “Halliday kadim Kral Acererak'ı fena bir yapay zeka olarak programlamış, değil mi? Onu yenmek sanki imkansız.” Halen savunma duruşunda tuttuğum kılıcıma baktı. “Şunu önümden çeksen iyi olur. Seni ısıracak değilim.”</p>

  <p>Kılıcımı santim oynatmadım. “Bu gömüt PvP alanı mı?”</p>

  <p>“Bilmem. Burada karşılaştığım ilk avatar sensin.” Kafasını hafifçe eğerek gülümsedi. “Sanırım bunu anlamanın tek bir yolu var.”</p>

  <p>Göz açıp kapayıncaya kadar geçen bir anda, saat yönünde bir daire çizerek hız kazandı ve kınından ne zaman çektiğini göremediğim kılıcını havaya kaldırdı. Son anda kendi kılıcımı kaldırarak, Art3mis'in saldırısını beceriksiz bir şekilde kesmeye çalıştım. Ve aralarında yalnızca birkaç santim kalmışken, görünmez bir güç tarafından durdurulmuşlar gibi, kılıçlarımız havada donup kaldı! Ekranımda bir mesaj belirmişti: OYUNCUYA KARŞI OYUNCU DÖVÜŞÜNE BU ALANDA İZİN YOK!</p>

  <p>“Eh, işte anladık,” dedi sırıtarak. “Burası PvP alanı değilmiş.” Kılıcıyla havada bir sekiz çizerek, silahı yeniden sırtına yerleştirdi. Ustacaydı.</p>

  <p>Art3mis gibi çekici hareketlerle olmasa da, kılıcımı kınına geri koydum. “Halliday Lich'le mızrak dövüşüne hak kazanmak için kimsenin düelloya girmesini istememiş anlaşılan.”</p>

  <p>“Evet,” dedi sırıtarak. “Şanslısın.”</p>

  <p>“Şanlı mıyım?” dedi kollarımı kavuşturarak. “Nedenmiş o?”</p>

  <p>Arkamdaki boş platformu göstererek, “Acererak'la dövüştükten sonra can puanın epey azalmış olmalı,” dedi.</p>

  <p>Demek Acererak beni <i>Joust</i>'ta yenmiş olsa onunla dövüşmek zorunda kalacaktım. Oyunu kazanmam iyi olmuştu. Aksi halde şu anda kendime yeni bir avatar yaratmakla uğraşıyor olacaktım.</p>

  <p>“Yeterince can puanım var,” diye salladım. “Şu Lich tam ödlek çıktı!”</p>

  <p>“Ah, öyle mi?” dedi kuşkulu bir sesle. “52. seviyedeyim ve onunla her dövüşümüzde beni neredeyse öldürüyordu. Buraya her gelişimde daha da çok iyileşme iksiri biriktirmem gerekiyor.” Bir an bana dikkatle baktıktan sonra devam etti: “Ayrıca kılıcını ve üzerindeki zırhı da tanıdım. Onları gömütte bulduğunu biliyorum. Yani avatarının sahip olduğu zamazingolardan daha değerli şeyler olmalı. Düşük seviyeli bir muhallebi çocuğu gibi görünüyorsun, Juan Ramirez. Ve benden bir şey saklıyorsun.”</p>

  <p>Artık bana saldıramayacağını bildiğimden, ona gerçeği söylemeyi düşündüm. Neden yalnızca Bakır Anahtar'ı çıkarıp göstermiyordum ki? Ama bundan daha iyi bir fikir geldi aklıma. Akıllıca olan, avantaj bendeyken Art3mis'in yanından ayrılıp Middletown'a yönelmekti. Henüz anahtara sahip değildi ve birkaç gün daha bununla uğraşması gerekebilirdi. Saatlerce <i>Joust</i> oynamışlığım olmasa, acaba Acererak'ı yenmek için benim kaç girişimde bulunmam gerekecekti? Bunu düşünmek bile istemiyordum.</p>

  <p>“İstediğini düşünebilirsin, She-Ra,” dedim yanından geçerken. “Seninle yeniden karşılaşırız belki. O zaman kozlarımızı paylaşırız.” El salladım. “Görüşürüz.”</p>

  <p>“Nereye gittiğini sanıyorsun?” dedi arkamdan gelerek. “Eve,” dedim durmadan.</p>

  <p>“Peki ama Lich ne olacak? Ve Bakır Anahtar?” Boş platformu gösteriyordu. “Birkaç dakika sonra yeniden ortaya çıkacak. OASIS sunucu saati geceyarısını vurduğunda, bütün gömüt yenilenecek. Burada beklersen, bütün o tuzaklarla yeniden uğraşmak zorunda kalmadan, Lich'le bir kez daha karşılaşabilirsin. Her gün tam geceyarısından önce buraya gelmemin nedeni bu zaten. Böylece arka arkaya iki kez şansımı deneyebiliyorum.” Zekiceydi. İlk deneyişimde başarılı olamasaydım, bu fikri geliştirmem için kaç kez buraya gelmem gerekirdi bilmiyordum. “Bu işi sırayla yapabiliriz,” dedim. “Onunla az önce karşılaştım; o yüzden geceyarısından sonra sıra senin olsun, olur mu? Yarın geceyarısından sonra da ben gelirim. Aramızdan biri Lich'in üstesinden gelene dek bu işi sırayla götürebiliriz. Yeterince adil mi?”</p>

  <p>“Sanırım,” dedi beni inceleyen bakışlarla. “Ama çok uzaklaşmasan iyi olur. Geceyarısı içeride iki avatar birden olduğu için daha farklı şeyler olabilir. Herhalde Anorak bu türden beklenmedik bir durum için de kendini hazırlamış olmalı. Belki de aynı anda iki Lich birden çıkar; böylece ikimiz de oynayabiliriz. Belki-”</p>

  <p>“Yalnız başıma oynamayı tercih ederim. Dediğim gibi, bu işi sırayla yapalım, tamam mı?” Tam kapıdan çıkıyordum ki, önüme geçerek yolumu kesti.</p>

  <p>“Hadi ama! Birkaç saniye dursan ne olur?” dedi yumuşak bir sesle. “Lütfen?”</p>

  <p>Yürümeye devam edip avatarının içinden geçebilirdim. Ama bunu yapmadım. Middletown'a giderek İlk Kapı'yı bulmak için sabırsızlanıyor olsam da, aynı zamanda ünlü Art3mis'le birlikteydim; yıllardır hayalini kurduğum kişiyle. Ve hayal ettiğimden çok daha çekici biriyle karşılaşmıştım. Aslında onunla daha uzun zaman geçirmek için deliriyordum. 80'lerin şairi Howard Jones'un dediği gibi, onu daha yakından tanımak istiyordum. Gömütten ayrıldıktan sonra onunla bir daha asla karşılaşmayabilirdim.</p>

  <p>“Dinle,” dedi bakışları çizmelerine çakılı bir halde. “Sana düşük seviyeli muhallebi çocuğu dediğim için özür dilerim. Bu şık olmadı. Seni aşağıladım.”</p>

  <p>“Sorun değil. Aslında haklıydın. Yalnızca 10. seviyedeyim. Hatta birkaç saat öncesine kadar 3. seviyedeydim.”</p>

  <p>“Ne olursa olsun, sen bir avcısın. Akıllı bir avcı olduğun da ortada; yoksa buraya kadar ulaşamazdın. Bu yüzden sana ve yeteneklerine saygı duyduğumu bilmeni isterim. Bel altından saldırdığım için özür dilerim.”</p>

  <p>“Özrün kabul edildi. Dert etme.”</p>

  <p>“Güzel.” Rahatlamış görünüyordu. Avatarının yüz ifadeleri aşırı ölçüde gerçekçiydi; büyük ihtimalle bir yazılım tarafından kontrol edilmiyor, operatörünün yüz ifadelerini takip ediyordu. Pahalı bir donanım kullanıyor olmalıydı. “Aslında seni burada bulduğumda biraz öfkelendiğimi söylemem gerek,” dedi. “Demek istediğim, en sonunda birisinin daha burayı bulacağını biliyordum. Ama bu kadar çabuk değil. Bir süredir bu gömüt yalnızca benimdi.”</p>

  <p>“Ne kadardır?” diye sordum, bu soruya doğru cevap vermesini beklemeden.</p>

  <p>Bir an tereddüt ettikten sonra, “Üç hafta!” diye patladı. “Buraya üç lanet haftadır her gece gelip, şu ahmak oyununda şapşal Lich'i alt etmeye çalışıyorum. Ne kadar saçma bir yapay zeka! Yani, biliyorsun işte. Hayatımda <i>Joust</i> oynamadım ve olana bak! Bu oyun yüzünden kafayı yiyeceğim! Sana yemin ederim, geçen gün onu indirmeme şu kadarcık kalmıştı... ama ne oldu!” Hissettiği umutsuzlukla parmaklarını saçlarına daldırdı. “Ah! Uyuyamıyorum. Yemek yiyemiyorum. Notlarım düştükçe düştü. Neden? Çünkü <i>Joust</i> oynamaktan başka bir şey yapmıyorum!”</p>

  <p>Tam okulunun Ludus'ta olup olmadığını soracaktım ki, konuşmaya devam etti. Zihninde bir baraj yıkılmış gibi, kelimelerin ardı arkası kesilmiyordu. Ancak nefes alacak kadar bir aralık tanıyordu kendine.</p>

  <p>“-ve buraya gelirken, belki de bu gece en sonunda piçi alt edip Bakır Anahtar'ı alabileceğimi düşünürken, birisinin benden önce içeri girdiğini fark ettim. En büyük korkum gerçek olmuş; birisi daha gömütü bulmuştu. Bu yüzden kafam öyle attı ki, buraya kadar deliler gibi koşarak indim. Aslında o kadar da endişeli değilim, yani birisinin çıkıp ilk denemesinde Acererak'ı yenebilmesinin mümkün olduğunu düşünmüyorum. Ama gene de-” Susup derin bir nefes aldı.</p>

  <p>“Üzgünüm,” dedi birkaç saniye sonra. “Gerildiğimde böyle ipe sapa gelmez konuşurum işte. Ya da heyecanlandığımda. Şu anda ikisi birden diyelim. Ne zamandır bu konuda birisiyle konuşmak istiyordum ama kimseye anlatamazdım, değil mi? Sıradan bir konuşmanın ortasında birden şeyi bulduğunu-” Bir kez daha aniden sustu. “Dostum, tam çenem düştü! Geveze! Boşboğaz!” Dudaklarını kapayarak kilitlemiş ve anahtarı fırlatmış gibi yaptı; hiç düşünmeden hayali anahtarını havada yakaladım ve dudaklarını yeniden açtım. Bu hareketim kahkaha atmasına neden oldu. Bir parça horultu taşıyan içten kahkahası beni de güldürdü.</p>

  <p>Çok çekiciydi. <i>Geek</i> tavırları ve hiperkinetik konuşması bana <i>Real Genius</i>'taki favori karakterim Jordan'ı hatırlatıyordu. Ne gerçek dünyada ne de OASIS'te, hiç kimseyle böylesine anında bir bağlantı kurmamıştım. Aech'le bile. Art3mis başımı döndürmüştü.</p>

  <p>En sonunda kahkahasını dizginlediğinde, “Bu kahkahayı avatarımdan silmek için filtre kurmam gerekiyor gerçekten,” dedi.</p>

  <p>“Hayır, gerek yok,” dedim. “Bence çok güzel.” Dudaklarımdan dökülen her kelime irkilmeme neden oluyordu. “Benim de şapşal bir kahkaham var.”</p>

  <p><i>Harikasın, Wade,</i> dedim içimden. <i>Kızın şapşal bir kahkahası olduğunu söyledin az önce. Gerçekten çok iyi.</i></p>

  <p>Ama utangaç bir gülümsemeyle, ses çıkarmadan yalnızca dudaklarını oynattı: <i>teşekkür ederim.</i></p>

  <p>Birden onu öpmek için çok güçlü bir istek duydum. Simülasyonmuş değilmiş, umurumda değildi. Kontak kartını istemek için cesaretimi toplamaya çalışırken, elini kaldırdı.</p>

  <p>“Kendimi takdim etmeyi unuttum,” dedi. “Adım Art3mis.”</p>

  <p>“Biliyorum,” dedim elini sıkarken. “Aslında bloğunun büyük hayranlarından biriyim. Yıllardır sadık bir okuyucun olduğunu söyleyebilirim.”</p>

  <p>“Gerçekten mi?” Avatarının yüzü kızarmış gibi göründü.</p>

  <p>Başımı salladım. “Seninle tanışmak büyük şeref,” dedim. “Adım Parzival.” Halen elini tuttuğumu fark edip hemen bıraktım.</p>

  <p>“Parzival, ha?” Başını hafifçe eğerek bana baktı. “Kutsal Kase'yi bulan Yuvarlak Masa Şövalyesi, değil mi? Çok kıyak!”</p>

  <p>Bir kez daha başımı salladım; aklım iyice uçmuştu. Her zaman insanlara Avatarımın adının nereden geldiğini açıklamak zorunda kalırdım. “Ve Artemis de avın Yunan Tanrıçası, sanırım?”</p>

  <p>“Evet! Ama normal yazımı daha önceden alındığından, 'e' yerine '3' koydum.”</p>

  <p>“Biliyorum. Bir defasında bloğunda bundan bahsetmiştin. İki yıl önce.” Blog girişinin tarihini tam günüyle söyleyecekken, bunun beni sürekli siber-takipte olan bir süper-sapık gibi göstereceğini fark ederek durdum.</p>

  <p>“Doğru,” dedi sırıtarak. “Bunu yaptım gerçekten de.”</p>

  <p>Yarış eldivenli elini uzatarak kontak kartlarından birini verdi. Kartınızı canınızın istediği gibi tasarlayabilirdiniz. Art3mis kendi kartını, (halen ambalajının içinde duran) klasik Kenner <i>Star Wars</i> aksiyon figürü olarak kodlamıştı. Aksiyon figürü, aynı yüz, saçlar ve kılıkla, avatarının plastikten kaba bir replikasıydı. Hatta tabancalarıyla kılıcı bile vardı. Kontak bilgisi figürün üzerindeki karta işlenmişti.</p>

  <div class="center">
    <p>Art3mis</p>

    <p>52. Seviye Savaşçı/Sihirbaz</p>

    <p>(Araç ayrı satılmaktadır)</p>
  </div>

  <p>Kartın arkasında blog, e-posta ve telefon bağlantıları yer alıyordu. Bu yalnızca, bana ilk kez bir kız tarafından verilen kontak kartı değil, aynı zamanda, o güne dek gördüğüm açık ara en kıyak karttı.</p>

  <p>“Bu, bugüne dek gördüğüm açık ara en kıyak kontak kartı,” dedim. “Teşekkürler!”</p>

  <p>Ben de Art3mis'e, orijinal Atari 2600 <i>Adventure</i> kartuşuna benzeyecek şekilde tasarladığım kendi kontak kartımı verdim. Kontak bilgilerim etiketin üzerine basılıydı.</p>

  <div class="center">
    <p>Parzival</p>

    <p>10. Seviye Savaşçı</p>

    <p>(JoysticK ile Kullanın)</p>
  </div>

  <p>“Bu harika!” derken bakışları halen kartın üzerindeydi. “Ne dehşet tasarım ama!”</p>

  <p>“Teşekkürler,” dedim. Vizörümün altında yüzümün kızardığını hissedebiliyordum. Ona o an oracıkta evlenme teklif etmek istedim.</p>

  <p>Kartını envanterime eklediğim anda, listede Bakır Anahtar'ın altında belirdi. Anahtarı görmek beni yeniden gerçekliğe çekmişti. İlk Kapı beni bekliyorken, burada durmuş bir kızla çene çalarak ne yaptığımı sanıyordum? Saate baktım. Geceyarısına beş dakikadan az zaman kalmıştı.</p>

  <p>“Dinle, Art3mis,” dedim. “Seninle tanışmak gerçekten de harikaydı. Ama artık gitmem gerek. Sunucu yeniden başlatılmak üzere, o yüzden bütün tuzaklar kurulup yaratıklar ortaya çıkmadan buradan ayrılmak istiyorum.”</p>

  <p>“Ah ... tamam.” Sesi gerçekten de sıkkın gibi miydi! “Zaten ben de <i>Joust</i> maçıma hazırlansam iyi olacak. Ama gitmeden sana Ciddi Yaraları İyileştirme büyüsünü yapmama izin ver.” İtiraz etmeye fırsat bulamadan, elini Avatarımın göğsüne koyarak birkaç gizemli kelime mırıldandı. Can puanı sayacım zaten maksimumda olduğundan büyünün herhangi bir etkisi olmadı. Ama Art3mis bunu bilemezdi. Halen Lich'le dövüşmek zorunda kaldığımı sanıyordu.</p>

  <p>“Oldu işte,” dedi geriye çekilerek.</p>

  <p>“Teşekkürler,” dedim. “Ama bunu yapmamalıydın. Rakip olduğumuzu biliyorsun.”</p>

  <p>“Biliyorum. Ama arkadaş da olabiliriz, değil mi?</p>

  <p>“Umarım.”</p>

  <p>“Hem Üçüncü Kapı o kadar uzakta ki ... yani sırf buraya ulaşabilmemiz bile beş yılımızı aldı. Halliday'in oyun tasarım stratejisini biliyorsam, bu noktadan sonra işlerin daha da zorlaşacağını söyleyebilirim.” Sesini alçalttı. “Dinle, kalmak istemediğine emin misin? Bence aynı anda ikimiz birden oynayabiliriz. Hem birbirimize tüyolar da veririz. Lich'in tekniğinde bazı açıklar saptamaya başladım.”</p>

  <p>Artık ona yalan söylediğim için kendimi tam bir pislik gibi hissediyordum. “Bu gerçekten çok nazik bir teklif. Ama gitmem gerekiyor.” Makul bir mazeret bulmaya çalıştım. “Sabah okulum var.”</p>

  <p>Önce başını salladı. Ardından kuşkulu bir yüz ifadesine büründü. Ve sanki aklına inanılmaz bir fikir gelmiş gibi, birdenbire gözleri büyüdü. Gözbebekleri önündeki boşlukta gezinirken, tarayıcı penceresinde bir şeye baktığını fark ettim. Birkaç saniye sonra yüzü öfkeyle çarpıldı.</p>

  <p>“Seni yalancı piç!” diye haykırdı. “Seni ikiyüzlü dallama!” Tarayıcı penceresini görmemi sağlayacak seçeneği ayarlayarak, pencereyi bana doğru çevirdi. Halliday'in internet sitesindeki Skorbord karşımdaydı. Heyecandan orayı kontrol etmeyi unutmuştum.</p>

  <p>Skorbord son beş yıldır nasılsa aynıydı; tek bir değişiklikle. Artık listenin tepesinde Avatarımın adı ve yanında da 10.000 puan yer alıyordu. Diğer dokuz satırda halen Halliday'in adının başharfleri -JDH- ve yanlarında da sıfırlar vardı.</p>

  <p>“Vay anasını!” diye mırıldandım. Anorak bana Bakır Anahtar'ı verdiğinde, yarışmanın tarihinde ilk kez puan alan avcı ben olmuştum. Dahası, Skorbord bütün dünya tarafından görülebildiğinden, avatarım büyük bir tanınırlığa ulaşmış olmalıydı.</p>

  <p>Emin olmak için haberlerdeki başlıkları kontrol ettim. Her haberde Avatarımın adı geçiyordu. ESRARENGİZ AVATAR ‘PARZIVAL' TARİH YAZDI ya da PARZIVAL BAKIR ANAHTARI BULDU gibi manşetlerle kaplanmıştı her yer.</p>

  <p>Sersemlemiş halde olduğum yerde kalakaldım; zorlukla nefes almaya çalışıyordum. O anda Art3mis beni dürtükledi (bunu elbette hissedemedim). Ama avatarımı birkaç metre geriye itmeyi başarmıştı. “Onu ilk denemende mi yendin yani?” diye bağırdı.</p>

  <p>Başımı salladım. “İlk oyunu o aldı ama sonraki iki oyunu kazandım. Ucu ucuna oldu.”</p>

  <p>“Siktir!” diye bağırdı yumruklarını sıkarak. “Nasıl ilk denemende onu yenmeyi başardın?” Yumruğunu yüzüme geçirmek istediğini net bir şekilde görebiliyordum.</p>

  <p>“Sırf şans,” dedim. “Bir arkadaşımla eskiden sürekli <i>Joust</i> oynardık. Yani epey pratiğim vardı. Eminim sen de biraz pratikle...”</p>

  <p>“Lütfen!” diye hırladı elini kaldırarak. “Bana büyüklük taslama, tamam mı!” Hüsran dolu bir uluma koptu gırtlağından. “Buna inanamıyorum! Beş lanet haftadır onu devirmeye çalıştığımın farkında mısın?”</p>

  <p>“Üç hafta sanıyor-”</p>

  <p>“Sözümü kesme!” Beni bir daha itti. “Bir aydır durmadan <i>Joust</i> çalışıyorum, biliyor musun? Lanet uykumda bile uçan devekuşları görüyorum!”</p>

  <p>“Bu hoş olmasa gerek.”</p>

  <p>“Ve sen ... sen içeri girdiğin gibi onu marizliyorsun!” Yumruğunu alnının ortasına vurmaya başlamıştı. O anda aslında bana değil, kendisine öfkelendiğini anladım.</p>

  <p>“Dinle,” dedim. “Gerçekten de şanstı. Klasik jetonlu makine oyunlarında biraz becerikliyim.” Omuz silktim. “Yağmur Adam gibi kendini dövmeyi keser misin, lütfen?”</p>

  <p>Durup bana baktı. Birkaç saniye sonra içini çekti. “Neden <i>Centipede</i> değildi? Ya da <i>Mrs.</i> Pac-Man? <i>Burgertime?</i> Öyle olsaydı çoktan Birinci Kapı'yı açmış olurdum!”</p>

  <p>“Eh, bunu bilemem,” dedim.</p>

  <p>Bir an için bakışlarını üzerime dikti; ardından yüzünde şeytani bir gülümseme belirdi. Çıkışa doğru dönerek, önündeki boşlukta elleriyle bir dizi karışık hareket yapmaya ve aynı anda büyü olduğunu sandığım kelimeler fısıldamaya başladı. “Hey, ne yapıyorsun sen?”</p>

  <p>Ama ne yaptığını biliyordum. Büyüsünü tamamladığında taştan devasa bir duvar odanın tek çıkışını kapattı. Engel büyüsü yapmıştı. Odanın içinde hapistim artık.</p>

  <p>“Ah, hadi ama!” diye bağırdım. “Bunu neden yapıyorsun?”</p>

  <p>“Dışarı çıkmak için çok telaşlanmış görünüyordun. Bence Anorak sana Bakır Anahtarda birlikte, İlk Kapı'nın yerine dair ipucu da verdi. Doğru mu? Buradan çıktığın gibi soluğu orada alacağına eminim. Değil mi?”</p>

  <p>“Öyle.” Bunu inkar etmeyi düşünsem de, bunun artık ne anlamı vardı ki?</p>

  <p>“Büyümü etkisiz kılmadığın sürece -kaldı ki bunu beceremeyeceğine eminim, bay Onuncu Seviye Savaşçı- bu engel seni sunucunun yeniden başlatılacağı geceyarısına kadar içeride tutacak. Yani buraya inerken aştığın tuzakların tamamı yeniden kurulacak. Bu seni epey yavaşlatacaktır.”</p>

  <p>“Evet, öyle olacak.”</p>

  <p>“Sen dışarı çıkmak için çabalarken, Acererak'la şansımı bir daha deneyeceğim. Bu defa onu mahvedeceğim. Ve peşine düşeceğim, bayım.”</p>

  <p>Kollarımı kavuşturdum. “Madem Kral Acererak son beş haftadır kıçını tekmeliyor, en sonunda bu gece kazanacağını düşündüren nedir?”</p>

  <p>“Rekabet elimden gelenin en iyisini yapmamı sağlar,” dedi. “Her zaman öyle olmuştur. Şimdi de ciddi bir rekabetin içindeyiz.”</p>

  <p>Yarattığı büyülü engele göz attım. 50. seviyenin üzerinde bir avatar olsa da, büyüsünün etkisi en çok on beş dakika geçerli olabilirdi. Yani tek yapmam gereken beklemekti. “İçin kötü senin, bunu biliyorsun değil mi?” dedim.</p>

  <p>Sırıtarak başını salladı. “Kaotik Nötr, şekerim.”</p>

  <p>Ben de ona sırıttım. “İlk Kapı'yı bulanın ben olacağımı da çok iyi biliyorsun bence.”</p>

  <p>“Muhtemelen,” dedi. “Ama bu yalnızca başlangıç. Halen kapıyı açman gerekiyor. Ve halen bulunması gereken iki anahtar ve açılması gereken iki kapı olacak. Seni yakalamak ve tozumu yutturmak için yeterli zaman.”</p>

  <p>“Göreceğiz, küçük hanım.”</p>

  <p>Skorbord'u gösteren tarayıcı penceresini işaret etti. “Artık ünlüsün; bunun ne anlama geldiğinin farkında mısın?”</p>

  <p>“Henüz bunu düşünecek zamanım olmadı,”</p>

  <p>“Eh, benim oldu. Son beş haftadır bunu da düşünüyorum. Avatarının adının Skorbord'a girmesi her şeyi değiştirecek. Dünya bir kez daha yüzünü yarışmaya dönecek; tıpkı ilk zamanlardaki gibi. Medya zaten şimdiden çıldırmıştır. Yarın Parzival herkesin dilinde olacak.”</p>

  <p>Bu düşünce yüzünden kusacak gibi oldum.</p>

  <p>“Gerçek dünyada da ünlü olabilirsin,” dedi. “Yani asıl kimliğini medyaya açık edersen.”</p>

  <p>“Ben aptal değilim.”</p>

  <p>“Bu iyi. Çünkü ortada milyarlarca dolar var ve artık herkes senin Yumurta'yı nerede ve nasıl bulacağını bildiğini sanıyor. Bu bilgi için boğazını kesecek sürüyle insan vardır.”</p>

  <p>“Biliyorum,” dedim. “Ve endişeni de anlıyorum. İdare ederim.”</p>

  <p>Ama idare edebilecekmiş gibi hissetmiyordum. Belki de asla bu konuma geleceğime inanmadığımdan, Art3mis'in bahsettiklerini hiç düşünmemiştim.</p>

  <p>Sessizce saati takip ediyorduk. “Kazanan sen olursan ne yapacaksın?” diye sordu birden. “Bütün o parayı nasıl harcayacaksın?”</p>

  <p>İşte bunu düşünmek için çok zaman harcamıştım. Hatta sürekli bu konuda hayaller kuruyordum. Aech'le birlikte yapmak ve satın almak istediğimiz şeylerden oluşan absürd listeler çıkarırdık.</p>

  <p>“Bilmem,” dedim. “Sıradan şeyler, herhalde. Kocaman bir malikane ve bir sürü kıyak şey satın almak gibi. Artık fakir olmamak gibi.”</p>

  <p>“Vay, hayalgücün uçuyormuş!” dedi. “Peki ama kocaman malikaneni ve şu kıyak şeylerini aldıktan sonra, geriye kalan 130 milyar dolarınla ne yapacaksın?”</p>

  <p>Belki de yüzeysel bir budala olduğumu düşünmesini istemediğimden, içgüdüsel bir tepkiyle, yarışmayı kazanırsam gerçekten ne yapmak istediğimi söyledim. Bu, daha önce kimseye söylemediğim bir şeydi.</p>

  <p>“Dünyanın yörüngesinde nükleer güçle çalışan bir uzay gemisi inşa ettireceğim,” diye patladım. “İçinde hayat boyu yetecek yiyecek ve suyun yanında, bütün filmlerin, kitapların, şarkıların, oyunların, insanoğlunun yarattığı her türlü sanat eserinin ve OASIS'in bağımsız bir kopyasının yüklendiği bir süper-bilgisayar olacak. Sonra yakın birkaç arkadaşımla, doktor ve bilimadamlarmdan oluşan bir ekibi gemime davet ederek, buradan toz olacağım. Güneş sisteminden çıkarak dünyaya benzeyen bir gezegen arayacağım.”</p>

  <p>Bu planı enine boyuna düşünmüş değildim elbette. Halen üzerinde çalışılması gereken yığınla detay vardı.</p>

  <p>Kaşını kaldırarak bana baktı. “Oldukça iddialıymış,” dedi ardından. “Ama gezegenin yarısının açlıktan ölmek üzere olduğunun farkındasın, değil mi?” Sesinde iğneleme yoktu. Gerçekten de bu acı durumun farkında olmayabilirmişim gibi söylemişti.</p>

  <p>“Evet, biliyorum,” dedim savunmaya çekilerek. “Ama bunca insanın aç olmasının nedeni gezegeni mahvetmiş olmamız. Dünya ölüyor, biliyorsun değil mi? Buradan uzama zamanı.”</p>

  <p>“Bu çok olumsuz bir bakış açısı,” dedi. “O parayı ben kazanacak olursam, gezegendeki herkesin yeterince yiyeceği olmasını sağlayacağım. Açlığa son vermeyi başarabilirsek, çevreyi nasıl düzeltebileceğimizi ve enerji krizini nasıl çözebileceğimizi de bulabiliriz.”</p>

  <p>Gözlerimi devirdim. “Ya, öyle. Mucizenin ardından, mükemmel dünyanda gülüp oynamaları için genetik olarak geliştireceğin Şirinler'i ve tek boynuzlu atları da görebiliyorum.”</p>

  <p>“Ben ciddiyim,” dedi.</p>

  <p>“Bunun kolay olduğunu mu sanıyorsun?” dedim. “Yani 140 milyar dolarlık bir çek yazıp dünyanın bütün problemlerini çözebileceğini mi düşünüyorsun gerçekten?”</p>

  <p>“Bilmem. Belki de olmaz. Ama gene de deneyeceğim.”</p>

  <p>“Eğer kazanırsan.”</p>

  <p>“Doğru. Eğer kazanırsam.”</p>

  <p>O anda OASIS sunucu saati geceyarısını gösterdi. Bunu tam saniyesinde fark etmiştik çünkü taht, üzerinde Acererak'la birlikte platformun üzerinde yeniden belirmişti. Lich, tıpkı odaya ilk girişimde olduğu gibi, tahtında kıpırtısız bir şekilde oturuyordu.</p>

  <p>Art3mis bakışlarını önce Acererak'a, sonra yeniden bana çevirdi. Gülümseyerek el salladı. “Görüşürüz, Parzival.”</p>

  <p>“Evet,” dedim. “Görüşürüz.” Art3mis dönerek platforma yürüdü. Arkasından seslendim. “Hey, Art3mis?”</p>

  <p>Neden bilmiyorum ama kendimi ona yardım etmek zorunda hissediyordum. “Sol tarafta oyna,” dedim. “Ben öyle kazandım. Leylekle oynadığında onu yenmek daha olası sanırım.”</p>

  <p>Gözlerinde onunla dalga geçip geçmediğimi anlamaya çalışan bir bakış gördüm. Ardından, başını salladı ve platforma çıktı. Art3mis ilk basamağa adımını attığı anda Acererak canlandı.</p>

  <p>“Selam, Art3mis,” diye patladı ürkütücü sesi. “Peşinde olduğun nedir?”</p>

  <p>Art3mis'in cevabını duyamadım ancak birkaç saniye sonra taht bir <i>Joust</i> kabinine dönüşmüştü. Art3mis Lich'e bir şey söyledi ve ikisi yer değiştirdiler. Art3mis sol taraftaydı. Ve oyuna başladılar.</p>

  <p>Engel büyüsü etkisini kaybedene dek, uzaktan onları seyrettim. Ve Art3mis'e son bir kez baktıktan sonra yola koyuldum.</p>
</body>
</html>
