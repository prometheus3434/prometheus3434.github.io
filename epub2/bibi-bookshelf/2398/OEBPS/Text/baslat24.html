<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0021</h2>

  <p>Dünyanın dört bir yanındaki diğer avcılar gibi, ben de Skorbord'un tepesinde gerçekleşecek bir sonraki değişiklikten çekiniyordum. Çünkü bu değişiklik Altılılar'a haksız avantaj sağlayacaktı.</p>

  <p>İlk Kapı'nın temizlenmesinden birkaç ay sonra, kim olduğu bilinmeyen bir avatar ultra-güçlü bir nesneyi açık artırmaya çıkardı. Fyndoro'nun Keşif Tableti denilen bu nesne, sahibine Halliday'in Paskalya Yumurtası avında ciddi avantaj sağlayacak benzersiz bir güç taşıyordu.</p>

  <p>OASIS'teki sanal nesnelerin çoğu sistem tarafından rastgele yaratılmıştı ve bu nesneleri NPC öldürdüğünüzde ya da görev tamamladığınızda elde ediyordunuz. Bu nesneler içerisinde en nadir olanlar, sahiplerine inanılmaz güç ve beceriler kazandıranlardı. OASIS'te bu nesnelerden yalnızca birkaç yüz tane vardı ve bunların büyük kısmı, OASIS'in, yalnızca bir MMO<a href="../Text/dipnot.html#_edn37" id="_ednref37" title=""><sup>[40]</sup></a> oyunu olduğu ilk günlerinde yaratılmıştı. Her nesne benzersizdi; yani Simülasyonda yalnızca bir tane vardı. Genellikle bu nesneleri elde etmenin yolu, yüksek seviyeli bir görevin sonunda tanrısal bir yaratığı alt etmekten geçiyordu. Talihliyseniz, öldürdüğünüz yaratıktan geriye bu nesnelerden biri kalırdı. Envanterinde bu nesnelerden barındıran bir avatarı öldürerek de sonuca gidebilirdiniz. Diğer bir alternatif ise, online satışlardı.</p>

  <p>Bu nesneler oldukça ender bulunduğundan, herhangi birisinin açık artırmaya çıkarılması büyük haber demekti ve bazılarının fiyatı yüz binlerce krediye kadar yükseliyordu. Rekor ise üç yıl önce satılan Katalist adındaki nesneye aitti. Müzayede listesinde verilen bilgilere göre, bir tür büyülü bomba olan Katalist yalnızca tek bir kere kullanılabiliyordu. İnfilak ettiğinde, sahibi de dahil olmak üzere, bulunduğu sektördeki bütün NPC ve avatarları yok edecek bu bombaya karşı kendinizi savunmanızın hiçbir yolu yoktu. Diğer bir ifadeyle, Katalist patladığında aynı sektörde bulunacak kadar şanssızsanız, işiniz bitik demekti. Ne kadar güçlü bir avatar olduğunuzun ya da ne denli iyi korunduğunuzun zerre önemi yoktu.</p>

  <p>Üç yıl önce bir milyonun üzerinde kredi karşılığında, kimliği saklı tutulan bir avatara satılan Katalist halen kullanılmamıştı. Yani sahibi her kimse, bir yerlerde bombasının üzerinde oturuyor ve doğru zamanı bekliyordu. Hatta bu durum bir şakaya dönüşmüştü. Bir avcı hoşlanmadığı avatarlarla çevrildiğinde, envanterinde Katalist olduğunu söyleyerek etrafındakileri bombayı patlatmakla tehdit ediyordu. Ama asıl nokta şuydu. Çoğu kişi bu korkunç bombanın, diğer birçok güçlü nesne gibi, Altılılar'ın elinde olduğunu düşünüyordu.</p>

  <p>Fyndoro'nun Keşif Tableti ise Katalist'ten bile daha yüksek bir fiyata satılmıştı. Müzayede bilgilerine göre, parlak siyah taştan, düz yüzeyli bir daire şeklinde olan bu tablet, tek bir işe yarıyordu. Sahibi, günde yalnızca bir kere kullanabildiği tabletin üzerine bir avatarın adını yazarak, avatarın o anda nerede olduğunu görebiliyordu. Ancak menzil açısından sınırlı bir tabletti bu. Yerini öğrenmek istediğiniz avatarla farklı sektörlerdeyseniz, tablet yalnızca hedefinizin hangi sektörde bulunduğunu söylüyordu. Aynı sektördeyseniz, tablet hedefinizin bulunduğu gezegeni (ya da uzaydaysa, en yakın olduğu gezegeni) öğrenmenizi sağlıyordu. Tableti kullandığınız anda hedefinizle aynı gezegen üzerindeyseniz, bu defa harita üzerinde aradığınız avatarın net koordinatlarını öğrenebiliyordunuz.</p>

  <p>Satıcı, müzayede bilgilerinde, Skorbord'la birlikte kullanıldığında tabletin OASIS'teki en değerli nesne olarak görülebileceğini belirtmeyi de unutmamıştı. Tablete sahip kişinin tek yapması gereken, Skorbord'un tepesini takip ederek birisinin skorunun yükselmesini beklemekti. Bu gerçekleştiği anda skoru yükselen avatarın adını tablete yazarak o anda nerede bulunduğunu öğrenebilirdiniz. Böylelikle avatarın skorunun yükselmesine neden olan anahtar ya da kapının yerini öğrenmeniz mümkündü. Menzil sınırlamaları nedeniyle, anahtarın ya da kapının yerini tam olarak saptamanız için tableti birkaç kere kullanmanız gerekebilirdi. Ama gene de elde edeceğiniz bilgi için cinayet işleyecek milyonlarca insan vardı.</p>

  <p>Fyndoro'nun Keşif Tableti satışa çıkarıldığında, dev avcı klanlarından birkaçı arasında korkunç bir açık artırma savaşı başlamış olsa da, tablet en sonunda iki milyon kredi karşılığında Altılılar'da kaldı. Sorrento, şirketinin tablet için verdiği fiyat tekliflerinde bizzat kendi IOI hesabını kullandı. Açık artırmanın son saniyelerine kadar bekledi ve uçuk teklifiyle bütün klanları safdışı bıraktı. Aslında bu gösteriyi kimliğini saklı tutarak da yapabilirdi ancak belli ki tablete sahip olduklarını bütün dünyanın bilmesini istiyorlardı. Belki de, o andan itibaren, Beş Büyükler olarak aramızdan birisi yeni anahtarı bulduğunda ya da bir sonraki kapıyı temizlediğinde, Altılılar'ın hemen peşimizde olacağını anlamamızı istemişlerdi. Bu konuda yapacak hiçbir şeyimiz yoktu.</p>

  <p>Önceleri, Altılılar'ın tableti kullanarak Skorbord'un tepesindeki avatarları birer birer bulup öldüreceğinden korkuyordum. Ancak PvP bölgesinde bulunmadığımız ya da Altılılar gelene dek bölgeyi terk etmeyecek kadar salak olmadığımız sürece, avatarlarımızın yerinin saptanması işlerine yaramazdı. Ayrıca tablet yirmi dört saat içerisinde yalnızca tek bir kere kullanılabildiğinden, aynı gün içerisinde Skorbord'da değişim olduğu takdirde, skoru yükselen avatarın yerini saptamak için tableti kullanma şanslarını yitirmiş olurlardı. Altılılar'ın böyle bir riski almayacağını düşünüyordum. Bence tableti en doğru zaman için saklıyorlardı.</p>

  <p>Art3mis'in skorunun yükselmesinin üzerinden henüz yarım saat geçmemişken, bütün Altılı filolarının Sektör 7'de toplanmaya başladığını öğrendim. Skorbord değiştiği anda Art3mis'in bulunduğu yeri saptamak için tableti kullanmış oldukları gün gibi ortadaydı. Neyse ki tableti kullanan Altılı avatarı (muhtemelen Sorrento'nun kendisi), Art3mis'in bulunduğu sektörde değildi. Bu nedenle Art3mis'in hangi gezegende olduğunu bilmeleri imkansızdı; yalnızca sektörü öğrenebilmişler ve bütün filolarını Sektör 7'ye kaydırmışlardı.</p>

  <p>Asıl önemlisi, akılsızlıkları nedeniyle artık bütün dünyanın Yeşimtaşı Anahtar'ın Sektör 7'nin bir yerlerinde bulunduğunu anlamış olmasıydı. Muhtemelen binlerce avcı çoktan yola çıkmıştı. Altılılar herkes için araştırma alanını daraltarak hedefi açık etmişti. Bu noktada tek tesellim, Sektör 7'nin yüzlerce gezegen, uydu ve dünya içermesiydi; anahtar herhangi bir yerde olabilirdi.</p>

  <p>Sonraki birkaç saati, tahtımdan indirildiğimi yazan haberlere bakarak ve yaşadığım şoktan kurtulmaya çalışarak geçirdim. Manşetler haberi tam olarak bu kelimelerle vermişti: PARZIVAL TAHTINDAN İNDİRİLDİ! YENİ BİR NUMARALI AVCI ART3MIS! ALTILILAR YAKLAŞIYOR!</p>

  <p>Sonunda toparlandığımda Skorbord'u önüme çektim ve kendime küfürler ederek tam otuz uzun dakika boyunca yeni sıralamaya baktım.</p>

  <table class="left">
    <tr>
      <td>
        <p>1.</p>
      </td>

      <td>
        <p>Art3mis</p>
      </td>

      <td>
        <p>129.000</p>
      </td>

      <td>
        <p><b>∏</b></p>
      </td>
    </tr>

    <tr>
      <td>
        <p>2.</p>
      </td>

      <td>
        <p>Parzival</p>
      </td>

      <td>
        <p>110.000</p>
      </td>

      <td>
        <p><b>∏</b></p>
      </td>
    </tr>

    <tr>
      <td>
        <p>3.</p>
      </td>

      <td>
        <p>Aech</p>
      </td>

      <td>
        <p>108.000</p>
      </td>

      <td>
        <p><b>∏</b></p>
      </td>
    </tr>

    <tr>
      <td>
        <p><b>"t.</b></p>
      </td>

      <td>
        <p>Daito</p>
      </td>

      <td>
        <p>107.000</p>
      </td>

      <td>
        <p><b>∏</b></p>
      </td>
    </tr>

    <tr>
      <td>
        <p>5.</p>
      </td>

      <td>
        <p>Shoto</p>
      </td>

      <td>
        <p>106.000</p>
      </td>

      <td>
        <p><b>∏</b></p>
      </td>
    </tr>

    <tr>
      <td>
        <p>6.</p>
      </td>

      <td>
        <p>101-655321</p>
      </td>

      <td>
        <p>105.000</p>
      </td>

      <td>
        <p><b>∏</b></p>
      </td>
    </tr>

    <tr>
      <td>
        <p>7.</p>
      </td>

      <td>
        <p>101-613187</p>
      </td>

      <td>
        <p>105.000</p>
      </td>

      <td>
        <p><b>∏</b></p>
      </td>
    </tr>

    <tr>
      <td>
        <p>8.</p>
      </td>

      <td>
        <p>101-621671</p>
      </td>

      <td>
        <p>105.000</p>
      </td>

      <td>
        <p><b>∏</b></p>
      </td>
    </tr>

    <tr>
      <td>
        <p>9.</p>
      </td>

      <td>
        <p>101-678321</p>
      </td>

      <td>
        <p>105.000</p>
      </td>

      <td>
        <p><b>∏</b></p>
      </td>
    </tr>

    <tr>
      <td>
        <p>10.</p>
      </td>

      <td>
        <p>101-637330</p>
      </td>

      <td>
        <p>105.000</p>
      </td>

      <td>
        <p><b>∏</b></p>
      </td>
    </tr>
  </table>

  <p><i>Kendinden başka kimseyi suçlayamazsın! Şöhretin başım döndürmesine izin verdin. Araştırmanı aksattın. Talih kuşunun başına ikinci kez konacağını mı sanıyordun? Sen serseriliğe devam ederken, Yeşimtaşı Anahtar'ın yerini bulmak için ihtiyacın olan ipucunun bir şekilde kucağına düşeceğini mi sanıyordun? Bir numara olmak, Skorbord'un tepesinde oturmak sana içi boş bir güven hissi verdi. Ama artık böyle bir sorunun da kalmadı, göt kafalı! Kalmadı çünkü araştırman üzerinde daha da yoğunlaşmak yerine liderliği kendi ellerinle verecek kadar zaman kaybettin. Neredeyse altı ayını hayatın boyunca görmediğin bir kızın peşinde harcadın! Seni terk eden bir kızın peşinde! Sonunda kıçını tekmeleyen bir kızın peşinde!</i></p>

  <p><i>O yüzden aklını yeniden oyuna verme zamanı geldi, moron!</i> Şu <i>anahtarı hemen bul!</i></p>

  <p>Birdenbire, yarışmayı kazanmayı hiç olmadığı kadar çok istedim. Yalnızca para için değil. Kendimi Art3mis'e kanıtlamak da istiyordum. Av'ın artık tamamlanmasını. Böylelikle benimle yeniden konuşmayı kabul ederdi. Sonunda onunla gerçek dünyada buluşabilir, gerçek yüzünü görebilir ve ona karşı olan hislerimi kabul etmesini sağlayabilirdim.</p>

  <p>Skorbord'u ekranımdan çekerek, yarışmanın ilk gününden itibaren biriktirdiğim her türlü ıvır zıvırla devasa bir veri yığınına dönüşen kutsal günlüğümü açtım. Günlük, tamamı indekslenerek çapraz referanslarla bağlantılandırılmış, metin, harita, fotoğraf, ses ve video dosyalarını gösteren sayısız pencerede, gözlerimin önünde canlı bir şekilde süzülüyordu.</p>

  <p>Kıtayı ekranımın en tepesindeki sabit bir pencerede tutuyordum. Dört satırlık bir metin. Yirmi kelime. Elli sekiz hece. Bu kelimelere o kadar uzun süre bakmıştım ki neredeyse anlamlarını yitirmişlerdi. Bir kez daha bakarken, öfke ve hüsranla çığlığı basmamak için kendimi zor tutuyordum.</p>

  <div class="blok">
    <p><b><i>Kaptan saklıyor Yeşimtaşı Anahtar'ı</i></b></p>

    <p><b><i>Uzun zaman bakımsız bırakılmış beyaz bir evde</i></b></p>

    <p><b><i>Oyunu bitirecek düdük çalınabilir</i></b></p>

    <p><b><i>Ancak kupaların tamamı elde edildiğinde</i></b></p>
  </div>

  <p>Cevabın gözlerimin önünde olduğunu biliyordum. Art3mis kelimelerin içinden bu cevabı çıkarmıştı.</p>

  <p>John Draper ya da asıl tanındığı adıyla Kaptan Crunch ve korsanlık tarihine girmesini sağlayan oyuncak düdük hakkındaki notlarımı bir kez daha kontrol ettim. Halen, Halliday'in kastettiği “kaptan” ve “düdüğün” Draper'ın düdüğü olduğunu düşünüyordum. Ancak kıtanın geri kalanı gizemini koruyordu.</p>

  <p>Diğer taraftan, artık yeni bir bilgiye sahiptim: Anahtar Sektör 7'nin bir yerler indeydi. Ekrana OASIS atlasını çekerek, kıtayla herhangi bir şekilde ilintili adlara sahip gezegenleri araştırmaya koyuldum. Woz ya da Mitnick gibi ünlü bilgisayar korsanlarının adlarını taşıyan bazı gezegenler saptasam da, John Draper adında bir yer yoktu. Sektör 7 aynı zamanda eski Usenet haber gruplarının adlarını taşıyan yüzlerce dünya içeriyordu ve bu dünyalardan birinde (alt.phreaking gezegeni), bir elinde antika bir çevirmeli telefon, diğerinde ise <i>Cap'n Crunch</i> düdüğü olan Draper'ın heykeli vardı. Ama bu heykel Halliday öldükten üç yıl sonra dikilmiş olduğundan, bir başka çıkmaz sokakta olduğumu anladım.</p>

  <p>Kıtayı bir kez daha okuduğumda ise, son iki satır aklımda yepyeni bir fikir oluşmasını sağladı.</p>

  <div class="blok">
    <p><b><i>Oyunu bitirecek düdük çalınabilir</i></b></p>

    <p><b><i>Ancak kupaların tamamı elde edildiğinde</i></b></p>
  </div>

  <p>Kupalar. Sektör 7'nin bir yerlerinde. Sektör 7'de kupaların bulunduğu bir yer.</p>

  <p>Halliday üzerine dosyalarımda hızlı bir araştırma yaptım. Anladığım kadarıyla, Halliday'in kazandığı tek ödül, 2000'lere girerken kendisine birkaç kez verilen Yılın Oyun Tasarımcısı ödülüydü. Bu ödüllerin orijinalleri Columbus'taki GSS Müzesi'nde sergileniyor olsa da, OASIS içerisinde replikalarının bulunduğu bir yer vardı: Archaide gezegeni.</p>

  <p>Archaide, Sektör 7'deydi.</p>

  <p>Zorlama bir bağlantı gibi görünmesine rağmen, gene de kontrol etmek istiyordum. En azından birkaç saatimi verimli bir şekilde geçirdiğimi hissedebilirdim. Kumanda merkezimin monitörlerinden birinde samba yapan Max'a baktım. “Max, <i>Vonnegut</i>'u kalkışa hazırla. Çok meşgul değilsen tabii.”</p>

  <p>Max dansını keserek pişmiş kelle gibi sırıttı. “Emredersiniz, <i>El Comanchero!”</i></p>

  <p>Kumanda masasından kalkarak, orijinal <i>Star Trek</i> serisinden modellediğim asansörle, dört kat aşağıda bulunan, rafları silah ve diğer teçhizatlarla dolu cephaneliğe indim. Avatarımın klasik kağıt bebekten bir diyagramı olarak görünecek şekilde kodladığım envanterimi ekranımın bir kenarına çektim. Bu diyagram üzerinde silah, zırh ve diğer malzemeleri ekleyip çıkarabiliyordum.</p>

  <p>Archaide PvP bölgesinde olduğundan, teçhizatımı güçlendirip bayramlıklarımı giymem gerekiyordu. Üzerime parıltılar saçan +10 Hale Mail güçlendirilmiş zırhımı çektikten sonra, kayışlara blaster tabancalarından oluşan favori setimi ve sırtıma da pompalı tüfeğimle +5 Vorpal Bastard kılıcımı astım. Yanıma gerekli olacağını düşündüğüm birkaç şey daha aldım. Yedek bir çift anti-yerçekimi botu. Büyülü Direnç Yüzüğü. Korunma Tılsımı. Devasa Güç Eldiveni. İhtiyacım olan herhangi bir şeyi yanıma almamış olmaktan nefret ettiğimden, çoğu zaman üç avcıya yetecek malzemeyle dolaşıyordum. Avatarımın vücudunda yer kalmadığında, almak istediğim diğer şeyleri de Dipsiz Çanta'ya attım.</p>

  <p>Hazırlığımı tamamladığımda, asansöre atlayarak birkaç saniye içinde kalemin en alt katında bulunan hangara indim. Büyük zırhlı kapılara kadar, pistin iki tarafında yanıp sönen mavi ışıklar diziliydi. Bu kapılar, asteroidin yüzeyindeki ikiz kapılara uzanan kalkış tüneline açılıyordu.</p>

  <p>Pistin sol tarafında nice çarpışmalardan çıkmış X-wing<a href="../Text/dipnot.html#_edn38" id="_ednref38" title=""><sup>[41]</sup></a> savaş mekiğim, sağ tarafta DeLorean'ım duruyordu. Pistin ortasında ise, en sık kullandığım mekiğim <i>Vonnegut</i> bekliyordu. Max'ın çoktan çalıştırmış olduğu motorlardan, hangarı dolduran düşük sesli, sabit bir uğultu yükseliyordu. Birçok modifikasyondan geçirilmiş Firefly sınıfı bir uzay aracı olan <i>Vonnegut,</i> klasik <i>Firefly</i> dizisindeki <i>Serenity</i>'den modellenmişti. Eskiden adı <i>Kaylee</i>'ydi ama elime geçtiğinde ona favori yirminci yüzyıl yazarlarımdan Vonnegut'un adını verdim. Yeni adı, paralanmış metalik gri gövdesinin yan tarafına da stencil ile yazılmıştı.</p>

  <p><i>Vonnegut'</i>u, Sektör ll'de Whedonverse olarak bilinen geniş bir bölgede dolaşırken, aptalca bir şekilde X-wing mekiğimi gasp etmeye çalışan bir Oviraptor klanından almıştım. Oviraptorlar, kime dalaştıklarını dair hiçbir fikirleri olmayan bir grup kibirli piçti. Üzerime ateş açtıklarında kötü günümdeydim. Normalde ışık hızına çıkarak yakamı onlardan kurtarabilirdim. Ama o gün saldırılarını kişisel bir mesele olarak aldım.</p>

  <p>Mekik ve gemiler, OASIS'teki diğer araçlar gibiydi. Her biri kendine has özelliklere, silahlara ve hıza sahipti. X-wing mekiğim Oviraptorlar'ın dev ulaşım gemisinden çok daha rahat manevra yapabildiğinden, yan sanayi ürünü silahlarıyla açtıkları ateşi bertaraf ederek lazer ışınları ve proton torpidolarıyla defterlerini dürmem zor olmadı. Motorlarını çalışmaz hale soktuktan sonra gemilerine çıkarak önüme çıkan bütün Oviraptorları katlettim. Kim olduğumu anladığında kaptan af dilemeye yeltense de, bağışlayıcı bir havada değildim. Tayfayı temizledim, X-wing mekiğimi hangara çektim ve yeni gemimle evime doğru yola çıktım.</p>

  <p><i>Vonnegut</i>'a yaklaşırken, yükleme rampası hangar zeminine doğru açıldı. Kokpite girdiğimde gemi çoktan kalkışa geçmişti. Kontrol masasına oturduğumda, kalkış takımlarının geri çekildiğini gösteren tok sesi duydum.</p>

  <p>“Max, kaleyi kilitledikten sonra rotamızı Archaide'a ayarla.”</p>

  <p>“Hay-hay, Ka-ka-kaptan!” diye kekeledi Max kokpit monitörlerinin birinden. Hangar kapıları kayarak açıldı ve <i>Vonnegut</i> kalkış tünelinde hızlanarak yıldızlarla kaplı uzay boşluğuna fırladı. Gemi yüzeyden yükselirken, zırhlı tünel kapıları kapanıyordu.</p>

  <p>Falco'nun üzerinde, yörüngenin yükseklerinde kamp kurmuş gemilere; yani çılgın hayranlar, özenti çömezler ve hırslı ödül avcılarından oluşan olağan şüphelilerime baktım. Gemilerden birkaçı (asteroidden çıkışımla birlikte peşime takılanlar) “takipçiler”di zamanlarının büyük kısmını önemli avatarların peşinde geçirerek yaptıkları her şeyi takip eden ve elde ettikleri bilgileri satmaya çalışan itler. Işık hızına çıkarak bu itlerden kurtulmak benim için mesele değildi ve aslında bu onların da hayrınaydı. Aksi takdirde, peşime takılan her kimse durdurup öldürmekten başka seçeneğim kalmayacaktı.</p>
</body>
</html>
