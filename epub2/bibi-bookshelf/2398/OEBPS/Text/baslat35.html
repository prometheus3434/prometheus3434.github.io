<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0033</h2>

  <p>Donup kaldığımız bir sessizliğin içinden, Ogden Morrow'a bakıyorduk.</p>

  <p>“Buraya nasıl girdin?” diye sordu Aech, en sonunda çenesini yerden toparladığında. “Burası özel bir sohbet odası.”</p>

  <p>“Evet, biliyorum,” dedi Morrow, biraz utanmış bir ifadeyle. “Bir süredir dördünüzü de izlediğimi söylemek zorundayım. Mahremiyetinizi ihlal etmem nedeniyle, en içten özürlerimi kabul edeceğinizi umut ediyorum. Bunu yalnızca iyi niyetle yaptığıma lütfen inanın.”</p>

  <p>“Saygısızlık etmek istemem, efendim,” dedi Art3mis. “Ama soruyu cevaplamadınız. Davet edilmediğiniz halde bu sohbet odasına nasıl erişim sağladınız? Hem de buradaki varlığınızı hiçbirimizin fark edemeyeceği bir şekilde?”</p>

  <p>“Beni affedin,” dedi Morrow. “Bu durumun sizi neden endişelendirdiğini anlayabiliyorum. Ancak endişe etmenize gerek yok. Avatarım, özel sohbet odalarına davetsiz girebilmek gibi, kendine özgü birçok güce sahip.” Morrow konuşurken, Aech'in kitap raflarından birine giderek, klasik RPG malzemelerine göz atmaya başladı. “OASIS'in orijinal sürümünü gerçekleştirmeden önce, Jim'le birlikte avatarlarımızı yarattığımızda, bütün Simülasyon içerisinde kendimize ayrıcalıklı kullanıcı erişimi tanıdık. Ölümsüz ve yenilmez olmalarının dışında, avatarlarımız ÖASIS içerisinde her yere girebilecek ve her şeyi yapabilecek bir ayrıcalığa sahipti. Artık Anorak aramızda olmadığından, bu güçlere sahip olan yalnızca benim.” Bize doğru döndü. “Benden başka kimse sizi burada göremez. Özellikle de Altılılar. OASIS sohbet odası şifreleme protokollerinin oldukça güvenli olduğuna sizi temin ederim.” Hafifçe kıkırdayarak ekledi. “Elbette, benim buradaki varlığımı saymazsak.”</p>

  <p>“Çizgi romanları deviren Og'muş!” dedim Aech'e. “Buradaki ilk toplantımızın ardından olan şeyi hatırlıyor musun? Sana bunun bir yazılım hatası olmadığını söylemiştim.”</p>

  <p>Og başını sallayarak, suçlu bir ifadeyle omuz silkti. “O bendim. Bazen çok sakar olabiliyorum."</p>

  <p>Bir başka kısa sessizliğin ardından, Morrow'la doğrudan konuşacak cesareti topladım. “Bay Morrow, ” diye söze girdim.</p>

  <p>“Lütfen,” dedi Morrow elini kaldırarak. “Bana Og diyebilirsin.”</p>

  <p>“Tamam,” dedim gergin bir gülümsemeyle. Geçerli koşullar altında bile hayranlığımı saklayamıyor, Ogden Morrow'la konuştuğuma kendimi inandıramıyordum. “Og. Bizi neden takip ettiğinizi söyleyebilir misiniz?”</p>

  <p>“Çünkü size yardımcı olmak istiyorum,” dedi. “Ve az önce konuştuklarınıza bakılırsa, gerçekten de yardım edebilirim.” Birbirimize tedirgin bakışlar atarken, Og kuşkularımızı anlamış gibi göründü. “Lütfen beni yanlış anlamayın,” diye devam etti. “Size yumurtaya ulaşmanızı sağlayacak herhangi bir ipucu ya da bilgi verecek değilim. Bu, işin bütün tadını kaçırır, öyle değil mi?” Bize yaklaşırken, ses tonu da ciddileşti. “Ölümünden kısa süre önce Jim'e, yokluğunda yarışmanın ruhunu ve doğruluğunu korumak için her şeyi yapacağıma dair söz verdim. Burada bulunmamın nedeni de bu.”</p>

  <p>“Ama efendim - Og,” dedim. “Otobiyografinizde, hayatının son on yılı boyunca James Halliday'le konuşmadığınızı yazmıştınız.”</p>

  <p>Morrow muzip bir gülümsemeyle bana baktı. “Hadi ama evlat,” dedi. “Okuduğun her şeye inanamazsın, değil mi?” Ardından kahkahayı koyverdi. “Aslında o dediğim şey büyük oranda doğru. Hayatının son on yılında Jim'le konuşmadım. Ta ki ölümünün birkaç hafta öncesine kadar.” Hafızasını toparlıyormuş gibi göründüğü kısa bir aralık oldu. “Hatta bu kadar hasta olduğunu bile bilmiyordum. Beni ansızın aradı ve tıpkı buna benzeyen bir sohbet odasında buluştuk. Bana hastalığından, yarışmadan, planlarından bahsetti. Kapılarda bazı hatalar olabileceğinden endişeleniyordu. Ya da ölümünün ardından yarışmanın planladığı gibi ilerlemesini engelleyecek pürüzlerin ortaya çıkmasından.”</p>

  <p>“Altılılar gibi mi?” diye sordu Shoto.</p>

  <p>“Aynen,” dedi Og. “Altılılar gibi. Bu yüzden Jim yarışmayı izlememi, gerek olursa da müdahele etmemi istedi.” Sakalını kaşıyarak devam etti. “Dürüst olmak gerekirse, üzerime böyle bir sorumluluk almak istemiyordum. Ama en eski arkadaşımın son arzusunu geri çeviremezdim. Son altı yıldır yarışmayı saha kenarından izliyorum. Altılılar yolunuza taş koymak için her şeyi yapmış olsa da, bir şekilde dördünüz bu noktaya gelebildiniz. Ancak şu anda içinde bulunduğunuz durumu duyduktan sonra, Jim'in oyununun istediği şekilde gitmesini sağlamak için harekete geçme zamanının geldiğini düşünüyorum.”</p>

  <p>Sanki bunun gerçekten olduğuna birbirimizi inandırmak istiyormuş gibi, Art3mis, Shoto ve Aech'le şaşkınlık içinde bakıştık.</p>

  <p>“Dördünüze Oregon'daki evimin rahatlığını sunuyorum,” dedi Og. “Orada, Altılı ajanlarının kapınıza dayanmasından endişe duymaksızın, planınızı hayata geçirerek görevinizi güvenli bir şekilde tamamlayabilirsiniz. Her birinize son teknoloji ürünü donanımlar, OASIS'e fiberoptik bağlantı ve ihtiyacınız olacak diğer her şeyi sağlayabilirim.”</p>

  <p>Bir başka şaşkın sessizlik.</p>

  <p>Dizlerimin üzerine çöküp Og'un önünde eğilmemek için kendimi zor tutuyordum. “Teşekkürler, efendim!” diyebildim en sonunda.</p>

  <p>“Elimden gelen yalnızca bu.”</p>

  <p>“Bu inanılmayacak ölçüde nazik bir teklif, Bay Morrow,” dedi Shoto. “Ama ben Japonya'da yaşıyorum.”</p>

  <p>“Biliyorum, Shoto,” dedi Og. “Senin için özel bir jet ayarladım. Osaka havaalanında seni bekliyor. Bana şu anda bulunduğun yerin adresini verirsen, seni havaalanına götürecek bir limuzin göndereceğim.”</p>

  <p>Bir an için Shoto'nun dili tutuldu. Ardından, Og'un önünde saygıyla eğildi. <i>“Arigato,</i> Morrow-san.”</p>

  <p>“Teşekküre değmez, evlat.” Art3mis'e döndü. “Genç hanım, anladığım kadarıyla şu anda Vancouver havaalanındasınız. Sizin yolcuğunuz da ayarlandı. Bagaj teslim noktasında, elinde ‘Benatar' yazılı dövizle sizi bekleyen bir şoför göreceksiniz. Şoför sizi uçağınıza götürecek.”</p>

  <p>İlk anda, Art3mis'in de Shoto gibi Og'un önünde eğileceğini sandım. Ama o koşarak kollarını Og'a doladı. “Teşekkürler, Og,” dedi. “Teşekkürler, teşekkürler, teşekkürler!”</p>

  <p>“Rica ederim, şekerim,” dedi Og, utanmış bir gülümsemeyle. Art3mis en sonunda kendisini bıraktığında, Aech'le bana döndü. “Aech, sanıyorum senin bir aracın var ve şu anda Pittsburgh yakınlarındasın, öyle değil mi?” Aech başını salladı. “Arkadaşın Parzival'i almak için Columbus'a gidebilirsen, ikinizi Columbus havaalanından alacak bir jet ayarlayacağım. Elbette, birlikte yolculuk etmek isterseniz?”</p>

  <p>“Kulağa mükemmel bir fikir gibi geliyor,” dedi Aech yan gözle bana bakarak. “Teşekkürler, Og.”</p>

  <p>“Evet, teşekkürler,” dedim. “Hayatımızı kurtardın.”</p>

  <p>“Umarım öyledir.” Bana ekşi bir sırıtmayla baktıktan sonra, yüzünü dördümüze döndü. “Hepinize iyi yolculuklar. Çok yakında görüşmek üzere.” Ve, tıpkı ortaya çıktığı gibi, bir anda yok oldu.</p>

  <p>“İşe bak!” dedim Aech'e dönerek. “Art3mis ve Shoto limuzinle alınırken, ben havaalanına senin çirkin kıçına bakarak gitmek zorundayım. Bok çuvalı karavanınla!”</p>

  <p>“Karavanım bok çuvalı filan değil,” dedi Aech kahkahayla. “Ayrıca canın isterse taksi de tutabilirsin, göt!”</p>

  <p>“Bu çok ilginç olacak,” dedim, Art3mis'i keserek. “Dördümüz en sonunda tanışacağız.”</p>

  <p>“Bu benim için onurdur,” dedi Shoto. “Dört gözle bekliyorum.”</p>

  <p>“Evet,” dedi Art3mis gözlerini gözlerime dikerek. “Sabırsızlanıyorum.”</p>

  <p>Shoto ve Art3mis Bodrum'dan çıkış yaptıktan sonra, Aech'e bulunduğum yerin adresini verdim. “Burası bir Plug noktası. Geldiğinde ara, kapının önüne çıkayım.”</p>

  <p>“Ararım,” dedi. “Dinle, seni uyarmalıyım. Avatarıma uzaktan yakından benzemiyorum.”</p>

  <p>“Yani? Kim benziyor ki? Ben de bu kadar uzun boylu değilim. Ya da kaslı. Burnum da biraz daha büyük-”</p>

  <p>“Sadece uyarıyorum. Benimle karşılaşman ... senin için şok edici olabilir.”</p>

  <p>“Tamam. O halde neden şimdi söylemiyorsun neye benzediğini?”</p>

  <p>“Yola çıktım bile,” dedi, sorumu duymazdan gelerek. “Birkaç saat içinde görüşürüz, tamam mı?”</p>

  <p>“Tamam. Dikkatli kullan, amigo.”</p>

  <p>Aech'e bunları söylemiş olsam da, bunca yıl sonra onunla tanışacak olmam itiraf edemeyeceğim kadar gerilmeme neden oluyordu. Oysa Oregon'a ulaştığımızda Art3mis'i görecek olmamın düşüncesinin yanında bu gerginliğin lafı bile olmazdı. O anın nasıl olacağını zihnimde canlandırmak bile içimin heyecan ve berbat bir korkuyla dolmasına neden oluyordu. Gerçek hayatta nasıl biriydi? Dosyasında gördüğüm fotoğraf sahte miydi? Onunla halen şansım var mıydı?</p>

  <p>Art3mis'le ilgili düşüncelerimi bir kenara bırakarak yaklaşan savaşa yoğunlaşmaya çalıştım.</p>

  <p>Aech'in sohbet odasından çıkar çıkmaz, “Savaşa Çağrı” mesajımı küresel bir bildiri olarak bütün OASIS kullanıcılarına gönderdim. Bu e-postaların büyük kısmının spam filtrelerini geçemeyeceğini bildiğimden, avcı mesaj panolarını da kullandım. Ardından, yüksek sesle mesajı okuyarak kısa bir video kaydedip, sürekli tekrar edecek şekilde POV kanalıma yükledim.</p>

  <p>Mesaj çok çabuk yayıldı. Yalnızca bir saat içerisinde, Anorak'ın Kalesi'ne gerçekleştireceğimiz saldırı bütün haber kanallarında bir numaralı haber olmuştu. AVCILAR ALTILILARA SAVAŞ İLAN ETTİ, LİDER AVCILAR IOI ŞİRKETİNİ ADAM KAÇIRMA VE CİNAYETLE SUÇLUYOR, HALLIDAY'İN YUMURTA AVI'NDA SONA MI GELİNDİ? gibi manşetler atılıyordu.</p>

  <p>Bazı haber kanallarında, her ikisinin de kaynağı belirtilmeden, Daito'nun öldürülüşünü gösteren videoyla, Sorrento'nun IOI yönetim kuruluna Art3mis'le Shoto'nun kaçırılması için gönderdiği mesaj veriliyordu. IOI henüz video ve mesaj üzerine herhangi bir açıklama yapmayı reddetmişti. Sorrento bir şekilde Altılılar'ın gizli veritabanına girdiğimi anlamış olmalıydı. Bunu nasıl yaptığımı -bütün bir haftayı ofisinin yalnızca birkaç kat altında geçirdiğimi- öğrendiğinde suratının alacağı ifadeyi görmek isterdim.</p>

  <p>Sonraki birkaç saati, Avatarımın kıyafet ve teçhizatlarını düzenleyip, yaklaşan olaylar için kendimi zihinsel olarak hazırlayarak geçirdim. Artık gözlerimi daha fazla açık tutamayacağımı anladığımda, Aech'in gelmesini beklerken biraz kestirmeye karar verdim. Hesabımdaki otomatik oturum kapatma fonksiyonunu devre dışı bıraktıktan sonra, yeni ceketimi battaniye gibi üzerime örtüp dokunsal koltuğuma uzandım. Bir elimde, satın aldığım silahı tutuyordum.</p>

  <p>Bir süre sonra Aech'in telefonuyla yerimden sıçradım. Geldiğini söylemek için arıyordu. Donanımdan çıktım, eşyalarımı toparladım, kiraladığım aletleri geri verdim. Sokağa adımımı attığımda, gece olmuştu. Soğuk hava bir kova dolusu buzlu su gibi yüzüme çarptı.</p>

  <p>Aech'in küçük karavanı birkaç metre ileride kaldırıma park etmişti. Altı metre uzunluğunda ve en azından yirmi yıl devirmiş, kahverengi bir SunRider'dı. Tavanla gövdenin büyük kısmı, güneş pilleri ve bolca pasla kaplıydı. Camlar siyah olduğundan içeriyi göremiyordum.</p>

  <p>Derin bir nefes alıp, eriyen kar çamuruyla kaplı kaldırımda ilerlerken, tedirginlik ve heyecanla karışık duygular içindeydim. Karavana yaklaşırken, aracın sağ tarafının tam ortasındaki kapı kayarak açıldı ve kısa, portatif bir merdiven belirdi. İçeri girdiğimde, kapı arkamdan otomatik olarak kapandı. Kendimi karavanın daracık mutfağında bulmuştum. Halı kaplı zemindeki seyir ışıkları dışında içerisi karanlıktı. Solumda, aracın arka kısmında, karavanın batarya kompartmanının üzerinde olduğu için yüksekte kalan küçük bir yatak odası olduğunu gördüm. Karanlık mutfağı geçerek, sürücü kabiniyle aramdaki boncuklu perdeyi araladım.</p>

  <p>Karavanın sürücü koltuğunda, direksiyona sıkıca tutunmuş, bakışlarını dümdüz önüne dikmiş, tıknaz bir Afrikalı Amerikalı kız olduğunu gördüm. Gösterge panelinin yumuşak ışıklarında parıldayan çikolata renkli bir tene sahip, kıvırcık kısa saçlı, benim yaşlarımda bir kız. Üzerinde solmuş siyah bir kot, çivili savaş botları ve klasik bir <i>Rush 2112</i> konser tişörtü vardı; rakamlar geniş göğsüne yayılmıştı. Karavanın içi sıcak olmasına rağmen titriyor gibi görünüyordu.</p>

  <p>Bir süre olduğum yerde sessizce durarak, beni fark etmesini bekledim. En sonunda dönüp bana gülümsedi. Bu gülümsemeyi anında tanımıştım. OASIS'te geçirdiğimiz gecelerde, birbirimize berbat fıkralar anlatıp daha da berbat filmler seyrederken, Aech'in avatarının yüzünde binlerce kez gördüğüm Cheshire sırıtışı. Tanıdık gelen tek şey bu sırıtma da değildi. Gözlerini ve yüz hatlarını da tanımıştım. Şüphem kalmadı. Karşımdaki genç kadın en yakın arkadaşım Aech'ten başkası değildi.</p>

  <p>Karmakarışık duygularla kalakaldım. Yaşadığım ilk şokun ardından, kandırıldığım hissi ağır bastı. Nasıl olur da yıllardır beni kandırabilmişti? Aech'le paylaştığım bütün ergenlik sırlarımı hatırladığımda ise yüzüm utançla kızardı. Her şeyimle güvendiğim bir kişiydi. Tanıdığımı sandığım bir kişi.</p>

  <p>Ağzımdan tek kelime çıkmadığını gördüğünde, bakışları aşağı düşerek botlarına kilitlendi. Kendimi yolcu koltuğuna bırakırken halen ne diyeceğimi bilmeden ona bakıyordum. Arada beni kestiğini fark etmiyor değildim. Ama göz teması kurduğumuz anda tedirgin bakışlarını kaçırıyordu. Ve titremeye devam ediyordu.</p>

  <p>Ne öfke ne de kandırılma hissi kalmıştı.</p>

  <p>Kendimi tutamayarak kahkahalarla gülmeye başladım. Kötü niyetli değildim ve onun da bunu anladığını biliyordum; omuzları gevşemiş, rahatlamayla içini çekmişti. O da gülmeye başladı. Aslında kahkahalarıyla gözyaşları birbirine karışmıştı.</p>

  <p>“Hey, Aech,” dedim kahkahalarımızı kontrol altına altığımızda. “Nasıl gidiyor?”</p>

  <p>“Gayet iyi, Z,” dedi. “Lay lay lom!” Sesi de oldukça tanıdıktı. OASIS'teki kadar derin değildi sadece. Demek bunca zamandır sesini değiştirmek için yazılım kullanıyordu.</p>

  <p>“İşte buradayız,” dedim.</p>

  <p>“Evet,” dedi. “İşte buradayız.”</p>

  <p>Araya rahatsız edici bir sessizlik girdi. Bir an ne yapmam gerektiği bilemediğim bir tereddüt yaşadım. Ardından, içgüdülerimi izleyerek, uzanıp kollarımı ona doladım. “Seni görmek güzel, eski dostum,” dedim. “Beni almaya geldiğin için teşekkürler.”</p>

  <p>O da bana sarıldı. “Seni görmek de güzel,” dedi. Bunu içten söylediğini hissedebiliyordum.</p>

  <p>Sonunda onu bırakarak geriye çekildim. “Tanrım, Aech,” dedim gülümseyerek. “Benden bir şeyler sakladığını biliyordum. Ama hiç bunu ...”</p>

  <p>“Neyi?” dedi, biraz savunmaya çekilerek. “Neyi?”</p>

  <p>“Tanınmış avcı ve bütün OASIS içerisinde en çok korkulan, acımasız arena savaşçısı Aech'in, aslında, bir ...”</p>

  <p>“Şişko siyah bir yavru olduğunu mu?”</p>

  <p>“Afrikalı Amerikalı bir kadın diyecektim.”</p>

  <p>Yüzü asıldı. “Bunu sana söylemememin bir nedeni var.”</p>

  <p>“Eminim de iyi bir nedendir,” dedim. “Hiç önemli değil.”</p>

  <p>“Değil mi?”</p>

  <p>“Elbette. Sen benim en iyi arkadaşımsın, Aech. Dürüst olmak gerekirse, tek arkadaşım.”</p>

  <p>“Eh, gene de açıklamak istiyorum.”</p>

  <p>“Öyle olsun. Ama uçağa kadar bekleyebilir misin?” dedim. “Önümüzde uzun bir yol var. Ve bu kenti ardımızda bıraktığımızda kendimi çok daha güvende hissedeceğim.”</p>

  <p>“O zaman gidiyoruz, amigo,” dedi karavanı vitese takarken.</p>

  <p>Aech, Og'un tarifini izleyerek, Columbus havaalanının yakınlarında, küçük lüks bir jetin bizi beklediği özel bir hangara sürdü. Og, karavanın himaye edilmesi için hemen yakınlarda bir başka hangar daha ayarlamıştı. Yıllardır yuvası olan bu aracı ardında bırakması nedeniyle Aech'in ne denli gergin olduğunu hissedebiliyordum.</p>

  <p>Meraklı gözlerle bizi bekleyen jete baktık. Daha önce gökyüzünde uçaklar görmüştüm elbette. Ama hiç bu kadar yaklaşmamıştım. Jetle yolculuk yalnızca zengin insanların karşılayabileceği bir şeydi. Bizi Oregon'a götürmek için gözünü kırpmadan üç jet birden ayarlamış olması, Og'un ne ölçüde varlıklı olduğunun açık bir göstergesiydi.</p>

  <p>Bütünüyle otomatik olan jette mürettebat yoktu. Yalnızca Aech ve ben. Otomatik pilotun sakin, yumuşak sesi bize hoşgeldin dedikten sonra kemerlerimizi takmamızı ve kalkış için hazırlanmamızı söyledi. Birkaç dakika içinde havalanmıştık.</p>

  <p>İkimiz de daha önce hiç uçmamış olduğumuzdan, ilk bir saat boyunca yalnızca camdan dışarıyı seyrettik. On bin fit yükseklikte, hızla batıya, Oregon'a doğru yönelirken, manzara karşısında ağzımız açık kalmıştı. Sonunda işin ilginçliği biraz geri plana düştüğünde, Aech'in konuşmaya hazır olduğunu gördüm.</p>

  <p>“Tamam, Aech." dedim. “Anlat bakalım hikayeni.”</p>

  <p>Cheshire sırıtışıyla bana baktıktan sonra, derin bir nefes aldı. “Aslında her şey annemin fikriydi,” diye söze girdi. Ve hayat hikayesinin özetine geçti. Gerçek adı Helen Harris'ti ve benden yalnızca birkaç ay büyüktü. Atlanta'da, yalnız bir anne tarafından büyütülmüştü. Babası, Aech henüz bir bebekken, Afganistan'da ölmüştü. Annesi Marie, online bir veri işleme merkezi için evden çalışıyordu. Marie'ye göre, OASIS hem kadınlar hem de beyaz olmayanlar açısından icat edilmiş en iyi şeydi. Simülasyona girdiği ilk andan itibaren Marie, kendisine davranılış tarzının ve sunulan fırsatların belirgin şekilde değişeceğini düşünerek, bütün online işlerini yürütmek için beyaz erkek bir avatar kullanmıştı.</p>

  <p>Aech ilk kez OASIS'e girdiğinde, annesinin tavsiyesine uyarak avatarını beyaz bir erkek olarak yarattı. Bebekliğinden bu yana annesinin kendisine taktığı lakap olan, adının baş harfi “H”yi, online karakterinin adı olarak kullanmaya karar verdi. Birkaç yıl sonra, OASIS'te okula başlarken, annesi başvuru formunda Aech'in ırkı ve cinsiyeti konusunda yanlış bilgi verdi. Aech de, okul profilinde gereken fotoğraf için, kendi fiziksel özelliklerini model alarak yarattığı OASIS'teki erkek avatarının yüzünün fotorealistik bir çıktısını aldı.</p>

  <p>Evi terk ettiği on sekizinci doğumgününden bu yana annesini ne gördüğünü ne de onunla tek kelime konuştuğunu anlattı. O gün, en sonunda annesine cinsel kimliğini açıklamıştı, ilk başta, annesi Aech'in eşcinsel olduğuna inanmak istememiş. Aech de, neredeyse bir yıldır internetten tanıştığı bir kızla çıktığını söylemiş.</p>

  <p>Aech bunları anlatırken, nasıl tepkiler verdiğime özellikle dikkat ettiğini fark ettim. Aslında anlattıklarına o kadar da şaşırmış değildim. Son yıllarda, Aech'le kadın biçimine duyduğumuz hayranlığı defalarca masaya yatırmıştık zaten. En azından Aech'in bu konuda beni kandırmamış olduğunu görmek iç rahatlatıcıydı.</p>

  <p>“Bir kız arkadaşın olduğunu öğrendiğinde annenin tepkisi ne oldu?” diye sordum.</p>

  <p>“Eh, annemin derinlerinde inanılmaz önyargılarının olduğu ortaya çıktı,” dedi Aech. “Beni evden atarak, bir daha karşısına çıkmamamı söyledi. Bir süre sokaklarda yaşadım, sığınma evlerinde kaldım. Ta ki OASIS arena liglerinde çarpışarak, karavanımı satın almaya yetecek kadar para kazanana dek. O günden beri karavanımda yaşıyorum. Bataryaların şarj olması gerektiği anlar dışında pek durduğum da söylenemez; sürekli hareket halindeyim."</p>

  <p>Hayatlarımızdan konuşmaya devam ederken, aslında birbirimizi gayet iyi tanıyor olduğumuzu anladım. Herhangi iki insan birbirini ne kadar tanıyabilirse. Yıllardır olabilecek en yakın ilişkiyi kurmuştuk. Bütünüyle zihinsel düzlemde bir bağlantıydı bu. Onu anlamış, ona güvenmiş ve en yakın dostum olarak onu tüm kalbimle sevmiştim. Bunlar ne değişmişti ne de cinsiyeti, ten rengi ya da cinsel tercihleri gibi alakasız konular yüzünden değişebilirdi.</p>

  <p>Uçuşun geri kalanı göz açıp kapayıncaya kadar geçti. Kısa sürede Aech'le eski tanıdık ritmimizi bulmuş; <i>Quake</i> ya da <i>Joust</i> gibi bir oyun üzerine birbirimize bok atarak konuşmaya ve Bodrum'da nasılsak öyle takılmaya başlamıştık. Jetimiz Og'un Oregon'daki özel pistine indiğinde, gerçek dünyada Aech'le ilişkimizin nasıl olacağına dair bütün endişelerim yok olup gitmişti.</p>

  <p>Batıya uçarak gün doğumunun birkaç saat öncesine geçtiğimizden, Oregon'a iniş yaptığımızda hava halen karanlıktı. Aech'le uçaktan çıktığımız anda olduğumuz yerde donakaldık.</p>

  <p>Etrafımızı saran manzara inanılmazdı. Ayın loş ışığında bile, her şey nefes kesiciydi. Wallowa Dağları'nın karanlık silueti dört bir tarafımızı sarmıştı. Vadi boyunca ilerleyen sıra sıra mavi ışıklar Og'un özel iniş pistinin hatlarını ortaya çıkarıyordu. Hemen karşımızda, pistin kenarındaki arnavut kaldırımı taşlı dik merdivenler, dağ sırasının eteklerine uzanan platonun üzerine inşa edilmiş büyük, aydınlık malikaneye çıkıyordu. Morrow'un malikanesinin ötelerinde, dağ zirvelerinden inen birkaç şelale görünüyordu.</p>

  <p>“Tıpkı Rivendell gibi,” diye mırıldandı Aech, lafı ağzımdan alarak.</p>

  <p>Başımı salladım. “Tıpkı <i>Yüzüklerin Efendisi</i> filmlerindeki Rivendell gibi görünüyor,” dedim hayranlıkla. “Og'un karısı büyük bir Tolkien hayranıydı, unuttun mu? Burayı karısı için inşa ettirdi.”</p>

  <p>Arkamızdan gelen elektrik uğultusunu duyduğumuzda, jetin merdivenlerinin katlanarak geri çekildiğini gördük. Motorları yeniden çalışmaya başlayan jet kalkış yapmak için pistte ilerlemeye başladı. Olduğumuz yerde dikilip, yıldızlarla kaplı açık gökyüzünde yükselişini seyrettik. Jet gözden kaybolduğunda, malikaneye çıkan merdivenleri tırmanmaya koyulduk. Merdivenlerin tepesine ulaştığımızda, Ogden Morrow bizi bekliyordu.</p>

  <p>Og ellerini açarak, “Hoş geldiniz, dostlarım!” diye bağırdı. Üzerinde ekose bir bornoz ve tavşancıklı terlikler vardı. “Evime hoş geldiniz!”</p>

  <p>“Teşekkürler, efendim,” dedi Aech. “Davetiniz için çok teşekkürler.”</p>

  <p>“Ah, sen Aech olmalısın,” dedi elini sıkarak. Aech'in görüntüsü karşısında şaşırdıysa bile, bunu kesinlikle belli etmedi. “Seni sesinden tanıdım.” Göz kırptıktan sonra Aech'e sıkıca sarıldı. Sonra beni de kucakladı. “Sen de Wade ... yani Parzival olmalısın! Hoş geldiniz! Hoş geldiniz! İkinizle de tanışmak benim için büyük şeref!”</p>

  <p>“O şeref bize ait,” dedim. “Bize yardım ettiğiniz için size ne kadar teşekkür etsek az kalır.”</p>

  <p>“Yeterince teşekkür ettiniz, o yüzden artık bırakın!” dedi ve bizi devasa malikanesine giden çimenlik alana yönlendirdi. “Burada ziyaretçilerimin olması nasıl büyük bir keyif anlatamam. Ne yazık ki, Kira öldüğünden beri burada yapayalnızım.” Bir süre sessiz kaldıktan sonra gülmeye başladı. “Aşçılarım, hizmetçilerim ve bahçıvanlarım dışında, elbette. Ama burada yaşadıklarından onları ziyaretçi olarak göremeyiz, değil mi?” Aech de ben de buna nasıl yanıt vermemiz gerektiğini bilmediğimizden, yalnızca gülmeye ve başımızı sallamaya devam ettik. En sonunda konuşacak cesareti topladım. “Diğerleri geldi mi? Shoto ve Art3mis?”</p>

  <p>“Art3mis” deyişimdeki bir şey Morrow'un gayet sesli bir şekilde kıkırdamasına neden oldu. Birkaç saniye sonra, Aech'in de bana güldüğünü fark ettim. “Ne?” dedim. “Nedir bu kadar komik olan?”</p>

  <p>“Evet,” dedi Og, sırıtarak. “İlk olarak, birkaç saat önce Art3mis geldi. Shoto'nun uçağı ineli ise ancak yarım saat olmuştur.”</p>

  <p>“Onları hemen görebilir miyiz?” diye sorarken, heyecanımı saklamakta oldukça başarısızdım.</p>

  <p>Og başını salladı. “Art3mis sizinle şu anda tanışmanın gereksiz yere dikkatini dağıtacağını düşünüyor. ‘Büyük olay' sona erene dek beklemek istediğini söyledi. Shoto da bu fikre katılıyor gibiydi.” Bir süre için beni inceledikten sonra ekledi: “Belki de en iyisi budur. Önünüzde çok önemli bir gün var.” Rahatlama ve hayalkırıklığıyla karışık tuhaf duygular içinde başımı salladım.</p>

  <p>“Şu anda neredeler?” diye sordu Aech.</p>

  <p>Og bir zafer edasıyla yumruğunu havaya kaldırdı. “Çoktan OASIS'e girip saldırıya hazırlanmaya başladılar!” Gür sesi, malikanesinin yüksek taş duvarlarında yankılanmıştı. “Beni takip edin! Zaman yaklaşıyor!”</p>

  <p>Og'un heyecanı ve coşkusu benim de yaklaşan büyük olaya yoğunlaşmamı sağlamıştı. Mide boşluğumda gergin bir düğümlenme hissediyordum. Bornozlu hamimizi takip ederek ay ışığıyla aydınlanmış devasa avluda ilerledik. Malikanenin girişine yaklaşırken, çiçeklerle dolu küçük bir bahçenin önüne geldik. Tam ortasındaki büyük mezartaşını görene dek bahçenin neden orada kurulu olduğunu anlamlandıramadım. Kira Morrow'un mezarı olmalıydı burası. Ancak ay ışığına rağmen, mezartaşı, üzerinde yazılı ismi okuyamayacağım kadar karanlıkta kalıyordu.</p>

  <p>Og bizi malikanenin, cömertçe para harcanarak inşa edildiği belli olan girişine yönlendirdi. Işıklar kapalıydı. Og, ışıkları açmak yerine, yolumuzu aydınlatması için duvardaki hakiki meşalelerden birini eline aldı. Meşalenin yetersiz ışığında bile, mekanın ihtişamı karşısında büyülenmiştim. Duvarlar devasa kilimler ve fantezi çizimlerin oluşturduğu geniş bir koleksiyonla, koridorlar ise heykel ve zırhlarla kaplıydı.</p>

  <p>Og'u takip ederken, onunla konuşmak için bir kez daha cesaretimi toplamak için uğraştım. “Dinleyin, muhtemelen bunun zamanı değil ancak çalışmalarınızın büyük bir hayranı olduğumu söylemek istiyorum. Halcydonia İnteraktif'in eğitim oyunlarını oynayarak büyüdüm. Okumayı, yazmayı, matematiği, bilmece çözmeyi bana bu oyunlar öğretti ...” Koridorlarda ilerlerken, favori Halcydonia oyunlarımı bir bir sayıp Og'u utandıracak şeyler söyleyerek abuk sabuk konuşmaya devam ettim.</p>

  <p>Aech biraz fazla yalakalık yaptığımı düşünmüş olacak ki, kekeleyerek sürdürdüğüm monologuma kıs kıs gülüyordu. Ama Og oldukça sakindi. “Bunu duymak harika,” dedi, gerçekten memnun bir ifadeyle. “Karım ve ben bu oyunlarla gurur duymuşuzdur. Senin de güzel hatıraların olmasına çok sevindim.”</p>

  <p>Bir köşeyi döndükten sonra karşımıza çıkan, eski video oyunlarıyla dolu genişçe bir salonun girişinde, Aech'le donup kaldık. İkimiz de Halliday'in klasik oyun koleksiyonuna baktığımızı biliyorduk; ölümünün ardından Morrow'a bıraktığı büyük koleksiyondu bu. Og arkasına dönerek salonun girişinde takılıp kaldığımızı gördüğünde, bizi çekiştirmek için hemen yanımızda bitti.</p>

  <p>“Bütün bu şamata sona erdiğinde, size burada bir tur için söz veriyorum,” dedi, biraz nefes nefese kalmış bir halde. Kendi yaş ve boyutlarındaki bir adam için çok hızlı hareket ediyordu. Aech'le beni sarmal bir taş merdivenden indirerek asansöre bindirdi ve birkaç kat aşağıda bulunan bodruma ulaştık. Buranın dekoru çok daha moderndi. Her biri numaralandırılmış, daire şeklinde yedi ayrı kapı girişinin bulunduğu geniş hole ulaşana dek, halı kaplı koridorların oluşturduğu bir labirentte Og'u takip ettik.</p>

  <p>“İşte geldik!” dedi Morrow, elindeki meşaleyle kapıları göstererek. “Bunlar benin OASIS peronlarım. Tamamında son teknoloji ürünü Habashaw donanımları yer alıyor. OIR-9400 serisi.”</p>

  <p>“9400 mü? Şaka mı yapıyorsun?” dedi Aech bir ıslıkla. “Fenaymış!”</p>

  <p>“Diğerleri nerede?” diye sordum gergin bir şekilde etrafıma bakınırken.</p>

  <p>“Art3mis ve Shoto iki ve üç numaralı peronlardalar,” dedi.</p>

  <p>“Birinci peron benim. Geriye kalan peronlardan istediğinizi seçebilirsiniz.”</p>

  <p>Art3mis'in hangisinin arkasında olduğunu merak ederek kapılara baktım.</p>

  <p>Og, holün ucunu gösterdi. “Soyunma odalarında her bedende dokunsal tulum bulabilirsiniz. Şimdi gidip giyinin!” Birkaç dakika sonra yepyeni tulumlarımız ve eldivenlerimizle soyunma odalarından çıktığımızda, Og kocaman gülümsemesiyle bizi karşıladı.</p>

  <p>“Harikulade!” dedi. “Şimdi kendinize bir peron seçin. Zaman ilerliyor!”</p>

  <p>Aech bana döndü. Bir şey söylemek istediğini görsem de, ağzından tek kelime çıkmadı. Birkaç saniye sonra eldivenli elini uzattı.</p>

  <p>“Bol şans, Aech,” dedim elini sıkarak.</p>

  <p>“Bol şans, Z.” Og'a dönerek teşekkür etti ve Og cevap vermeye fırsat bulamadan, parmak uçlarında yükselip yanağına bir öpücük kondurdu. Ardından dört numaralı perona daldı. Kapı arkasından kayarak kapanmıştı.</p>

  <p>Og yüzünde bir sırıtmayla bir süre Aech'in girdiği kapıya baktıktan sonra, yüzünü bana döndü. “Bütün dünya sizi destekliyor. Onları hayalkırıklığına uğratmamaya çalışın.”</p>

  <p>“Elimizden gelenin en iyisini yapacağız.”</p>

  <p>“Yapacağınızı biliyorum.” Uzattığı elini sıktım.</p>

  <p>Seçtiğim perona doğru birkaç adım attıktan sonra arkamı döndüm. “Og, size bir soru sorabilir miyim?”</p>

  <p>Bir kaşını kaldırarak bana baktı. “Üçüncü Kapı'nın içinde neyle karşılaşacağınızı soracaksan, hiçbir fikrim yok,” dedi. “Ayrıca biliyor olsaydım bile, bunu sana söyleyemezdim. Bunu anlıyor olman ...”</p>

  <p>Başımı salladım. “Hayır, hayır, sorum bu değil. Halliday'le dostluğunuzu bitiren şeyin ne olduğunu merak etmiştim. Bu konu üzerine ne kadar araştırma yapmış olsam da, asla bir şey bulamadım. Aranızda ne oldu?”</p>

  <p>Morrow bir süre beni inceledi. Birçok röportajda kendisine sorulan bu soruyu her zaman yanıtsız bırakmıştı. Neden bana açıklamaya karar verdiğini bilmiyorum. Belki de bunca yılın ardından birisine bunu anlatmak istemişti.</p>

  <p>“Kira yüzünden. Karım." Bir anlık sessizliğin ardından, boğazını temizleyerek devam etti. “Benim gibi, Jim de lise yıllarından bu yana Kira'ya aşıktı. Elbette, hiçbir zaman bu konuda bir şey yapacak cesareti bulamadı. Bu yüzden Kira, Jim'in kendisine karşı olan duygularından habersizdi. Jim bana da açılmamıştı. Ölümünden önce son kez onunla konuşana dek, asla bu konudan bahsetmedi. Son anında bile Kira hakkında konuşmanın onun için çok zor olduğunu gördüm. Jim için insanlarla ilişki kurmak da, duygularını ifade etmek de asla kolay olmadı.”</p>

  <p>Sessizce başımı sallayarak, devam etmesi için bekledim.</p>

  <p>“Kira'yla nişanlandıktan sonra bile, Jim'in onu benden çalmak gibi fantezilere sahip olduğunu düşünüyorum. Ama evlenmemizle birlikte bu konu onun için kapandı. Hissettiği aşırı kıskançlık nedeniyle benimle ilişkisini kestiğini söyledi. Kira onun sevdiği tek kadındı.” Morrow'un sesi gırtlağında düğümlendi. “Jim'in neden böyle hissettiğini anlayabiliyorum. Kira çok özel biriydi. Ona aşık olmamak elde değildi.” Gülümseyerek bana baktı. “Böyle birisiyle tanışmanın ne demek olduğunu biliyorsun, değil mi?"</p>

  <p>“Biliyorum,” dedim. Bu konu üzerine söyleyecek daha fazla bir şeyi olmadığını anladığımda, “Teşekkür ederim, Bay Morrow. Bana bunu anlattığınız için çok teşekkür ederim,” dedim.</p>

  <p>“Rica ederim,” dedi. Kendi peronuna yöneldiğinde kapı kayarak açıldı. Başımı içeri doğru uzattığımda, donanımının, Commodore 64 gibi görünen OASIS konsolu gibi bazı tuhaf bileşenlerle modifiye edilmiş olduğunu gördüm. Arkasını dönerek bana baktı. “Bol şans, Parzival. Şansa ihtiyacın olacak.”</p>

  <p>“Peki siz ne yapacaksınız?” diye sordum. “Yani saldırı esnasında?”</p>

  <p>“Arkama yaslanıp seyredeceğim, tabii ki!” dedi. “Bilgisayar oyunlarının tarihindeki en epik savaş olacak bu. Son kez bana sırıttıktan sonra, içeri adımını attı ve kapı arkasından kapandı. Loş aydınlatmalı holde tek başıma kalmıştım.</p>

  <p>Birkaç dakika boyunca Morrow'un anlattıklarını düşündüm. Sonra da kendi peronuma giderek içeri adımımı attım.</p>

  <p>Yuvarlak odanın tam ortasında, tavana asılı eklemli hidrolik kola bağlı, parıltılar saçan bir dokunsal koltuk vardı. Tümyönlü koşu bandı yoktu çünkü odanın kendisi bu işlevi görüyordu. Simülasyon içerisinde istediğiniz yöne yürüyebilir ya da koşabilirdiniz; oda da sizinle birlikte hareket ederek duvarlara çarpmanızı engelliyordu. Devasa bir hamster tekerleğinin içinde olmak gibiydi.</p>

  <p>Üzerine çıktığımda, koltuğun vücut hatlarıma göre kendisini ayarladığını hissettim. Bana doğru uzanan robotik kol, yepyeni bir Oculance vizörü yüzüme yerleştirdi. Vizör de yüzüme tam oturmuştu. Retina taramasının ardından, sistem şifremi söylememi istedi: “Reindeer Flotilla Setec Astronomy.”<a href="../Text/dipnot.html#_edn46" id="_ednref46" title=""><sup>[50]</sup></a> OASIS'e giriş yaparken derin bir nefes aldım.</p>
</body>
</html>
