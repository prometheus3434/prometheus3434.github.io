<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0001</h2>

  <p>Komşu yığınlardan gelen silah sesleriyle uyandım. Silah seslerini birkaç dakika süren boğuk bağrış çağrışlar, sonrasında sessizlik izledi.</p>

  <p>Hayatımı sürdürdüğüm karavan yığınlarında silah sesi sıra dışı bir şey olmadığı halde sarsılmıştım. Yeniden uyku tutmayacağını tahmin ettiğimden, sabaha kadar olan birkaç saati jetonla çalışan bazı klasik oyunlar üzerine bilgilerimi tazeleyerek geçirmeye karar verdim. <i>Galaga, Defender, Asteroids.</i> Ben doğmadan çok önce miyadını doldurarak müzelik olmuş dijital dinozorlar. Ama ben bir avcıydım. Bu oyunlar benim için düşük çözünürlüklü antikalar değil, kutsanmış yapıtlar, panteonun sütunlarıydı. Klasikleri oynarken, bunu belli bir saygıyla yapardım.</p>

  <p>Karavanın daracık çamaşır odasının bir köşesinde, duvarla kurutucu arasındaki boşluğa yerleştirdiğim eski uyku tulumunun içinde dertop olmuştum. Koridorun öbür ucunda yer alan teyzemin odasında hoş karşılanmadığımı biliyordum ve bu benim için hiç sorun değildi. Her halükarda çamaşır odasını tercih ederdim. Bir kere, burası sıcaktı. Ayrıca bana bir parça mahremiyet sağlamasının yanında, kablosuz bağlantı da fena değildi. Bu minnacık bölmenin, karavanın geri kalanı gibi kedi çişi ve sefalet değil, sıvı deterjan ve yumuşatıcı kokuyor olması da cabasıydı.</p>

  <p>Aslında çoğu zaman kendi sığınağımda uyuyordum. Ama son birkaç gecedir sıcaklık sıfırın altına düşmüştü. Teyzemde kalmaktan ne kadar nefret edersem edeyim, dışarıda ölümüne bir soğuk vardı.</p>

  <p>Teyzemin karavanında toplam on beş kişi yaşıyordu. Teyzem karavanın üç yatak odasından en küçük olanını almıştı. Deppert ailesi teyzemin yanındaki odada ve Miller ailesi de holün sonundaki en büyük odada kalıyordu. Altı nüfuslu Miller ailesi kiranın en büyük kısmını ödüyordu. Karavanımız, yığındaki diğerleri kadar kalabalık sayılmazdı. Çift enli bir araçtı ve herkes için yeterince yer vardı.</p>

  <p>Dizüstü bilgisayarımı çıkardım. Neredeyse on yıllık, kocaman, ağır bir makineydi. Onu otoyolun öbür tarafında yer alan terk edilmiş alışveriş merkezinin arkasındaki çöp konteynerlerinin içinde bulmuştum. Sistem belleğini değiştirip taş çağından kalma işletim sistemini yeniden yükleyerek makineyi hayata döndürmeyi başardım. Geçerli standartlar açısından işlemci kağnı hızında olsa da, ihtiyaçlarım için yeterliydi. Bu makine benim taşınabilir kütüphanem, atari salonum ve ev sinema sistemimdi. Sabit diski eski kitaplar, filmler, TV programları, müzik dosyaları ve yirminci yüzyılda programlanan bilgisayar oyunlarının neredeyse tamamıyla ağzına kadar doluydu.</p>

  <p>Emülatörümü çalıştırarak, en sevdiğim oyunlardan biri olan <i>Robotron: 2084'ü</i> yükledim. Bu oyunun delice temposuyla ilkel basitliğini her zaman sevmiştim. <i>Robotron</i> bütünüyle içgüdü ve reflekslere yönelik bir oyundu. Eski bilgisayar oyunları kafamı toparlamama ve rahatlamama yardımcı oluyordu. Moralim bozulduğunda ya da hayattaki yerim konusunda şüpheye düştüğümde, tek yapmam gereken, “Player One” tuşuna basmaktı. Zihnimi ekranda süren acımasız mücadelelerin pikselize dünyasına odakladığım anda, endişelerim uçup gidiyordu. Orada, oynadığım oyunun iki boyutlu evreninde hayat basitti: <i>Makineye karşı teksin. Sol elinle hareket et, sağ elinle silahlarını ateşle</i> ve <i>mümkün olduğunca uzun süre hayatta kalmaya çalış.</i></p>

  <p>Hayatta kalan son insan ailesini kurtarmak için girdiğim sonsuz savaş sürerken, dalga dalga üzerime gelen Beyinleri, Yuvarları, Kuarkları ve Devleri havaya uçurarak birkaç saat geçirdim. En sonunda parmaklarım uyuşmaya başladı; ritmimi kaybediyordum. Oyunun bulunduğum seviyesinde bu türden bir durum yaşadığınızda, işler hızla çığrından çıkardı. Yalnızca birkaç dakika içinde bütün canlarımı yitirdim ve yan yana gelmesinden hiç hazzetmediğim o iki kelime ekranda yanıp sönmeye başladı: GAME OVER.</p>

  <p>Emülatörü kapatıp video dosyalarıma göz atmaya başladım. Son beş yılda, <i>Anorak'ın Almanağ</i>ı'nda bahsi geçen bütün filmleri, TV programlarını ve çizgi filmleri indirmiştim. Elbette tamamını seyretmiş değildim. Bunu yapmak muhtemelen birkaç on yılımı alırdı.</p>

  <p>Ohio'da yaşayan orta halli bir aile hakkındaki 80'ler komedi dizisi <i>Aile Bağları'nın</i> bir bölümünü seçtim. Bu diziyi indirmemin nedeni, Halliday'in en sevdiği programlardan biri olmasıydı ve dizinin bölümlerinden birinde Av'la ilintili bir ipucu olabileceğini düşünüyordum. Ama çok geçmeden dizinin bağımlısı oldum ve 180 bölümün tamamını birkaç kere izledim. Asla bıkacak gibi de değildim.</p>

  <p>Karanlıkta oturmuş diziyi seyrederken, kendimi her zaman o iyi aydınlatılmış, sıcak evin içinde, sürekli gülümseyen, anlayışlı aileyle birlikte hayal eder; yarım saatlik bölümün (ya da gerçekten ciddi bir durum söz konusuysa, bir sonraki bölümün) sonuna dek yoluna koyamayacağımız hiçbir sorunun yaşanmadığı bu dünyada yaşamanın nasıl olacağını düşünürdüm.</p>

  <p>Kendi ev yaşantımın, <i>Aile Bağları'nda</i> oynanan hayatla uzaktan yakından ilgisi yoktu; muhtemelen diziye olan aşkımın nedeni de buydu. Benim de çocukluğumun geçtiği karavan yığınlarında tanışmış olan iki mülteci yeniyetmenin tek çocuğuydum. Babamı hiç hatırlamıyordum. Ben henüz birkaç aylıkken, uzun süreli elektrik kesintilerinin birinde market yağmalarken vurularak öldürülmüştü. Onunla ilgili bildiğim tek şey, çizgi romanları çok sevdiğiydi. Eşyalarının yer aldığı kutularda bulduğum birkaç tane eski flaş belleğin içerisinde, <i>Amazing Spider-Man, X-Men</i> ve <i>Green Lantern'in</i> tam serileriyle karşılaşmıştım. Annem de bir keresinde, babamın bana, arkasında süper-kahraman gizliyormuş gibi tınladığını düşündüğü için aliterasyonlu bir ad verdiğini -Wade Watts- söylemişti. Peter Parker ya da Clark Kent gibi. Bunu duyduğumda, fena ölüm şekline rağmen, babamın kıyak bir adam olması gerektiğini düşünmüştüm.</p>

  <p>Annem Loretta beni tek başına büyüttü. O yıllarda yığının başka kesiminde yer alan küçük bir karavanda yaşıyorduk. Annemin OASIS'te, biri tele-pazarlamacı, diğeri online randevu- evlerinden birinde eskort olarak, tam zamanlı iki ayrı işi vardı. Geceleri çalışırken her zaman kulaklarıma tıkaç takardı; böylelikle yan odada, farklı zaman dilimlerindeki insanlarla pis konuşmalar yaparken kendisini duymayacağımı düşünürdü. Aslında kulak tıkaçları pek işe yaramadığından, sesini sonuna kadar açtığım eski filmleri seyrederdim ben. Annem bunu bilmezdi.</p>

  <p>Annemin sanal bebek bakıcısı olarak kullanması nedeniyle, OASIS'le çok erken yaşta tanıştım. Vizör takıp dokunsal eldiven giyecek yaşa geldiğimde, ilk OASIS avatarımı yaratmama annemin yardımcı olduğunu hatırlıyorum. Avatarımı yarattıktan sonra beni bir köşeye oturtarak işinin başına dönmüş ve o güne dek bildiğim her şeyden bütünüyle farklı bir dünyayı keşfetmem için beni yalnız bırakmıştı.</p>

  <p>O andan itibaren, esas olarak, bütün çocukların serbest bir şekilde erişebildiği OASIS'in etkileşimli eğitim programlarıyla büyüdüğümü söyleyebilirim. Çocukluğumun büyük kısmını, <i>Susam Sokağ</i>ı'nın sanal Simülasyonunda, dost canlısı kuklalarla şarkılar söyleyerek ve bana yürümeyi, konuşmayı, toplamayı, çıkarmayı, okumayı, yazmayı, paylaşmayı öğreten etkileşimli oyunlarla geçirdim. Bu temel becerilerde ustalık kazandıktan sonra, OASIS'in aynı zamanda, beş kuruşu olmayan benim gibi bir veledin bile yazılmış bütün kitaplara, kaydedilmiş bütün şarkılara, çekilmiş bütün filmlere ve o güne dek yaratılmış bütün televizyon programlarına, bilgisayar oyunlarına ve sanat eserlerine erişebildiği, dünyanın en büyük halk kütüphanesi olduğunu anlamam için çok zaman geçmesi gerekmedi. İnsanoğlunun bütün bilgi birikiminin yanında sanat ve eğlence dünyası, OASIS'in içerisinde beni bekliyordu. Ancak zaman içinde, bütün bu bilgiye erişim kazanmanın hem iyi hem de kötü yanları olduğunu anlayacaktım. Çünkü gerçeği keşfetmiştim.</p>

  <p>Bilemiyorum, belki de sizin deneyimleriniz benimkinden farklıdır. Kendi hesabıma konuşacak olursam, yirmi birinci yüzyılda Yeryüzü gezegeninde büyümek benim için gerçekten zorlu bir süreçti. Yani, varoluşsal olarak.</p>

  <p>Çocuk olmanın en kötü tarafı, kimsenin bana gerçeği açıklamamış olmasıydı. Aslında tam tersini yaptılar. Çocuk olduğumdan onlara inandım. Başka ne yapabilirdim? Beynim henüz olması gereken boyuta ulaşmamışken, yetişkinlerin bana palavra sıkıp durduğunu nereden anlayacaktım ki?</p>

  <p>Bu yüzden beni besledikleri bütün karanlık çağ saçmalığını çiğneyip yuttum. Aradan zaman geçti. Biraz daha büyüdüm ve annemin rahminden çıktığım andan itibaren, az çok <i>herkesin</i> az çok <i>her</i> şey hakkında bana yalan söylediğini anlamaya başladım.</p>

  <p>Bu endişe verici bir keşifti.</p>

  <p>Hayatımın geri kalanında ciddi bir güven sorunu yaşayacaktım.</p>

  <p>OASIS kütüphanelerini taramaya başladığım anda çirkin gerçek de yüzünü gösterdi. Gerçekler, bu kütüphanelerde, dürüst olmaktan çekinmeyen insanlar tarafından yazılmış eski kitapların içerisindeydi. Çoğu uzun zaman önce dünyadan göçüp gitmiş sanatçılar, bilimadamları, filozoflar ve şairlerin kitaplarında. Arkalarında bıraktıkları kelimeleri okurken, durumu da çözmeye başladım. Kendi durumumu. <i>Bizim durumumuzu.</i> Çoğu insanın ifade ettiği şekliyle, “insanlığın durumunu”.</p>

  <p>Haberler iyi değildi.</p>

  <p>Anlayacak yaşa geldiğimde birinin çıkıp bu gerçeği bana doğrudan açıklamasını tercih ederdim. Keşke birisi karşıma geçip şöyle deseydi:</p>

  <p>“Durum şu, Wade: Sana ‘insan' deniyor. Bu gerçekten zeki bir hayvan türü. Gezegendeki diğer bütün hayvanlar gibi, biz de milyonlarca yıl öncesinin tek hücreli organizmalarından geliyoruz. Bu, evrim denilen bir süreçle oldu; bu konuda daha fazlasını da öğreneceksin zaten. Ama güven bana; bulunduğumuz noktaya bu şekilde ulaştık. Kanıtlarını baktığın her yerde, kayaların içine gömülü bir halde bulabilirsin. Duyduğun şu hikaye mi? Göklerde yaşayan ve adına Tanrı denilen süper-güçlü varlık tarafından yaratıldığımız hikayesi mi? Sapına kadar palavra. Bütün bu Tanrı teranesi aslında binlerce yıldır insanların birbirine anlatıp durduğu arkaik bir masal, o kadar. Bu masalı biz uydurduk. Noel Baba ve Paskalya Tavşanı gibi.</p>

  <p>“Ah, bu arada... Noel Baba ya da Paskalya Tavşanı da aslında yok. Onlar da palavra. Üzgünüm, evlat. Bununla yaşamayı öğrenmelisin.</p>

  <p>“Muhtemelen bulunduğumuz yere gelmeden önce olanları merak ediyorsun. Aslında çok fazla şey oldu. İnsana evrilmemizle birlikte olaylar da ilginçleşmeye başladı. Yiyecek yetiştirmeyi ve hayvanları evcilleştirmeyi çözdükten sonra, artık bütün zamanımızı avlanarak geçirmek zorunda değildik. Kabilelerimiz genişlemeye başladı ve zaman içinde, durdurulamayan bir virüs gibi, gezegenin her yerine yayıldık. Toprak, kaynak ve uydurma tanrılarımız üzerine bir dizi savaşı da geçtikten sonra, gezegendeki bütün kabileleri ‘küresel bir medeniyet' oluşturacak şekilde yeniden düzenledik. Ama, dürüst olmak gerekirse, o kadar da düzenlenmiş ya da medeni değildi bu yeni dünya. Bu yüzden birbirimizle savaşmayı sürdürdük. Ama aynı esnada, bilimi keşfettik ve kendi teknolojimizi geliştirdik. Bir avuç kılsız maymuna göre, oldukça şaşırtıcı şeyler keşfettiğimizi de söyleyebiliriz. Bilgisayarlar. İlaçlar. Lazer. Mikrodalga fırın. Yapay kalp. Atom bombası. Hatta aya birkaç adam gönderip geri getirdik. Ayrıca dünyanın neresinde olursak olalım, her zaman birbirimizle temas kurabildiğimiz küresel bir iletişim ağı da geliştirdik. Etkileyici, değil mi?</p>

  <p>“Ama kötü haberleri almamız da bu döneme rastlar. Küresel medeniyet kurmanın korkunç bir bedelinin olduğu ortaya çıktı. Bu medeniyeti kurmak için çok fazla enerji harcamış ve bu enerjiyi de yerin altındaki ölü bitkilerle hayvanlardan gelen fosil yakıtları yakarak yaratmıştık. Sen dünyaya geldiğin sıralarda bu yakıtın büyük kısmını kullanmıştık ve artık geriye bir şey de kalmadı zaten. Bu yüzden kesintiye gitmek zorunda kaldık. Turnayı gözünden vurmuştuk. Buna Küresel Enerji Krizi dedik ve bu dönem bir süredir devam ediyor.</p>

  <p>“Ayrıca, fosil yakıtların tamamını yakmanın, gezegenin sıcaklığının artması ve çevrenin yok olması gibi çok fena yan etkilerinin olduğu anlaşıldı. Bu yüzden kutup buzulları eriyor, deniz seviyesi yükseliyor ve iklimler de iyice birbirine girmiş durumda. Bitkilerle hayvanların soyu bugüne dek görülmemiş bir hızla tükeniyor; çok fazla insan aç ve evsiz. Ve halen birbirimizle savaşmayı sürdürüyoruz. Ağırlıkla, geriye kalan son birkaç kaynak için.</p>

  <p>“Esasında evlat, bütün bunların anlamı, hayatın artık çok daha zorlu olduğu. Sen doğmadan önce geçip giden Eski Güzel Günler'den çok daha zor. Eskiden her şey harikaydı ama artık dehşet verici. Dürüst olmak gerekirse, geleceğimiz hiç parlak görünmüyor. Tarihin boktan bir döneminde doğdun. Görünüşe göre işler olduğundan daha da kötüye gidecek. İnsanoğlunun medeniyeti “gerileme” döneminde. Hatta bazıları ‘çöktüğüne' inanıyor.</p>

  <p>“Bu noktada, büyük ihtimalle, sana ne olacağını merak ediyorsun. Bunu çıkarmak zor değil. Bugüne dek bu gezegende yaşamış bütün insanlara olan şey olacak, sana da. Öleceksin. Hepimiz öleceğiz. Olacak olan bu.</p>

  <p>“Ölünce mi ne olacak? Eh, bundan o kadar da emin değiliz. Ama eldeki kanıtlar <i>hiçbir şeyin</i> olmayacağı yönünde. Yalnızca ölmüş olacaksın, beynin duracak ve artık sinir bozucu sorularınla etrafta dolanmayacaksın. Duyduğun hikayeler mi? Ne acının ne de ölümün olduğu, sonsuza dek mutlu mesut yaşayacağın, adına ‘cennet' denilen harika bir yere gideceğini anlatan hikayeler mi? Onlar da sırf palavra. Şu Tanrı olayı gibi. Cennete dair tek bir kanıtımız yok ve hiç de olmadı. Onu da biz uydurduk. Güzel hayaller bunlar. Bu yüzden hayatının geri kalanını, bir gün öleceğini ve sonsuza dek yok olacağını bilerek yaşamak durumundasın.</p>

  <p>“Üzgünüm.”</p>

  <p>Tamam, bir daha düşününce, bu düzeyde bir açıksözlülük o kadar doğru değilmiş gibi geldi. Belki de gezegene yeni gelmiş bir insana, kaos, acı ve yoksulluk içinde bir dünyaya doğduğunu ve her şeyin yok oluşunu izlemek için tam zamanında yetiştiğini söylemek çok iyi bir fikir değildir. Kaldı ki ben bu gerçeği yıllar içinde yavaş yavaş keşfetmiş olmama rağmen, halen kendimi bir yerlerden atma isteği duyuyordum.</p>

  <p>Neyse ki OASIS elimin altındaydı. Bu, daha iyi bir gerçekliğe uzanan acil durum çıkışma sahip olmak gibiydi. OASIS aklıma mukayyet olmamı sağladı. Benim için hem oyun parkı hem de anaokuldu; her şeyin mümkün olduğu büyülü bir yer.</p>

  <p>OASIS en mutlu çocukluk anılarımın geçtiği yer oldu. Annemin çalışmak zorunda olmadığı zamanlarda, aynı anda bağlanıp oyunlar oynar ya da etkileşimli maceralara çıkardık. Her gecenin sonunda OASIS'ten çıkış yapmam için annemin beni zorlaması gerekirdi çünkü hiçbir zaman gerçek dünyaya dönmek istemezdim. Gerçek dünya berbattı.</p>

  <p>Olanlar yüzünden annemi asla suçlamadım. Diğer herkes gibi o da kaderin ve zorlu koşulların kurbanıydı. Hatta annem en zorunu yaşayan kuşaktandı. Bolluk içinde bir dünyaya doğmuş ve bu dünyanın yavaş yavaş yok olmasını seyretmek zorunda kalmıştı. Her şeyden daha çok, onun için üzüldüğümü hatırlıyorum. Her zaman bunalımlı bir ruh halindeydi; ona keyif veren tek şey uyuşturuculardı sanki. Elbette ölümü de uyuşturuculardan oldu. Ben on bir yaşındayken, koluna kötü mal enjekte etti ve bir önceki Noel tamir ederek kendisine hediye ettiğim eski MP3-çalarından müzik dinlerken, eski çekyatımızda öldü.</p>

  <p>Annemin kardeşi Alice'in yanına taşınmam da bundan sonra oldu. Teyzem beni yanına sevdiğinden ya da aile sorumluluğundan dolayı almadı. Bunu yapmasının tek nedeni her ay devletten ekstra yemek karnesi kapmaktı. Bense karnımı doyurmak için çoğu zaman kendi başımın çaresine bakmak zorundaydım. Bu benim için genellikle sorun değildi çünkü eski bilgisayarları veya bozuk OASIS konsollarını bulup tamir etmek gibi bir yeteneğim vardı. Bu makineleri ya tefecilere satıyor ya da yemek karneleriyle takas ediyordum. Ancak karnımı doyurabilecek kadar para kazanıyor olmama rağmen, gene de komşularımın çoğundan daha iyi durumdaydım.</p>

  <p>Annemin öldüğü yıl zamanımın çoğunu kendime acıma ve umutsuzluk duyguları içinde debelenerek geçirdim. Olan bitene iyi tarafından bakmaya çalışarak, öksüz ya da değil, Afrika'daki çocukların çoğundan daha iyi durumda olduğumu kendime hatırlatıyordum. Ve Asya'daki çocuklardan. Ve Kuzey Amerika'daki. Her zaman başımı sokacak bir yerim ve gerekenden daha çok yiyeceğim vardı. Ve OASIS. Hayatım o kadar da kötü değildi. En azından, bugün hissettiğim epik yalnızlıktan uzaklaşmak için gösterdiğim anlamsız çabayla kendime söyleyip durduğum buydu.</p>

  <p>Ve Halliday'in Paskalya Yumurtası Avı başladı. Beni kurtaran da bu oldu diye düşünüyorum. Anlamlı bir şey bulmuştum. Peşine düşmeye değer bir rüya. Hayatımın son beş yılında Av bana bir amaç verdi. Yerine getirilmesi gereken bir görev. Sabahları yataktan çıkmak için bir neden. Gerçekleşmesini istediğim bir şey.</p>

  <p>Yumurta'yı aramaya başladığım andan itibaren, hayat o kadar da umutsuz görünmemeye başlamıştı.</p>

  <p>Çamaşır odasının kapısı gıcırtıyla açılıp, eski püskü bornozunun içinde yetersiz beslenmiş bir cadıdan farksız görünen teyzem bir sepet dolusu kirliyle içeri girdiğinde, Aile <i>Bağları</i> mini-maratonumunda dördüncü bölümün ortalarındaydım. Her zaman olduğundan daha aklı başında görünüyordu ki bu kötü haber demekti. Kafası iyiyken onunla uğraşmak daha kolaydı.</p>

  <p>Her zamanki küçümseyici bakışını attıktan sonra kirlileri makineye sokmaya başladı. Ardından yüzündeki ifade birden değişti ve bana daha yakından bakmak için kurutucunun etrafından dolandı. Bilgisayarımı fark ettiği anda gözleri kocaman açılmıştı. Hemen makineyi kapatıp çantamın içine sokmaya çalıştım. Ama artık çok geç olduğunu biliyordum.</p>

  <p>Bilgisayara uzanarak, “Onu hemen bana veriyorsun, Wade!” diye emretti. “Kiramızı ödemek için onu rehine bırakabilirim.”</p>

  <p>“Hayır!” diye bağırdım ondan kaçmaya çalışarak. “Hadi ama teyze. Okul için bu makineye ihtiyacım var.”</p>

  <p>“İhtiyacın olan biraz minnet duymak!” diye şarladı. “Buradaki herkes kiraya katkıda bulunmak zorunda. Beni sömürmenden bıktım usandım!”</p>

  <p>“Zaten yemek karnelerimin hepsini sen alıyorsun. Bu da payıma düşen kirayı katbekat aşar.”</p>

  <p>“Hiç de değil!” Bir kez daha bilgisayarı elimden almaya çalışsa da makineyi bırakmadım. O da arkasını dönüp paldır küldür odasının yolunu tuttu. Bunun arkasından ne geleceğini bildiğimden, hemen klavyeyi kilitleyen bir komut girdim ve sabit diski sildim.</p>

  <p>Teyzem birkaç saniye sonra, halen tam uyanamamış olan erkek arkadaşı Rick'le geri döndü. Rick, hapisten kalma müthiş dövmelerini etrafa göstermekten hoşlandığından, her zaman üstü çıplak dolaşırdı. Tek kelime etmeden üzerime yürüyüp tehditkar bir şekilde yumruğunu kaldırdığında, hemen makineyi ona verdim. Rick ve teyzem çamaşır odasından çıkarken makinenin rehincide ne kadar edeceğini tartışmaya başlamışlardı bile.</p>

  <p>Bilgisayarı kaptırmak çok dert değildi. Sığınağımda sakladığım iki yedeğim daha vardı. Ama o kadar hızlı makineler olmadıkları gibi, yedekleme disklerimdeki bütün dosyaları da yeniden yüklemek zorunda kalacaktım. Tam sıkıntı yani. Ama suç benimdi. Buraya değerli bir şey getirmenin nasıl riskli olduğunu bilmiyordum sanki!</p>

  <p>Şafağın ilk ışığı çamaşır odasının penceresinden içeri süzülmeye başlamıştı. Okula gitmek için bugün biraz daha erken çıkmanın iyi bir fikir olacağını düşündüm.</p>

  <p>Mümkün olduğunca hızlı ve sessiz bir şekilde giyinerek, kışlıklarımın tamamını oluşturan yıpranmış fitilli kadife ceketimi, çuval gibi kazağımı ve bana epey büyük gelen kabanımı üzerime geçirdim. Çantamı kapıp çamaşır makinesinin üzerine çıktım. Eldivenlerimi taktıktan sonra, buzla kaplı pencereyi açtım. Keskin sabah soğuğu yanaklarımı ısırırken, karavan çatılarının oluşturduğu yükselip alçalan denize baktım.</p>

  <p>Yirmi iki karavan yüksekliğindeki “yığın”ın en tepedeki birimini oluşturan teyzemin karavanı, yığınımızı çevredeki diğer yığınların çoğundan bir ya da iki kat daha yüksek kılıyordu. Dipteki karavanlar zeminin ya da kendi orijinal beton temellerinin üzerinde dururken, daha üstteki birimler yıllar içinde gelişigüzel bir şekilde, parça parça yükselerek metal bir kafese dönüşen, güçlendirilmiş modüler iskeleye sabitlenmişti.</p>

  <p>Oklahoma City'nin çürümeye terk edilmiş gökdelen merkezinin hemen batısında, 1-40 otoyolunun kıyısında, paslanmakla meşgul teneke ayakkabı kutularına benzeyen karavanların oluşturduğu, her geçen gün daha da genişleyen Portland Bulvarı Yığınları'nda yaşıyorduk. Burası, geri dönüştürülmüş borular, kirişler, destek kalasları ve köprü ayaklarının oluşturduğu eğreti bir ağla birbirine bağlanmış, beş yüzün üzerinde karavan yığınının bir birleşimiydi. Sürekli olarak genişlemeye devam eden yığınların etrafında, zamanında asıl yığınları inşa etmek için kullanılan hurdası çıkmış inşaat vinçleri duruyordu.</p>

  <p>Yığınların en üst katı (ya da çatısı diyelim), aşağılardaki birimlere ek güç sağlayan, düzensiz bir şekilde dizilmiş eski güneş panelleriyle kaplıydı. Her bir yığının kenarlarından dolanan hortumlar, oluklu borular karavanlara su sağlıyor ve lağım suyunu dışarı taşıyordu (kentin etrafına yayılmış yığınların bazılarında olmayan bir lükstü bu). “Taban” denilen zemin kata çok az gün ışığı ulaşıyordu. Yığınların arasındaki dar karanlık geçitler, uzun zaman önce yakıt depoları boşaltılmış ve çıkış yolları kapatılmış otomobil ve kamyonların paslı iskeletleriyle kaplıydı.</p>

  <p>Komşumuz Bay Miller bir keresinde bana, bizimkisi gibi karavan parklarının esasen zeminde, düzenli sıralar halinde yan yana dizilmiş birkaç düzine karavandan oluştuğunu söylemişti. Ama yakıt sıkıntısının ardından ve enerji krizinin ilk yıllarında, büyük kentler, çevre varoşlardan ve kırsal alanlardan sökün eden mültecilerle dolmuş ve bunun sonucunda, kentlerde ciddi bir konut sıkıntısı baş göstermiş. Büyük kentlere yürüme mesafesindeki araziler karavanların yan yana dizilemeyeceği kadar değerli hale geldiğinden, birisi zemin kullanımını azami düzeye çıkarmak için, Bay Miller'ın deyimiyle, “orospu çocuklarını üst üste yığalım” gibi harikulade bir fikir atmış ortaya. Bu fikir geniş çapta kabul görünce, ülkenin dört bir yanındaki karavan parkları kısa zaman içerisinde bizimkisi gibi “yığınlara”, yani gecekondu mahallesi, varoş ve mülteci kamplarının tuhaf bir birleşimine evrilmiş. Günümüzde büyük kentlerin çoğunun dış kesimlerine yayılmış olan bu yığınlar, tıpkı benim ebeveynlerim gibi, iş, yemek, elektrik ve güvenilir OASIS erişiminin peşinde, yok olmakta olan küçük kasabalarını terk etmiş ve son yakıtlarını (ya da yük hayvanlarını) aileleriyle karavanlarını en yakındaki metropole taşımak için kullanmış yersiz yurtsuzlarla doluydu.</p>

  <p>Parkımızdaki bütün yığınlar en azından on beş karavan yüksekliğindeydi (yığınların içinde nakliye konteynerleri, Airstream karavanlar ya da VW minibüsler de oluyordu). Son yıllarda yığınların çoğunun yirmi ve üzeri birim yüksekliğe ulaşması birçok insanı tedirgin ediyordu. Yığınların çökmesi nadiren görülen bir şey değildi ve daha da kötüsü, iskele destekleri yanlış açıyla bel verdiğinde, domino etkisiyle dört ya da beş komşu yığın da yıkılabiliyordu.</p>

  <p>Karavanımız, yıkılmakta olan bir otoyol üstgeçidine doğru yönelen yığınların kuzey sınırına yakındı. Çamaşır odasının penceresinden baktığımda, çatlamış asfaltın üzerinde sürünerek ilerlemeye çalışan, kente yük ve işçi taşıyan elektrikli araçların oluşturduğu ince bir çizgi görüyordum. Kasvetli gökyüzüne bakarken ufukta güneşin incecik bir parçası belirdi. Güneşin doğuşunu seyrederken, zihinsel bir ayini yineledim: ne zaman güneşe baksam, kendime <i>bir yıldıza baktığımı</i> hatırlatıyordum. Galaksimizdeki yüz milyarlarcasından birine. Bilinen evrendeki milyarlarca ve milyarlarca galaksiden yalnızca biriydi bu. Bu, olaylara daha geniş bir açıdan bakmama yardımcı oluyordu. Bu düşünceyi 80'lerin ilk yıllarında yayınlanan <i>Cosmos</i> adlı bir bilim programını seyrettikten sonra geliştirmiştim.</p>

  <p>Mümkün olduğunca sessiz bir şekilde pencereden dışarı çıktım ve pervazın alt tarafını kavrayarak karavanın metal kaplamasının soğuk yüzeyine kaydım. Sabitlenmiş olduğu çelik platform karavanın kendisinden yalnızca bir parça daha geniş ve uzun olduğundan, bana ancak bir buçuk adımlık bir çıkıntı bırakıyordu. Ayağımı bu çıkıntıya basana dek dikkatli bir şekilde alçaldıktan sonra, pencereyi geri kapatmak için uzandım. Pencereye bağladığım ipi bel hizasında tutarak, yan adımlarla platformun köşesine ilerlemeye başladım. Köşeye ulaştıktan sonra, benim için merdiven görevi görecek iskele çıkıntılarını kullanarak aşağı inebilirdim. Teyzemin karavanına girerken ya da çıkarken hemen her zaman bu yolu kullanıyordum. Yığının bir tarafında köhne metal bir merdiven vardı ancak sürekli sallanıp iskeleye çarptığından, kendimi açık etmeden onu kullanmamın yolu yoktu. Bu kötü haber demekti. Yığınlarda yapılacak en iyi şey, ne duyulmak ne de görülmekti. Genellikle etrafta tehlikeli ve umutsuz insanlar olurdu. Sizi soyup tecavüz ettikten sonra organlarınızı karaborsaya satacak türden insanlar.</p>

  <p>Metal kirişlere tutunarak aşağı inmek bana her zaman <i>Donkey Kong</i> ya da <i>Burgertime</i> gibi eski platform oyunlarını hatırlatırdı. Hatta birkaç yıl önce ilk Atari 2600 oyunumu programlarken bu fikri kullanmıştım (bu avcılığa geçiş ayini, tıpkı bir Jedi şövalyesinin ilk ışın kılıcını yapması gibiydi). <i>Yığınlar</i> adını verdiğim <i>Pitfall</i>'dan arak oyunumda, okul yolunda karavanların oluşturduğu dikey labirentlerde ilerlemeniz, hurda bilgisayarlar toplamanız, güç kazanmak için yemek karneleri bulmanız ve bütün bunları yaparken de metamfetamin bağımlılarıyla sübyancılardan uzak durmanız gerekiyordu. Kendi hayatımdan daha eğlenceliydi en azından.</p>

  <p>Aşağı inerken, Bayan Gilmore'un yaşadığı, bizimkinden üç birim aşağıda yer alan Airstream karavanın yanında durdum. Yetmişlerinin ortasında tatlı bir hanımefendi olan Bayan Gilmore her zaman anlamsız ölçüde erken saatlerde uyanırdı.</p>

  <p>Penceresinden içeri göz attığımda, mutfakta kahvaltı hazırladığını gördüm. Birkaç saniye sonra o da beni fark ettiğinde gözleri parıldadı.</p>

  <p>“Wade!” dedi penceresini aralayarak. “Günaydın sevgili oğlum.”</p>

  <p>“Günaydın Bayan G.,” dedim. “Umarım sizi korkutmamışımdır.”</p>

  <p>“Hiç de korkutmadın,” derken, pencereden içeri dolan soğuk hava yüzünden sabahlığına daha sıkı sarındı. “Dışarısı buz gibi! Neden içeri gelip kahvaltı yapmıyorsun? Biraz soya pastırmam var. Yeterince tuz atarsan, şu toz yumurtalar da fena sayılmaz ...”</p>

  <p>“Teşekkürler ama bu sabah olmaz, Bayan G. Okula yetişmem gerekiyor.”</p>

  <p>“Öyle olsun. Bir dahaki sefere o zaman.” Bana bir öpücük yollayarak kapatmak için pencereye uzandı. “Oralarda gezinirken sakın boynunu filan kırayım deme, tamam mı Örümcek Adam?”</p>

  <p>“Kırmam. Görüşürüz, Bayan G.” Ona el sallayıp inişime kaldığım yerden devam ettim.</p>

  <p>Dediğim gibi, Bayan Gilmore çok tatlı bir hanımefendiydi. Kedileri yüzünden uyumak pek kolay olmasa da, ihtiyacım olduğunda kanepesinde yatmama izin verirdi. Süper-dindardı ve zamanının çoğunu, şu devasa online kiliselerin birinde cemaatle birlikte ilahiler okuduğu, vaaz dinlediği ve Kutsal Topraklar'da sanal turlara çıktığı OASIS'te geçirirdi. Bozulduğu zamanlarda müzelik OASIS konsolunu tamir ederdim ve o da, 1980'lerde büyümenin nasıl bir şey olduğuna dair sonu gelmez sorularımı cevaplandırırdı. Bayan G. 1980'lerin gündelik yaşamına dair en kıyak şeyleri bilirdi - yani kitaplardan ya da filmlerden öğreneyemeyeceğiniz şeyleri. Her zaman benim için de dualar eder, ruhumun korunması için yırtınırdı. Ona organize dinlerin büyük tezgah olduğunu söylemeye gönlüm elvermezdi. Din ona umut veren ve devam etmesini sağlayan hoş bir fanteziydi; tıpkı benim için Av'ın olduğu gibi. <i>Almanak'tan</i> alıntı yapacak olursak: “Sırça köşkte yaşayan insanlar lanet çenelerini kapamalıydı.”</p>

  <p>Yığının zeminine ulaştığımda kalan son birkaç metreyi iskeleden atlayarak kat ettim. Lastik botlarım sulu karla donmuş çamur karışımının kapladığı zeminde çatırtılara neden oldu. Aşağıda halen karanlık hakim olduğundan, el fenerimi çıkarıp doğuya yöneldim. Bu tekinsiz labirentte kimseye görünmeden ilerlemeye çalışırken, bir yandan da alışveriş arabası, motor bloğu ya da yığınlar arasındaki dar geçitleri kapatan diğer hurdalara çarpmamak için çok dikkatli olmak zorundaydım. Sabahın o saatinde nadiren birisiyle karşılaştığım olurdu. Banliyö seferleri günde yalnızca birkaç kere yapıldığından, bir işi olacak kadar şanslı olanlar çoktan otoyoldaki otobüs durağında bekliyor olmalıydı. Bu insanların çoğu kentin çevresindeki devasa hayvan fabrikalarında gündelik işçi olarak çalışıyordu.</p>

  <p>Yarım mil kadar yürüdükten sonra, yığınların kuzey sınırında üst üste binmiş eski otomobil ve kamyonların oluşturduğu devasa hurdalığa ulaştım. Bu hurdalıklar on yıllar önce, yığınlara daha fazla yer açılması için, vinçlerin mümkün olduğunca çok sayıda terk edilmiş aracı parklardan alıp yerleşimin sınırına atmasıyla oluşmuştu. Hurdalıkların çoğu yığınlar kadar yükseliyordu.</p>

  <p>Kimse tarafından izlenip takip edilmediğimden emin olmak için hızlıca etrafıma göz attıktan sonra, hurdalığın dibine kadar yaklaştım ve ezilmiş iki otomobilin arasından geçmek için yan yan ilerlemeye başladım. Bu noktadan itibaren, gömülü bir kargo minibüsünün arkasındaki daracık aralığa ulaşana dek, eğilerek, tırmanarak ve yan yan yürüyerek, eğilip bükülmüş metal iskeletlerin oluşturduğu hurda yığınlarının arasından ilerlemem gerekti. Minibüsün, yalnızca üçte birini oluşturan arka kısmı görünür durumdaydı. Gerisi ise, üzerine ve etrafına yığılmış diğer araçlar tarafından kapanmıştı. Minibüsün tavanına farklı açılarda devrilmiş iki pikap olsa da, bu araçların ağırlığının büyük kısmını taşıyan her iki tarafa yığılmış diğer otomobiller, minibüsün bütünüyle ezilmesini engelleyerek koruyucu bir kemer oluşturmuştu.</p>

  <p>Boynumda asılı olan zinciri çekerek, üzerindeki tek anahtarı dışarı çıkardım. Minibüsü ilk kez bulduğumda, inanılmaz bir şans eseri bu anahtarın halen kontakta olduğunu fark etmiştim. Bu araçların büyük kısmı, terk edildiklerinde çalışır durumdaydı. Ancak sahipleri gerekli olan yakıtı artık karşılayamadıklarından, araçları oldukları yerde bırakarak kendi yollarına gitmişlerdi.</p>

  <p>El fenerimi cebime sokarak minibüsün arka sağ kapısını açtım. Ancak içinden sıkışarak geçebileceğim kadar açılan kapıyı arkamdan kapatarak yeniden kilitledim. Aracın arka kapılarında cam olmadığından, parmaklarım tavana bantladığım anahtarlı uzatma kablosunu bulana dek birkaç saniye için zifiri karanlığın ortasında kaldım. Anahtarı çevirdiğim anda minibüsün içi eski bir masa lambasından gelen soluk beyaz ışıkla aydınlandı. Bir zamanlar ön camın olduğu yer artık kompakt bir otomobilin ezilmiş yeşil tavanıyla kapanmış olsa da, minibüsün ön tarafındaki hasar arka kısma doğru ilerlememişti. Aracın geri kalanı sağlam durumdaydı. Birisi minibüsün bütün koltuklarını (muhtemelen mobilya olarak kullanmak için) söküp götürdüğünden, geriye dört adım genişliğinde ve dokuz adım uzunluğunda küçük, boş bir “oda” bırakmıştı.</p>

  <p>Sığınağım burasıydı.</p>

  <p>Burayı dört yıl kadar önce, atılmış bilgisayar parçaları ararken keşfettim. Kapıyı ilk kez açıp minibüsün karanlık olan içine baktığımda, paha biçilemez değerde bir şey bulduğumu anlamıştım: mahremiyet. Burası benden başka kimsenin bilmediği bir yerdi; teyzem ya da o esnada çıkmakta olduğu sefil herif tarafından canımın sıkılmayacağı, tartaklanmayacağım bir yer. Eşyalarımı çalınmalarından endişe duymadan burada saklayabilirdim. En önemlisi de, huzur içinde OASIS'e bağlanabileceğim bir yer bulmuş olmamdı.</p>

  <p>Minibüs sığındığım yer oldu. Yarasa Mağaram. Yalnızlık Kalem. Burası okula gittiğim, ödevlerimi yaptığım, kitap okuduğum, oyun oynadığım yerdi. Halliday'in Paskalya Yumurtası'nı bulmak için sürdürdüğüm araştırmanın üssü de burasıydı.</p>

  <p>Minibüsün ses yalıtımı için duvarları, zemini ve tavanı köpüklü yumurta kartonları ve bir parça halıyla kaplamıştım. Bir köşede, eski aküleri tuttuğum rafın ve şarj aleti olarak kullandığım modifiye edilmiş egzersiz bisikletinin yanında, kırık dizüstü bilgisayarların ve diğer makine parçalarının yer aldığı birkaç karton kutu duruyordu. Tek mobilyam açılır-kapanır bir sandalyeydi.</p>

  <p>Sırt çantamı bir kenara fırlatıp kabanımı çıkardıktan sonra egzersiz bisikletine atladım. Akülerin şarj edilmesi genellikle gündelik olarak gerçekleştirdiğim tek fiziksel egzersizdi. Gösterge akülerin tam şarj olduğunu söyleyene kadar pedal bastım ve ardından katlanır sandalyeme geçerek, hemen dibindeki elektrikli küçük ısıtıcıyı açtım. Eldivenlerimi çıkarıp parlak turuncu renkte parıldamaya başlayan filamentlerin önünde ellerimi ovaladım. Akülerin hızla tükenmesini sağladığından, ısıtıcıyı uzun süre açık tutamıyordum.</p>

  <p>Yemek zulamı tuttuğum sıçan-geçirmez metal kutuyu açıp şişelenmiş su ve bir paket süt tozu çıkardım. Bu ikisini bir kasede karıştırarak içine bolca F<i>ruit Rocks</i> gevreği ekledim. Bunu mideye indirdikten sonra, minibüsün dağılmış gösterge panelinin altında sakladığım eski plastik <i>Star Trek</i> beslenme kutusunu çıkardım. Kutunun içerisinde okulumun verdiği OASIS konsolu, dokunsal eldivenler ve vizör duruyordu. Bunlar sahip olduğum açık arayla en değerli şeylerdi. Yanımda taşıyamayacağım kadar değerli şeyler.</p>

  <p>Elastik dokunsal eldivenlerimi giyip, eklemlerden hiçbirinin eldiven yüzeyine yapışmadığından emin olmak için parmaklarımı esnettim. Ardından karton kapaklı kitap büyüklüğünde, düz siyah bir dikdörtgen olan OASIS konsolumu önüme aldım. Konsolun içerisinde yerleşik durumda bir kablosuz bağlantı anteni olsa da, muhtemelen devasa bir metal yığınının altına gömülü olduğundan, minibüsün içerisindeki sinyal alımı bok gibiydi. Bu yüzden, hurda yığınının tepesindeki bir otomobilin motor kapağına uyduruk bir harici anten dikmiştim. Anten kablosu minibüsün zemininde açtığım bir delikten geçiyordu. Kablonun ucunu konsolun yan tarafındaki pordardan birine taktıktan sonra, vizörü yüzüme indirdim. Tıpkı bir yüzücü gözlüğü gibi, gözlerimin etrafını kapatarak bütün dış ışığı kesmişti. Vizörün kenarlarındaki küçük kulaklıklar otomatik olarak kulaklarımın içerisine yerleşti. Vizörde söylediğim her şeyi alan iki stereo ses mikrofonu da vardı.</p>

  <p>Konsolu açarak giriş sekansını başlattım. Vizör retinamı tararken kırmızı renkli kısacık bir ışık çakması gördüm. Ardından boğazımı temizleyerek, tam olarak anlaşılması için dikkatli bir şekilde oturum açma cümlemi söyledim: <i>“Crom'un kemikleri adına.”</i></p>

  <p>Giriş cümlem, ses örneğimle birlikte doğrulandığı anda oturumum açılmıştı.</p>

  <div class="left">
    <p>Kimlik teyidi başarılı.</p>

    <p>OASIS'e hoş yeldin, Parzivall</p>

    <p>Giriş tamamlandı: 07:53:21 OSS- 2.10.2045</p>
  </div>

  <p>Metin yok olurken yerini üç kelimelik kısa bir mesaj aldı. Bu mesaj giriş sekansına, OASIS'i ilk kez programladığında, Simülasyonun ataları olan, gençlik yıllarının jetonla çalışan bilgisayar oyunlarına bir saygı ifadesi olarak James Halliday tarafından eklenmişti. Bu üç kelime, gerçek dünyayı terk ederek sanal dünyaya giriş yapmadan önce bir OASIS kullanıcısının gördüğü son şeydi:</p>

  <p class="center">READY PLAYER ONE</p>
</body>
</html>
