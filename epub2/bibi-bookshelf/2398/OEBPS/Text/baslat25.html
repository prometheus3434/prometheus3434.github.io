<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0022</h2>

  <p><i>Vonnegut</i> ışık hızına sıçrarken, ön camımdaki gezegenler uzun ışık çizgilerine dönüştü. “Işık hız-hız-hızına geçildi, Kaptan,” diye bildirdi Max. “Archaide'a tahmini varış süresi el-el- elli üç dakika. En yakın yıldız geçidini kullanırsanız, on beş dakika.”</p>

  <p>Yıldız geçitleri her bir sektörde stratejik önem ifade eden noktalara konumlandırılmıştı. Aslında sadece devasa uzay mekiklerinin boyutlarında ışınlanma geçitleri olsalar da, geminizin kütlesi ve katetmek istediğiniz mesafeye göre ücretlendirildiğinizden, normalde yalnızca büyük şirketler ya da bok gibi kredisi olan aşırı zenginler tarafından kullanılıyordu. Bunlardan biri değildim ama şartlar göz önüne alındığında, biraz para savurabileceğimi düşündüm.</p>

  <p>“Yıldız geçidine, Max. Acelemiz var sayılır.”</p>

  <p><i>Vonnegut</i> ışık hızından çıktığı anda gözlerimin önünde Archaide belirdi. Archaide gerçekçi bir görünüme sahip olacak şekilde kodlanmadığından, çevredeki gezegenlerden belirgin olarak ayrılıyordu. Diğer gezegenler, engebeli yüzeylerini kaplayan kıtalar ya da kraterlerle mükemmel bir gerçeklik taşıyordu. Bu yüzey özelliklerinin hiçbirine sahip olmayan, OASIS'in en büyük klasik bilgisayar oyunu müzesi Archaide'ın tasarımı ise, 1970 sonları ve 1980 başlarının vektör grafikli oyunlarına bir selam niteliğindeydi. Gezegenin yegane yüzey özelliği, havaalanı pistlerinin etrafındaki ışıkları andıran, parlak yeşil noktacıkların oluşturduğu ağdı. Archaide, gezegenin tamamını eşit aralıklarla kaplayan bu noktacıklar ile, yörüngüden bakıldığında, Atari'nin 1983 tarihli <i>Star Wars</i> oyunu <i>Death Star</i>'ın vektörel grafiklerini andırıyordu.</p>

  <p>Max, <i>Vonnegut</i>'u gezegenin yüzeyine yönlendirirken, muhtemel bir çatışma ihtimalini düşünerek zırhımı güçlendirip, avatarıma iksir ve nano-paketler yüklemek için hazırlıklara giriştim. Archaide hem PvP hem de kaos bölgesi olduğundan, gezegende büyü ve teknoloji geçerliydi. Yani beklenmedik her türlü durumu göz önüne almak zorundaydım.</p>

  <p><i>Vonnegut</i>'un kusursuz bir şekilde oluşturulmuş çelik yükleme rampası, Archaide yüzeyinin dijital karanlığıyla keskin bir kontrast yaratarak açıldı. Rampadan inerken, sağ bileğimdeki mini klavyede birkaç tuşa dokundum. Rampa toplanarak içeri çekildi ve geminin güvenlik sistemi uğultuyla devreye girdi. <i>Vonnegut</i>'un gövdesi saydam mavi bir kalkanla kaplanmıştı.</p>

  <p>Geniş, dağlık bir arazinin sınırlarını çiziyormuş gibi inişli çıkışlı bir görünüme sahip yeşil bir vektör hattı olan ufuk çizgisine baktım. Bulunduğum noktadan Archaide, Atari'nin 1981 tarihli bir diğer vektör grafikli klasiği <i>Battlezone</i>'un ortamının tıpatıp aynısıydı. Uzaklarda, üçgen bir yanardağdan yeşil piksel lavlar fışkırıyordu. Ne kadar giderseniz gidin, bu dağa asla ulaşamazdınız; yanardağ her zaman ufukta kalacaktı. Tarihin eski oyunlarında olduğu gibi, gezegenin etrafında tam bir tur atsanız bile Archaide manzarası asla değişmezdi.</p>

  <p>Talimatlarım doğrultusunda Max, <i>Vonnegut</i>'u doğu yarımkürede, ekvator hattının hemen yakınlarındaki bir piste çekti. Pistin etrafı bomboş, kurak bir araziyle çevriliydi. En yakındaki yeşil noktacığa doğru ilerlemeye başladım. Yaklaştıkça, bu noktacığın aslında bir tünelin ağzı olduğunu anladım. Yeraltına inen, on metre çapında, yeşil neon bir daire. Archaide içi boş bir gezegendi ve müzenin kendisi de yerin altındaydı.</p>

  <p>Tünel ağzına yaklaşırken, yeraltından gelen gürültülü müziği duydum. Şarkıyı tanımıştım: Def Leppard'ın Hysteria albümünden “Pour Some Sugar on Me” (Epic Records, 1987). Tünelin ucuna kadar geldim ve hiç düşünmeden içeri atladım. Avatarım tünelden aşağı düşerken vektör grafikli görüntü yok olarak yerini yüksek çözünürlüklü, tam renkli bir ortama bıraktı. Bir kez daha etrafımı saran her şey bütünüyle gerçek görünüyordu.</p>

  <p>Archaide yeraltında, bir zamanlar gerçek dünyanın bir yerlerinde varolmuş binlerce atari salonuna sahipti. OASIS'in açıldığı ilk günden itibaren, muhtemelen çoğu artık hayatta olmayan binlerce kullanıcı Archaide'da, çocukluk yıllarından hatırladıkları atari salonlarının inanılmaz bir detaylandırmaya sahip sanal kopyalarını yaratarak müzenin sabit birer parçasına dönüştürmüştü. Kodları farklı kullanıcılar tarafından yazılmış bütün oyun, bovling ve pizza salonları klasik atari oyunlarıyla donatılmıştı. Archaide'da, bilgisayar oyunları tarihinde yaratılmış olan her jetonlu oyun makinesinin en azından bir kopyası bulunuyordu. Orijinal oyun ROMları gezegenin OASIS kodunun içerisinde saklıydı ve ahşap oyun kabinleri tıpatıp orijinallerine benzeyecek şekilde kodlanmıştı. Aynı zamanda müzenin dört bir tarafı, çeşitli oyun tasarımcıları ve yayıncılarına ithaf edilmiş özel köşelere sahipti.</p>

  <p>Sokaklar, tüneller, merdivenler, asansörler, eskalatörler, kapaklar ve gizli geçitlerle birbirine bağlanmış olan çok katlı müze, insanın aklına devasa bir yeraltı labirentini getiriyordu. Yerleşim planı nedeniyle içeride kaybolmak işten bile değildi; bu yüzden ekranımın bir köşesine müzenin üç boyutlu holografik haritasını çektim. Avatarımın bulunduğu nokta, harita üzerinde yanıp sönen mavi bir noktacık olarak görünüyordu. Müzeye girdiğim tünel, Alaaddin'in Kalesi adındaki, gezegen yüzeyine oldukça yakın eski bir atari salonunun dibine düşüyordu. Harita üzerinde gezegenin çekirdiğine yakın bir noktayı işaretledim ve yazılım bu noktaya ulaşmamı sağlayacak en hızlı rotayı çıkardı. Hattı izleyerek koşmaya başladım.</p>

  <p>Müze farklı katmanlara bölünmüştü. Gezegenin yüzeyine en yakın olan katmanda, yirmi birinci yüzyılın ilk birkaç on yılı içerisinde gerçek dünyada üretilmiş olan en son jetonlu oyun makineleri yer alıyordu. Bu makineler ekseriyetle, titreşimli koltukları ve hidrolik platformlarıyla, dokunsal özellikli ilk kuşak simülatör kabinleriydi. Ağırlık, kullanıcıların birbirleriyle kapışmasını sağlayan, bağlantılı otomobil simülatörlerine aitti. Türünün son örneği olan bu simülatörlerin yaratıldığı dönemde, evlerde kullanılan oyun konsolları çoktan jetonlu makinelerin yerini almıştı. OASIS kullanıma sunulduktan sonra ise jetonlu makinelerle birlikte konsolların da sonu gelmişti zaten.</p>

  <p>Müzenin derinlerdeki katmanlarına doğru ilerledikçe, daha eski ve arkaik oyunlara rastlıyordunuz. Yüzyıl başlangıcından kalan jetonlu makineler. Düz ekranlı geniş monitörlerde birbirlerinin canını çıkaran, poligonlardan oluşmuş figürlerin karşılaştığı dövüş oyunları. Oldukça ilkel dokunsal makineli silahlarla oynanan oyunlar. Bir alt katmanda ise oyunların hepsi birbirinin tıpatıp aynısıydı. Buradaki oyunlar, önünde basit bazı oyun kontrol tuşlarıyla bir tüplü ekranın yer aldığı, büyük, ahşap bir dikdörtgen kutunun içerisindeydi. Bu oyunları oynamak için ellerinizi ve gözlerinizi (arada bir de ayaklarınızı) kullanmak durumundaydınız. Dokunsal bir kontrol yoktu. Bu oyunlarda hiçbir şeyi gerçekmiş gibi hissedemiyordunuz. Müzede derinlere indikçe, oyun grafikleri de ilkelleşiyordu.</p>

  <p>Gezegenin çekirdeğinde yer alan müzenin en alt katı, 1958'de William Higinbotham tarafından icat edilmiş dünyanın ilk bilgisayar oyunu <i>Tennis For</i> Two'ya ayrılmış olan yuvarlak bir odaydı. Antik bir analog bilgisayar üzerinde çalışan oyun, 12 santim çapında bir küçük osiloskop ekranında oynanıyordu. <i>Tennis For</i> Two'nun hemen yanında ise, 1962'de bir grup MIT öğrencisi tarafından yaratılmış dünyanın ikinci bilgisayar oyunu <i>Spacewarl'u</i> çalıştıran antika bir PDP-1 replikası yerleştirilmişti.</p>

  <p>Birçok avcı gibi ben de Archaide müzesini birkaç kere ziyaret etmiştim. Hatta çekirdeğe kadar inerek, ikisinde de ustalaşana dek hem <i>Spacewar!</i> hem de <i>Tennis For Two</i> oyunlarını defalarca oynamıştım. Aslında müzenin bütün katlarında dolanmış, antik oyunları oynamış, Halliday'in bırakmış olabileceği ipuçlarını aranmıştım. Ama müzeden hiçbir şey çıkmamıştı.</p>

  <p>Daha da aşağılara inmeyi sürdürerek, gezegenin çekirdeğinin yalnızca birkaç kat üzerinde bulunan Girişken Simülasyon Sistemleri Müzesi'ne ulaştım. Buraya daha önce bir kez geldiğimden yolumu biliyordum. Müzede, zamanında ev bilgisayarları ve konsollar için yaratılmış olan çeşitli oyun portları da dahil olmak üzere, GSS'nin en popüler oyunlarına ayrılmış sergi alanları yer alıyordu. Halliday'e verilmiş olan beş ayrı Yılın Oyun Tasarımcısı ödülünün gösterildiği yeri bulmam çok zamanımı almadı. Ödüllerin hemen yanında, Halliday'in bronzdan bir heykeli dikilmişti.</p>

  <p>Birkaç dakika içinde, burada zaman kaybettiğimi anladım. GSS Müzesi, herhangi bir şeyin alınıp götürülmesini engelleyecek şekilde kodlandığından, burada “toplanacak” kupalar olamazdı. Boşuna bir mücadeleyle, ödüllerden birini lazer kaynak pürmüzümü kullanarak kaidesinden sökmeye çalıştığım birkaç dakikanın ardından pes ettim. Bir başka çıkmaz sokaktaydım. Bütün bu yolculuk zaman kaybıydı. Son bir kez etrafıma bakıp, yaşadığım hayalkırıklığının moralimi bozmamasına çalışarak çıkışa yöneldim.</p>

  <p>Geri dönüş yolunda, müzenin daha önceki ziyaretlerimde tam anlamıyla gezmediğim yerlerinden geçen farklı bir güzergah izlemeye karar verdim. Bir dizi tünelin ardından devasa bir meydana çıktım. Burası, yalnızca pizza, bovling, elektronik cihaz ve elbette atari salonlarından oluşan bir tür yeraltı meydanıydı. Bir süre boş sokaklarda dolandıktan sonra, sonunda küçük bir pizzacının bulunduğu dolambaçlı bir arka sokağa girdim.</p>

  <p>Mekanın adını okuduğumda olduğum yerde kalakaldım.</p>

  <p>Adı Happytime Pizza olan bu küçük dükkan, 1980'lerin ortalarında Halliday'in çocukluğunu geçirdiği kentteki, bir aile tarafından işletilen küçük pizza salonunun replikasıydı. Demek Halliday, Middletown Simülasyonundaki Happytime Pizza kodunu kopyalarak, Archaide müzesine de gizli bir tane yerleştirmişti.</p>

  <p>Ne halt ediyordum burada? Avcı mesaj panolarında ya da strateji kılavuzlarında Archaide'daki bu dükkana dair hiçbir şey okumamıştım. Benden önce burayı kimsenin fark etmemiş olması mümkün müydü?</p>

  <p>Halliday, Happytime Pizza'dan <i>Almanak</i>'ta birkaç kez bahsettiğinden, bu mekanda hoş hatıralarının olduğunu biliyordum. Okuldan sonra hemen eve gitmek yerine çoğu zaman bu dükkana uğruyordu.</p>

  <p>İçeride, 80'lerin klasik pizza/atari salonu atmosferinin inanılmaz detaylarla yeniden canlandırıldığı bir ortam vardı. Tezgahın ardındaki birkaç NPC çalışan, hamurları havaya fırlatıyor, fırından yeni çıkmış turtaları dilimliyordu (Olfatrix'i açtığımda, domates sosunun kokusunu gerçekten alabildiğimi fark ettim). Dükkan oyun ve yemek salonu olarak ikiye ayrılmıştı. Aslında yemek salonunda da oyun makineleri yer alıyordu; tepesi camlı masaların tamamı “kokteyl kabinleri” olarak bilinen oyun masalarıydı. Bu masalarda bir yandan pizzanızı yerken, bir yandan da <i>Donkey Kong</i> oynayabilirdiniz.</p>

  <p>Aç olsaydım, tezgaha giderek gerçek bir dilim pizza siparişi verebilirdim. Bu sipariş (OASIS hesabımdaki yemek servis tercih ayarlarımda belirttiğim) daireme en yakın pizza salonuna yönlendirilirdi. Pizza birkaç dakika içinde kapımda olur ve ücret de (bahşiş de dahil olmak üzere) OASIS hesap bakiyemden düşülürdü.</p>

  <p>Oyun salonunda yürürken, halı kaplı duvarlara monte edilmiş hoparlörlerde patlayan Bryan Adams şarkısını duydum. Bryan, nereye giderse gitsin çocukların her zaman rock istediğine dair bir şeyler söylüyordu. Para bozdurma makinesinin paneline başparmağımı basarak, bir çeyreklik satın aldım. Paslanmaz çelik tabladan çeyrekliği alıp, dikkatimi Simülasyonun en küçük detaylarına yönelterek oyun salonunda etrafıma baktığımda, <i>Defender</i> makinesinin markizine yapıştırılmış olan, el yazısıyla yazılmış notu gördüm: <i>Mekan sahibinin skorunu geçene bedava büyük pizza!</i></p>

  <p>Ekranda bir R<i>obotron</i> oyununun yüksek skor listesi görünüyordu. R<i>obotron,</i> tüm zamanların en iyi oyuncusuna, skorunun yanında adının baş harfleri yerine tam bir cümle girme şansını tanıyordu. Bu makinenin patronu da değerli zaferini şu cümleyle taçlandırmayı uygun görmüştü: <i>Müdür Yardımcısı Rundberg tam bir dallama!</i></p>

  <p>Karanlık elektronik mağaranın daha da içlerine doğru ilerleyerek, odanın en ucundaki, <i>Galaga</i> ve <i>Dig-Dug</i> makinelerinin arasındaki <i>Pac-Man</i> makinesine yanaştım. Siyah-sarı renklerdeki kabin, çatlak ve çiziklerle kaplıydı, üzerindeki cafcaflı çizimin de boyaları kalkmıştı. <i>Pac-Man</i> makinesinin ekranı karanlıktı ve üzerinde “Servis Dışı” yazan bir not yapıştırılmıştı. Halliday neden Simülasyonunda bozuk bir makineye yer vermek istemişti? Bu da bir diğer atmosferik detay mıydı? Meraklanarak daha yakından incelemeye karar verdim.</p>

  <p>Kabini duvardan çektiğimde, güç kablosunun takılı olmadığını gördüm. Kabloyu sokete takarak makinenin açılmasını bekledim. Tahmin ettiğim gibi, makine çalışıyordu. Kabini tekrar yerine iterken, bir şey dikkatimi çekti. Makinenin tepesinde, cam markizi yerinde tutan metal desteğin tam üzerinde, tek bir çeyreklik duruyordu. 1981 tarihliydi. <i>Pac-Man'in</i> çıktığı yıldı bu.</p>

  <p>1980'lerde, markizin üzerine çeyreklik koymanın, makinede bir sonraki oyunu kendinize rezerve etmek anlamına geldiğini biliyordum. Ama çeyrekliği almak istediğimde, yerinden kıpırdamadı. Sanki kaynakla kabine birleştirilmişti.</p>

  <p>Tuhaf bir durumdu.</p>

  <p>“Servis Dışı” notunu çıkararak yandaki <i>Calaga</i> makinesine yaptıştırdım ve oyunun alçak hayaletlerini listeleyen başlangıç ekranına baktım: Inky, Blinky, Pinky ve Clyde. Ekranın tepesindeki en yüksek skor 3,333,350 puandı.</p>

  <p>Aklıma takılan birkaç şey vardı. Gerçek dünyada, <i>Pac-Man</i> makinelerinin fişini çektiğinizde, en yüksek skor listesi de silinirdi. Dahası, yüksek skor sayacının 1,000,000 puanda sıfırlanması gerekiyordu. Ama bu makinenin ekranında gösterilen skor 3,333,350 puandı. Yani <i>Pac-Man</i>'de yapılabilecek en yüksek olası skorun yalnızca 10 puan altı.</p>

  <p>Bu skoru geçmenin tek yolu, mükemmel bir oyun çıkarmaktı.</p>

  <p>Nabzımın hızlandığını hissettim. Burada kesinlikle bir şey bulmuştum. Bu eski jetonlu makinenin içine gizlenmiş bir tür Paskalya Yumurtası. Aradığım Paskalya Yumurtası değildi; yalnızca bir yumurtaydı o kadar. Bir tür meydan okuma ya da bilmece. Halliday tarafından yaratılıp buraya konduğuna emin olduğum bir şeydi. Yeşimtaşı Anahtar'la ilgisi olup olmadığını bilmiyordum. Hatta yarışmayla uzaktan yakından ilgisi olmayabilirdi. Ama bunu anlamanın tek bir yolu vardı.</p>

  <p>Mükemmel bir <i>Pac-Man</i> oyunu çıkarmam gerekiyordu.</p>

  <p>Bu hiç de kolay değildi. Son Bölünmüş Ekran'a kadar 256 seviyenin tamamını sıfır hatayla oynamanız gerekiyordu. Bunu yaparken hem tek bir can bile vermemeniz, hem de karşınıza çıkan bütün noktaları, güç haplarını, meyveleri ve hayaletleri yemeniz gerekiyordu. Oyunun altmış yıllık tarihinde kayıtlara geçen mükemmel oyun sayısı yirminin altındaydı. Bu rekorlardan biri (ve en hızlı olanı), Halliday'in kendisi tarafından dört saatten kısa sürede gerçekleştirilmişti. Halliday rekorunu, Girişken Oyunlar şirketinin dinlenme odasında bulunan orijinal bir <i>Pac-Man</i> makinesinde kırmıştı.</p>

  <p>Halliday'in çok sevdiğini bildiğim bu oyun üzerine zamanında epey araştırma yapmıştım. Ama asla mükemmel bir oyun çıkarmayı başaramamıştım. Gerçi bunu denememiştim de. En azından böyle bir şeye girişmek için nedenim olmamıştı.</p>

  <p>Kutsal günlüğümü açarak, o güne dek <i>Pac-Man</i> üzerine topladığım bilgileri içeren bütün klasörleri ekranıma çektim. Orijinal oyun kodu. Tasarımcı Toru Iwatani'nin geniş biyografisi. Yazılmış bütün <i>Pac-Man</i> strateji kılavuzları. <i>Pac-Man</i> çizgi film serisinin bütün bölümleri. <i>Pac-Man</i> tahıl gevreğinin muhteviyatı. Ve, elbette, oyun şablonları. <i>Pac-Man</i> şablon diyagramlarının yanı sıra, tarihteki en iyi <i>Pac-Man</i> oyuncularının oyunlarından oluşan yüzlerce saatlik arşiv kayıtlarına sahiptim. Bu dosyalar üzerinde uzun saatler çalışmış olmama rağmen, hafızamı tazelemek için çabucak göz gezdirdim. Ardından kutsal günlüğümü kapatarak, düello öncesinde rakibini inceleyen bir silahşor gibi, bakışlarımı önümdeki <i>Pac-Man</i> makinesine çevirdim.</p>

  <p>Kollarımı uzattım, omuzlarımın üzerinde kafamı ve boynumu çevirdim, parmaklarımı kütürdettim.</p>

  <p>Soldaki jeton yuvasına bir çeyreklik attığımda, makineden tanıdık bir elektronik <i>dı-dıt!</i> sesi yükseldi. Player One tuşuna bastım ve kendimi ilk labirentin içinde buldum. Sağ elimle joysticki kavrayarak oynamaya başladım ve pizza şekilli kahramanımla bir labirentten diğerine geçtim. <i>Vakavaka-vaka-vaka.</i></p>

  <p>Oyuna yoğunlaştıkça etrafımı saran sentetik ortam gittikçe belirsizleşti; kendimi iki boyutlu antik bir gerçekliğin içinde kaybetmiştim. Tıpkı <i>Dungeons of Daggorath</i>'ta olduğu gibi, bir kez daha Simülasyon içerisindeki bir Simülasyonu oynuyordum. Oyun içindeki bir oyunu.</p>

  <p>Birkaç yanlış başlangıç yaptım. Bazen bir, hatta iki saat oynadıktan sonra küçük bir hata yapıyor ve makineyi yeniden çalıştırarak oyuna sıfırdan başlamam gerekiyordu. Artık sekizinci oyunumdaydım ve altı saattir durmaksızın oynuyordum. Dokken gibi sallıyordum ortalığı. Bu oyunum o ana dek ki oynamalarımdan mükemmeldi. 255. seviyedeydim ve henüz tek bir hata bile yapmamıştım. Tek can bile vermeden, (hep birlikte maviye dönmeyi kestikleri on sekizinci labirente dek) her bir güç hapıyla dört hayaleti birden çivilemeyi ve ekranda beliren bütün meyve, kuş, çan ve anahtarları yemeyi başarmıştım.</p>

  <p>Hayatımın en iyi oyununu çıkarıyordum. Bu kadardı işte. Bunu hissedebiliyordum. Her şey en sonunda yerli yerine oturuyordu. Parıltılar saçıyordum.</p>

  <p>Her labirentte, hemen başlangıç pozisyonunun üzerinde, <i>Pac-Mari</i>in on beş dakikaya kadar “saklanabileceği” bir yer vardı. Burada, hayaletler sizi bulamıyordu. Bu numaradan yararlanarak, son altı saat içinde iki hızlı yemek ve tuvalet molası verebilmiştim.</p>

  <p>255. labirentte noktacıkları yiyerek ilerlerken, oyun salonunun hoparlörlerinde “Pac-Man Fever” şarkısı patladığı anda gülümsedim. Bunun Halliday'in küçük bir jesti olduğunu biliyordum.</p>

  <p>Doğruluğu kesinlenmiş oyun şablonumu son bir kez kullanarak, joysticki sağa kırıp tünelden geçtim ve ekranın ters tarafından çıkıp geriye kalan son noktacıkları yemek için aşağı saldırdım. En sonunda labirent bütünüyle temizlenmişti. Mavi labirentin dış hatları beyaz bir ışıkla parlarken derin bir nefes aldım. Ve gözlerimin önünde belirdi. Efsanevi Bölünmüş Ekran. Oyunun son aşaması.</p>

  <p>O anda, olabilecek en kötü zamanlamayla, son labirenti oynamaya başladıktan yalnızca birkaç saniye sonra, ekranımda Skorbord uyarısı yanıp sönmeye başladı.</p>

  <p><i>Pac-Man</i> ekranımın üzerinde beliren ilk on listesine göz attığım kısa aralıkta, Aech'in Yeşimtaşı Anahtar'ı bulan ikinci kişi olduğunu gördüm. Skoru 19.000 puan artarak ikinci sıraya yükselmiş ve beni üçüncülüğe itmişti.</p>

  <p>Nasıl bilmiyorum ama bu haberle kendimi kaybetmemeyi başardım. Oyunuma daha da yoğunlaştım. Joysticki daha sıkı tutarak, bu haberin konsantrasyonumu bozmasını reddettim. Neredeyse tamamlamak üzereydim! Bu karmaşık labirentte son 6.760 puanı topladığımda, en yüksek skora ulaşacaktım.</p>

  <p>Labirentin dokunulmamış sol yarısını temizlerken kalbim müziğin temposuyla birlikte atıyordu. Oyunun tükenmiş olan hafızasını hiçe sayıp <i>Pac-Man'ı</i> pikselize ekranda ilerleterek sol yarıyı tamamen temizledim ve sağ tarafa geçtim. Bütün bu kargacık burgacık hayaletlerin ve karmaşık grafiklerin altında, her biri on puan değerinde dokuz noktacık daha vardı. Onları göremesem de yerlerini ezbere biliyordum. Zaman kaybetmeden bu dokuz noktacığı bularak 90 puan daha kazandıktan sonra, en yakınımdaki hayaletin -Clyde- üzerine giderek <i>Pancide</i> (<i>Pac-Man</i> intiharı) gerçekleştirdim ve oyuna başladığımdan bu yana ilk kez can kaybettim. <i>Pac-Man</i> donarak, uzayıp giden <i>dı- dıt</i> çığlığıyla hiçliğe karıştı.</p>

  <p>Son labirentte <i>Pac-Man</i> her öldüğünde, saklı durumdaki dokuz noktacık ekranın sağ tarafında yeniden beliriyordu. Oyunda olası en yüksek skoru elde etmek için yapmam gereken beş kez bilerek ölmek ve her seferinde bu dokuz noktacığı tekrar yiyerek 90 puan daha almaktı.</p>

  <p>Düşüncelerimin, o anda elinde Yeşimtaşı Anahtar'ı tuttuğundan emin olduğum Aech'e kaymaması için büyük çaba gösteriyordum. Muhtemelen anahtarın üzerine kazınmış olan ipucunu okuyordu.</p>

  <p>Joysticki sağa kırarak, son ekranın dijital enkazının içinde ilerlemeyi sürdürdüm. Artık bu işi gözlerim kapalı bile yapabilirdim. Ekranın alt kısmındaki iki noktacığı yemek için Pinky'yi oltaya getirdim, ardından merkezdeki üç ve son olarak da tepede kalan dört noktacığı aldım.</p>

  <p>Başarmıştım. 3,333,360 puan! Mükemmel oyun!</p>

  <p>Ellerimi joystickle kontrol tuşlarından çekerek, dört hayaletin <i>Pac-Man'le</i> birleşmesini seyrettim. Labirentin tam ortasında GAME OVER yazısı yanıp sönmeye başladı.</p>

  <p>Bekledim. Hiçbir şey olmadı. Birkaç saniye sonra, oyun başlangıç ekranına dönerek dört hayaleti, adlarını ve lakaplarını gösterdi.</p>

  <p>Bakışlarım markizin üzerindeki çeyrekliğe kaydı. Saatler önce yerinden kıpırdamayan madeni para o anda havalanarak doğrudan Avatarımın avcuna düştü. Ardından ekranımda, avcumun içinde kaybolan çeyrekliğin envanterime eklendiğini belirten bir mesaj belirdi. Çeyrekliği incelemek için almak istediğimde, bunu yapamadığımı fark ettim. Çeyreklik bir simge olarak envanterimde duruyordu. Onu alamıyor ya da bırakamıyordum.</p>

  <p>Paranın büyülü özellikleri varsa bile, bu özellikler açıklamalarda verilmiyordu. Hatta açıklamalar kısmı tamamen boştu. Çeyreklik hakkında daha fazla bilgi edinmek için, yüksek seviyeli bir dizi keşif büyüsü uygulamam gerekiyordu belki de. Günlerce sürecek ve bir yığın pahalı bileşen gerektirecek bu işin sonunda bile, büyülerin bana çeyreklik hakkında bilgi vereceği garanti değildi.</p>

  <p>Ama o anda çeyrekliğin gizemi üzerine çok fazla kafa patlatamayacak durumdaydım. Aklımda asıl dönen, hem Art3mis hem de Aech'in beni geçerek Yeşimtaşı Anahtar'ı bulmuş olmasıydı. Ve Archaide'da en yüksek skoru çakarak tamamladığım <i>Pac-Man</i> oyunu da beni anahtara yakınlaştırmamıştı. Yalnızca zaman kaybetmiştim.</p>

  <p>Yeniden gezegen yüzeyine çıktım. <i>Vonnegut</i>'un kokpitine geçerken, Aech'ten bir e-posta geldiğini gördüm. E-postanın konusunu okuduğumda kalbim hızla atmaya başladı. Nefesimi tutarak Aech'in mesajını açtım.</p>

  <div class="left">
    <p>Sevgili Parzivâl,</p>

    <p>Artık seninle resmen ödeştik, tamam mı? Sana olan borcum tam olarak ödenmiş bulunuyor.</p>

    <p>Acele etsen iyi olur. Altılılar çoktan yola çıkmıştır.</p>

    <p>Bol şans,</p>

    <p>Aech</p>
  </div>

  <p>Aech'in imzasının altında, mesaja eklenmiş olan bir imaj dosyası olduğunu gördüm. İmaj, metin-tabanlı macera oyunu <i>Zork</i>'un (Personal Software tarafından TRS-80 Model 111 için 1980 yılında yayınlanan versiyonun) kullanım kılavuzu kapağının yüksek çözünürlüklü bir taramasıydı.</p>

  <p>Çok uzun zaman önce, Av'ın ilk yılında, <i>Zork</i>'u bir kez oynayarak çözmüştüm. Ancak aynı yıl içinde, aralarında <i>Zork</i>'un devamı niteliğinde olan oyunların da bulunduğu, metin-tabanlı klasik macera oyunlarından yüzlercesini oynamıştım ve Zork'un detayları hafızamdan silinmişti. Metin-tabanlı eski macera oyunlarının çoğu kendini yeterince açıkladığından, Zorfe'un kullanım kılavuzunu okuma zahmetine girmem için bir neden görememiştim. Ama bunun muazzam bir hata olduğunu anlıyordum.</p>

  <p>Kılavuzun kapağında, oyundan bir sahnenin betimlendiği bir resim yer alıyordu. Zırh giymiş, başında kanatlı bir miğfer olan gözükara bir maceraperest, parlayan mavi kılıcını havaya kaldırmış, önünde tir tir titreyen bir trolü vurmaya hazırlanıyordu. Maceracı, diğer elinde birkaç parça hazine taşıyordu. Ayaklarının altında, insan kemiklerinin arasına saçılmış başka ganimetler de uzanıyordu. Kara, uzun dişli bir yaratık, hain gözlerini maceracıya dikmiş, pusuda bekliyordu.</p>

  <p>Bütün bunlar resmin ön planında yer alıyordu ancak bakışlarım arka plandaki bir şeye takılmıştı: ön kapısı ve pencereleri tahtalarla kapatılmış, büyük beyaz bir ev.</p>

  <p><i>Uzun zaman bakımsız bırakılmış beyaz ev.</i></p>

  <p>Birkaç saniye boyunca resme bakarken, aylar önce bu bağlantıyı kuramadığım için kendime lanetler yağdırdım. Ardından toparlanarak, <i>Vonnegut</i>'un motorlarını çalıştırdım ve rotayı Archaide'a çok da uzak olmayan Sektör 7'deki bir diğer gezegene çevirdim. Burası, <i>Zork</i> oyununun detaylı bir yeniden yaratımına ev sahipliği yapan, Frobozz adında bir gezegendi.</p>

  <p>Ve artık öğrendiğim kadarıyla, Yeşimtaşı Anahtar'ın saklandığı yer.</p>

  <p>Frobozz, avatarlar tarafından nadiren uğranan birkaç yüz dünyadan oluşmuş XYZZY Kümesi adındaki gezegenler topluluğunda bulunuyordu. OASIS'in ilk zamanlarında yaratılmış olan bu gezegenlerin her biri, metin-tabanlı klasik macera oyunlarının ya da MUD<a href="../Text/dipnot.html#_edn39" id="_ednref39" title=""><sup>[42]</sup></a> ortamlarının hayata geçirilmiş haliydi. Bu dünyalar bir tür tapmak, OASIS'in atalarına etkileşimli bir saygı gösterisi olarak düşünülebilirdi.</p>

  <p>Modern uzmanlar tarafından “etkileşimli kurgu” olarak nitelendirilen metin-tabanlı macera oyunları, oyuncunun bulunduğu sanal ortamın oluşturulması için metinlerden yararlanıyordu. Oyun programı, etrafınızı saran ortamın yazılı olarak basit bir açıklamasını vererek, bir sonraki hamlenizi sorardı. Hareket etmek, herhangi bir hamlede bulunmak ya da etrafınızdaki ortamla etkileşime girmek için, avatarınızın yapmasını istediğiniz şeyi metin komutu olarak verirdiniz. Çok basit olması gereken bu komutlar genellikle iki-üç kelimeyi geçmezdi (“güneye git” ya da “kılıcı al” gibi). Oyuncunun verdiği komut aşırı karmaşık olduğunda, oyunun basit sözdizimsel motoru bunu anlamazdı. Metin-tabanlı macera oyunlarında yapmanız gereken, bulunduğunuz sanal dünyada ilerlemek, hâzineleri toplamak, düşmanlarla savaşmak, tuzaklardan kaçınmak ve bilmeceleri çözmek için sürekli olarak metinleri okumak ve okuduklarınıza göre basit komutlar girmekti.</p>

  <p>Hayatımda oynadığım ilk metin-tabanlı macera oyunu olan <i>Colossal Cave</i>'de, arayüz bana ilk başta aşırı ölçüde basit ve ilkel görünmüştü. Ancak birkaç dakika içerisinde, ekrandaki metinlerle yaratılan gerçekliğin esiri olmuştum. Anlamlandıramadığım bir şekilde, oyunun iki cümlelik basit oda açıklamaları zihnimde canlı görüntülere dönüşüyordu.</p>

  <p><i>Zork,</i> ilk ve en ünlü metin-tabanlı macera oyunlarından biriydi. Kutsal günlüğümdeki kayıtlara göre, dört yıl kadar önce, tek bir günde oyunu sonuna dek oynamıştım. Aradan geçen zamanda, affedilemez bir şekilde, oyunla ilgili çok önemli iki detayı unutmuş olduğumu anladım:</p>

  <div class="blok" style="text-align: left;">
    <p><i>1. Zork</i>'un açılışında, karakteriniz kepenkleri kapalı beyaz bir evin önünde duruyordu.</p>

    <p>2. Bu beyaz evin oturma odasında bir kupa vitrini vardı.</p>
  </div>

  <p>Oyunu tamamlamak için, topladığınız bütün hâzineleri oturma odasına getirerek kupa vitrininin içine koymanız gerekiyordu. En sonunda, kıtanın geri kalanını anlamıştım.</p>

  <div class="blok">
    <p><b><i>Kaptan saklıyor Yeşimtaşı Anahtar'ı</i></b></p>

    <p><b><i>Uzun zaman bakımsız bırakılmış beyaz bir evde</i></b></p>

    <p><b><i>Oyunu bitirecek düdük çalınabilir</i></b></p>

    <p><b><i>Ancak kupaların tamamı elde edildiğinde</i></b></p>
  </div>

  <p>On yıllar önce, GSS tarafından lisansları alman <i>Zork</i> ve devam oyunlarının etkileyici üç boyutlu Simülasyonları, <i>Zork</i> evreninden bir karakterin adını taşıyan Frobozz gezegenine yerleştirilmişti. Yani uzun zaman bakımsız bırakılmış (ve son altı aydır hangi cehennemde olduğunu anlamaya çalıştığım) şu beyaz ev, Frobozz'da beni bekliyordu.</p>

  <p>Geminin navigasyon bilgisayarını kontrol ettiğimde, ışık hızında Frobozz'a ulaşmanın yalnızca on beş dakika süreceğini hesapladım. Altılılar'ın benden önce gezegene ulaşması kuvvetle muhtemeldi. Bu olduğu takdirde, ışık hızından çıktığım anda Frobozz yörüngesindeki Altılı filosuyla karşılaşacaktım. O zaman gezegenin yüzeyine erişmek için onlarla çarpışmam gerekecekti. Barikatlarını aşsam bile, Yeşimtaşı Anahtar'ı bulmaya çalışırken nefeslerini sürekli ensemde hissedeceğim ortadaydı. Her halükarda kötü senaryolarla karşı karşıyaydım.</p>

  <p>Neyse ki B planım vardı. Işınlanma Yüzüğü. Envanterimdeki en değerli büyülü nesnelerden biri olan bu yüzük, Gygax'da boğazladığım kırmızı bir ejderhanın zulasından çıkmıştı. Işınlanma Yüzüğü, ayda tek bir kere olmak üzere, Avatarımın OASIS'te istediği yere ışınlanmasını sağlıyordu. Sahip olduğum günden itibaren bu yüzüğü yalnızca birkaç kez, son anda bir yerden kaçmaya çalışırken ya da gerçekten acelem olduğunda kullanmıştım. Şu anda da böyle bir durumdaydım.</p>

  <p><i>Vonnegut</i>'un bilgisayarını, gemiyi otomatik pilotla Frobozz'a indirmesi için programladım. Hiperuzaydan çıktığı anda <i>Vonnegut</i>'un gizlenme programı devreye girecek ve otomatik pilot gezegen üzerinde bulunduğum noktayı saptayarak yakınlarımda bir yere iniş yapacaktı. Şansım yaver giderse, Altılılar tarafından saldırıya uğramadan <i>Vonnegut</i> bana ulaşabilirdi. Aksi takdirde, Altılı ordusu üzerime çökerken Frobozz'da kapana kısılıp kalırdım.</p>

  <p><i>Vonnegut</i>'un otomatik pilotunu devreye soktuktan sonra, komut kelimesini (“Brundell”) söyleyerek Işınlanma Yüzüğü'nü canlandırdım. Yüzük parlamaya başladığında, ışınlanmak istediğim gezegenin adını söyledim. Ekranımda Frobozz'un haritası belirdi. Frobozz büyük bir gezegendi ve tıpkı Middletown gibi, yüzeyi aynı Simülasyonun (yani <i>Zork</i> oyun alanının) yüzlerce özdeş kopyasıyla kaplıydı. Frobozz üzerinde birbirinin tıpatıp aynısı 512 <i>Zork</i> alanı yer alıyordu; bunun anlamı gezegen yüzeyinde 512 beyaz ev olduğuydu. Bu evlerden herhangi birinde Yeşimtaşı Anahtar'ı bulabileceğimi tahmin ettiğimden, harita üzerinde rastgele bir seçim yaptım. Tek görebildiğim yüzükten çıkan kör edici ışık oldu. Ve avatarım Frobozz yüzeyindeydi.</p>

  <p>Kutsal günlüğümü açarak <i>Zork</i>'u çözmek için lazım olacak orijinal notlarımı ekranıma çektim. Ardından oyun alanının bir haritasını ekranımın diğer bir köşesine yerleştirdim.</p>

  <p>Gökyüzünde Altılılar'a dair herhangi bir işaret görmesem de, bunun Frobozz'da olmadıkları anlamına gelmeyeceğini biliyordum. Sorrento ve adamları şu anda gezegendeki 512 oyun alanından birine ışınlanmış olabilirdi. Zaten bu anı bekleyen Altılılar'ın Sektör 7'ye kamp kurduğu herkes tarafından biliniyordu. Skorunun yükseldiğini gördükleri anda Fyndoro'nun Keşif Tableti'ni kullanarak Aech'in Frobozz'da olduğunu öğrenmiş olmalıydılar. Yani henüz gelmedilerse bile, Altılı filoları yolda olmalıydı. Bu yüzden anahtarı mümkün olan en çabuk şekilde bulmalı ve toz olmalıydım.</p>

  <p>Etrafıma baktım. Her şey ürkütücü şekilde tanıdık geliyordu.</p>

  <p><i>Zork</i>'un açılışındaki metin şöyleydi:</p>

  <div class="center">
    <p style="text-align: center">EVİN BATISI</p>

    <p style="text-align: center">Açık bir alanda, ön kapısına tahta çakılmış bir evin batısındasın.</p>

    <p style="text-align: center">Burada küçük bir posta kutusu görüyorsun.</p>
  </div>

  <p>Avatarım, metinde bahsedilen açık alanda, beyaz evin batı yönündeydi. Viktorya tarzı harap köşkün ön kapısına tahta çakılmıştı ve birkaç metre ilerimde, eve giden patikanın hemen ucunda bir posta kutusu vardı. Evin etrafı sık bir ormanlık alanla çevriliydi ve ormanın ötesinde engebeli dağ sıralarını seçebiliyordum. Sol tarafıma baktığımda, kuzeye doğru giden bir patika gördüm.</p>

  <p>Evin arkasına koşarak, aralık bırakılmış küçük pencereden içeri tırmandım. Tahmin ettiğim gibi, kendimi mutfakta bulmuştum. Odanın ortasında ahşap bir masa ve masanın üzerinde, uzun kahverengi bir kese kağıdıyla bir su şişesi duruyordu. Hemen yan tarafımda ocak ve biraz ilerimde çatı katına çıkan merdiven vardı. Solumdaki koridor oturma odasına açılıyordu. Her şey tıpkı oyunda olduğu gibiydi.</p>

  <p>Mutfakta, orijinal oyunda bu oda için verilen metnin bahsetmediği şeyler de vardı. Fırın, buzdolabı, birkaç ahşap sandalye, lavabo ve dolaplar. Buzdolabını açtığımda, içinin hazır yemeklerle dolu olduğunu gördüm. Fosilleşmiş bir pizza, bozulmuş pudingler, et ve bir sürü çeşni paketi. Dolaplarda ise pirinç, makarna, çorba gibi konserve ve kuru gıdalar saklanmıştı.</p>

  <p>Ve tahıl gevreği.</p>

  <p>Dolaplardan biri yalnızca, çoğu ben doğmadan üretimden kalkmış klasik tahıl gevrekleriyle doluydu. <i>Fruit Loops, Honeycombs, Lucky Charms, Count Chocula, Quisp, Frosted Flakes.</i> Dolabın arkasında gizlenmiş durumda olan kutu ise <i>Cap'n Crunch'</i>tı. Kutunun önünde büyük harflerle “OYUNCAK DÜDÜK İÇİNDE!” yazıyordu.</p>

  <p><i>Kaptan saklıyor Yeşimtaşı Anahtar'ı</i></p>

  <p>Kutunun içindekileri tezgahın üzerine döktüm. Aradığım şey, etrafa saçılan altın renkli tahıl gevreklerinin arasındaydı: selofan bir zarfın içinde, küçük plastik bir düdük. Selofan zarfı yırtarak düdüğü elime aldım. Sarı renki düdüğün bir tarafında, <i>Cap'n Crunch</i>'ın çizgi film yüzü, diğer tarafında ise küçük bir köpek vardı. Düdüğün her iki tarafında da, “Cap'n Crunch Bo'sun Düdük” yazıyordu.</p>

  <p>Düdüğü avatarımın dudaklarına götürüp üfledim. Ama düdükten ses çıkmadığı gibi, başka bir şey de olmadı.</p>

  <p><i>Oyunu bitirecek düdük çalınabilir ancak kupaların tamamı elde edildiğinde</i></p>

  <p>Düdüğü cebime atarak, mutfak masasının üzerindeki kese kağıdını açtım. İçerisindeki bir diş sarımsağı envanterime ekledim. Ardından oturma odasına koştum. Odanın zemini büyük, Oryantal bir halıyla kaplıydı. Etrafa, 1940'lı yılların filmlerinde gördüğüm türden antika mobilyalar yerleştirilmişti. Batı tarafındaki duvarda, üzerine tuhaf karakterlerin kazındığı ahşap bir kapı vardı. Karşı taraftaki duvarın önünde ise camdan bir kupa vitrini duruyordu. Vitrinin içi boştu. Üzerine pille çalışan bir fener koyulmuştu ve arkasındaki duvarda ise parıltılar saçan bir kılıç asılıydı.</p>

  <p>Kılıçla feneri aldım, ardından gizli kapağı ortaya çıkarmak için Oryantal halıyı rulo yaparak kaldırdım. Kapağı açtığımda, karanlık kilere inen merdivenleri gördüm.</p>

  <p>Feneri yaktım. Merdivenden inerken kılıcım parıldıyordu.</p>

  <p>Oyunun labirentlerinde, odalarında, koridorlarında yolumu bulmak ve bilmeleri çözmek için tam olarak yapmam gerekenleri gösteren günlüğümdeki <i>Zork</i> notlarını takip ettim. Oyunda ilerledikçe topladığım on dokuz kupayı, her seferinde birkaç tanesini taşıyarak oturma odasındaki vitrine yerleştirdim. Yolumun üzerinde birkaç tane NPC'yle de cebelleşmem gerekti: bir trol, bir Tepegöz ve gerçekten sinir bozucu bir hırsız. Oyunda uzun süreli bekleme yaptığımda saklandığı karanlık gölgelerden çıkarak dişlerini etime geçirmek için bekleyen efsanevi <i>Zork</i> canavarından ise uzak durmak için elimden geleni yaptım.</p>

  <p>Mutfaktaki dolapta gizlenmiş olan <i>Cap'n Crunch</i> düdüğü dışında, herhangi bir sürpriz ya da orijinal oyundan sapmayla karşılaşmadım. <i>Zork</i>'un bu gerçekçi üç boyutlu versiyonunu çözmek için, metin-tabanlı orijinal versiyonda gerekenlerin aynısını yapmam yeterli oldu. Ne yapmam gerektiğini kestirmek için bir an olsun durmadan, oyunu yirmi iki dakikada tamamladım.</p>

  <p>Oyunun on dokuz kupasından en sonuncusu olan küçük pirinç bibloyu bulduktan kısa süre sonra, ekranımda <i>Vonnegut</i>'un dışarıda olduğunu bildiren bir mesaj belirdi. Otomatik pilot, gemiyi beyaz evin batısında kalan açıklık alana indirmişti. Geminin gizlenme sistemi halen devredeydi ve kalkanlar açıktı. Altılılar gezegenin yörüngesine ulaşmışlarsa bile, en azından <i>Vonnegut</i>'u gözden kaçırmış olduklarını umuyordum.</p>

  <p>Oturma odasına koşarak son bibloyu da vitrine yerleştirdim. Bunu yaptığımda, orijinal oyunda olduğu gibi, vitrinin içerisinde bir harita belirdi; bu harita oyunun sonunu getirmenizi sağlayacak saklı durumdaki el arabasının yerini gösteriyordu. Ancak ne harita ne de oyunu tamamlamak umurumdaydı. Artık bütün kupalar toplanmış olduğundan, <i>Cap'n Crunch</i> düdüğünü cebimden çıkardım. Bilgisayar korsanlığı tarihinde bu düdüğü ünlü yapan 2600-hertz'lik tonu çıkarmak için düdüğün üzerindeki üç delikten sonuncusunu kapattım ve net, keskin bir nota üfledim.</p>

  <p>Üflememle birlikte düdük küçük bir anahtara dönüştü ve Skorbord'daki skorum 18.000 puan yükseldi.</p>

  <p>Aech'in 1.000 puan üzerine çıkarak bir kez daha ikinciliğe yükselmiştim.</p>

  <p>Bir saniye sonra, <i>Zork</i> Simülasyonu yeniden başlatıldı. Vitrindeki on dokuz kupa kaybolmuştu. Muhtemelen onları bulduğum asıl yerlerine dönmüşlerdi. Evin geri kalanıyla oyun alanı da, geldiğim andaki gibi dokunulmamış görünüyordu.</p>

  <p>Avcumun içindeki anahtara baktığımda hissettiğim panikle kısa bir sarsıntı yaşadım. Anahtar, yeşimtaşının süt gibi yeşil renginde değildi. Gümüştü! Ama anahtarı çevirerek daha yakından incelediğimde, sakız ya da çikolotalarda kullanılan türden bir ambalaj kağıdına sarılı olduğunu anladım. Kağıdı dikkatli bir şekilde sıyırdığımda, cilalı yeşil taştan yapılma anahtar ortaya çıktı.</p>

  <p>Yeşimtaşı Anahtar.</p>

  <p>Tıpkı Bakır Anahtar'da olduğu gibi, bu anahtarın yüzeyine de bir ipucu kazınmıştı.</p>

  <p><i>Görevinize teste girerek devam edin.</i></p>

  <p>İpucunu birkaç kez okumama rağmen, aklımda ne anlama gelebileceğine dair herhangi bir fikir oluşmadığından, anahtarı envanterime ekleyip, sarılı olduğu kağıdı daha yakından inceledim. Ambalajın bir yüzü gümüş folyo, diğer yüzü ise beyaz kağıttandı. Her iki tarafta da herhangi bir işaret yoktu.</p>

  <p>O anda mekiklerin uğultusunu duydum. Altılılar geliyor olmalıydı. Uğultunun yoğunluğundan, kalabalık bir filonun yaklaşmakta olduğunu anladım.</p>

  <p>Ambalaj kağıdını cebime atıp evden dışarı çıktım. Gökyüzü, metal eşek arılarından oluşmuş öfkeli bir sürüyü andıran savaş mekikleriyle kaplanmıştı. Sanki gezegenin bütün yüzeyini kapatmak istiyorlarmış gibi, mekikler alçalırken küçük gruplara ayrılarak farklı yönlere dağılıyorlardı.</p>

  <p>Altılılar'ın beyaz evin 512 kopyasını birden ablukaya almaya kalkışacak kadar budala olduğunu sanmıyordum. Bu strateji Ludus'ta yalnızca birkaç saat için işlerine yaramıştı ve orada ablukaya almaları gereken tek bir yer vardı. Tamamı PvP bölgesi olan Frobozz'da hem büyü hem de teknoloji geçerliydi; yani hiç şansları yoktu. Çok geçmeden, tepeden tırnağa silahlanmış sürüyle avcı gezegeni dolduracaktı ve Altılılar bütün bu avcıları Frobozz'dan uzak tutmaya çalıştığı takdirde, OASIS tarihinde görülmemiş ölçekte bir savaş patlayacak demekti.</p>

  <p>Beyaz evin önündeki açıklık alanı aşarak gemimin rampasına çıktığım anda, yüz kadar mekikten oluşan büyük bir filonun bulunduğum noktaya yaklaştığını gördüm. Hedefleri bendim.</p>

  <p>Max çoktan <i>Vonnegut</i>'un motorlarını çalıştırmış olduğundan, kendimi içeri attığım anda gemiyi kaldırması için haykırdım. Hızla kokpit kontrollerinin başına geçip motor gücünü sonuna kadar yükselttim. Alçalmakta olan Altılı mekikleri sert manevralarla dönerek peşime takılmıştı. <i>Vonnegut</i> hızla gökyüzünde yükselirken birkaç yönden ağır ateş açıldığını fark ettim. Şanslıydım. Altımda hızlı bir gemi vardı ve kalkanlarım yörüngeye ulaşmamı sağlayacak kadar sağlamdı. Ancak yörüngeye çok az bir mesafe kalmışken ateşe daha fazla dayanamayan kalkanlarım devre dışı kaldı ve ışık hızına çıkmadan önceki son birkaç saniye içerisinde <i>Vonnegut</i>'un gövdesi ciddi hasar aldı.</p>

  <p>Çok ucuz atlatmıştım. Piçler az kalsın beni enseliyordu.</p>

  <p>Gemim kötü durumda olduğundan rotamı Sektör 10'un yörüngesinde bulunan mekik tamir dükkanı Joe'nun Garajı'na çevirdim. Joe'nun Garajı, NPC'ler tarafından işletilen, makul fiyatlar karşılığında şimşek hızında hizmet veren dürüst bir tamir dükkanıydı. <i>Vonnegut</i>'un ne zaman tamire ya da yükseltmeye ihtiyacı olsa burayı tercih ediyordum.</p>

  <p>Joe ve ekibi <i>Vonnegut</i>'un üzerinde çalışırken, Aech'e kısa bir teşekkür mesajı gönderdim. Bana olduğunu düşündüğü borcu her neyse, bu borcun artık tamamen kapanmış olduğunu belirttim. Ayrıca son zamanlarda tam anlamıyla duyarsız ve bencil bir it gibi davrandığımı kabul ederek affını diledim.</p>

  <p>Gemimin tamiri tamamlandığında daha fazla zaman kaybetmeden kaleme giderek, günün geri kalanını haber kanallarının başında geçirdim. Frobozz haberi bütün dünyaya yayılmıştı ve imkanı olan bütün avcılar çoktan gezegene ışınlanmıştı. Altılılarda çarpışarak Yeşimtaşı Anahtar'ı almak isteyen diğer binlerce avcı ise mekiklerle Frobozz'a iniyordu.</p>

  <p>Haber kanalları Frobozz'un farklı noktalarında (“uzun zaman bakımsız bırakılmış evin” neredeyse bütün kopyalarında) patlak veren yüzlerce şiddetli çarpışmayı canlı olarak gösteriyordu. Ludus'ta olduğu gibi, büyük avcı klanları Altılı filolarına saldırı gerçekleştirmek için güçlerini bir kez daha birleştirmişti. OASIS tarihine Frobozz Savaşı olarak geçecek bu çarpışmalarda şimdiden her iki taraf da ciddi kayıplar veriyordu.</p>

  <p>Savaş filoları avcı klanlarını <i>Zork</i> Simülasyonlarına yaklaştırmamaya çalışırken, Altılılar'ın Yeşimtaşı Anahtar'ın kopyalarını toplamaya başladığı anı görmek için Skorbord'u takip ediyordum. Çok geçmeden korktuğum şey gerçekleşti ve Skorbord'da Sorrento'nun IOI numarasının yanındaki skor 17000 puan yükseldi. Sorrento dördüncülüğe çıkmıştı.</p>

  <p>Artık Altılılar Yeşimtaşı Anahtar'ı nerede bulacaklarını ve nasıl elde edeceklerini kesin olarak bildiklerinden, Sorrento'nun adamlarının puanlarının da kısa süre içerisinde yükseleceğini tahmin etmek zor değildi. Ancak beni şaşırtan bir şekilde, anahtarı ele geçiren bir sonraki avatar IOI çalışanlarından biri değil, Shoto oldu. Shoto bu işi Sorrento'dan yirmi dakika sonra başarmıştı.</p>

  <p>Shoto, Frobozz'u ablukaya alan Altılı güçlerini atlatmayı başarmış, gezegendeki 512 beyaz evden birine dalmış, on dokuz kupayı toplamış ve Yeşimtaşı Anahtar'ın kopyasını elde etmişti.</p>

  <p>Skorbord'da Daito'nun puanının da yükselmesini bekledim. Ama bu olmadı.</p>

  <p>Shoto'nun anahtarı bulmasından birkaç dakika sonra, Daito'nun adı Skorbord'dan silindi. Bunun tek bir açıklaması olabilirdi: Daito öldürülmüştü.</p>

  <p>Gezegene kapağı atan her avcının karmaşayı daha da büyüttüğü sonraki on iki saat içerisinde, Frobozz tam anlamıyla kaosa sürüklendi.</p>

  <p><i>Zork</i> oyun alanlarının 512'sini birden ablukaya almak gibi delicesine bir hamleye kalkışan Altılılar, devasa ordularını gezegenin dört bir tarafına dağıtmıştı. Ancak ne denli güçlü ve donanımı yüksek bir orduya sahip olsalar da, kalkıştıkları şey boylarını aşıyordu. Aynı gün içerisinde yalnızca yedi Altılı avatarı daha Yeşimtaşı Anahtar'ı ele geçirebildi. Güçlerini birleştirmiş olan avcı klanları saldırılarını başlattığında, Altılılar ağır kayıplar vererek geri çekilmek zorunda kaldı.</p>

  <p>Birkaç saat sonra, Altılı komuta kademesi yeni bir stratejiye geçme kararı aldı. 500'ün üzerinde Simülasyonu aynı anda ablukaya alamayacakları ya da geniş kapsamlı avcı akınım engelleyemeyecekleri ortaya çıkmıştı. Yeni stratejileri, bütün filolarını gezegenin güney kutbu yakınlarında, bitişik durumdaki on Zork alanında toplamaktı. Zaman kaybetmeden bu on alanın üzerine güç kalkanları gererek, kalkanların dışına zırhlı müfrezeler yerleştirdiler.</p>

  <p>Altılı filoları bu oyun alanlarını koruyacak ve avcıların içeri girmesini engelleyecek güce sahip olduğundan, daha küçük ölçekli bu yeni strateji işe yaradı (Frobozz üzerinde açık ve korunmasız durumda 500 küsür oyun alanı varken herhangi bir avcının Altılılar'ın egemenliğindeki bölgeye girmek için uğraşması için neden de yoktu zaten). Kendilerine rahatsız edilmeden çalışacakları bir ortam yaratan Altılılar, her bir beyaz evin önüne on sıra avatar dizerek, anahtarı ele geçirmeleri için bu ekipleri ardı ardına içeri göndermeye başladılar. Yaptıkları şey gün gibi ortadaydı; Skorbord'daki her bir IOI çalışanının skoru 15.000'er puan yükselmeye başlamıştı.</p>

  <p>Aynı esnada, gezegendeki diğer Simülasyonlarda anahtarı ele geçiren avcıların da puanları yükseliyordu. Yeşimtaşı Anahtar'ın yeri artık herkes tarafından bilindiğinden, kıtayı çözerek anahtarın nasıl ele geçirileceğini anlamak çok daha kolaydı. İlk Kapı'yı temizlemiş olan herkes gelip Yeşimtaşı Anahtar'ını alabilirdi.</p>

  <p>Frobozz Savaşı sonlarına yaklaşırken, Skorbord'daki durum şuydu:</p>

  <table class="left">
    <tr>
      <td>
        <p>1.</p>
      </td>

      <td>
        <p>Art3mis</p>
      </td>

      <td>
        <p>129.000</p>
      </td>

      <td>
        <p>∏</p>
      </td>
    </tr>

    <tr>
      <td>
        <p>2.</p>
      </td>

      <td>
        <p>Pdrzivdl</p>
      </td>

      <td>
        <p>128.000</p>
      </td>

      <td>
        <p>∏</p>
      </td>
    </tr>

    <tr>
      <td>
        <p>3.</p>
      </td>

      <td>
        <p>Aech</p>
      </td>

      <td>
        <p>127.000</p>
      </td>

      <td>
        <p>∏</p>
      </td>
    </tr>

    <tr>
      <td>
        <p>1.</p>
      </td>

      <td>
        <p>101-655321</p>
      </td>

      <td>
        <p>122.000</p>
      </td>

      <td>
        <p>∏</p>
      </td>
    </tr>

    <tr>
      <td>
        <p>5.</p>
      </td>

      <td>
        <p>Shoto</p>
      </td>

      <td>
        <p>122.000</p>
      </td>

      <td>
        <p>∏</p>
      </td>
    </tr>

    <tr>
      <td>
        <p>6.</p>
      </td>

      <td>
        <p>101-613187</p>
      </td>

      <td>
        <p>105.000</p>
      </td>

      <td>
        <p>∏</p>
      </td>
    </tr>

    <tr>
      <td>
        <p>7.</p>
      </td>

      <td>
        <p>101-621671</p>
      </td>

      <td>
        <p>105.000</p>
      </td>

      <td>
        <p>∏</p>
      </td>
    </tr>

    <tr>
      <td>
        <p>8.</p>
      </td>

      <td>
        <p>101-678321</p>
      </td>

      <td>
        <p>105.000</p>
      </td>

      <td>
        <p>∏</p>
      </td>
    </tr>

    <tr>
      <td>
        <p>9.</p>
      </td>

      <td>
        <p>101-637330</p>
      </td>

      <td>
        <p>105.000</p>
      </td>

      <td>
        <p>∏</p>
      </td>
    </tr>

    <tr>
      <td>
        <p>10.</p>
      </td>

      <td>
        <p>101-699123</p>
      </td>

      <td>
        <p>105.000</p>
      </td>

      <td>
        <p>∏</p>
      </td>
    </tr>
  </table>

  <p>Shoto, Sorrento'yla aynı puana sahip olsa da, Sorrento bu puana daha önce çıkmış olduğundan Japon avcının üstünde yer alıyordu. Bakır ve Yeşimtaşı Anahtarlar'a ilk ulaşan avatarlar olarak Art3mis, Aech ve Shoto ile kazandığımız az miktardaki bonus puan adlarımızın halen kutsal “Beş Büyükler”de kalmasını sağlamıştı. Ama Sorrento da bu bonusu kazanmıştı. IOI numarasını Shoto'nun üzerinde görmek tüylerimi diken diken ediyordu.</p>

  <p>Daha aşağıdaki sıralara baktığımda Skorbord'da artık beş binin üzerinde avatarın yer aldığını gördüm. Sonunda <i>Joust</i>'ta Acererak'ı alt ederek Bakır Anahtar'ı ele geçiren ve yollarına devam eden yeni avatarlarla liste sürekli olarak genişliyordu.</p>

  <p>Avcı mesaj panolarında Daito'ya ne olduğuna dair herhangi bir net bilgi edinemedim ancak genel kanı Frobozz Savaşı'nın ilk anlarında Altılılar tarafından öldürüldüğü yönündeydi. Tam olarak nasıl öldürülmüş olduğuna dair söylentiler alıp başını yürümüş olsa da, bu ölümü kendi gözleriyle gören birisinin olmadığı belliydi. Belki bunu yalnızca Shoto biliyordu ama o da ortadan kaybolmuştu. Birkaç mesaj yollamama rağmen ondan cevap alamadım. Benim gibi, onun da bütün enerjisini Altılılar'dan önce İkinci Kapı'yı bulmaya verdiğini tahmin ediyordum.</p>

  <p>İnsanı deliliğe sürükleyecek bir mantra gibi Yeşimtaşı Anahtar'ın üzerine kazınmış kelimeleri mırıldanıp duruyordum.</p>

  <div class="blok">
    <p><b><i>Görevinize teste girerek devam edin.</i></b></p>

    <p><b><i>Görevinize teste girerek devam edin.</i></b></p>

    <p><b><i>Görevinize teste girerek devam edin.</i></b></p>
  </div>

  <p>Tamam da ne testi? Girmem gereken test hangisiydi? Kobayashi Maru? Pepsi Challenge? Bundan daha belirsiz bir ipucu olabilir miydi?</p>

  <p>Parmaklarımı vizörümün altından sokarak gözlerimi ovuşturdum. Ara vererek biraz uyumam gerektiğini düşündüm. Avatarımın envanterini açarak Yeşimtaşı Anahtar'ı içine koydum. Bunu yaparken, anahtarı bulduğumda üzerine sarılı olan ambalaj kağıdını gördüm.</p>

  <p>İpucunun bir şekilde bu ambalaj kağıdıyla bağlantılı olduğunu düşünsem de, halen bir fikir geliştirebilmiş değildim. Bir an için <i>Willy Wonka and the Chocolate Factory</i> ile ilgili düşüncelere kapıldım ama bunun olamayacağına karar verdim. Ambalaj kağıdının içerisinden altın bir anahtar çıkmamıştı. Bu kağıdın başka bir anlamı olmalıydı.</p>

  <p>Gözlerimi açık tutamadığım ana dek ambalaj kağıdına bakarak düşünceler geliştirmeye çalıştım. Pilim tamamen tükendiğinde OASIS'ten çıkarak uyudum.</p>

  <p>Birkaç saat sonra, sabahın 6.12'sinde, Skorbord'un tepesinde değişiklik olduğunu bildiren uyarı mesajının sinir bozucu sesiyle yerimden fırladım.</p>

  <p>İçimde gittikçe büyüyen bir endişeyle sisteme giriş yaptım ve neyle karşılaşacağımı bilmeden Skorbord'u açtım. Belki Art3mis İkinci Kapı'yı temizlemişti? Belki de bu şerefe nail olan Aech ya da Shoto'ydu. Ama üçünün skorunda da değişiklik yoktu. En korktuğum şey gerçekleşmiş ve skoru 200.000 puan yükselen Sorrento liderliğe yükselmişti. Skorunun yanında artık iki kapı simgesi vardı.</p>

  <p>Sorrento İkinci Kapı'yı bularak temizleyen ilk kişi olmuştu! Avatarı artık Skorbord'un en tepesindeydi! Donakalmış bir halde Sorrento'nun IOI numarasına bakarak bu korkunç gelişmeyi hazmetmeye çalıştım.</p>

  <p>Sorrento, İkinci Kapı'dan çıkarken, Kristal Anahtar'ın yerine dair bir ipucu almış olmalıydı. Üçüncü, yani son kapıyı açacak anahtardı bu. Bu ipucunun tek sahibi Altılılar'dı. Halliday'in Paskalya Yumurtası'nı bulmaya herkesten daha yakınlardı.</p>

  <p>Birdenbire rahatsızlandığımı hissettim; nefes almakta zorlanıyordum. Bir tür panik atak geçirdiğimi fark ettim. Şalterlerim atmıştı. Zihinsel olarak çökmüştüm. Ne derseniz deyin. Bir an için aklımı yitirmekten korktum.</p>

  <p>Aech'e ulaşmaya çalışsam da cevap vermedi. Belki halen bana öfkeliydi, belki de ilgilenmesi gereken daha önemli meseleler söz konusuydu. Tam Shoto'yu arayacakken birkaç saat önce ağabeyinin avatarının öldürüldüğünü hatırladım. Muhtemelen çok da anlayışlı bir durumda değildi.</p>

  <p>Benatar'a uçup benimle konuşması için Art3mis'in kapısına dayanmak gibi düşüncelere kapıldığımda, kendimi toparlamam gerektiğini fark ettim. Yeşimtaşı Anahtar'ı birkaç gün önce ele geçirmiş olmasına rağmen halen İkinci Kapı'yı temizleyebilmiş değildi. Altılılar'ın bu işi yirmi dört saatten kısa süre içerisinde başardığını öğrenmek onu psikotik bir öfke krizine sürüklemiş olmalıydı. Belki de katatonik bir baygınlık halindeydi. O anda değil ben, herhangi bir insan evladıyla ilişki kurmak isteyeceğini sanmıyordum.</p>

  <p>Gene de ona ulaşmayı denedim ve tahmin ettiğim gibi cevap alamadım.</p>

  <p>Tanıdık bir sese öylesine ihtiyaç duyuyordum ki sonunda Max'la konuşmaya razı oldum. İçinde bulunduğum berbat ruh halinde, onun dijital sesi bile bir şekilde rahatlatıcı geldi. Elbette Max'ın önceden programlanmış cevaplarını tüketmesi için çok zaman geçmesi gerekmedi ve kendisini tekrarlamaya başladığında, bir başka insanla konuştuğumu düşünerek kendimi kandırdığım illüzyon tuzla buz oldu. Artık daha da yalnız hissediyordum. Bütün hayatınız boka sardığında ve konuşabildiğiniz tek kişi sistem ajan yazılımınız olduğunda, tam anlamıyla sıçtığınızı anlıyordunuz.</p>

  <p>Yeniden uyuyamayacağımı bildiğimden, haber kanallarını ve avcı panolarını takip etmeye karar verdim. Altılılar halen Frobozz'daydı ve avatarları Yeşimtaşı Anahtar'ın kopyalarını toplamakla meşguldü.</p>

  <p>Sorrento'nun geçmişteki hatasından ders aldığı ortadaydı. İkinci Kapı'nın yerini yalnızca Altılılar biliyordu ve bu defa kapının bulunduğu gezegeni ablukaya alarak bu bilgiyi bütün dünyaya açmayacak kadar akıllanmışlardı. Gene de elde ettikleri avantajdan sonuna dek yararlandıklarını biliyordum. Gün ilerlerken, Altılılar İkinci Kapı'dan geçmeye devam etti. Sorrento'nun İkinci Kapı'yı temizlemesinin üzerinden geçen yirmi dört saat içerisinde, on Altılı avatarı daha kapıdan geçti. Altılı avatarlarının skorlarının 200.000 puan yükselmesiyle Art3mis, Aech ve Shoto'yla birlikte Skorbord'da sürekli olarak yer kaybetmeye başladık ve çok geçmeden ilk ondan düştük. Skorbord'un ana sayfasında yalnızca IOI numaraları yer alıyordu.</p>

  <p>Artık Altılılar'ın borusu ötüyordu.</p>

  <p>İşlerin daha da kötüye gidemeyeceğini düşünürken, yanıldığımı anladım. Daha da kötü şeyler oldu. İkinci Kapı'yı temizledikten iki gün sonra Sorrento'nun skoru 30.000 puan daha yükseldi. Bu puan artışının, Kristal Anahtar'ı ele geçirmiş olmasından başka bir açıklaması olamazdı.</p>

  <p>Monitörlerin önünde donakalmış halde bu korkunç gelişmeleri seyrediyordum. Olanları inkar etmek imkansızdı. Yarışmanın sonu çok yakındı. Ve yarışma hep düşündüğüm gibi, asil ve buna layık bir avcının ödülü kazanmasıyla sonuçlanmayacaktı. Demek son beş buçuk yıldır kendimi kandırıyordum. Hepimiz kendimizi kandırıyorduk. Bu hikayenin sonu mutlu bitmeyecekti. Kötü adamlar kazanacaktı.</p>

  <p>Sonraki yirmi dört saati öfke ve dehşet içinde, beş saniyede bir Skorbord'u kontrol ederek geçirdim. Yarışmanın sonuçlanacağı anı bekliyordum artık.</p>

  <p>Sorrento ya da çok sayıdaki “Halliday uzmanlarından” biri ipucunu çözerek İkinci Kapı'nın yerini bulmuştu. Bunun kanıtı Skorbord'da apaçık görünüyor olsa da, inanmakta zorlanıyordum. Bugüne dek Altılılar yalnızca Art3mis, Aech ya da beni takip ederek ilerleme kaydedebilmişti. Peki ama bu cahil götler İkinci Kapı'yı kendi başlarına nasıl bulabilmişti? Belki yalnızca şanslıydılar. Belki de hile yapmanın görülmemiş bir yolunu kullanıyorlardı. Yeşimtaşı Anahtar'ı kendilerinden birkaç gün önce bulan Art3mis bunu başaramamışken, ipucunu nasıl böylesine hızlı bir şekilde çözebilmişlerdi?</p>

  <p>Beynim çekiçle dümdüz edilmiş oyun hamuru gibiydi. Yeşimtaşı Anahtar'ın üzerindeki ipucu hiçbir şey ifade etmiyordu. Hiçbir fikrim yoktu. Ne yapacağımı ya da nereye bakmam gerektiğini bilmiyordum.</p>

  <p>Gece ilerlerken, Altılılar Kristal Anahtar'ın kopyalarını toplamaya devam etti. Aralarından birinin skorunun yükseldiği her seferde kalbime bıçak saplanmış gibi hissediyordum. Ama gene de gözlerimi Skorbord'dan alamıyordum. Tam anlamıyla afallamıştım.</p>

  <p>Kapkaranlık bir umutsuzluğa sürüklendiğimi hissettim. Son beş yıldır yaptığım her şey boşa çıkmıştı. Tam bir aptal gibi Sorrento ve Altılılar'ı küçümsemiştim. Kibir ve kendini beğenmişliğimin cezası çok büyük olmuştu. Bu ruhsuz şirket dalkavukları geçen her saniyeyle birlikte yumurtaya daha da yaklaşıyordu. Bunu bütün benliğimle hissedebiliyordum.</p>

  <p>Zaten Art3mis'i kaybetmiştim ve yarışmayı da kaybediyordum.</p>

  <p>Bu gerçekleştiğinde ne yapacağıma karar vermiştim. Öncelikle resmi hayran kulübümden, hiç parası olmayan, birinci seviye çaylak bir avatar seçerek sahip olduğum her şeyi ona devredecektim. Ardından, kalemin kendini yok etme sekansını devreye sokacak ve kumanda merkezime geçerek, bütün yapının devasa bir termonükleer patlamayla yerle bir olmasını bekleyecektim. Avatarım ölecek, ekranımın ortasında kocaman harflerle GAME OVER yazacaktı. Sonra vizörümden kurtularak altı aydır ilk defa dairemden dışarı çıkacaktım. Asansörle binanın tepesine. Belki merdivenleri kullanırdım. Biraz egzersiz olsun diye.</p>

  <p>Dairemin bulunduğu binanın tepesinde bir botanik bahçesi olduğunu biliyordum. Daha önce yukarı hiç çıkmamış olsam da fotoğraflarını görmüş, web kamerasından seyrettiğim birkaç seferde manzarasına hayran olmuştum. İnsanların binadan atlamasını engellemek için bahçe saydam pleksiglas bariyerlerle çevrili olmasına rağmen, şaka gibi bir önlemdi bu. Buraya taşındığımdan bu yana, en azından benim bildiğim üç kararlı kişi bariyerleri aşmayı başarmıştı.</p>

  <p>Bariyerlerin üzerinde bir süre oturacak, filtrelenmemiş kent havasını ciğerlerine çekecek, tenime değen rüzgarı hissedecektim. Ve kendimi aşağı bırakacaktım.</p>

  <p>Müthiş planım buydu.</p>

  <p>Telefonum çaldığında, kendimi ölüme bırakırken ıslıkla çalmak için en uygun şarkının hangisi olacağına karar vermeye çalışıyordum. Arayan Shoto'ydu. Konuşacak halde olmadığımdan, aramanın video-sekretere düşmesini bekledim ve Shoto'nun mesajını kaydetmesini seyrettim. Mesaj kısaydı. Shoto, bana bir şey vermek için kaleme gelmesi gerektiğini söyledi. Daito'nun bana bıraktığı bir şeydi bu.</p>

  <p>Buluşmamızı kararlaştırmak için geri aradığımda, Shoto'yu duygusal bir enkazın ortasında buldum. Sakin sesi acı doluydu ve hissettiği kederin derinliği avatarının yüzünden anlaşılıyordu. Aşırı ölçüde umutsuz bir görüntüsü vardı. Shoto benden çok daha kötü durumdaydı.</p>

  <p>Shoto'ya, ağabeyinin sahip olduğu her şeyi neden kendisine bırakmadığını sordum. Daito'nun tek yapması gereken yeni bir avatar yaratmak ve Shoto'ya verdiği her şeyi geri almaktı. Böylelikle kaldığı yerden devam edebilirdi. Ama Shoto bana ağabeyinin yeni bir avatar yaratmayacağını söyledi. Ne şimdi ne de sonra. Nedenini sorduğumda, her şeyi buluştuğumuzda açıklayacağına söz verdi.</p>
</body>
</html>
