<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2><b>0008</b></h2>

  <p>Gömüte inen koridorun duvarları esir edilmiş insanları, orkları, elfleri ve türlü türlü yaratığı gösteren garip, ürkütücü çizimlerle kaplıydı. Bu duvar resimleri tam olarak orijinal D&amp;D modülünde belirtilen yerlerdeydi. Taş kaplı zemine gizlenmiş yaylı kapakların olduğunu biliyordum. Bunlardan birine basacak olduğunuzda, kapaklar zehirli çivilerle kaplı çukurlara açılıyordu. Ama tuzaklar haritada açık bir şekilde gösterildiğinden, hiçbirine yakalanmadan ilerleyebileceğimi umuyordum.</p>

  <p>Her şey harfi harfine modüldeki gibiydi. Bu durum gömütün geri kalanı için de geçerliyse, başıma bir şey gelmeden Bakır Anahtar'ı bulabilirdim. Zindanda gizlenmiş yalnızca dört canavar vardı: bir gargoyle<i><a href="../Text/dipnot.html#_edn24" id="id25"><sup>[25]</sup></a></i>, bir zombi, bir mumya ve şeytan Demi-lich Acererak'ın kendisi. Elimdeki haritada canavarların yerleri de gösterilmiş olduğundan, onlarla karşılaşmadan ilerlemenin yolunu bulabilirdim. Elbette bu canavarlardan birisi Bakır Anahtar'ı korumuyorsa. Bu şerife kimin nail olduğunu tahmin edebiliyordum.</p>

  <p>Karşıma ne çıkacağını hiç bilmiyormuşum gibi, çok dikkatli bir şekilde ilerlemeye başladım.</p>

  <p>Koridorun sonundaki Yokoluş Küresi'ni<a href="../Text/dipnot.html#_edn24" id="_ednref24" title=""><sup>[26]</sup></a> de geçtikten sonra, son tuzağın arkasında eğimli bir geçide açılan gizli kapıyı buldum. El fenerimin ışığı nemli taş duvarlarda titreşerek zifiri karanlıkta ancak birkaç metre önümü görmemi sağlıyordu. Kendimi <i>Hawk the Slayer</i> ya da <i>The Beastmaster</i> gibi ucuz bir kılıç-büyü filmindeymişim gibi hissettim.</p>

  <p>Zindanın derinlerine doğru oda oda ilerliyordum. Tuzakların nerede olduğunu biliyor olmama rağmen, gene de çok dikkatli davranmalıydım. Şeytan Şapeli olarak bilinen karanlık odada, şapel sıralarının arasına gizlenmiş binlerce altın ve gümüş parayı, tam olmaları gereken yerde buldum. Yanımda bir Dipsiz Çanta<a href="../Text/dipnot.html#_edn250" id="_ednref25" title=""><sup>[27]</sup></a> olmasına rağmen, avatarımın taşıyabileceğinden çok daha fazla parayla karşı karşıya kalmıştım. Mümkün olduğunca çok altın parayı üzerime almaya çalıştım; paralar anında envanterimde belirip otomatik olarak krediye çevriliyordu. Kredi düzeyim yirmi binin üzerine çıktı. Bugüne kadar sahip olduğum en büyük tutardı bu. Dahası kredilerin yanında, avatarım elde ettiğim paralar karşılığında aynı düzeyde XP kazandı.</p>

  <p>Gömütün daha da derinlerine indikçe çeşitli büyülü nesneler çıktı karşıma: +1 Alev Kılıcı. Görüş Taşı. Dipsiz Çanta. +1 Koruma Yüzüğü. Hatta +3 Şövalye Zırhı. Bunlar avatarımın sahip olduğu ilk büyülü nesneler olduğundan, kendimi artık durdurulamaz hissediyordum.</p>

  <p>Büyülü zırh avatarıma mükemmel bir şekilde oturdu. Işıltılar saçan krom yüzeyi, <i>Excalibur</i>'daki şövalyelerin giydiği fiyakalı zırhları hatırlatmıştı. Avatarımın bu zırhla nasıl kıyak bir havaya büründüğünü görmek için birkaç saniye dıştan görünüme geçtim.</p>

  <p>Kendime güvenim artıyordu. Gömütün planı ve içeriği en ince detayına dek modül açıklamalarıyla aynıydı. Ta ki Sütunlu Taht Odası'na gelene dek.</p>

  <p>Burası taştan devasa sütunların yer aldığı, yüksek tavanlı, geniş, çember şeklinde bir odaydı. Odanın karşı ucundaki yüksek platformun üzerinde, gümüş ve fildişinden kafatası işlemeleriyle süslenmiş, obsidyen taşından taht yer alıyordu.</p>

  <p>Aslında her şey modüldeki gibiydi; yalnızca tek bir büyük fark dışında. Modüle göre tahtın boş olması gerekiyordu. Ama değildi. Tahtta, ölü bakışlarını üzerime dikmiş Demi-lich Acererak oturuyordu. Pörsümüş kafasının üzerinde tozla kaplı, altından bir taç vardı. Orijinal <i>Dehşet Gömütü</i> modülünün kapağındaki Demi-lich'in tıpatıp aynısıydı. Modüle göre Acererak'ın burada olmaması gerekiyordu. Zindanın çok daha derinlerindeki mezar odasında olmalıydı.</p>

  <p>Bir an için oradan topuklamayı düşünsem de bu fikirden vazgeçtim. Halliday, Lich'i bu odaya koyduysa, Bakır Anahtar da burada olabilirdi. Başıma ne gelecek olursa olsun, bunu öğrenmem gerekiyordu.</p>

  <p>Temkinli adımlarla odayı katederek tahtın dibine yaklaştım. Artık Lich'i daha net görebiliyordum. Dudaksız yüzündeki sabit sırıtma, dişlerinin olması gereken yerde duran iki sıra keskin elması ortaya çıkarıyordu. Göz çukurlarına kocaman yakutlar yerleştirilmişti.</p>

  <p>Gömüte adımımı attığımdan bu yana ilk kez ne yapmam gerektiğini bilemiyordum.</p>

  <p>Demi-lich'le teke tek bir çarpışmadan canlı çıkma şansım yoktu. +l'lik palyoşumla onun kılına bile dokunamayacağım gibi, göz çukurlarındaki büyülü yakutlar Avatarımın yaşam gücünü çekerek beni anında öldürürdü. Aynı anda saldırıya geçecek altı-yedi yüksek seviyeli avatar bile Demi-lich'i alt edemeyebilirdi.</p>

  <p>Olduğum yerde sessizce durup, (son kez olmayacak şekilde) OASIS'in eski macera oyunlarına benzemesini ve ölsem bile oyuna gene bu noktadan başlayabileceğimi umdum. Ama hiç de öyle değildi. Avatarım burada ölürse, her şeye sıfırdan başlamam gerekirdi. O anda kararsızlığın anlamı yoktu. Lich beni öldürse bile, sonraki gece yeniden gelir, şansımı bir daha denerdim. OASIS sunucu saati geceyarısını gösterdiği anda gömütün tamamının da yenilenmesi gerekiyordu. Böyle olduğu takdirde, etkisiz hale getirdiğim bütün tuzaklar yeniden kurulur, hazine ve büyülü nesneler yeniden belirirdi.</p>

  <p>Ekranımın ucundaki Kayıt simgesine dokundum; böylelikle bundan sonra olacakları bir video dosyasına kaydedip üzerinde çalışabilirdim. Ama simgeye dokunduğum anda, KAYIT ALINAMAZ mesajıyla karşılaştım. Halliday gömütün içerisinde kayıt fonksiyonunu devre dışı bırakmış olmalıydı.</p>

  <p>Derin bir nefes aldım, kılıcımı havaya kaldırdım ve sağ ayağımı tahtın ilk basamağına koydum. Bunu yaptığım anda kemik kırılması ve deri yarılması karışımı bir ses duydum; Acererak yavaşça başını kaldırıyordu. Göz çukurlarındaki yakutlar kıpkırmızı bir ışıkla parıldamaya başlamıştı. Her an üzerime atlamasını bekleyerek geriye doğru birkaç adım attım. Ama Demi-lich tahtından kalkmadı. Bunun yerine başını eğerek bana ürpertici bir bakış attı. “Selam, Parzival,” dedi derinlerden gelen kulak tırmalayıcı bir sesle. “Peşinde olduğun nedir?”</p>

  <p>Demi-lich beni gafil avlamıştı. Modüle göre, Acererak'ın hiç konuşmaması gerekiyordu. Yapması gereken üzerime atlamaktı. Böylelikle, onu öldürmek ya da kaçıp gitmek dışında seçim şansım kalmazdı.</p>

  <p>“Bakır Anahtar'ın peşindeyim.” Kelimeler dudaklarımdan dökülmüştü. O anda, bir kralla konuştuğumu hatırlayıp başımı eğdim, tek dizimin üzerine çöktüm ve ekledim: “Majesteleri.”</p>

  <p>“Elbette öyle,” dedi Acererak, yerden kalkmamı isteyen bir hareketle. “Ve bunun için doğru yere geldin.” Yerinden kalkarken, mumyalanmış derisinden korkunç çığlıklar geldi. Kılıcıma daha sıkı sarıldım.</p>

  <p>“Peki ama senin Bakır Anahtar'a layık olup olmadığını nasıl bileceğim?”</p>

  <p><i>Vay anasını!</i> Bu soruyu nasıl cevaplandırabilirdim ki? Yanlış bir cevap verecek olsam, ruhumu bedenimden ayırmaz mıydı?</p>

  <p>Uygun bir cevap bulmak için beynimi çalıştırmam gerekiyordu. Ağzımdan şöyle bir şey çıktı: “Buna layık olduğumu göstermeme müsaade edin, yüce Acererak!”</p>

  <p>Lich kesik kesik gülerken çıkan iç tırmalayıcı ses odanın taş duvarlarında yankılanarak kendisine döndü. “Öyle olsun! Layık olup olmadığını benimle mızrak dövüşüne girerek gösterebilirsin o zaman!”</p>

  <p>Mızrak dövüşü için meydan okuyan bir Lich olabileceği aklıma bile gelmezdi. Özellikle de yeraltındaki mezar odasında. “Tamam,” dedim kararsız bir sesle. “Tamam da, bunun için atlara ihtiyacımız yok mu?</p>

  <p>“Atlara değil,” dedi tahtından uzaklaşırken. <i>"Kuşlara."</i> Kemikli elini tahtına doğru sallayarak yarattığı anlık ışık çakmasını bir ses efekti izledi (bu sesin eski <i>Süper Friends</i> çizgi filminden alındığına kalıbımı basardım). Taht eriyerek, jetonla çalışan eski oyun kabinlerinden birine dönüşmüştü. Kontrol panelinden, biri sarı diğeri mavi renkte, iki joystick çıktı. Kabinin markizinde kayan yazıda oyunun adını okuduğumda sırıtmadan edemedim: <i>JOUST.</i> Williams Electronics, 1982.</p>

  <p>Acererak, “Üç oyundan ikisini alan kazanır,” dedi kulak tırmalayıcı sesiyle. “Sen kazanırsan, istediğini sana veririm.”</p>

  <p>“Peki ya sen kazanırsan?” diye sordum cevabı çok iyi bildiğim halde.</p>

  <p>Lich'in göz çukurlarındaki yakutlar daha da parlak bir ışık yaymaya başlamıştı. “Galip gelen ben olursam, ölürsün!” dedi. Bir anda sağ elinde turuncu renkli bir alev belirdi. Alevi tehditkar bir şekilde bana doğru tutuyordu.</p>

  <p>“Zaten ben de öyle tahmin etmiştim. Gene de bir sorayım dedim.”</p>

  <p>Acererak'ın elindeki alev ortaya çıktığı gibi ansızın yok oldu. Avcunu uzattığında, ışıltılar saçan iki çeyrekliği gördüm. “Oyunlar benden,” dedi. Ardından <i>Joust</i> makinesine yönelerek çeyreklikleri soldaki jeton yuvasını attı. Makineden alçak sesli iki elektronik bipleme duyulurken, kredi sayacı sıfırdan ikiye yükseldi.</p>

  <p>Acererak kontrol panelinin sol tarafına geçerek, sarı renkli joysticki kemikli parmaklarıyla sımsıkı kavradı. “Hazır mısın?” diye hırladı.</p>

  <p>“Evet,” deyip derin bir nefes aldım. Parmaklarımı kütürdettim, sol elimle diğer joysticki tuttum, sağ elimi “Kanat” tuşunun üzerine koydum.</p>

  <p>Acererak kafasını soldan sağa atarken bir kez daha kulaklarımı tırmalayan bir ses duydum. Sanki ayaklarımızın altında ağaç dalları varmış gibi. “İki Oyuncu” tuşuna bastı ve mızrak dövüşü başladı.</p>

  <p><i>Joust,</i> 80'lerin klasik atari oyunlarından biriydi. Oyunda her oyuncu mızraklı bir şövalyeyi kontrol ediyordu. Birinci oyuncu bir devekuşunun, İkinci oyuncu ise bir leyleğin üzerinde olurdu. Ekranın içinde uçmak için kanatlarınızı çırparken, rakip oyuncunun yanı sıra, bilgisayarın kontrol ettiği, akbabalarının üzerindeki diğer düşman şövalyelerle de “mızrak dövüşüne” girerdiniz. Rakiplerinizden biriyle çarpıştığınızda, kimin mızrağı daha yüksekteyse dövüşü kazanır; kaybeden ise ölür ve canlarından birini kaybederdi. Düşman şövalyelerden birini öldürdüğünüzde, akbabasının bıraktığı yeşil renkli yumurtayı zamanında kapamazsanız, bu yumurta hızla bir başka düşman şövalyeye dönüşürdü. Oyunda ortalığı kasıp kavurmak için arada bir çıkan kanatlı bir <i>pterodactyl</i> <a href="../Text/dipnot.html#_edn26" id="_ednref26" title=""><sup>[28]</sup></a>de vardı.</p>

  <p>Bir yıldan daha uzun süredir <i>Joust</i> oynamamıştım. Bu oyun aslında Aech'in favorilerinden biriydi; hatta bir ara sohbet odasında <i>Joust</i> kabini bile bulundurmuştu. Aech ne zaman bir tartışmayı ya da pop kültürü üzerine ahmakça bir zıtlaşmayı karara bağlamak istese, bana bir oyunda meydan okurdu. Aramızdaki ihtilafları çözmek için oynadığımız oyunlardan biri de <i>Joust</i> oldu. İlk başlarda Aech benden biraz daha iyiydi ve zaferlerini sadistçe bir zevkle gözüme sokmak gibi kötü bir alışkanlık edinmişti. Bu durum kafamın atmasına neden olduğundan, <i>Joust</i> üzerinde pratik yapmaya karar verip, her gece yapay zeka bir rakibe karşı birkaç oyun oynamaya başladım. Ve en sonunda Aech'i her oyunda yenecek duruma geldim. İntikamın tadını çıkarmak için, artık ben zaferlerimi onun gözüne sokuyordum. Son oyunumuzda öylesine merhametsiz bir şekilde onu ezdim ki, Aech öfkeyle, bir daha benimle oynamayacağına yemin etti. O günden sonra tartışmalarımızı çözüme bağlamak için <i>Street Fighter II</i> oynadık.</p>

  <p>Ancak <i>Joust</i>'ta sandığımdan çok daha paslanmış durumdaydım. Oyunun ilk beş dakikasını yalnızca rahatlamaya, oyunun kontrol ve ritmine alışmaya çalışarak geçirdim. Bu esnada acımasız Acererak, kanatlı binek hayvanını her seferinde kusursuz bir açıdan benimkine çarparak, beni iki kere öldürmeyi başarmıştı. Oyunu bir makinenin sıfırdan hesaplanmış mükemmel ritmiyle kontrol ediyordu. Bunun nedenini anlamak zor değildi: Acererak, Halliday tarafından detaylı şekilde programlanmış bir yapay zekaydı.</p>

  <p>İlk oyunun sonlarına doğru, Aech'le çevirdiğimiz <i>Joust</i> maratonlarında geliştirdiğim manevra ve numaraları yavaş yavaş hatırlamaya başladım. Ama Acererak'ın ısınmaya ihtiyacı yoktu. İlk andan itibaren mükemmel formdaydı ve oyunun başındaki zayıf performansımı toparlamam için şans tanımayacaktı. Daha 30.000 puana ulaşamadan son canımı da aldı. Utanç vericiydi.</p>

  <p>“1-0 geridesin, Parzival,” dedi pis bir sırıtmayla. “Bir oyun daha.”</p>

  <p>Hiç zaman kaybetmeden kabinin arkasına uzanıp şalteri açıp kapattı ve oyunu yeniden başlattı. William Electronics'in renkli açılış sekansını geçtikten sonra, yoktan iki çeyreklik daha çıkarıp makineye attı.</p>

  <p>“Hazır mısın?” diye sordu, kontrol panelinin üzerine eğilerek.</p>

  <p>Bir anlık kararsızlığın ardından, “Aslında değil. Yer değiştirsek, olur mu? Hep solda oynamaya alıştım,” dedim.</p>

  <p>Bu doğruydu. Aech'le Bodrum'da çevirdiğimiz oyunlarda her zaman devekuşuyla oynanan sol tarafı alırdım. İlk oyunu sağ tarafta götürmek ritmimi biraz bozmuştu.</p>

  <p>Acererak bir an için isteğimi düşünüyormuş gibi göründükten sonra, kafasını salladı. “Elbette,” dedi. Kabinden geriye açıldı ve yer değiştirdik. Birdenbire bu sahnenin ne kadar absürd olduğunu düşündüm: üzerinde zırh olan birisi, yanında ölümsüz bir Lich kralı, her ikisi de klasik bir oyun panelinin üzerine abanmışlar. Bu, <i>Heavy Metal</i> ya da <i>Dragon</i> dergilerinin kapaklarında görmeyi bekleyeceğiniz türden gerçeküstü bir görüntüydü.</p>

  <p>Acererak “İki Oyuncu” tuşuna bir kez daha basarken, gözlerim ekrana kilitlenmişti.</p>

  <p>İkinci oyun da benim için iyi başlamadı. Rakibimin hareketleri kesin ve acımasızken, ilk birkaç dalgayı yalnızca ondan kaçmaya çalışarak geçirdim. Ayrıca “Kanat” tuşuna her basışında kemikten ibaret işaret parmağının çıkardığı aralıksız tıkırtı da dikkatimi dağıtıyordu.</p>

  <p>Zihnimi boşaltmaya çalıştım; nerede olduğumu, kime karşı oynadığımı ya da ortada neyin olduğunu düşünmemek için kendimi zorladım. Bodrum'da, Aech'e karşı oynadığımı düşünmeye çalıştım.</p>

  <p>Bu işe yaradı. İşler lehime dönüyordu. Lich'in oyun stilindeki açıkları saptamaya başlamıştım. Programlanmasındaki delikleri. Yüzlerce bilgisayar oyununda ustalaştığım yıllar içinde öğrendiğim bir şeydi bu. Bilgisayar tarafından yönetilen rakipleri alt etmenizi sağlayacak bir yol mutlaka vardı. Bunun gibi bir oyunda, yetenekli bir insan her zaman oyunun yapay zekasına karşı üstün gelirdi; bunun nedeni, yazılımın doğaçlamaya gidememesiydi. Yazılımlar rastlantısal bir şekilde ya da önceden programlanmış sınırlı sayıda koşulu temel alan, sınırlı sayıda yoldan hareket edebilirdi. Bu durum tüm bilgisayar oyunlarında geçerli bir aksiyomdu ve insanoğlu gerçek yapay zekayı geliştirene dek böyle kalacaktı.</p>

  <p>İkinci oyunumuz son ana kadar sürdü. Sonlara doğru Lich'in oyun tekniğinde bir şablon yakaladım. Planladığım anda devekuşumun yönünü değiştirerek, leyleğiyle üzerine doğru gelen bilgisayar kontrollü akbabalardan biriyle çarpışmasını sağladım. Bu hareketi tekrarlayarak bütün canlarını birer birer alabilirdim. Ben de aynı esnada canlarımın tamamını kaybetmiş olsam da, onuncu dalgada tepesine binmeyi başardım. Bunu son canımla oynarken yapmıştım.</p>

  <p>Makineden geriye açılarak, büyük bir rahatlamayla içimi çektim. Alnımdan ve vizörümün kenarlarından akan teri hissedebiliyordum. Gömleğimin koluyla yüzümü silerken, avatarım da bu hareketi taklit etti.</p>

  <p>“İyi oyun,” dedi Acererak. Ardından, beni şaşırtarak, kemikli elini bana uzattı. Yüzümde gergin bir gülümsemeyle kemiklerini sıktım.</p>

  <p>“Evet,” diyebildim en sonunda. “İyi oyundu, dostum.” O anda, kulağa ne kadar tuhaf gelirse gelsin, aslında Halliday'e karşı oynadığımı düşündüm. Ama bu düşünceyi hemen aklımdan uzaklaştırdım; kendimi daha da heyecanlandırmak istemiyordum.</p>

  <p>Acererak bir kez daha yoktan yarattığı çeyreklikleri <i>Joust</i> makinesinin içine attı. “Son oyunu alan parsayı toplar,” dedi. “Hazır mısın?”</p>

  <p>Başımı salladım. Bu defa “İki Oyuncu” tuşuna kendim basma cüretini bile gösterdim.</p>

  <p>Eşitliği bozmak için oynadığımız son oyun, ilk ikisinin toplamından daha uzun sürdü. Son dalgada ekranı o kadar çok akbaba doldurmuştu ki birine çarpmadan hareket etmek neredeyse imkansızdı. Lich'le son bir kez için, oyun alanının en tepesinde, karşı karşıya geldik; ikimiz de deliler gibi “Kanat” tuşuna basarken joysticklerimizi bir sola bir sağa çekiyorduk. Acererak mızrağımdan kaçmak için son umutsuz hamlesini yaparken, benden bir mikrometre aşağıda kaldı. Bu ölümcül hatasının sonucunda, son binek hayvanı da pikselize bir patlamayla yok olmuştu.</p>

  <p>Ekranda İKİNCİ OYUNCU: OYUN BİTTİ yazısı belirdiği anda, Lich insanın kanını donduracak bir sesle ulumaya başladı. Ardından <i>Joust</i> kabininin yan tarafına öfkeli bir yumruk atarak, makineyi zemine saçılan milyonlarca minik piksele ayırdı. Sonra, birdenbire sakinleşip bana döndü. “Tebrikler, Parzival,” dedi başını eğerek. “İyi oyun çıkardın.”</p>

  <p>“Teşekkürler, yüce Acererak,” derken, hissettiğim zafer duygusuyla havalara sıçrayıp kıçımı sallamamak için kendimi zor tutuyordum. Bunun yerine, ağırbaşlı bir şekilde ben de onu selamladım. Ve Lich o anda, dalgalanan siyah cüppesinin içindeki uzun boylu bir insan büyücüye dönüştü. Büyücüyü hemen tanımıştım. Bu Halliday'in avatarı Anorak'tan başkası değildi.</p>

  <p>Ona bakarken tam anlamıyla dilim tutulmuştu. Halliday'in ölümünden bu yana, avcılar Anorak'ın artık otonom bir NPC olarak OASIS'te dolandığını konuşuyordu. Halliday'in Simülasyondaki hayaleti.</p>

  <p>Büyücü, Halliday'in tanıdık sesiyle, “Şimdi sıra, ödülünde,” dedi.</p>

  <p>Bir anda oda bir orkestra sesiyle kaplandı. Kısa süre içerisinde gürültülü borazanlara heyecanlı yaylılar da katıldı. Orkestranın çaldığı müziği tanımıştım. Bu, Prenses Leia'nın Luke ve Han'a madalyalarını verirken çalan, John Williams'ın orijinal <i>Star Wars</i> film müziğinin son parçasıydı (ve hatırlayacağınız gibi, Chewbacca da babayı alıyordu).</p>

  <p>Orkestra kreşendoya çıkarken, Anorak sağ elini uzattı. Açık olan avcunun içinde Bakır Anahtar duruyordu; son beş yıldır milyonlarca insanın aradığı minik anahtar! Anorak anahtarı avcuma bıraktığı anda, duyduğum ahenkli bir sesle birlikte, avatarımı 10. seviyeye çıkarmaya yetecek elli bin XP kazandığımı gördüm.</p>

  <p>“Elveda, Sir Parzival,” dedi Anorak. “Yolculuğunda sana bol şans dilerim.” Ve bu aşamadan sonra ne yapmam gerektiğini ya da ilk kapıyı nerede bulacağımı soramadan, avatarı bir ışık çakması ve 80'lerin <i>Dungeons &amp; Dragons</i> çizgi filminden alındığını bildiğim bir ışınlanma efektiyle birlikte ortadan kayboldu.</p>

  <p>Kendimi boş platformda tek başıma dikilirken buldum. Bakışlarım elimdeki Bakır Anahtar'a kaydığında, heyecanla gurur karışımı bir hisle doldu içim. Anahtar tam da <i>Anorak'ın Dave</i>ti'ndeki gibi görünüyordu: Oval şekilli baş kısmına roma rakamıyla “I” kabartılmış, basit, antika bir bakır anahtar. Anahtarı elimde çevirip, meşale ışığının kabartmanın üzerindeki yansımalarını seyrederken, minicik harflerle metal yüzeyin üzerine işlenmiş dizeleri fark ettim. Anahtarı ışığa doğru tutarak sesli bir şekilde okudum:</p>

  <div class="blok">
    <p><i>Aradığın şey saklı döküntünün içinde</i></p>

    <p><i>Daggorath'ın en derininde</i></p>
  </div>

  <p>Bunu ikinci kez okumama gerek olmadı; ne anlama geldiğini hemen çözmüştüm. Nereye gitmem gerektiğini ve oraya gittiğimde ne yapacağımı çok iyi biliyordum.</p>

  <p>Döküntünün içinde saklı olan, Tandy ve Radio Shack tarafından 70'ler ve 80'lerde yapılan antika TRS-80 bilgisayar serisiydi. Dönemin bilgisayar kullanıcıları TRS-80'e “Döküntü 80” gibi aşağılayıcı bir lakap takmıştı.</p>

  <p><i>Aradığın şey saklı döküntünün içinde.</i></p>

  <p>Halliday'in ilk bilgisayarı, okkalı dört RAM'e sahip bir TRS-80'di. OASIS içerisinde bu makinenin bir replikasını nerede bulacağımı çok iyi biliyordum. Bütün avcılar bunu bilirdi.</p>

  <p>OASIS'in ilk dönemlerinde, Halliday Sektör 7'de Middletown diye küçük bir gezegen yaratmıştı. Gezegen, Halliday'in doğup büyüdüğü Ohio, Middletown'ın 1980 sonlarındaki halinin birebir kopyasıydı. Zamanı asla geri döndüremeyeceğinizi söylerler, değil mi? Ama bunun bir yolunu bulan Halliday, yan projelerinden biri olan Middletown'ın kodları üzerinde yıllarca çalışarak Simülasyonunu sürekli geliştirdi. Dahası, Middletown Simülasyonunun en detaylı ve hatasız kısımlarından birinin Halliday'in çocukluğunu geçirdiği ev olduğu (en azından avcılar tarafından) gayet iyi biliniyordu.</p>

  <p>Burayı ziyaret etmeye hiç fırsatım olmamasına rağmen, evin ekran resimleriyle videolarını defalarca incelemiştim. Halliday'in odasında, ilk bilgisayarı olan TRS-80 Color Computer 2'nin bir replikası duruyordu. İlk Kapı'nın burada gizlenmiş olduğuna dair içimde güçlü bir his vardı. Ve Bakır Anahtar'a kazınmış mesajın ikinci mısrası da kapıya nasıl ulaşacağımı söylüyordu:</p>

  <p><i>Daggorath'ın en derininde.</i></p>

  <p><i>Dagorath,</i> J.R.R.Tolkien'in <i>Yüzüklerin Efendisi</i> için yarattığı Elf dili Sindarin'den bir kelimeydi. “Savaş” anlamına geliyordu ancak Tolkien bu kelimeyi yalnızca bir “g” ile yazmıştı, iki değil. Bu durumda <i>Daggorath</i> (iki “g” ile) tek bir şeyi kastediyor olabilirdi: 1982 yılında çıkmış, anlaşılması aşırı ölçüde güç bir bilgisayar oyunu olan <i>Dungeons of Daggorath.</i> Bu oyun yalnızca tek bir platform için geliştirilmişti: TRS-80 Color Computer.</p>

  <p>Halliday, <i>Anorak'ın Almanağı'</i>nda, bilgisayar oyunu programcısı olmaya <i>Dungeons of Daggorath'</i>ı oynadıktan sonra karar verdiğini yazmıştı.</p>

  <p><i>Dungeons of Daggorath,</i> Halliday'in odasının yeniden yaratımında, TRS-80'inin yanındaki ayakkabı kutusunda duran oyunlardan biriydi.</p>

  <p>Yani yapmam gereken; Middletown'a ışınlanmak, Halliday'in evini bulmak, TRS-80'in başına oturmak, oyunu oynamak, zindanın en derinine inmek ... ve orada İlk Kapı'yı bulmaktı.</p>

  <p>En azından mesajı böyle yorumlamıştım.</p>

  <p>Middletown, Ludus'tan oldukça uzaktaki Sektör 7'deydi. Ama oraya ulaşmak için gereken ışınlanma ücretinden çok daha fazla altın ve hazine toplamıştım zaten. Avatarımın birkaç saat önceki durumuna kıyasla, artık bok gibi zengindim.</p>

  <p>Saate baktım: 23.03, OSS (aynı zamanda Doğu Standart Saati olan OASIS Sunucu Saati). Okulda ilk ders başlamadan önce sekiz saatim vardı. Bana yetebilecek bir süreydi bu; hemen yola çıkabilirdim. Nakil terminaline, oradan da doğruca Middletown'a. Halliday'in TRS-80'iyle aramda, bir saatten daha kısa sürede katedebileceğim bir mesafe vardı.</p>

  <p>Öncelikle biraz uyumam gerektiğini biliyordum. Aralıksız olarak neredeyse on beş saattir OASIS'e bağlı durumdaydım. Ve ertesi gün cumaydı. Okuldan hemen sonra Middletown'a ışınlanır ve bütün haftasonumu İlk Kapı'yı bulmaya ayırabilirdim.</p>

  <p>Ama kimi kandırıyordum ki? Ne o gece uyumamın ne de ertesi gün sınıfta sakin bir şekilde oturmamın imkanı yoktu. Hemen gitmeliydim.</p>

  <p>Tam çıkışa yönelmişken, odanın ortasında donup kaldım. Bakışlarım kapı eşiğine kaymış, duvarlardan yansıyan bir gölgeyle yaklaşan adımları duymuştum.</p>

  <p>Birkaç saniye sonra koridorda bir avatarın silueti belirdi. Kılıcıma uzanacakken, elimde Bakır Anahtar'ı tuttuğumu fark ettim. Anahtarı kemerimdeki küçük keselerden birine sokuşturup kılıcımı çektim. Avatar o anda konuştu.</p>
</body>
</html>
