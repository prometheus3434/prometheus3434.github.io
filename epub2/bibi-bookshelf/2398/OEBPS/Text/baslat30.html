<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0028</h2>

  <p>IOI şirket polisi beni tutuklamaya geldiğinde, <i>Explorers</i> filminin ortalarındaydım (1985, yönetmeni Joe Dante). Arka bahçelerinde kendi mekiklerini inşa ederek uzaylılarla tanışmak için yola çıkan üç arkadaş hakkındaki <i>Explorers,</i> bence çekilmiş en iyi çocuk filmlerinden biriydi. Yıllar içinde, filmi en azından ayda bir seyretme alışkanlığı edinmiştim. Dengede durmamı sağlıyordu.</p>

  <p>Filmi seyrederken ekranımın bir köşesinde, yaşadığım binanın güvenlik kamera görüntülerini açık tuttuğumdan, inleyen sirenleri ve yanıp sönen ışıklarıyla IOI Alıkoyulmuş Hizmetlileri Toplama Aracı'nın geldiğini görmüştüm zaten. Güvenlik güçlerinin ayaklanmalarda kullandığı türden kaskları ve uzun çizmeleriyle araçtan inip binaya dalan dört görevliyi, takım elbiseli bir adam takip etti. Lobi kamerasından, IOI rozetlerini göstererek güvenlik istasyonunu aşmalarını ve asansöre binmelerini seyrettim.</p>

  <p>Dairemin bulunduğu kata çıkıyorlardı.</p>

  <p>“Max,” diye mırıldandığımda, sesimdeki korkuyu fark ettim. “Bir numaralı güvenlik makrosunu devreye sok: <i>Crom'un kemikleri adına."</i> Bu komutla birlikte bilgisayarım, hem online hem de gerçek dünyada gerçekleşen bir dizi önceden programlanmış işe girişti.</p>

  <p>Max coşkuyla, “Ta-ta-tamamdır, Şef!” dedikten bir salise sonra, dairemin güvenlik sistemi kilitlenme moduna geçti. Güçlendirilmiş titanyum kaplamalı Savaş Kapısı, dairemin standart güvenlik kapılarının üzerine sıkı bir şekilde kapanarak kendini kilitlemişti.</p>

  <p>Dairemin bulunduğu katın koridorunu gösteren güvenlik kamerasından, dört görevlinin asansörden çıkarak hızlı adımlarla kapıma gelişini takip ettim. Öndeki iki görevli plazma kaynak cihazları, diğer ikisi endüstriyel Voltjolt şok tabancaları taşıyordu. En arkadaki takım elbiseli adamın elindeyse dijital bir not defteri vardı.</p>

  <p>Gelmeleri benim için beklenmedik bir gelişme değildi. Neden kapıma dayandıklarını biliyordum. Beni dairemden konserveden ton balığı çıkartır gibi çıkarıp alacaklardı.</p>

  <p>Kapımın önüne geldiklerinde, tarayıcım adamları tepeden tırnağa analizden geçirdi. Ekranımda beliren bilgiler, beş adamın da, dairenin sahibi Bryce Lynch için tutuklama emrine sahip IOI kredi memurları olduğunu söylüyordu. Yerel, eyalet ve federal yasalara göre, binanın güvenlik sistemi bu bilgiyle birlikte, IOI şirket polisini içeri almak için her iki güvenlik kapısını birden açtı. Ancak onlarla aramda halen Savaş Kapısı duruyordu.</p>

  <p>Yanlarında plazma kaynak cihazları taşımalarının nedeni, elbette, bu tür ilave güvenlik önlemlerine alışık olmalarıydı.</p>

  <p>Takım elbiseli IOI puştu, adamların arasından geçerek başparmağını interkoma dayadı. Bunu yaptığı anda, ekranımda adı ve şirket unvanı belirdi: <i>Michael Wilson, IOI Kredi ve Tahsilatlar Departmanı, Personel #101-481231.</i></p>

  <p>Wilson kendinden memnun bir gülümsemeyle kameranın lensine yaklaştı. “Bay Lynch, adım Michael Wilson. IOI Kredi ve Tahsilatlar Departmanı'nda görevliyim.” Elindeki not defterine kısa bir bakış attıktan sonra devam etti. “Burada bulunmamın nedeni, IOI visa kartınızın son üç ödemesini yapmayarak, yirmi bin dolar gibi yüksek bir borç düzeyine çıkmış olmanız. Kayıtlarımıza göre şu anda işsizsiniz; yani meteliksiz olarak sınıflandırılmış durumdasınız. Geçerli olan federal yasalara göre, sizi zorla alıkoymak durumundayız. İşlem ücretleri ve faizleriyle birlikte şirketimize olan borcunuzun tamamını ve şu andan itibaren ödemekle yükümlü olacağınız her türlü harç ve cezayı kapatana dek alıkoyulacaksınız.” Wilson başıyla yanındaki adamları gösterdi. “Bu beyler sizi dairenizden alarak çalışacağınız yere götürmek için bana yardım edecek. Kapınızı açıp bizi içeri almanızı talep ediyoruz. Dairenizdeki her türlü değerli eşyayı haczetme yetkimizin olduğunu bilmenizi isteriz. Eşyalarınızın satışından elde edilecek gelir çarpıcı boyutlardaki kredi borcunuzdan düşülecektir.”</p>

  <p>Anladığım kadarıyla, bütün bunları dümdüz, monoton bir sesle, tek nefeste söyleyen Wilson'm her günü böyle geçiyordu.</p>

  <p>Kısa bir sessizliğin ardından, interkomdan cevap verdim. “Elbette, beyler. Pantolonumu giymem için bana bir dakika verir misiniz? Hemen geliyorum.”</p>

  <p>Wilson kaşlarını çattı. “Bay Lynch, on saniye içerisinde dairenize girmemize izin vermezseniz, güç kullanmaya yetkimizin olduğunu bilmenizi isteriz. Güç kullanmamızdan kaynaklanacak her türlü hasar ve tamir masrafı borcunuza eklenecektir. Teşekkür ederim.”</p>

  <p>Wilson interkomdan ayrılarak adamlara başını salladı. Görevlilerden biri Wilson'un işaretiyle plazma kaynak cihazını çalıştırdı ve cihazın ucu eriyik turuncu bir ton aldığında, Savaş Kapısı'nın titanyum kaplamasını delmeye girişti. Kaynak cihazı taşıyan diğer görevliyse, dairemin duvarını delmek için birkaç adım sağa kaydı. İstedikleri binanın güvenlik şablonlarına erişebildiklerinden, üst üste binmiş çelik ve beton katmanlardan oluşan duvarların, titanyum kaplamalı Savaş Kapısı'na göre çok daha kolay delinebileceğini çok iyi biliyorlardı.</p>

  <p>Daireye taşındığımda, ellerimle parça parça monte ettiğim titanyum alaşımlı SageCage ile duvarları, zemini ve tavanı güçlendirmeyi ihmal etmemiştim elbette. Duvarı deldikten sonra kafesi de aşmak zorundaydılar. Ancak bu bile bana en fazla beş- altı dakika kazandırabilirdi. Kafes delindiği anda içerideydiler.</p>

  <p>IOI şirket polislerinin bu prosedüre -tutuklamak için geldikleri kişinin güçlendirilmiş daire duvarlarını ya da kapısını delmeye- “sezaryen” dediğini duymuştum.</p>

  <p>Bugün için özel olarak sipariş ettiğim anti-anksiyete haplarından ikisini susuz yuttum. Aslında sabah saatlerinde de iki tane almış olmama rağmen, pek işe yaramamışlardı.</p>

  <p>OASIS'e dönerek, ekranımdaki bütün pencereleri kapattıktan sonra, hesabımın güvenlik düzeyini maksimuma çıkardım. Ardından, sıralamada herhangi bir değişiklik olmadığından, yani Altılılar'ın henüz işi tamamlayamadıklarından emin olmak için son kez Skorbord'a baktım. Birkaç gündür ilk on sıralamasında değişiklik olmamıştı.</p>

  <table class="left">
    <tr>
      <td>
        <p>1.</p>
      </td>

      <td>
        <p>Art3mis</p>
      </td>

      <td>
        <p>351.000</p>
      </td>

      <td>
        <p>∏∏</p>
      </td>
    </tr>

    <tr>
      <td>
        <p>2.</p>
      </td>

      <td>
        <p>Parzival</p>
      </td>

      <td>
        <p>353.000</p>
      </td>

      <td>
        <p>∏∏</p>
      </td>
    </tr>

    <tr>
      <td>
        <p>3.</p>
      </td>

      <td>
        <p>101-655321</p>
      </td>

      <td>
        <p>352.000</p>
      </td>

      <td>
        <p>∏∏</p>
      </td>
    </tr>

    <tr>
      <td>
        <p>4.</p>
      </td>

      <td>
        <p>Aech</p>
      </td>

      <td>
        <p>352.000</p>
      </td>

      <td>
        <p>∏∏</p>
      </td>
    </tr>

    <tr>
      <td>
        <p>5.</p>
      </td>

      <td>
        <p>101-613187</p>
      </td>

      <td>
        <p>319.000</p>
      </td>

      <td>
        <p>∏∏</p>
      </td>
    </tr>

    <tr>
      <td>
        <p>6.</p>
      </td>

      <td>
        <p>101-621671</p>
      </td>

      <td>
        <p>318.000</p>
      </td>

      <td>
        <p>∏∏</p>
      </td>
    </tr>

    <tr>
      <td>
        <p>7</p>
      </td>

      <td>
        <p>101-678324</p>
      </td>

      <td>
        <p>347.000</p>
      </td>

      <td>
        <p>∏∏</p>
      </td>
    </tr>

    <tr>
      <td>
        <p>8.</p>
      </td>

      <td>
        <p>Shoto</p>
      </td>

      <td>
        <p>347.000</p>
      </td>

      <td>
        <p>∏∏</p>
      </td>
    </tr>

    <tr>
      <td>
        <p>9.</p>
      </td>

      <td>
        <p>101-637330</p>
      </td>

      <td>
        <p>346.000</p>
      </td>

      <td>
        <p>∏∏</p>
      </td>
    </tr>

    <tr>
      <td>
        <p>10.</p>
      </td>

      <td>
        <p>101-699423</p>
      </td>

      <td>
        <p>346.000</p>
      </td>

      <td>
        <p>∏∏</p>
      </td>
    </tr>
  </table>

  <p>Art3mis, Aech ve Shoto, e-postamı aldıktan sonraki kırk sekiz saat içerisinde İkinci Kapı'yı temizleyerek Kristal Anahtar'ı ele geçirmişlerdi. Kristal Anahtar karşılığında 25.000 puan alan Art3mis, Yeşimtaşı Anahtar'ı ilk ve Bakır Anahtar'ı ikinci bulan avatar olarak daha önceden kazandığı bonus puanlarla birlikte, yeniden liderliğe yükselmişti.</p>

  <p>Art3mis, Aech ve Shoto, e-postamı aldıktan sonra bana defalarca ulaşmaya çalışmış olsalar da, telefonlarına, e-postalarına ve sohbet odası tekliflerine cevap vermemiştim. Yapmaya yeltendiğim şeyi onlarla paylaşmam için herhangi bir neden göremiyordum. Bana yardım edemeyecekleri gibi, muhtemelen vazgeçirmeye çalışacaklardı.</p>

  <p>Girdiğim yolun geri dönüşü yoktu.</p>

  <p>Skorbord'u kapatarak, belki de son kez kaleme baktım. Ardından, dalışa hazırlanan bir açık deniz dalgıcı gibi, birkaç hızlı derin nefes aldım ve ekranımdaki oturum kapatma simgesine dokundum. OASIS ortamı yok olurken, avatarım, konsolumun sabit diskinde yüklü bağımsız bir Simülasyon olan sanal ofisimde belirdi. Konsolda bir pencere açarak, bilgisayarımın kendini yok etme sekansını devreye sokacak komutu girdim: BOKFIRTINASI.</p>

  <p>Ekranımda, sabit diskimin sıfırlanarak silinişini gösteren bir ilerleme çubuğu açıldı.</p>

  <p>“Hoşçakal, Max,” diye fısıldadım.</p>

  <p>Silinmeden birkaç saniye önce, Max'in, “<i>Adios</i>, Wade,” dediğini duydum.</p>

  <p>Dokunsal koltuğumda otururken, duvarın ardındaki ısıyı hissedebiliyordum. Vizörümü yüzümden çektiğimde, kapıda ve duvarda açılmış küçük deliklerden çıkan dumanı gördüm. Çok geçmeden odaya dolan duman dairemin hava temizleyicisinin kaldıramayacağı kadar kalınlaştı. Öksürmeye başladım.</p>

  <p>Savaş Kapısı üzerinde çalışan görevli işini tamamlamıştı. Kenarları akkor olmuş yuvarlak metal yüzey sandalyemden sıçramama neden olacak metalik bir gürültüyle yere düştü. Görevli geri çekilirken yerini alan bir diğeri, içeri girerken vücutlarının yanmaması için, elindeki teneke kutudan deliğin kenarlarına dondurucu köpük sıkmaya başladı.</p>

  <p>“İçerisi temiz!” diye bağırdı koridordaki görevlilerden biri. “Görünür durumda silah yok!”</p>

  <p>Delikten içeri giren ilk görevli, şok tabancalılardan biri oldu. Ben daha ne olduğunu anlayamadan, delikten geçerek ayağa kalkmış ve silahını yüzüme doğrultmuştu.</p>

  <p>“Sakın kıpırdama!” diye bağırdı. “Yoksa cereyanı yersin, anladın mı?”</p>

  <p>Anladığımı göstermek için başımı salladım. O anda, daireye taşındığımdan bu yana ilk ziyaretçimin bu görevli olduğunu düşündüm.</p>

  <p>İkinci görevli ilki kadar nazik değildi. Tek kelime etmeden üzerime yürüyerek, ağzıma kayışlı bir top soktu. Bilgisayarıma sesle komut vermememi engellemek için gerçekleştirdikleri standart prosedürdü bu. Aslında boşunaydı zahmetleri. Zaten ilk görevli daireme girdiği anda, bilgisayarım son bitine dek erimekle meşguldü.</p>

  <p>Görevli ağzıma soktuğu topun kayışını sıkarak bağladıktan sonra, tulumumun dış iskeletinden yakaladı ve beni bir bez bebek gibi koltuğumdan çekip zemine yapıştırdı. Aynı anda diğer görevli ise Savaş Kapısı'nın kilitlerini açan anahtara basarak diğer iki görevliyi içeri almıştı. Wilson en arkalarından daireye girdi.</p>

  <p>Yerde vücudumu dertop edip gözlerimi kapadım. İstemsiz bir şekilde titriyor, kendimi olacaklara hazırlamaya çalışıyordum.</p>

  <p>Beni dışarı çıkaracaklardı.</p>

  <p>“Bay Lynch,” dedi Wilson gülümseyerek. “Sizi tutukluyorum.” Görevlilere döndü. “Gelip burayı temizlemeleri için haciz ekibine haber verin.” Odaya şöyle bir göz attığında, bilgisayarımdan yükselen ince dumanı fark etti. Sonra bana bakarak başını salladı. “Bu çok aptalca. Borcunuzu indirmek için bu makineyi satabilirdik.”</p>

  <p>Ağzımdaki topla cevap veremediğimden, yalnızca omuz silkerek orta parmak gösterdim.</p>

  <p>Üzerimden çıkardıkları dokunsal tulumu haciz ekibinin alması için kenara fırlattılar. Anadan doğma çıplak kalmıştım. Üzerime geçirmem için tek kullanımlık, barut rengi bir tulum ve aynı renkte lastik ayakkabılar verdiler. Zımpara kağıdı gibi bir his veren tulumu üzerime geçirdiğim anda kaşınmaya başladım. Ellerim kelepçeli olduğundan kaşınıyor olmak ciddi bir sorundu.</p>

  <p>Beni koridora sürüklediler. Gözlerimi kamaştıran floresan lambalar etrafımı saran her şeyin rengini emerek, siyah-beyaz bir filmdeymişim gibi hissetmeme neden oldu. Asansörle lobiye inerken, içeride çalan müziğe ağzımdaki topun izin verdiği ölçüde gürültülü bir şekilde eşlik etmeye çalışım. Korkmadığımı göstermek istiyordum. Görevlilerden biri silahını bana salladığında, sustum.</p>

  <p>Lobide üzerime kapşonlu bir palto geçirdiler. Artık şirketin malı olduğumdan, zatüreeye yakalanmamı istemiyorlardı sanırım. Artık IOI'nin insan kaynaklarının bir parçasıydım. Binadan dışarı çıktığımız anda, altı aydır ilk defa gün ışığıyla karşılaştım.</p>

  <p>Kar yağıyordu. Her yer ince, gri bir kar tabakası ve çamurla kaplıydı. Sıcaklığın ne olduğunu bilmiyordum ama hayatımda bu kadar üşümemiş olduğumu hissettim. Güçlü rüzgar kemiklerimi zangırdatıyordu.</p>

  <p>Aracın kapısını açtıklarında, içeride plastik sandalyelere oturtulmuş, yüzlerinde vizör olan iki tutuklu daha olduğunu gördüm. Sabah benden önce aldıkları talihsizler olmalıydı bunlar. IOI görevlileri gündelik işlerini yapan çöpçülerden farksızdı.</p>

  <p>Sağımdaki tutuklu, benden belki birkaç yaş büyük, uzun boylu, sıska bir tipti. Sanki yetersiz beslendiğinden vücudu çökmek üzereymiş gibi görünüyordu. Hastalıklı düzeyde bir obez olan diğerinin ise cinsiyetinden bile emin olamamıştım. Erkek olarak kabul etmeye karar verdim. Yüzü, karmakarışık, kirli sarı saçlarıyla kapanmış olduğu gibi, gaz maskesine benzer bir şeyin ardındaki burnunu ve ağzını da göremiyordum. Maskeden çıkan kalın siyah bir boru aracın zeminindeki ağızlığa bağlanıyordu. Kendisini oturduğu yere sabitleyen kayışları gererek öne eğilip içine kusana dek, maskeye benzeyen bu şeyin ne olduğunu anlayamadım. Tutuklunun midesinden çıkanları emerek borudan zemindeki deliğe çeken vakumun sesini dinlerken, nedense, bu kusmuğun bir tankta mı toplandığını yoksa aracın altından sokağa mı bırakıldığını merak ettim. Muhtemelen bir tank vardı. IOI tutuklunun kusmuğunu analizden geçirerek, elde ettiği bulguları dosyasına eklemeyi ihmal etmezdi.</p>

  <p>“Kendini rahatsız hissediyor musun?” diye sordu, ağzımdaki topu çıkaran görevli. “Öyleyse söyle, sana da maske takayım.”</p>

  <p>“Harika hissediyorum,” dedim, çok da ikna edici sayılamayacak bir sesle.</p>

  <p>“Tamam. Ama şimdiden söyleyeyim, olur da kusmuğunu temizlemek zorunda kalırsam, seni buna pişman ederim.”</p>

  <p>Beni içeri iterek sıska tipin karşısındaki sandalyeye bağladılar. Görevlilerden ikisi araca girip plazma kaynak cihazlarını bir dolaba koydu. Diğer ikisi kapıları kapatıp aracın ön tarafına geçti.</p>

  <p>Apartmanımdan uzaklaşırken, boynumu uzatarak aracın renkli arka camlarından son bir yılımı geçirdiğim binaya baktım. Spreyle boyanmış camları sayesinde, kırk ikinci kattaki dairemi saptayabilmiştim. Haciz ekibi çoktan içeri girmiş olmalıydı. Muhtemelen o anda donanımımı parçalarına ayırıyor, envanter çıkarıyor, etiketliyor, kutuluyor, mezata hazırlıyorlardı. Boşaltıldıktan sonra dairem temizlenerek dezenfekte edilecekti. Aynı anda dış duvardaki delikler kapatılacak ve kapı değiştirilecekti. Fatura IOI'ye gönderilecek ve IOI de bu miktarı borcuma ekleyecekti.</p>

  <p>Öğleden sonranın ilerleyen saatlerinde, bekleme listesinin en tepesindeki şanslı kişiye binada yer açıldığı bildirilecekti. Daha akşam olmadan yeni kiracı dairesine taşınmış ve güneş battığında orada yaşadığımı gösteren en ufak kanıt bile silinmiş olacaktı.</p>

  <p>Lastiklerin donmuş asfaltı kaplayan tuz kristallerini ezerken çıkardığı sesi dinledim. Görevlilerden biri uzanarak eliyle vurduğu vizörün yüzüme inmesini sağladı. Kendimi bir anda bembeyaz kumların ortasında, bir plajda otururken buldum. Bir süre için günbatımında sahile vuran dalgaları seyrettim. Tutukluları sakinleştirmek amacıyla kullandıkları Simülasyon olmalıydı bu.</p>

  <p>Kelepçeli ellerimi zorlayarak vizörü yeniden alnıma çekmeyi başardım. Görevlilerin beni umursadığı yoktu. Ben de boynumu uzatarak daracık pencerelerden dışarıyı seyretmeye devam ettim. Uzun zamandır gerçek dünyaya adım atmamıştım ve nelerin değiştiğini görmek istiyordum.</p>
</body>
</html>
