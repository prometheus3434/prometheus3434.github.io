<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0038</h2>

  <p>“Bunu görebiliyor musunuz, çocuklar?” diye fısıldadım.</p>

  <p>Kimseden cevap gelmedi.</p>

  <p>“Hey? Aech? Art3mis? Shoto? Orada mısınız?”</p>

  <p>Gene cevap yoktu. Ya Og ses bağlantımızı kesmişti ya da Halliday kapının son aşamasını dışarıyla iletişimi engelleyecek şekilde programlamıştı. İkinci şıkkın geçerli olduğundan neredeyse emindim.</p>

  <p>Bir süre olduğum yerde sessizce bekleyerek, ne yapmam gerektiğini düşündüm. İçgüdülerim, beni Atari 2600'ün yer aldığı masaya götürdü. Atari, 1977 model renkli bir Zenith TV'ye bağlıydı. TV'yi açtığımda hiçbir şey olmadı. Ardından Atari'yi çalıştırdım. Halen hiçbir şey yoktu. TV de Atari de zemindeki prizlere bağlı olmasına rağmen güç yoktu.</p>

  <p>Hemen yan masadaki Apple Il'yi denedim. O da açılmadı.</p>

  <p>Birkaç dakika süren keşif turlarımın sonrasında, açılabilen tek bilgisayarın IMSAI 8080 olduğunu anladım. Matthew Broderick'in <i>WarGames</i> filminde sahip olduğu makineydi bu.</p>

  <p>IMSAI'yi çalıştırdığımda, bomboş ekranda tek bir kelime belirdi.</p>

  <p class="center">GİRİŞ:</p>

  <p><span class="left">ANORAK</span> yazarak, Enter tuşuna bastım.</p>

  <p class="center">KİMLİK TANIMLANAMADI - BAĞLANTI KESİLDİ</p>

  <p>Bilgisayar kendini kapattığından, giriş sekansını başlatmak için makineyi yeniden çalıştırdım.</p>

  <p>Bu defa HALLIDAY'i denedim. Gene olmadı.</p>

  <p><i>WarGames</i> filminde, süperbilgisayar WOPR'ye arka kapıdan giriş sağlayan şifre “Joshua”ydı. WOPR'nin yaratıcısı Profesör Palken şifre için kendi oğlunun adını kullanmıştı. Dünyada en çok sevdiği insanın adını.</p>

  <p>OG yazdım. Çalışmadı. OGDEN de.</p>

  <p>KİRA yazıp Enter'a bastım.</p>

  <p class="center">KİMLİK TANIMLANAMADI - BAĞLANTI KESİLDİ</p>

  <p>Ebeveynlerinin adlarını denedim. Balığının adı ZAPHOD'u denedim. Sonra da bir zamanlar sahibi olduğu dağ gelinciğinin adı TlBERIUS'u.</p>

  <p>Hiçbiri işe yaramadı.</p>

  <p>Saate baktım. Odaya gireli on dakikayı geçmişti. Sorrento bana yetişmiş olmalıydı. Yani o anda Sorrento da bu odanın tıpatıp aynısı olan bir odada, kulağına öneriler fısıldayan Halliday uzmanlarından kurulu bir ekibin yardımıyla, şifreyi bulmaya çalışıyordu. Muhtemelen ellerindeki öncelik listesine göre olası şifreleri, Sorrento'nun klavyeye girme hızında, arka arkaya deniyorlardı.</p>

  <p>Zamanım kalmamıştı.</p>

  <p>Hissettiğim hayalkırıklığıyla dişlerimi sıktım. Ne denemem gerektiğini bile bilmiyordum. O anda Ogden Morrow'un biyografisinden bir kısmı hatırladım: <i>Karşı cinsle iletişim kurmak Jim'in aşırı ölçüde gerilmesine neden oluyordu. Kira, Jim'in rahat bir şekilde konuşabildiğini gördüğüm tek kızdı. Ancak bu rahatlığı yalnızca oyun seanslarımızda, kendimiz için yarattığımız karakterler aracılığıyla, Anorak olarak yaşayabiliyordu. Kira'yla her zaman, D&amp;D karakterinin adı olan Leucosia'yı kullanarak konuşurdu.</i></p>

  <p>Bilgisayarı yeniden çalıştırdım ve şifre olarak LEUCOSIA yazdım. Ve Enter'a bastım.</p>

  <p>Odadaki bütün makineler aynı anda açılırken, disk sürücülerinin, test sinyallerinin ve makineler açılırken çıkan diğer seslerin yarattığı uğultu yüksek kemerli tavanda yankılandı.</p>

  <p>Atari 2600'ün bulunduğu masaya koşarak, makinenin altında, alfabe sırasına göre dizilmiş kartuşların oluşturduğu devasa yığını karıştırdım. En sonunda aradığım kartuşu bulmuştum: <i>Adventure.</i> Kartuşu makineye sokarak sistemi açtım ve makineyi yeniden başlattım.</p>

  <p>Oyunda, Gizli Oda'ya ulaşmam yalnızca birkaç dakikamı aldı.</p>

  <p>Oyuna başlar başlamaz kılıcı elime alarak üç ejderhayı da katlettim. Ardından siyah anahtarı bulup, Kara Kale'nin kapılarını açarak derinlerdeki labirentlerlere daldım. Gri nokta olması gereken yerdeydi. Gri noktayı alıp 8-bitlik küçük krallığın içinde ilerleyerek, büyülü bariyeri aştım ve Gizli Oda'ya ulaştım. Ancak orijinal Atari oyunundan farklı olarak, Gizli Oda'da <i>Adventure</i> oyununun orijinal programcısı Warren Robinett'in adı yazmıyordu. Ekranımın tam ortasında, pikselize kenarlara sahip, kocaman, beyaz renkli, oval bir şekil belirmişti. Bir yumurta.</p>

  <p><i>Yumurta!</i></p>

  <p>Donakalmış bir şekilde TV ekranına baktım. Bir süre sonra kendime gelerek, Atari joystickini sağa çektim ve küçük kare şeklindeki avatarımı titreyen ekranda ilerlettim. Gri noktayı elimden bırakıp yumurtayı aldığımda, TV'nin mono hoparlöründen bir elektronik bip sesi geldi. Aynı anda aşırı parlak bir ışık çakması olmuştu. Artık her iki elimle birden, joystick yerine gümüş bir yumurtayı tutuyordum. Yumurtanın kavisli yüzeyinde Avatarımın çarpık yansımasını görebiliyordum.</p>

  <p>Bakışlarımı en sonunda yumurtadan almayı başardığımda, odanın ucundaki çift kanatlı kapının yerinde bir çıkışın belirdiğini gördüm - Anorak'ın Kalesi'nin giriş salonuna açılan, kristal kenarlı bir portal. OASIS sunucusunun yeniden başlatılmasına birkaç saat olmasına rağmen, kale yeniden yaratılmış gibi görünüyordu.</p>

  <p>Halliday'in ofisine son bir kez baktıktan sonra, ellerimle sıkı bir şekilde tuttuğum yumurtayla birlikte, odayı aşarak çıkıştan geçtim.</p>

  <p>Çıkıştan geçtiğim anda arkama dönerek, Kristal Kapı'nın, kale duvarına gömülü, büyük, ahşap bir kapıya dönüştüğünü gördüm.</p>

  <p>Ahşap kapıyı açtığımda, Anorak'ın Kalesi'nin en yüksek kulesine çıkan sarmal merdivenle karşılaştım. Kulede Anorak'ın çalışma odası yer alıyordu. Mekan, antik yazmalar ve tozla kaplı büyü kitaplarının tıka basa istiflendiği, tavana dek yükselen raflarla çevriliydi.</p>

  <p>Pencereye yürüyerek, kalenin etrafını saran göz alıcı manzaraya baktım. Arazi artık çıplak değildi. Katalist'in neden olduğu etki silinmişti. Kaleyle birlikte Chthonia gezegeni de yeniden yaratılmış gibiydi.</p>

  <p>Odada etrafıma baktım. Siyah ejder tablosunun hemen altında, üzerinde mücevher parçalarıyla kaplanmış altın bir kupanın yer aldığı, şatafatlı kristal bir kaide duruyordu. Kupanın çapı, ellerimdeki gümüş yumurtayla aynı gibiydi.</p>

  <p>Yumurtayı kupaya yerleştirdiğimde, mükemmel bir şekilde oturdu.</p>

  <p>Uzaklardan gelen trompet sesleriyle birlikte, yumurta ışıldamaya başlamıştı.</p>

  <p>“Kazandın,” dediğini duydum bir sesin. Arkamı döndüğümde, karşımda Anorak'ı buldum. Obsidyen siyahı cüppesi, odaya giren ışığın büyük kısmını çekiyor gibiydi. “Tebrikler,” dedi uzun parmaklı elini uzatarak.</p>

  <p>Bir başka numarayla karşı karşıya olduğumu düşünerek tereddüt ettim. Belki de son bir test.</p>

  <p>“Oyun bitti,” dedi Anorak, sanki aklımı okumuş gibi. “Sıra ödülüne geldi.”</p>

  <p>Bana uzattığı eline baktım. Ve kısa süreli kararsızlığımın ardından Anorak'ın elini tuttum.</p>

  <p>O anda, sanki Anorak'tan avatarıma güç aktarılıyormuş gibi, mavi renkli enerji dalgalarının oluşturduğu örümcek ağını andıran şekiller ikimizi birden sarmaladı. Bir süre sonra enerji dalgaları parlaklığını yitirdiğinde, Anorak'ın üzerinde artık kara büyücü cüppesinin olmadığını gördüm. Hatta artık Anorak'a hiç ama hiç benzemeyen bir avatar duruyordu karşımda. Çok daha kısa, zayıf ve daha az yakışıklı biri. Karşımdaki, James Halliday'di. Solgun. Orta yaşlı. Yıpranmış kot pantolonu ve baskısı silik <i>Space Invaders</i> tişörtüyle, James Halliday!</p>

  <p>Kendi avatarıma baktığımda, Anorak'ın cüppesinin artık benim üzerimde olduğunu anladım. Aynı anda, ekranımın kenarındaki simge ve göstergelerin de değiştiğini fark ettim. Bütün istatistiklerim tavan yapmıştı ve sahip olduğum sihir, doğal güç ve büyülü nesnelerin sıralandığı, sonsuza dek uzuyormuş gibi görünen bir liste yer alıyordu.</p>

  <p>Avatarımın seviyesiyle can puanının yanında sonsuzluk sembolleri vardı.</p>

  <p>Ve kredi sayacımda artık on iki basamaklı bir rakam yazıyordu. Multimilyarder olmuştum.</p>

  <p>“OASIS'in himayesini senin ellerine bırakıyorum, Parzival,” dedi Halliday. “Avatarın artık ölümsüz ve olabilecek en güçlü düzeyde. Bir şeyi elde etmek için istemen yeterli. Güzel değil mi?” Bana doğru eğilerek sesini alçalttı. “Bana bir iyilik yap. Sahip olduğun gücü yalnızca iyi amaçlar için kullan. Tamam mı?”</p>

  <p>“Tamam,” derken, sesim ancak fısıltı gibi çıkmıştı.</p>

  <p>Halliday gülümseyerek, elleriyle etrafı gösterdi. “Bu artık senin kalen. Bu odayı, yalnızca senin avatarının giriş yapabileceği şekilde programladım. Bu şeye yalnızca senin erişim sağlayabilmen için-” Raflara gitti, kitaplardan birini sırtından çekti. Duyduğum klik sesiyle birlikte, kitaplık kayarak açıldı ve ortaya, duvara gömülü durumda, kare şeklinde bir metal plaka çıktı. Plakanın tam ortasında, gülünç olacak ölçüde büyük kırmızı bir tuş yer alıyordu. Tuşun üzerinde tek bir kelime yazılıydı: KAPAT.</p>

  <p>“Buna Büyük Kırmızı Tuş diyorum,” dedi Halliday. “Tuşa bastığın takdirde, bütün OASIS'i kapatarak, Simülasyonun kaynak kodları da dahil olmak üzere, GSS sunucularında saklanan her şeyi silecek bir solucanın serbest kalmasını sağlayacaksın. OASIS sonsuza dek kapanmış olacak.” Sırıttı. “Bu yüzden gerçekten yapılması gereken en doğru şey olduğuna karar vermedikçe, tuşu kullanmaktan uzak dur, tamam mı?” Tuhaf bir gülümsemeyle bana baktı. “Bu konuda kararına güveniyorum.”</p>

  <p>Halliday, Büyük Kırmızı Tuş'u saklayan kitaplığı iterek yeniden yerine yerleştirdi. Kolunu omzuma attığında, irkildim. “Dinle,” dedi, samimi bir ses tonuyla. “Gitmeden önce sana söylemek istediğim son bir şey var. Artık çok geç olana dek benim bir türlü anlayamadığım bir şey.” Beni pencereye götürerek, kalenin önünde uzanan araziyi gösterdi. “OASIS'i, kendimi gerçek dünyada hiçbir zaman evimdeymiş gibi hissetmediğim için yarattım. İnsanlarla nasıl temas kurabileceğimi bilmiyordum. Bütün hayatım boyunca korku içinde yaşadım. Hayatımın sona ermekte olduğunu anlayana dek. İşte o an, ne denli korkutucu ve acı verici olursa olsun, aynı zamanda gerçek mutluluğu bulabileceğin tek yerin gerçeklik olduğunu anladım. Çünkü gerçeklik, gerçek. Anlıyor musun?”</p>

  <p>“Evet,” dedim. “Sanırım.”</p>

  <p>“Güzel,” dedi bana göz kırparak. “Benim düştüğüm hataya düşme. Sonsuza dek saklanma.”</p>

  <p>Yüzünde bir gülümsemeyle, benden birkaç adım uzaklaştı. “Tamam, o halde. Sanırım her şey bu kadar. Artık benim için dümeni kırma zamanı geldi.”</p>

  <p>Ve kaybolmaya başladı. Avatarı yavaşça hiçliğe karışırken, gülümseyerek el salladı.</p>

  <p>“İyi şanslar, Parzival,” dedi. “Ve teşekkürler. Oyunumu oynadığın için teşekkürler.”</p>

  <p>Ve tamamen kayboldu.</p>

  <p>“Çocuklar, orada mısınız?” diye sordum birkaç dakika sonra. “Evet!” dedi Aech heyecanla. “Bizi duyabiliyor musun?”</p>

  <p>“Evet, artık duyabiliyorum. Ne oldu?”</p>

  <p>“Halliday'in ofisine girdiğin anda sistem ses bağlantımızı kesti. Bu yüzden seninle konuşamadık.”</p>

  <p>“Neyse ki yardımımıza ihtiyacın olmadı,” dedi Shoto. “İyi iş çıkardın, adamım.”</p>

  <p>“Tebrikler, Wade,” dediğini duydum Art3mis'in. Bunu içtenlikle söylediğini hissetmiştim.</p>

  <p>“Teşekkürler,” dedim. “Ama siz olmadan yapamazdım, biliyorsunuz.”</p>

  <p>“Orası öyle,” dedi Art3mis. “Medyayla konuşurken de bunu hatırlasan iyi olur. Og, şimdiden birkaç yüz gazetecinin buraya doğru yola çıktığını söyledi.”</p>

  <p>Büyük Kırmızı Tuş'u saklayan kitaplığa baktım bir kez daha. “Kaybolmadan önce Halliday'in bana söylediklerini duydunuz mu, çocuklar?”</p>

  <p>“Hayır,” dedi Art3mis. “Sahip olduğun gücü yalnızca iyi amaçlar için kullanmanı istedikten sonra bağlantı kesildi. Ne oldu?”</p>

  <p>“Çok bir şey olmadı,” dedim. “Daha sonra konuşuruz.”</p>

  <p>“Ahbap,” dedi Aech. “Hemen Skorbord'a bak!”</p>

  <p>Ekranımdaki bir pencerede Skorbord'u açtım. Yüksek skor listesi kalkmıştı. Halliday'in internet sitesinde artık yalnızca Anorak'ın cüppesi içindeki Avatarımın görüntüsü yer alıyordu. Gümüş yumurta ellerimdeydi ve ekranın tam ortasında KAZANAN PARZIVAL! yazıyordu.</p>

  <p>“Altılılar'a ne oldu?” diye sordum. “Üçüncü Kapı'dakilere?”</p>

  <p>“Emin değiliz,” dedi Aech. “Skorbord değiştiğinde onların da vidfeed görüntüleri kesildi.”</p>

  <p>“Belki avatarları öldüğünden olmuştur bu,” dedi Shoto. “Belki de ...”</p>

  <p>“Belki de yalnızca kapı dışarı edilmişlerdir,” dedim. Chthonia haritasını açtığımda, atlas üzerinde istediğim noktayı seçerek ışınlanabileceğimi gördüm. Görüntüyü Anorak'ın Kalesi'ne yakınlaştırarak, parmağımla girişin önündeki bir noktaya dokunduğum anda, avatarım orada belirdi.</p>

  <p>Doğru tahmin etmiştim. Üçüncü Kapı'yı temizlediğimde, halen içeride olan on sekiz Altılı avatarı dışarı atılarak kalenin önüne sürülmüşlerdi. Göz kamaştırıcı yeni kılığımla bir anda önlerinde belirdiğimde, yüzlerinde şaşkın bir ifadeyle dikiliyorlardı. Birkaç saniye boyunca sessizce bana baktıktan sonra, öfkeyke silahlarını çekerek saldırmaya hazırlandılar. Hepsi birbirinin tıpatıp aynısı olduğundan, hangisinin Sorrento tarafından kontrol edildiğini bilmiyordum. Ama artık bunu umursamıyordum da.</p>

  <p>Avatarımın yeni süperkullanıcı arayüzü sayesinde, elimle genişçe bir hareket yaparak bütün Altılı avatarlarını ekranımın üzerinde seçtim. Avatarların dış hatları kırmızı bir ışıltı saçıyordu. Altılı sürüsünü seçmemle birlikte Avatarımın araç çubuğunda beliren çapraz kemikli kafatası simgesine dokunduğum anda, on sekiz Altılı cansız bir şekilde yerlere saçıldı. Vücutları yavaşça yok olurken, her birinden geriye küçük bir silah ve ganimet yığını kalmıştı.</p>

  <p>“Vay anasını!” dediğini duydum Shoto'nun comlink bağlantısından. “Bunu nasıl yaptın?”</p>

  <p>“Halliday'i duydun,” dedi Aech. “Avatarı artık ölümsüz ve sonsuz güce sahip.”</p>

  <p>“Evet,” dedim. “Şaka yapmıyormuş.”</p>

  <p>“Halliday aynı zamanda, istediğin her şeyi elde edebileceğini de söyledi,” dedi Aech. “İlk isteğin ne olacak?”</p>

  <p>Bir an Aech'in sorusunu düşündükten sonra, ekranımın kenarında beliren YENİ KOMUT simgesine dokundum. “Aech, Art3mis ve Shoto'nun dirilmesini istiyorum.”</p>

  <p>Ekranımda, avatarların adlarının yazılışını onaylamamı isteyen bir diyalog penceresi açıldı. Adları onayladıktan sonra, sistem, diriltme işlemine ek olarak, diriltilecek avatarların ölürken kaybettikleri nesnelerin yeniden oluşturulmasını isteyip istemediğimi sordu. EVET simgesine dokundum. Ekranımın ortasında şu mesaj belirdi DİRİLTME İŞLEMİ TAMAMLANDI. AVATARLAR YENİDEN CANLANDI.</p>

  <p>“Çocuklar? OASIS hesaplarınıza yeniden girmeyi deneyebilirsiniz.”</p>

  <p>“Geliyoruz!” diye bağırdı Aech.</p>

  <p>Saniyeler sonra, Shoto yeniden açılan hesabına giriş yaparken, avatarı birkaç saat önce öldürüldüğü yerde yeniden oluşmaya başladı. Hareket kabiliyeti kazanmasıyla birlikte, yüzünde kocaman bir sırıtmayla bana doğru koştu. “<i>Arigato</i>, Parzival-san,” dedi eğilerek.</p>

  <p>Ben de eğildim ve ardından kollarımı ona doladım. “Hoş geldin,” dedim. Çok geçmeden, Aech kale kapılarından çıkarak bize katıldı.</p>

  <p>“Yeni gibi!” dedi, diriltilen avatarına bakarken. “Teşekkürler, Z.”</p>

  <p><i>“De nada.”</i> Kalenin açık kapılarına bir bakış attım. “Art3mis nerede? Onun avatarının da seninkinin yanıbaşında belirmesi gerekiyordu.”</p>

  <p>“Giriş yapmadı,” dedi Aech. “Dışarı çıkıp biraz temiz hava almak istediğini söyledi.”</p>

  <p>“Onu gördün mü? Nasıl-” Doğru kelimeleri aradım. “Nasıl görünüyor?”</p>

  <p>İkisi de gülerek bana bakarken, Aech elini omzuma koydu. “Seni dışarıda bekleyeceğini söyledi. Kendini onunla tanışmaya hazır hissettiğinde, yanına gidebilirmişsin.”</p>

  <p>Başımı salladım. Tam Simülasyondan çıkış simgesine dokunacakken, Aech elini kaldırdı. “Bekle bir saniye! Çıkmadan görmen gereken bir şey var,” diyerek, önümde bir pencere açtı. “Şu anda tüm haber kanallarında bu gösteriliyor. Federaller Sorrento'yu sorguya aldı. IOI merkezini basarak, herifi dokunsal koltuğundan çekip götürdüler!”</p>

  <p>Aech'in açtığı pencerede başlayan videoya baktım. Görüntülerde, federal ajanların Sorrento'yu IOI merkez binasının lobisinden dışarı çıkardığı an yer alıyordu. Üzerinde halen dokunsal tulumu olan Sorrento'nun kıçının dibinde, avukatı olduğunu tahmin ettiğim, takım elbiseli, gri saçlı bir adam vardı. Sorrento, sanki bütün bunlar basit bir tatsızlıktan ibaretmiş gibi, yüzünde sıkkın bir gülümsemeyle yürüyordu. Görüntülerin altındaki bantı okudum: <i>IOI Tepe Yöneticilerinden Sorrento Cinayetle Suçlanıyor.</i></p>

  <p>“Bütün gün haberlerde, Sorrento'yla chatlink seansınızın kaydı dönüp durdu,” dedi Aech, videoyu dondurarak. “Özellikle de seni öldürmekle tehdit edip, teyzenin karavanını havaya uçurmaktan bahsettiği an, tekrar tekrar gösteriliyor.”</p>

  <p>Aech videoyu kaldığı yerden başlattı. Federal ajanlar, birbirlerinin üzerine çıkmış, bağırarak sorular soran gazeteci ve muhabirlerle dolu lobiden Sorrento'yu geçirmeye çalışıyordu. Seyrettiğimiz videoyu çeken kameraman bir anda ileri doğru atılarak, kamerasını Sorrento'nun yüzüne dayadı. “Wade Watts'in öldürülmesi için emir verdiniz mi?” diye bağırdı. “Yarışmayı son anda kaybetmek nasıl bir duygu?”</p>

  <p>Cevap vermeyen Sorrento, gülümseyerek kameraya baktı. Ardından avukatı kameranın önüne geçerek, “Müvekkilime yöneltilen suçlamalar gerçekdışı,” dedi. “Haber kanallarında gösterilen kaydın üzerinde oynanmış olduğu açık bir şekilde anlaşılıyor. Şu an itibariyle konu üzerine başka bir açıklamamız olmayacak.”</p>

  <p>Sorrento başını salladı. Binadan çıkarılırken yüzündeki gülümseme silinmemişti.</p>

  <p>“Bu piç büyük ihtimalle ceza almadan yakasını kurtarmanın bir yolunu bulur,” dedim. “IOI dünyanın en iyi avukatlarını tutabilecek güce sahip.”</p>

  <p>“Doğru, tutabilirler,” dedi Aech. Cheshire sırıtışıyla bana bakıyordu. “Ama artık biz de tutabiliriz.”</p>
</body>
</html>
