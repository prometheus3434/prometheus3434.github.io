<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0018</h2>

  <p>Cuma akşamıydı; çalışarak geçireceğim bir başka yalnız gece başlıyordu. Esrarengiz olayları çözmek için bilişim yeteneklerini kullanan genç bir bilgisayar korsanı hakkındaki 80'ler TV dizisi, <i>Whiz Kids</i> üzerinde çalışıyordum. Dizinin “Ölümcül Erişim” adlı bölümünü tamamladığım esnada, bir e-posta aldım. Ogden Morrow'dandi! Başlık: <i>İstersek Dans Edebiliriz.</i></p>

  <p>E-postada yalnızca bir dosya eklentisi yer alıyordu. OASlS'teki en özel toplantılardan birine, Ogden Morrow'un doğumgünü partisine davet almıştım. Gerçek dünyada neredeyse hiçbir zaman göz önüne çıkmayan Morrow, OASIS'te yılda bir kez bu partiyi veriyordu.</p>

  <p>Morrow'un dünyaca ünlü avatarı Büyük ve Güçlü Og'un fotoğrafına baktım. Gri sakallı büyücü, bir kulağına yapıştırdığı kulaklığıyla, karmaşık bir mikserin üzerine eğilmişti. Parmakları gümüş renkli pikapların üzerindeki antika plakların üzerindeydi. Plak çantasında PANİK YAPMAYIN yazılı bir yapıştırma ve anti-Altılı logosu (kırmızı bir çember içine alınarak üzerine kesik atılmış, sarı renkli bir altı rakamı) vardı. Fotoğrafın altındaki mesaj ise şöyleydi:</p>

  <div class="center">
    <p>Ogden Morrow'un 80'ler Dans Partisi</p>

    <p>73. Doğumgünü şerefine!</p>

    <p>Bu Gece Saat 10'da Kaçık Küre'de</p>

    <p>DAVETİYE TEK KİŞİLİKTİR</p>
  </div>

  <p>Davet beni şaşkınlığa düşürmüştü. Ogden Morrow beni doğumgünü partisine davet ediyordu. Hayatımda bundan daha büyük bir şerefe nail olmamıştım. Art3mis'i aradığımda, onun da aynı e-postayı aldığını öğrendim. Bariz risklere rağmen, Og'un kendisinden gelen bir daveti kesinlikle geri çevirmeyeceğini söyledi. Doğal olarak, ben de onunla geleceğimi söyledim. Ödleğin teki gibi görünmemek için yapabileceğim tek şey buydu.</p>

  <p>Og, Art3mis'le bana davetiye yolladığına göre, Beş Büyükler'in diğer üyelerinin de partiye çağrıldığını tahmin ediyordum. Her cuma dünyanın dört bir yanında televizyonlardan verilen arena karşılaşmalarına katıldığından, Aech muhtemelen gelmeyecekti. Shoto ve Daito ise gerçekten gerekli olmadıkça PvP bölgesine girmezdi.</p>

  <p>Kaçık Küre, Sektör 16'daki Neonoir gezegeninde bulunan, sıfır-yerçekimli ünlü bir dans kulübüydü. Ogden Morrow'un on yıllar önce kodlarını yazdığı, halen de tek sahibi olduğu kulübe daha önce hiç gitmemiştim. Dans etmeye ya da mekanın müdavimlerini oluşturan über-ahmak, özenti avcı bozuntularıyla takılmaya meraklı değildim. Ama Og'un Doğumgünü Partisi özel bir olaydı; bu nedenle kulübün her zamanki müşterileri orada olmayacaktı. O gece içeri yalnızca davetliler, yani film yıldızları, müzisyenler ve farklı alanlarda tanınmış kişiler girebilecekti. Ve Beş Büyükler'in en az iki üyesi.</p>

  <p>Saçlarımı yapmak ve gece için kıyafet seçmek için bir saatten uzun zaman harcadım. Sonunda, 80'lere ait beğendiğim bir tarza ulaşmıştım: <i>Buckaroo Banzai</i>'de Peter Weller'in giydiğinin tıpatıp aynısı açık gri takım, kırmızı papyon ve klasik bilekli Adidas ayakkabılar. Ne olur ne olmaz diye, envanterime en sağlam zırhımı ve bir dolu silah da ekledim. Kaçık Küre'nin bu kadar popüler olmasının nedenlerinden biri, PvP bölgesinde bulunmasıydı; kulüpte hem büyü hem de teknoloji kullanılabiliyordu. Gerçekten tehlikeli bir yerdi. Özellikle de benim gibi ünlü bir avcı için.</p>

  <p>OASIS'teki siberpunk temalı yüzlerce gezegen içerisinde, Neonoir en büyük ve en eski olanlardan biriydi. Yörüngeden bakıldığında, üst üste binmiş, ışık saçan örümcek ağlarının sardığı, oniksten bir misket gibi görünüyordu. Daimi bir gecenin sürdüğü gezegenin yüzeyi, inanılmaz yükseklikte gökdelenlerin hakimiyetindeki, birbirine bağlı büyük kentlerle örülüydü. Bu kaotik kentlerin gökyüzü ardı arkası kesilmeyen hava araçlarıyla; tehlikeli sokakları ise derilere bürünmüş NPC'ler ve aynalı güneş gözlükleri takmış tekinsiz avatarlarla doluydu. Yüksek teknoloji ürünü silahlar ve derialtı implantları taşıyan ziyaretçi ve sakinleriyle Neonoir, <i>Neuromancer</i>'dan fırlamış bir dünyaydı.</p>

  <p>Kaçık Küre, ekvator ve başlangıç meridyeni boyunca gezegeni çevreleyen aşırı parlak iki arter, yani Bulvar ve Cadde'nin batı yarıküredeki kesişim noktasında bulunuyordu. Adı gibi kulübün kendisi de, yerden otuz metre yüksekte süzülen, üç kilometre çapında, kobalt mavisi tonlarda, devasa bir küreydi. Kürenin alt kısmında bulunan girişe, havada asılı kristal bir merdivenle çıkılıyordu.</p>

  <p>Zemeckis gezegenindeki <i>Geleceğe Dönüş</i> görevini tamamladığımda kazandığım DeLorean'la kulübe gelişim gerçekten olay oldu. Çalışmayan bir akı kapasitörüne sahip olan DeLorean'ın donanım ve görünümünde bazı değişiklikler yapmıştım. Kontrol panosuna (online bir müzayededen satın aldığım) KITT adında yapay zekalı bir bilgisayar, ön ızgaraya ise kırmızı renkli <i>Kara Şimşek</i> tarayıcısı eklemiş; aracın katı maddelerin içinden geçmesini sağlayan bir aygıt olan <i>Oscillation Overthruster</i> taktırmıştım. 80'ler süper-araç temamı tamamlayan ayrıntı ise, DeLorean'ın martı kanadı kapılarına çizdirdiğim <i>Hayalet Avcıları</i> logosuydu. Plakada ECTO-88 yazıyordu.</p>

  <p>Bu özel araca yalnızca birkaç haftadır sahiptim ama zamanda yolculuk edebilen, katı maddelerin içinden geçebilen, hayalet avcısı, <i>Kara Şimşek</i> havalı DeLorean'ım kısa zamanda Avatarımın alametifarikasına dönüşmüştü bile. Bu kıyak makineyi PvP alanında park etmenin, onu çalmak için sıraya girecek moronlar için açık davet olduğunu biliyordum. Aslında hırsızlığa karşı birkaç farklı güvenlik sistemine sahip olan DeLorean'ın kontağına da Max Rockatansky tarzı bir bubi tuzağı döşenmişti; yani birisi aracı çalıştırmaya kalkıştığında, plütonyum tankı küçük çaplı bir termonükleer patlamayla havaya uçuyordu. Ama Neonoir üzerinde otomobilimin güvenliğini dert etmeme gerek yoktu. Kulübe ulaştığımda yaptığım bir büyüyle DeLorean'ı oyuncak boyutlarına indirerek cebime attım. Büyünün geçerli olduğu bölgelerin kendine özgü avantajları da yok değildi.</p>

  <p>Davetli olmayanları dışarıda tutmak için oluşturulmuş kadife ip görünümündeki güç kalkanının arkasında binlerce avatar toplanmıştı. Girişe doğru ilerlerken, hakaretlere, imza isteklerine, ölüm tehditlerine ve gözyaşlarıyla aşklarını ilan edenlerin korkutucu kelime seçimlerine maruz kaldım. Vücut zırhım devredeydi ama şaşırtıcı bir şekilde kimse bana saldırmaya kalkmadı. Kapıda duran sayborg görevliye davetiyemi gösterdikten sonra, kulübe çıkan uzun kristal merdivenlere yöneldim.</p>

  <p>Kaçık Küre'ye girmek benim için kafa karıştırıcı olmaktan daha fazlasıydı. Devasa kürenin kavisli iç yüzeyi bar ve lounge salonu olarak kullanılıyordu. Girişten geçtiğiniz anda yerçekimi kanunu değişiyordu. Nerede yürürseniz yürüyün, avatarınızın ayakları kürenin iç yüzeyine yapışmış durumdaydı; düz bir çizgi çizerek kulübün “tepesine” çıkabilir ve turunuzu tamamladığınızda bulunduğunuz ilk noktaya dönebilirdiniz. Kürenin merkezindeki açık alan, sıfır-yerçekimli dans pistiydi. Piste ulaşmak için yapmanız gereken, tıpkı Süpermen'in uçuşa geçişi gibi, zeminden sıçrayarak yükselmek ve havanın içinde yüzerek ilerlemekti. Birkaç saniye içinde yerçekimsiz “groove alanında” dans eden kalabalığa karışabilirdiniz.</p>

  <p>Kulübe adımımı attığım anda, bakışlarımı yukarı (ya da o noktada benim için “yukarısı” olan yöne) kaldırdım. İçerisi hınca hınç doluydu. Büyük bir balonun içerisindeki karıncaları andıran avatarlar, bar ve lounge salonlarında dolanıyordu; bazıları çoktan dans pistine çıkmıştı bile. Kulübün içerisinde süzülen küre şeklindeki hoparlörlerden çıkan gürültülü müziğin ritmine ayak uydurmuş avatarlar dönüyor, uçuyor, sallanıyor, taklalar atıyordu. Parti başlamıştı.</p>

  <p>Dans eden avatarların ortasında, havada asılı durumda, kocaman, devasa bir kabarcık olduğunu gördüm; bu kabarcık kulübün tam merkezindeydi. Daha dikkatli bir şekilde baktığımda, kabarcığın pikaplar, mikserler, dekler ve kadranlarla çevrili DJ kabini olduğunu anladım. Kabinde gecenin açılışını yapan DJ, R2-D2 vardı; robotik kolları dört bir tarafındaki cihazlarla meşgul durumdaydı. O esnada, <i>Star Wars</i> droid sesleriyle mikslediği New Order'ın 1988 tarihli “Blue Monday” parçasını çalıyordu.</p>

  <p>Kalabalığı yararak en yakınımdaki bara ilerlemeye çalışırken, yanından geçtiğim avatarların bakışlarına hedef oldum.</p>

  <p>Art3mis'i aradığım için üzerime dikilen bu meraklı bakışları çok da umursamıyordum. Bara ulaştığımda, Klingonlu barmene Pan Galaktik Gargara Bombası sipariş edip tek dikişte kadehi yarıladım. O anda R2-D2'nun çalmaya başladığı bir başka 80'ler klasiğini fark edip, sırıtarak kendi kendime mırıldandım: “Union of the Snake, Duran Duran, 1983.”</p>

  <p>“Hiç fena değil.” Müziğin üzerine çıkmak için bağıran bu sesi tanımıştım. Arkamı döndüğümde, Art3mis karşımdaydı. Üzerinde, spreyle boyanmış gibi görünen, mavi tonlarda, bakır-kalay alaşımı bir gece elbisesi vardı. Avatarının kısacık kesilmiş koyu saçları güzel yüzünü mükemmel bir şekilde ortaya çıkarmıştı. Müthiş görünüyordu!</p>

  <p>Barmene bağırdı: “Glenmorangie. Buzlu olsun.” Gülümsedim. Connor MacLeod'un favori içkisi. Tanrım, bu kıza bayılıyordum.</p>

  <p>İçkisi geldiğinde, bana göz kırptı. Ardından kadehini benimkiyle tokuşturarak, içkiyi tek dikişte indirdi. Etrafımızı sarmış olan avatarların heyecanlı konuşmalarını duyabiliyorduk. Parzival ve Art3mis'in içeride olduğu bilgisi bütün kulübe yayılmıştı. Art3mis bakışlarını önce dans pistine, sonra da bana çevirdi. “Ne dersin, Percy? Biraz dağıtmak ister misin?” Kaşlarımı çattım.'“Bana Percy demediğin sürece.”</p>

  <p>Kahkaha attı. O anda Duran Duran şarkısı bitmiş, kulübe sessizlik çökmüştü. R2-D2 parlak ışıkların içinde kaybolurken, herkes merakla DJ kabinine bakıyordu; bu görüntü aklıma <i>Star Trek</i>'teki ışınlanma sahnelerini getirdi. Gri sakallı avatarın pikapların başında belirmesiyle kulübü dolduran kalabalıktan coşkulu çığlıklar yükseldi. Og sahnedeydi.</p>

  <p>Kulübün dört bir tarafında yüzlerce vidfeed penceresi belirdi. Tüm davetlilerin net bir şekilde görebilmesi için, farklı açılardan DJ kabinindeki Og'un yakın çekim görüntüleri veriliyordu. Yaşlı büyücünün üzerinde bol bir kot, sandaletler ve eski bir <i>Star Trek: The Next Generation</i> tişörtü vardı. Kalabalığa el salladıktan sonra, ilk şarkısını geçti: Billy Idol'dan “Rebel Yeli” dans remiksi. Pistten çığlıklar geliyordu.</p>

  <p>“Bu şarkıya bayılırım!” diye bağırdı Art3mis. Gözleri dans pistindeydi. Kararsız bir ifadeyle ona baktım. “Sorun ne?” dedi alaycı bir sempatiyle. “Yoksa oğlumuz dans edemiyor mu?”</p>

  <p>Birdenbire müziğin ritmine girerek kafasını döndürmeye, kalçalarını sallamaya başladı. Ve zeminden sıçrayarak yukarı, dans pistine doğru süzüldü. Arkasından bakarken donup kalmıştım. Cesaretimi toplamaya çalışıyordum.</p>

  <p>“Tamam,” diye homurdandım kendi kendime. “Büyütecek bir şey yok!”</p>

  <p>Zeminden güç almak için dizlerimi kırıp havaya sıçradım. Avatarım Art3mis'in arkasından yukarı doğru süzülmeye başladı. Dans pistinde olan avatarlar ikimize yol vermek için kenara çekiliyordu; önümüzde pistin merkezine uzanan bir tünel açılmıştı. Biraz ilerimizde, kabarcığının içinde süzülen Og'u net bir şekilde görebiliyordum. Tıpkı bir derviş gibi kendi etrafında dönüp dururken, bir yandan çaldığı şarkıyı remiksliyor, bir yandan da dans pistinin yerçekimi burgacını ayarlıyordu. Böylelikle, çaldığı plaklar gibi kulübün kendisini de döndürüyordu.</p>

  <p>Art3mis bana göz kırptı. Ben daha ne olduğunu anlayamadan, bacakları bir deniz kızının kuyruğuna dönüşmüştü. Kuyruğunu bir kez çarparak beni kendisine çekti; vücudu makineli tüfek ateşinden farksız bir ritme sahip müzikle uyum içindeydi. Sonra birden bana dönerek tam önümde asılı kaldı; yüzünde bir gülümsemeyle elini bana uzatmıştı. Kendisine katılmamı istiyordu. Sanki suyun altındaymış gibi, saçları kafasının etrafındaki bir halenin içinde süzülüyordu.</p>

  <p>Ona uzandığımda, elimden tuttu. Deniz kızı kuyruğu yok olmuş, müziğin ritmini takip eden bacakları yeniden belirmişti.</p>

  <p>İçgüdülerime güvenmediğimden, partiye hazırlanırken indirip test ettiğim <i>Travoltra</i> adında gelişmiş dans yazılımını açtım. Yazılım birkaç saniye içinde Parzival'in hareketlerini müzikle uyumlu bir düzene soktu; dört uzvum birdenbire kosinüs dalgalarına dönüşmüştü. Artık delicesine dans eden sersemin tekiydim.</p>

  <p>Gözleri şaşkınlık ve memnuniyetle parıldayan Art3mis, hareketlerimi takip ediyordu. İvmelenmiş elektronlar gibi birbirimizin yörüngesinde dönüyorduk. O anda Art3mis bir kez daha şekil değiştirmeye başladı. Avatarı insan formundan çıkmış; müzikle birlikte şeklini ve rengini değiştirirken nabız gibi atan bir amorf damlaya dönüşmüştü. Dans yazılımımda ayna-figür opsiyonunu seçerek Art3mis'in hareketlerini takip etmeye başladım. Avatarımın uzuvları ve gövdesi Art3mis'in etrafında dalgalanırken, üzerimden sürekli olarak değişen tuhaf renk dalgaları geçiyordu. LSD ile uçmuş Plastic Man gibiydim. Pistteki diğer avatarların da şekil değiştirerek prizmatik ışık damlalarına dönüştüğünü fark ettim. Artık Kaçık Küre'nin merkezi dünyadışı bir lava lambası gibi görünüyordu.</p>

  <p>Şarkı bittiğinde, Og hafifçe eğilerek selam verdikten sonra yavaş bir şarkıya geçti. Cyndi Lauper'den “Time After Time”. Pistteki avatarlar çiftlere ayrılarak dans etmeye başladı. Art3mis'in önünde nazik bir şekilde eğilerek elimi uzattım. Gülümseyerek elimi tuttu. Onu kendime çektim. Og dans pistindeki yerçekimini saat yönünün tersine yavaş bir dönüşe ayarlayarak, tıpkı bir kar küresinin içinde süzülen toz zerreleri gibi, avatarların kulübün görünmez merkez ekseninin etrafında dönerek dans etmesini istemiş olmalıydı.</p>

  <p>Kendimi durdurmalıydım. Kendimi durduramadım. O anda ağzımdan çıkıverdi.</p>

  <p>“Ben ... Ben sana aşık oldum, Arty.”</p>

  <p>İlk başta tepki vermedi. Avatarlarımız birbirinin etrafında süzülürken, yalnızca şaşkınlık içinde bana bakıyordu. Ardından kimsenin bizi duymaması için özel bir ses kanalına geçti. “Bana aşık değilsin, Z,” dedi. “Beni tanımıyorsun bile.”</p>

  <p>“Tanıyorum,” dedim. “Seni, hayatımda başka kimseyi tanımadığım kadar iyi tanıyorum.”</p>

  <p>“Tek bildiğin, benim bilmeni istediklerim. Gördüğün yalnızca, benim gösterdiğim kadar.” Elini göğsünün üzerine koydu. “Bu benim gerçek vücudum değil, Wade. Bu benim yüzüm değil.”</p>

  <p>“Umurumda bile değil! Senin zihnine aşık oldum. Olduğun kişiye. Paket umurumda değil!”</p>

  <p>“Sen ne söylediğini bilmiyorsun,” dedi. Sesinde kararsızlık vardı. “Güven bana. Beni şahsen tanımana izin verseydim böyle hissetmezdin.”</p>

  <p>“Neden sürekli bunu söyleyip duruyorsun?”</p>

  <p>“Çünkü korkunç bir görüntüye sahibim. Ya da belden aşağım felçli. Ya da aslında altmış üç yaşındayım. İstediğini seç.”</p>

  <p>“Üçü birden de olsa umurumda değil. Seni nerede görebileceğimi söyle, dediklerimin doğru olduğunu ispatlayayım. Hemen bir uçağa atlayıp yanına gelebilirim. Bunu yapacağımı biliyorsun.”</p>

  <p>Kafasını salladı. “Gerçek dünyada yaşamıyorsun, Z. Bana söylediklerinden biliyorum, hiç gerçek dünyada yaşamamışsın. Sen de benim gibisin. Bir illüzyonun içindesin.” Etrafımızı saran dünyayı gösterdi. “Gerçek aşkın ne demek olduğunu bilmiyorsun bile.”</p>

  <p>“Böyle konuşma!” Ağlamak üzereydim ve bunu ondan saklayacak değildim. “Daha önce hiç kız arkadaşım olmadığını söylediğim için mi böyle düşünüyorsun? Bakir olduğum için mi?”</p>

  <p>“Tabii ki hayır,” dedi. “Hiç alakası yok.”</p>

  <p>“O zaman ne? Söyle. Lütfen.”</p>

  <p>“Av. Bunu biliyorsun. Birlikte zaman geçirmek için asıl yapmamız gerekenleri ihmal ediyoruz. Yeşimtaşı Anahtar'ı bulmaya odaklanmalıyız. Sorrento ve Altılılar şu anda ne yapıyor sanıyorsun? Ya da dünyanın geri kalanı...”</p>

  <p>“Yarışmanın canı cehenneme! Yumurta'nın da!” diye bağırdım. “Az önce dediğimi duymadın mı? Sana aşık oldum. Seninle olmak istiyorum. Her şeyden daha çok hem de!”</p>

  <p>Avatarı ifadesiz bir yüzle bana bakıyordu. “Üzgünüm, Z. Aslında bu benim hatam. İşlerin bu noktaya gelmesine neden olan benim. Bunun artık bitmesi gerekiyor.”</p>

  <p>“Ne demek istiyorsun? Neyin bitmesi gerekiyor?”</p>

  <p>“Biraz ara versek iyi olacak. Birlikte bu kadar çok zaman geçirmemeliyiz.”</p>

  <p>Boğazıma yumruk yemiş gibi hissediyordum. “Benden ayrılıyor musun?”</p>

  <p>“Hayır, "dedi katı bir sesle. “Senden ayrılmıyorum. Bu imkansız. Çünkü biz birlikte değiliz.” Sesinde artık düşmanlık vardı sanki. “Biz tanışmadık bile!”</p>

  <p>“Yani... o zaman ... benimle artık konuşmayacak mısın?”</p>

  <p>“Evet. Sanırım en iyisi bu olacak.”</p>

  <p>“Ne kadar süre için?”</p>

  <p>“Av bitene dek.”</p>

  <p>“Ama Arty ... Bu yıllar alabilir.”</p>

  <p>“Farkındayım. Ve üzgünüm. Ama olması gereken bu.”</p>

  <p>“Yani parayı kazanmak benden daha mı önemli?”</p>

  <p>“Parayla ilgisi yok. O parayla ne yapabileceğimle ilgili.”</p>

  <p>“Doğru. Dünyayı kurtarmak. Çok yüce bir kişilikmişsin!”</p>

  <p>“Ahmaklığı bırak,” dedi. “Beş yıldan daha uzun süredir Yumurta'yı arıyorum. Sen de. Artık onu bulmaya her zamankinden daha yakınız. Bütün bu emeği bir kenara atamam.”</p>

  <p>“Senden böyle bir şey istemiyorum ki.”</p>

  <p>“Evet, istiyorsun. Farkında değilsin ama istediğin bu.” Cyndi Lauper bitti ve Og bir başka dans parçasına geçti: “James Brown is Dead”, LA Style. Kulüpte büyük bir alkış koptu. Bense göğsüme kocaman bir kazık sokulmuş gibi hissediyordum.</p>

  <p>Art3mis bir şey daha söyleyecekken (belki de veda edecekken), tam tepemizde kulakları sağır edecek korkunç bir patlama duyduk. İlk başta, Og'un gürültülü bir miksle yeni bir dans parçasına geçtiğin sandım. Ama refleksle kafamı yukarı kaldırıp, avatarların panik içinde kaçıştığı dans pistine doğru hızla düşmekte olan devasa moloz parçalarını gördüğümde durumun bu olmadığını anladım. Kürenin tepesinde kocaman bir delik açılmıştı. Altılılar içerideydi!</p>

  <p>Altılılar'ın yaylım ateşine tutulan kulüp tam bir kaosa sürüklendi. Davetlilerin çoğu panikle çıkışa yönelirken, diğerleri silahlarını çekip Altılılar'a ateş açmıştı. Dudaklarının hareketlerinden, büyülü sözler mırıldandığını tahmin ettiğim avatarlar gördüm. Tepeden tırnağa silahlanmış yüzden fazla Altılı kulübün tepesinde açtıkları delikten içeri girmeye devam ederken, böyle bir saldırıyı göze aldıklarına inanamıyordum. Bir kulüp dolusu yüksek seviyeli avatara saldırmaya kalkacak kadar aptal olabilirler miydi? Belki birkaçımızı öldürebilirlerdi ancak bu esnada yok edileceklerdi. Ne içindi bu?</p>

  <p>O anda Altılılar'ın doğrudan bana ve Art3mis'e nişan aldığını fark ettim. Bizi öldürmek için gelmişlerdi. Art3mis'le birlikte partiye katıldığımız haberi OASIS'in her yerinde çoktan duyulmuş olmalıydı. Skorbord'un tepesindeki en önemli iki avatarın korunmasız bir PvP bölgesinde olduğunu öğrenen Sorrento, böyle bir fırsatı pas geçemezdi elbette. Sorrento gibi bir adam, en büyük iki rakibini aynı anda indirmek için bundan daha uygun bir an bulamayacağını biliyordu muhtemelen. Böyle bir amaç uğruna yüz tane yüksek seviyeli avatarı kaybetmeye değerdi.</p>

  <p>Olanların kendi pervasızlığımdan kaynaklandığını biliyordum. Bu kadar aptalca davrandığım için kendime lanet okudum. Ve silahlarımı çıkartarak, Altılılar'ın üzerine kurşun yağdırmaya başladım. Aynı esnada Art3mis'in, avuçlarından çıkan mavi renkli plazma toplarıyla yalnızca birkaç saniye içinde bir düzine Altılı'yı indirdiğini gördüm. Saydam vücut kalkanından seken lazer ışınlarını ve büyülü kurşunları umursamadan saldırmaya devam ediyordu. Ben de ağır ateş altındaydım. O ana dek vücut kalkanım dayanmıştı ancak bu şekilde daha fazla süreceğini sanmıyordum. Ekranımda uyarı mesajları çıkmaya ve can puanım hızla düşmeye başlamıştı.</p>

  <p>Altılılar'ın ani saldırısı birkaç saniye içinde hayatımda tanık olduğum en büyük çatışmaya dönüştü. Ama daha da kötüsü, Art3mis'le birlikte kaybeden tarafta olduğumuzu görmek zor değildi.</p>

  <p>Müziğin halen devam etmekte olduğunu fark ettim. Bakışlarımı DJ kabinine çevirdiğimde, yarılarak açılan kabinin içinden çıkan Büyük ve Güçlü Og'u gördüm. Çok ama çok öfkeli görünüyordu.</p>

  <p>“Demek benim partimi mahvedebileceğinizi düşünüyorsunuz!” diye bağırdı. Avatarının üzerinde halen mikrofon olduğundan, hoparlörlerde patlayan sesi sanki Tanrı'nın gazabı gibiydi. Donan arbedenin ortasında bütün bakışların dans pistinin merkezinde süzülmekte olan Og'a döndüğü bir an yaşandı. Og, kollarını açarak öfkeli yüzünü Altılılar'a çevirdi.</p>

  <p>Og'un parmak uçlarında çatallanmaya başlayan kırmızı ışıklar bir anda kulübün dört bir yanına dağıldı. Her bir ışık dalgası bir Altılı avatarını göğsünden vururken, bir şekilde etraftaki diğer avatarlar bundan zarar görmemişti. Birkaç salise içinde kulüpteki bütün Altılılar'ın faturası kesildi. Donakalmış avatarları bir süre kıpkırmızı bir ışıkla parıldadıktan sonra, hiçliğe karıştı.</p>

  <p>Dehşet içindeydim. Hayatımda gördüğüm en inanılmaz güç gösterisine tanık olmuştum.</p>

  <p>Og, “Davetsiz hiç kimse benim mekanıma giremez!” diye bağırırken, sesi artık sessizliğin çökmüş olduğu kulüpte yankılandı. İçeride kalan avatarlardan (panik içinde kulübü terk etmeyen ya da çatışmada öldürülmeyenlerden), zafer çığlıkları yükseldi. Og sakin bir şekilde DJ kabinine döndü; kabin saydam bir koza gibi açılarak etrafını sardı. “Parti devam ediyor!” diye bağırdı ve pikap iğnesini Blondie plağının üzerine bıraktı. “Atomic” parçasının saldırgan bir remiksi çalıyordu. Kulüpteki şok dalgasının kalkması için geçen kısa bir anın ardından, herkes yeniden dans etmeye başladı.</p>

  <p>Gözlerim Art3mis'i arandı ama çoktan kulübü terk etmiş olmalıydı. Bakışlarımı yukarı kaldırdığımda, Altılılar'ın kürenin tepesinde açtığı deliğe doğru yükseldiğini gördüm. Delikten çıkarken, kısa bir an için durup arkasını döndü. Yalnızca son bir kez bana bakacak kadar.</p>
</body>
</html>
