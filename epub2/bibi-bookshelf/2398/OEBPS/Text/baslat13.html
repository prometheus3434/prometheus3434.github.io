<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eld.css" rel="stylesheet" type="text/css" />
</head>

<body>
  <h2>0011</h2>

  <p>Kendimi bir atari salonunda <i>Galaga</i> oynarken buldum.</p>

  <p>41.780 puanla, oyunda epey ilerlemiş durumdaydım. Bakışlarım aşağı kaydığında, kontrol tuşlarının üzerindeki ellerimi gördüm. Birkaç saniyelik beceriksizliğin ardından, içgüdüsel bir hamleyle joysticki sola kırıp gemilerimden birini son anda kurtarmayı başardım.</p>

  <p>Bir yandan oyunu takip ederken, bir yandan da etrafımı incelemeye çalışıyordum. Solumda bir <i>Dug-Dug,</i> sağımda ise bir <i>Zaxxon</i> makinesi vardı. Ardımdaki düzinelerce oyun makinesinde süren dijital çarpışmaların kakofonisini duyabiliyordum. <i>Galaga'da</i> bulunduğum dalgayı bütünüyle temizlediğim anda, oyun makinesinin ekranından yansıyan görüntümü fark ettim. Bu, Avatarımın değil, Matthew Broderick'in yüzüydü. <i>Ferris Bueller</i> ve <i>Ladyhawke</i> öncesi dönemden, genç Matthew Broderick'in yüzü.</p>

  <p>Nerede ve kim olduğumu anladım.</p>

  <p><i>WarGames</i> filminde Matthew Broderick'in oynadığı karakter olan David Lightman'dim. Bu da Lightman'in filmdeki ilk sahnesiydi.</p>

  <p>Filmin içindeydim.</p>

  <p>Bir kez daha etrafıma hızlı bir şekilde göz attığımda, filmdeki atari/pizza salonu 20 Grand Palace'ta olduğumu anladım. 80'lerin kabarık saç modellerine sahip çocuklar oyun makinelerinin başında toplanmıştı. Kabinlere kurulmuş olan diğerleri ise pizza yiyip sodalarını içmekle meşguldü. Köşedeki müzik kutusunda The Beepers'dan “Video Fever” çalıyordu. Her şey tıpkı filmdeki gibiydi. Halliday <i>WarGames</i>'i en ince detayına dek kopyalayarak, etkileşimli Simülasyonunu yaratmıştı.</p>

  <p>İnanılmazdı!</p>

  <p>Yıllardır İlk Kapı'nın ardında beni neyin beklediğini düşünmeme rağmen, içine düştüğüm ortam aklımın ucundan bile geçmemişti. Aslında bunu tahmin etmem gerekirdi. Sonuçta <i>WarGames,</i> Halliday için tüm zamanların en iyi filmlerinden biriydi; hatta sırf bu yüzden filmi belki otuz kere seyretmiştim. Eh, sırf bu yüzden demek yanlış olur; film gerçekten de harikaydı. Araştırmalarımın karşılığını almaya başlamıştım.</p>

  <p>Elektronik bir ses duydum; ses kotumun sağ cebinden geliyor gibiydi. Sol elimi joystickte tutarak, cebime uzandım ve dışarı dijital bir saat çıkardım. Saat yanıp sönen rakamlarla 7.45'i gösteriyordu. Alarmı susturmak için tuşlardan birine bastığımda, ekranımın tam ortasında bir uyarı mesajı belirdi: DAVID, OKULA GEÇ KALACAKSIN!</p>

  <p>İlk Kapı'nın beni nereye getirdiğini anlamak için, ses komutuyla OASIS haritasını ekranımın ortasına çektim. Ama Middletown bir kenara, artık OASIS'te bile değildim. Konum belirleyici simge boş ekranın tam ortasında duruyordu; bunun anlamı harita dışında olduğumdu. Kapıdan geçtiğimde avatarım bağımsız bir Simülasyona -OASIS'ten ayrı, sanal bir bölgeye- girmiş olmalıydı. Geri dönmenin tek yolu görevi tamamlayarak İlk Kapıyı temizlemekti. Ama bir bilgisayar oyununun içindeysem, nasıl oynamam gerekiyordu? Bu bir görevse, amacım neydi? Aklımda bu sorularla <i>Galaga</i> oynamaya devam ettim. Birkaç saniye sonra da, salona giren bir çocuğun bana doğru yaklaştığını gördüm.</p>

  <p>“Selam, David!” dedi. Gözleri oyun ekranındaydı.</p>

  <p>Çocuğu filmden tanımıştım. Adı Howie'ydi. O anda, Matthew Broderick'in karakterinin, okula yetişmek için oyunu Howie'ye bıraktığını hatırladım.</p>

  <p>Çocuk birebir olarak aynı ses tonuyla, “Selam, David!” dedi yeniden. Bu defa kelimeler, ekranımın alt kısmında metin olarak da belirmişti. Yanıp sönen kırmızı harflerle SON DİYALOG UYARISI! yazıyordu.</p>

  <p>Neyin içinde olduğumu çözmeye başlamıştım. Simülasyon, filmdeki bir sonraki repliği söylemem için beni son kez uyarıyordu. Bu repliği çıkaramazsam ne olacağını tahmin edebiliyordum. Oyun bitecekti.</p>

  <p>Paniğe kapılmadım. <i>WarGames'i</i> o kadar çok seyretmiştim ki, filmi başından sonuna ezbere biliyordum.</p>

  <p>“Selam, Howie!” dedim. Duyduğum ses bana ait değildi. Matthew Broderick'in sesiydi. Repliği söylediğim anda, ekranımdaki uyarı mesajı yok olarak, yerini kazandığım 100 puana bıraktı.</p>

  <p>Sahnenin geri kalanını zihnimde canlandırmak için hafızamı zorlarken, bir sonraki replik de dudaklarımdan döküldü: “Nasıl gidiyor?” Skorum 200 puana çıkmıştı.</p>

  <p>“Fena değil,” oldu Howie'nin yanıtı.</p>

  <p>Başımın döndüğünü hissediyordum. Bu inanılmazdı. Filmin içindeydim. Halliday elli yıllık eski bir filmi, gerçek-zamanlı etkileşimli bir bilgisayar oyununa dönüştürmüştü. Bu oyunu programlamasının ne kadar zamanını aldığını düşündüm. Yeni bir uyarı mesajı belirdi: OKULA GEÇ KALACAKSIN! ACELE ET!</p>

  <p><i>Galaga</i> makinesinden ayrılarak, Howie'ye, “Hey, yerime geçmek ister misin?” diye sordum.</p>

  <p>“Olur,” diyerek joysticki devraldı. “Teşekkürler!”</p>

  <p>Bu diyalogun ardından atari salonunun zemininde, bulunduğum yerden çıkışa doğru giden yeşil bir hat belirdi. Hattı takip ederek çıkışa yönelmişken, bir anda durup geriye döndüm ve tıpkı filmde David'in yaptığı gibi, <i>Dig Dug</i> oyun makinesinin üzerinde bıraktığım defterimi aldım. Ekranımda BONUS! mesajı belirdi.</p>

  <p>“Hoşça kal, David!” diye seslendi Howie.</p>

  <p>“Hoşça kal,” diye seslendim ben de. Bir 100 puan daha! Bu çocuk oyuncağıydı!</p>

  <p>Hattı izleyerek 20 Grand Palace'ın dışına çıktığım anda, kendimi kalabalık bir caddede buldum. Birkaç bloğun ardından köşeyi döndüm ve yeşil hattın büyük bir tuğla binaya yöneldiğini gördüm. Binanın üzerindeki tabelada, Snohomish Lisesi yazıyordu. Burası, filmin sonraki birkaç sahnesinin geçeceği, David'in okuluydu.</p>

  <p>İçeri girdiğim esnada zihnim düşüncelerle doluydu. Önümdeki iki saat boyunca tek yapmam gereken <i>WarGames</i> filminden ezbere bildiğim replikleri söylemekse, bu iş çok kolay olacaktı. Demek farkında olmadan, kendimi bu önemli ana hazırlamıştım. <i>WarGames'</i>i, belki <i>Real Genius</i> ya da <i>Better Off Dead</i>'den bile daha iyi biliyordum.</p>

  <p>Okulun boş koridorunda koşarken, ekranımda bir başka uyarı mesajı belirdi: BİYOLOJİ DERSİNE GEÇ KALDIN!</p>

  <p>Artık parlak bir ışık saçan yeşil hattı takip ettim; en sonunda ikinci katta bulunan biyoloji sınıfına ulaşmıştım. Kapının penceresinden baktığımda, dersin çoktan başlamış olduğunu gördüm. Öğretmen tahtanın önündeydi. Sınıftaki, bana ait olan tek boş sandalyeyi de görebiliyordum.</p>

  <p>Ally Sheedy'nin hemen arkasındaki sandalyeydi bu.</p>

  <p>Kapıyı açıp parmaklarımın ucunda yerime doğru ilerlerken, öğretmen beni anında fark etti.</p>

  <p>“Ah, David! Aramıza katılman ne hoş!”</p>

  <p>Filmin sonunu getirmek sandığımdan çok daha zor oldu. Yalnızca oyunun “kurallarını” çözerek skor sisteminin nasıl çalıştığını anlamam bile on beş dakikamı almıştı. Gerektiği yerlerde filmin diyaloglarını söylemekten daha fazlasını yapmam gerekiyordu. Mesela Broderick'in oynadığı karakterin filmde yaptığı her şeyi, doğru zamanda ve tam olarak aynı şekilde yapmalıydım. Bu, defalarca seyrettiğiniz ancak tek bir kez bile provasını yapmadığınız bir oyunda başrol oynamaya benziyordu.</p>

  <p>Filmin ilk bir saati boyunca aşırı gergindim; diyalog anına hazır olabilmek için sahneleri zihnimde yeniden kurmakla uğraşıyordum. Bir repliği yanlış söylediğimde ya da bir şeyi tam zamanında yapmadığımda, skorum düşerken ekranımda da uyarı mesajları beliriyordu. Arka arkaya iki hata yaptığımda, son uyarı mesajımı aldım. Üçüncü bir hata yaptığımda ne olacağından emin değildim. Kapıdan dışarı atılacağımı ya da avatarımın oracıkta öleceğini tahmin edebiliyordum. Bunu öğrenmek için can attığım yoktu.</p>

  <p>Arka arkaya yedi hamleyi hatasız gerçekleştirdiğimde ya da yedi repliği doğru bir şekilde söylediğimde, “İpucu Kartı” kazanıyordum. Ne yapacağımı ya da söyleyeceğimi çıkaramadığım anlarda, tıpkı bir <i>prompter</i> gibi, ekranımda yapmam ya da söylemem gereken şeyin belirmesini sağlayan bu kartı kullanabiliyordum.</p>

  <p>Karakterimin yer almadığı sahnelerde, Simülasyon pasif dış görüntüye geçiyordu; bu anlarda tek yapmam gereken, eski bilgisayar oyunlarındaki ara sahneler gibi, olanları seyretmekti. Biraz olsun dinlenebildiğim bu sahnelerden birinde, konsolun sabit diskinden arşivimdeki <i>WarGames</i> dosyasına ulaşmaya yeltendim; böylelikle ekranımda açacağım pencerede filmi oynatarak ihtiyacım olan kısımları alabileceğimi düşünmüştüm. Ama sistem buna izin vermedi. Hatta kapının içindeyken, ekranımda hiçbir pencere açamıyordum. Bunu denememle, uyarı mesajının suratıma vurulması bir oldu: HİLE YAPMAK YOK. BUNU BİR DAHA DENERSEN OYUN BİTER!</p>

  <p>Neyse ki yardıma ihtiyacım olmadığını anladım. Oyunda ulaşabileceğim maksimum sayı olan beş ipucu kartını ele geçirdikten sonra rahatladım. Artık eğleniyordum. En sevdiğim filmlerden birinin içinde keyif almak benim için zor değildi. Hatta bir süre sonra, replikleri tam olarak filmdekiyle aynı ses tonunda söylediğimde bonus puan kazanıldığını bile fark ettim.</p>

  <p>O anda bunu henüz bilmiyor olsam da, bütünüyle yeni bir oyun türünü oynayan ilk kişiydim. GSS, İlk Kapı'nın içine <i>WarGames</i> Simülasyonunun kurulduğunu öğrendikten sonra (bunu çok kısa zamanda öğreneceklerdi), <i>FilmSenkron</i> adını koydukları bu oyun fikrinin patentini alarak, etkileşimli oyunlara dönüştürmek amacıyla eski film ve TV programlarının haklarını toplamaya başladı. <i>FilmSenkron</i>'un bir anda popülerlik kazanmasıyla, insanlara favori film ya da dizilerinde başrol oynama şansını veren bu yeni oyun türüne yönelik büyük bir pazar olduğu anlaşıldı.</p>

  <p>Filmin son sahnelerine ulaştığımda, uykusuzluktan ve yorgunluktan kasılmaya başlamıştım; yirmi dört saatten uzun süredir Simülasyona bağlıydım. Görevi tamamlamak için yapmam gereken son şey, süperbilgisayar WOPR'ye “kendine kendine” üç taş oynamayı öğretmekti. Kendine karşı oynadığı her oyun beraberlikle tamamlandığından, bu çözümsüzlük WOPR'nin yapay zekasına, küresel termonükleer savaşın da, “kazanmanın tek yolunun oynamamaktan geçtiği” bir oyun olduğunu öğretti. Böylelikle WOPR'nin, Amerika Birleşik Devletleri'nin sahip olduğu bütün nükleer füzeleri Sovyetler Birliği'ne yollaması engellenmiş oldu.</p>

  <p>Ben, David Lightman, Seattle'dan gelen yeniyetme bir bilgisayar kurdu, tek başıma insanoğlunun medeniyetini yok olmaktan kurtarmıştım.</p>

  <p>NORAD kumanda merkezinin derin bir nefes alarak kutlamalara başlamasının ardından, filmin kapanış jeneriğini bekledim. Ama jenerik başlamadı. Bunun yerine, etrafımdaki bütün karakterler bir anda yok oldu; devasa savaş odasında tek başıma kalmıştım. Bilgisayarlardan birinin monitöründen Avatarımın yansımasına baktığımda, artık Matthew Broderick olmadığımı anladım. Yeniden Parzival'e dönüşmüştüm.</p>

  <p>Kumanda merkezinin ortasında, ne yapmam gerektiğini düşündüm. Birdenbire, önümdeki bütün monitörler karardı; hepsinde de ışıltılı yeşil harflerle, aynı dört satırlık metin belirdi. Bir başka bilmeceyle karşı karşıya olmalıydım:</p>

  <div class="blok">
    <p><b><i>Kaptan saklıyor Yeşimtaşı Anahtar'ı</i></b></p>

    <p><b><i>Uzun zaman bakımsız bırakılmış beyaz bir evde</i></b></p>

    <p><b><i>Oyunu bitirecek düdük çalınabilir</i></b></p>

    <p><b><i>Ancak kupaların tamamı elde edildiğinde</i></b></p>
  </div>

  <p>Birkaç saniye boyunca dörtlüğe baktım. Ardından sersem halimden kurtularak, hemen metnin birkaç ekran resmini aldım. Ben bunu yaparken, Bakır Kapı yakınımdaki bir duvarın ortasında yeniden ortaya çıkmıştı. Açık olan kapıdan, Halliday'in yatak odasını görebiliyordum. Dışarı çıkış bu kapıdan olacaktı.</p>

  <p>Başarmıştım! İlk Kapı'yı temizlemiştim!</p>

  <p>Bakışlarımı yeniden monitörlerin tamamını kaplayan dörtlüğe çevirdim. Beşliği çözümleyerek Bakır Anahtar'ı bulmam yıllarımı almıştı. İlk bakışta, Yeşimtaşı Anahtar'ı bulmamı sağlayacak bu yeni bilmecenin çözümü de uzun yıllar gerektirecek gibi göründü. Tek kelimesi bile bir şey ifade etmiyordu. Ama bitap düşmüş durumdaydım; neredeyse ayakta uyuyordum. Bilmecelere kafamı verecek durumda olmadığım ortadaydı.</p>

  <p>Kapıdan geçerek Halliday'in odasına sıçradım. Arkama dönüp duvara baktığımda, kapı çoktan yok olmuştu. Kapının yerinde, ilk başta olduğu gibi, <i>WarGames</i> posteri duruyordu.</p>

  <p>Hemen avatarımın istatistiğini kontrol ettim: kapıyı temizlediğim için kazandığım yüz bin XP, avatarımı 20. seviyeye çıkarmaya yetmişti. Ardından Skorbord'a baktım:</p>

  <table class="left">
    <tr>
      <td>
        <p>1.</p>
      </td>

      <td>
        <p>Parzival</p>
      </td>

      <td>
        <p>110.000</p>
      </td>

      <td>
        <p>∏</p>
      </td>
    </tr>

    <tr>
      <td>
        <p>2.</p>
      </td>

      <td>
        <p>Art3mis</p>
      </td>

      <td>
        <p>9.000</p>
      </td>
    </tr>

    <tr>
      <td>
        <p>3.</p>
      </td>

      <td>
        <p>JDH</p>
      </td>

      <td>
        <p>0000000</p>
      </td>
    </tr>

    <tr>
      <td>
        <p>4.</p>
      </td>

      <td>
        <p>JDH</p>
      </td>

      <td>
        <p>0000000</p>
      </td>
    </tr>

    <tr>
      <td>
        <p>5.</p>
      </td>

      <td>
        <p>JDH</p>
      </td>

      <td>
        <p>0000000</p>
      </td>
    </tr>

    <tr>
      <td>
        <p>6.</p>
      </td>

      <td>
        <p>JDH</p>
      </td>

      <td>
        <p>0000000</p>
      </td>
    </tr>

    <tr>
      <td>
        <p>7.</p>
      </td>

      <td>
        <p>JDH</p>
      </td>

      <td>
        <p>0000000</p>
      </td>
    </tr>

    <tr>
      <td>
        <p>8.</p>
      </td>

      <td>
        <p>JDH</p>
      </td>

      <td>
        <p>0000000</p>
      </td>
    </tr>

    <tr>
      <td>
        <p>9.</p>
      </td>

      <td>
        <p>JDH</p>
      </td>

      <td>
        <p>0000000</p>
      </td>
    </tr>

    <tr>
      <td>
        <p>10.</p>
      </td>

      <td>
        <p>JDH</p>
      </td>

      <td>
        <p>0000000</p>
      </td>
    </tr>
  </table>

  <p>Skorum yüz bin puan artarken, yanında da bakır renkli bir kapı simgesi belirmişti. Muhtemelen medya (ve dünyadaki herkes) bir önceki geceden bu yana Skorbord'u takip ediyordu. Yani İlk Kapı'yı temizlediğimi artık herkes biliyordu. Bunun nelere yol açacağını düşünemeyecek kadar yorgundum. Aklımdaki tek şey uyumaktı.</p>

  <p>Koşarak merdivenleri inip mutfağa girdim. Dışarıdaki Ford'un anahtarları buzdolabının yanında, dolabın üzerindeydi. Anahtarları kaptığım gibi kendimi dışarı attım. Araba (briketlerin üzerindeki lastiksiz olan değil de, diğeri), 1982 model bir Ford Thunderbird'dü. İkinci denemede motoru çalıştırdıktan sonra, garaj yolundan çıkıp hızla istasyona yöneldim.</p>

  <p>İstasyona ulaşır ulaşmaz, Ludus'taki okuluma en yakın nakil terminaline geri ışınlandım. Avatarımın ele geçirdiği hâzineleri, zırhı ve silahları okul dolabıma bıraktım ve en sonunda OASIS'ten çıkış yaptım.</p>

  <p>Vizörümü yüzümden çekip çıkardığımda, saat sabah 6.17'ydi. Kançanağı olmuş gözlerimi ovuşturarak, karanlık sığınağıma baktım. Son yirmi dört saatte olanları zihnimde toparlamaya çalışıyordum.</p>

  <p>O anda, minibüsün içinin ne kadar soğuk olduğunu fark ettim. Bunca saatin ardından, bir açıp bir kapatarak kullandığım ısıtıcının pilleri tükenmişti. Egzersiz bisikletine atlayarak pilleri şarj edemeyecek kadar yorgun durumdaydım. Teyzemin karavanına gidecek gücüm de yoktu. Ama kısa süre içinde güneş yüzünü gösterecekti. Bu yüzden donarak ölme riskini almadan, sığınağımda uyuyabileceğimi düşündüm.</p>

  <p>Sandalyemden yere kayıp, uyku tulumunun içine kıvrıldım. Gözlerim kapanırken, yeni bilmeceyi düşünüyordum. Ama aradan birkaç saniye geçmeden, derin bir uykuya dalmıştım bile.</p>

  <p>Rüyamda, etrafımı sarmış birkaç farklı orduyla, yakılıp yıkılmış bir savaş alanının ortasında duruyordum. Tam önümde Altılılar'dan kurulu bir ordu; bu ordunun her iki tarafında ise farklı avcı klanlarının oluşturduğu başka ordular dizilmişti.</p>

  <p>Herkesin ellerinde kılıçlar ve büyülü silahlar görüyordum.</p>

  <p>Bakışlarım vücuduma kaydı. Bu, Parzival'in değil, kendi vücudumdu. Üzerimde kağıttan bir zırh olduğunu fark ettim. Sağ elimde plastikten oyuncak bir kılıç, sol elimde ise kocaman bir cam yumurta tutuyordum. <i>Risky Business</i> filminde Tom Cruise'a çok fazla sıkıntı yaşatan cam yumurtaya benziyor olsa da, bunun benim için, Halliday'in Paskalya Yumurtası olduğunu bir şekilde çıkarabiliyordum.</p>

  <p>Herkesin ortasında elimde yumurtayla dikiliyordum.</p>

  <p>Etrafımı saran ordular aynı anda savaş çığlıklarıyla saldırıya geçti. Gözlerini kan bürümüştü; hayvanlar gibi dişlerini çıkarmışlardı. Yumurtayı almak için geliyorlardı ve onları durdurmak için yapabileceğim hiçbir şey yoktu.</p>

  <p>Bir şekilde rüya gördüğümün farkındaydım; bu yüzden kimse bana el süremeden uyanmayı bekledim. Ama bu olmadı. Yumurtanın elimden alındığını ve vücudumun parçalara ayrıldığını hissettim.</p>
</body>
</html>
