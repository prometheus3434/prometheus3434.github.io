<html xmlns="http://www.w3.org/1999/xhtml">
	<head>
		<title>1-27</title>
		<link href="css/idGeneratedStyles_0.css" rel="stylesheet" type="text/css"/>
		<link href="css/idGeneratedStyles_2.css" rel="stylesheet" type="text/css"/>
<meta content="urn:uuid:585de9cd-969c-4dde-af95-45ec0d03444c" name="Adept.expected.resource"/>
	</head>
	<body id="x1-27" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-24">XXIII. BÖLÜM  </p>
			<p class="paragraf ParaOverride-7">Borsa spekülasyonu asla bitmez. Zaten bitmemesi ge­rekir. Ne kadar tehlikeli olduğu söylenerek yapılan uya­rılar, spekülasyonu engelleyemez. İnsanlar ne kadar ze­ki ya da deneyimli olurlarsa olsunlar, hata yapmaktan kaçamazlar. En ince ayrıntıya kadar planlanan bazı şey­ler, beklenmedik ve beklenemeyecek şeyler yüzünden suya düşebilir. Kopan felaket bir doğal afet olabilir, ha­va muhalefeti olabilir, insanın kendi açgözlülüğü ya da kibri olabilir. Kendini gereksiz korkulara ve boş umut­lara kaptıranlar çıkabilir. Ancak borsada insanın doğal düşmanlarından başka, bir de ahlaki ve ticari açıdan af­fedilemez suçlar işleyen, iki ayaklı düşmanları vardır.   </p>
			<p class="paragraf">Yirmibeş yıl önce Wall Street’e ilk geldiğimde karşı­laştığım şeyleri düşününce, birçok şeyin olumlu bir şe­kilde değiştiğini anlıyorum. Eski bucket shoplar çoktan tarihe karıştı, ama onların uygulamalarını sürdüren “brokerlik kurumları” hâlâ çabuk zengin olmak isteyen insanların üzerinden para kazanıyor. Menkul değerler borsası bu tür yolsuzlukların üzerine giderek üyelerinin kurallara sıkı bir şekilde bağlı kalmasını sağlıyor. Bir­çok kapsamlı düzenleme ve kısıtlama hiç taviz verme­den uygulanıyor, ama hâlâ düzeltilmesi gereken bazı şeyler var. Bazı yolsuzlukların hâlâ sürmesinin nedeni Wall Street’in ahlaki açıdan zayıf olması değil, aşırı mu­hafazakârlığı.   </p>
			<p class="paragraf">Hisse senedi spekülasyonundan kâr etmek asla ko­lay olmamıştır, ama bugünlerde gittikçe zorlaşıyor. Kısa sayılabilecek bir süre önce, spekülatörler borsada ka­yıtlı her hisse senedi hakkında ayrıntılı bilgiye sahip olabilirdi. 1901 yılında J. P. Morgan, iki yıl önce birleş­meye giden küçük bazı kuruluşların tekrar birleşmesin­den oluşan United States Steel Corporation’un hisseleri­ni halka sunduğunda, New York Menkul Değerler Borsa­sı’nın listesinde 275, “liste dışı” bölümündeyse 100 hisse vardı. Bu hisseler arasında fazla kayda değer olmayan, küçük ya da azınlık hissesi veya garantili hisse olduğu için aktif görünmeyen, bu nedenle de spekülatörlere çekici gelmeyen hisseler de vardı. Aslında hisselerin çok büyük bir bölümünde yıllardır satış görülmemişti. Bugün resmi listede 900 hisse senedi var ve borsanın aktif olduğu dönemlerde aynı anda yaklaşık 600 ayrı hisse senedi el değiştiriyor. Ayrıca eski hisse senedi gruplarını ya da sınıflarını takip etmesi daha kolaydı. Hem hisse senedi sayısı daha azdı, hem de aktivite ora­nı ve işlemcilerin bilgi toplaması gereken alan çok daha kısıtlıydı. Oysa bugün bir borsacı her tür hisse senedini alır satar, borsada dünyadaki hemen hemen her sanayi dalı temsil edilir. Borsayı izlemek için daha fazla zaman ve çabaya gerek var. Akıllıca alım satım yapmak iste­yenler için hisse senedi spekülasyonu çok daha zor ha­le gelmiş durumda.   </p>
			<p class="paragraf">Spekülasyon amacıyla hisse alıp satan binlerce insan var, ama spekülasyon sonucu kâr eden insanların sayısı az. Halk sürekli borsayla haşır neşir olduğu için sürekli zarar etme tehlikesiyle karşı karşıya. Bir spekülatörün ölümcül düşmanları, cehalet, tamah, korku ve umuttur. Dünyanın hiçbir borsa yönetmeliği bunları insandan ko­parıp ayıramaz. Soğukkanlı iktisatçılardan ya da insancıl işadamlarından oluşan kurullar, yapılan planları darma­dağın eden kazaları önleyemez. Borsacılara zarar etti­ren bir diğer şey de borsada kol gezen asılsız tüyolar­dır. Üstelik bu tüyolar ciddi haber kılığında gezdiği için en sinsi ve en tehlikeli düşmandır.   </p>
			<p class="paragraf">Ortalama bir insan genellikle tüyolara, sözlü ya da basılı söylentilere, doğrudan ya da dolaylı olarak aldığı haberlere göre hareket eder. Tüyolara karşı kendini ko­rumak kolay değildir. Örneğin eski bir arkadaşınız gü­vendiği bir hisse senedinden bahsederken amacı, zen­gin olmanıza yardımcı olmaktır. Niyeti iyidir. Eğer tüyo yanlış çıkarsa onu suçlayabilir misiniz? Profesyonel ya da yalancı tüyoculara karşı korunmak pek zor değildir, çünkü bunları tanıması kolaydır. Oysa tipik Wall Street söylentilerine karşı halk tamamen savunmasızdır. Hisse senetlerini toptan satmak için plan yapan pazarlamacı­lar, manipülasyoncular, havuzlar ve bazı kişiler ellerin­deki hisseleri en iyi fiyattan satabilmek için olmadık nu­maralara başvurur. Ayrıca borsadaki fiyatları ve gazete­lerdeki haberleri izleyenler, bunlardan da çeşitli fikirler edinir.   </p>
			<p class="paragraf">Ajansların geçtiği ekonomi haberlerine bir bakın, çoğunun yarı resmi ağızlardan açıklanan tüyolar oldu­ğunu görürsünüz. Açıklamayı yapan “bir üst düzey yö­netici”, “tanınmış bir müdür”, “önde gelen bir yetkili” ya da “bir otorite”dir ve mutlaka her sözüne inanılır. Elim­de bugün ajanstan gelen haberler var. Rastgele birini seçiyorum. Dinleyin: “Önde gelen bir banker henüz borsada düşüş beklemek için erken olduğunu belirtti,” diyor.   </p>
			<p class="paragraf">Gerçekten de önde gelen bir banker böyle bir şey söylemiş mi, söylediyse niçin söylemiş? Adını niçin ver­memiş? Eğer verirse insanların bu haberi daha fazla cid­diye alacağından mı korkmuş?   </p>
			<p class="paragraf">İşte bir diğer haber; bu hafta aktif işlem yapılan bir hisse senedinin ait olduğu şirket hakkında. Bu kez açık­lamayı yapan şahıs, “tanınmış bir müdür”. Acaba şirke­tin oniki müdürü arasında bu açıklamayı yapan kim? Ya da öyle biri var mı? Adını vermeyen kişi sonradan zarar görmeyeceğini bilerek istediği açıklamayı istediği gibi yapabilir.   </p>
			<p class="paragraf">Spekülasyon genel bir kavramdır ve birçok yerde uygulanır. Wall Street’te spekülasyona girişen bir bor­sacı ise, bu konuda birkaç unsuru göz önünde bulundur­malıdır. Nasıl para kazanacağını düşünürken, bir yan­dan da nasıl para kaybetmeyeceğini düşünmelidir. Ne yapılacağını bilmek kadar ne yapılmayacağını bil­mek de önemlidir. Bu nedenle, unutmayın ki hisse fiyat­larında ayrı ayrı gerçekleşen yükselişlerde mutlaka bir tür manipülasyon vardır ve bu yükselişler insider’lar ta­rafından tek bir amaçla, yani hisseleri en iyi fiyattan sat­mak amacıyla planlanmıştır. Oysa brokerlerde yatırım yapan sıradan işlemciler bunu bir türlü görmek istemez. Doğal olarak, manipülasyonu yapanlar, hisseyi satmak için çevirdikleri bu numara için mutlaka bir “açıklama” bulurlar. Bana kalırsa gazetelerde borsanın yükseleceği ile ilgili isimsiz çıkan haberler, yani insanları bazı hisseleri almaya ya da satmaya teşvik etmek amacıyla bası­lan haberler yasaklansa halkın zarar etmesi büyük öl­çüde engellenebilir.   </p>
			<p class="paragraf">Otoritelere ya da isimsiz yöneticilere dayanarak ba­sılan haberlerin çoğu güvenilmez ve halkı yanlış yöne iten bilgiler içerir. Halk, bu tür haberleri yarı resmi ve güvenilir bilgiler olarak değerlendirdiği için her yıl mil­yonlarca dolar kaybeder.   </p>
			<p class="paragraf">Diyelim ki bir şirketin işleri bir süre kötü gitti. Hisse senedi aktif değil. Fiyat, halkın hisseye biçtiği genel değeri az çok yansıtıyor. Eğer o aşamada hisse fiyatı değe­rinin çok altındaysa ve biri bunu anlar da hisseyi satın alırsa fiyat yükselir. Eğer fiyat gerçek değerin üzerin­deyse, biri çıkıp hisseyi satacak ve böylece fiyatın düş­mesine neden olacaktır. Ne var ki halk ne olumlu, ne olumsuz bir karar alamadığı ve bu hisseden fazla bah­setmediği için hisse fiyatı da yerinde durmaktadır.   </p>
			<p class="paragraf">Birden şirketin çalıştığı alanda bir gelişme olur. Bu­nu önce kim öğrenecektir, şirketin kendi yöneticileri mi, yani insider’lar mı, yoksa halk mı? Halk olmadığına emin olabilirsiniz. Sonra ne olur? Eğer gelişme devam ederse, şirketin kazancı da artar ve şirket hisseye verdi­ği temettüyü yeniden uygulamaya koyar. Temettüler za­ten kesilmemişse oranı yükseltir. Kısacası hissenin de­ğeri artar.   </p>
			<p class="paragraf">Diyelim ki söz konusu gelişme devam ediyor. Yöne­ticiler bu sevindirici haberi halka verir mi? Yönetim ku­rulu başkanı bunu hissedarlara ilan eder mi? İyi niyetli bir müdür çıkıp da halk okusun diye ekonomi gazetele­rine imzalı bir basın bülteni dağıtır mı? Bu arada hâlâ isimsiz kalmayı tercih eden bir yönetici, gazetelere fir­manın geleceğinin çok parlak olduğunu belirten bir demeç verir mi? Hayır, henüz değil. Bu aşamada kimse kimseye bir şey söylemez ve gazetelerde konuyla ilgili tek kelime çıkmaz.   </p>
			<p class="paragraf">Bu değerli bilgi halktan bucak bucak saklanır ve ani­den huy değiştirip ketumlaşan “tanınmış müdürler”, borsadan düşük fiyata alabildikleri kadar hisse senedi alırlar. Bu isabetli ama sessiz alımlar devam ederken hisse fiyatı artmaya başlar. Şirket yöneticilerinin bu artı­şın nedenini bildiklerine emin olan ekonomi muhabir­leri soru sormaya başlarlar. İsimsiz yöneticiler de ağız birliği etmişçesine, verecek yeni bir haberleri olmadı­ğını isimsiz bir şekilde açıklarlar. Hisse fiyatının neden yükseldiği ile ilgili hiçbir fikirleri yoktur. Hatta bazen borsadaki dalgalanmalarla ya da spekülatörlerin davra­nışlarıyla ilgilenmediklerini söyleyecek kadar ileri git­tikleri de olur.   </p>
			<p class="paragraf">Fiyatlar artmaya devam eder ve haberi önceden bi­lenlerin hisse satın almayı tamamladıkları mutlu gün ge­lir. Hisse fiyatının yükseleceği söylentileri Wall Street’e yayılır. İşlemciler şirketin köşeyi döndüğünü anlar. Da­ha önce hisse fiyatının neden yükseldiği ile ilgili hiçbir fikri olmadığını söyleyen müdür, şimdi –elbette adını vermeden– hissedarlara durumun ne kadar parlak oldu­ğunu açıklayan bir demeç verir.   </p>
			<p class="paragraf">Sürekli olarak hissenin yükseleceği ile ilgili haberle­re maruz kalan halk, hisse senetlerini satın almaya baş­lar. Bu alımlar fiyatı daha da yükseltir. Bu arada, isimsiz şirket yöneticilerinin hep bir ağızdan açıkladığı tahmin­ler gerçekleşir ve şirket yeniden temettü ödemeye baş­lar ya da yerine göre temettü oranını yükseltir. Böylece hisse fiyatının önü iyice açılır. Artık herkes heyecanla o hisseden söz ediyordur. Şirketin durumu hakkında açıklama yapması istenen “bir üst düzey yönetici” gelişme­lerin her geçen gün daha da iyileşerek devam ettiğini dünyaya duyurur. “Tanınmış bir yönetici,” bir haber ajansının uzun süreli çabaları sonunda dayanamayarak, satış hacmindeki artışın daha önce dünyadaki hiçbir şir­kette görülmediğini ağzından kaçırır. Başka sipariş alın­masa bile, fabrika şu anki talebi karşılayabilmek için bilmem kaç ay, gece gündüz tam kapasite çalışmak zo­rundadır. “Finans kurulunun bir yıllık üyesi” halkın his­senin fiyatının yükselmesine bu kadar şaşırdığına çok şaşırdığını söyler. Asıl şaşılacak şey, hisse fiyatının bu denli yavaş yükselmesidir. Yıllık raporu okuyan herkes, hissenin defter değerinin borsa fiyatının ne kadar üze­rinde olduğunu görebilecektir. Ama hiçbir durumda açıklamayı yapan yetkilinin adı verilmez.   </p>
			<p class="paragraf">Firmanın kazancı arttıkça ve insider’lar firmanın du­rumunda herhangi bir sarsıntı görmedikçe, düşük fiyat­tan aldıkları hisseleri ellerinde tutarlar. Ortada fiyatın düşmesine neden olacak bir şey yokken niçin satsınlar hisselerini? Ama şirketin durumunda herhangi bir kötü­leşme olduğu anda ne olur? Hiç müdürler çıkıp da duru­mun kötüye gittiğini ima eden açıklamalar yapar mı? Hayır. Hisse fiyatı artık düşmeye başlayacaktır. Şirketin işleri düzeldiğinde, sessiz sedasız aldıkları hisseleri, yi­ne kimseye sezdirmeden satarlar. Bu satış sonucu elbet­te hissenin fiyatı düşmeye başlar. Ondan sonra da halka sunulan “açıklamalar” gelir. “Bir üst düzey yönetici”, her şeyin yolunda gittiğini, satışı yapanların borsada ge­nel bir düşüş yaratmak peşinde olan spekülatörler oldu­ğunu söyler. Eğer fiyat düşmeye başladıktan sonra, gü­nün birinde hisse aniden önemli ölçüde değer kaybe­derse şirketten bir “neden” ya da “açıklama” beklenmeye başlanır. Biri çıkıp da bir şey söylemediği sürece halk paniğe kapılır. Ajanslardan gelen haberlerde şu tür şeyler yazar: “Şirketin önde gelen müdürlerinden birine hisse fiyatının neden düştüğünü sorduğumuzda, bize bu düşüşün borsada genel bir düşme yaratmaya çalışan spekülatörlerin işi olduğunu söyledi. Şirketin genel du­rumunda hiçbir değişiklik yok. Şirketin işleri her za­mankinden daha iyi gidiyor ve beklenmedik bir olay gerçekleşmediği takdirde, bir sonraki yönetim kurulu toplantısında temettü oranının yükseltilmesi olasılığı var. Borsada düşme beklentisi bulunan işlemciler gittik­çe daha agresif davranmaya başlıyorlar ve hissenin de­ğer kaybetmesi de bu tür bir grubun yaptığı işlemler yüzünden gerçekleşti.” Ajans, mutlaka bu haberin so­nunda “güvenilir kaynaklara göre”, o gün satılan hisse­lerin çoğunun insider’lar tarafından satın alındığını ve açığa satanların zor durumda kalacaklarını da belirtir. Elbette yaptıkları karşılıksız kalmayacaktır.   </p>
			<p class="paragraf">Fiyatların yükselmesi için uydurulan haberlere ina­nan ve hisse satın alan halkın uğradığı zararların yanı sı­ra, hisseleri satmaktan caydıkları için zarar eden bir ke­sim de olacaktır. “Tanınmış bir yönetici”, halkın hisse sa­tın alması için elinden geleni yapar. Bunun yanı sıra kendisi hisse toplamaya ya da fiyatı artırmaya çalışmı­yorsa, başkalarının elindeki hisseleri satmasını önleme­ye çalışır. Halk, bu “önde gelen müdürün” açıklamasını okuduktan sonra ne düşünür? Bu durumda ortalama bir insan ne yapar? Elbette hissenin değerinin hiç düşme­yeceğine inanır. Değer kaybına borsada düşüş yarat­maya çalışanların neden olduğunu ve çok yakında, insi­der’ların açığa satış yapan bu işlemcileri cezalandıra­rak büyük bir artış yaratacaklarını düşünür. Halk buna gerçekten inanır, çünkü fiyat gerçekten de borsada dü­şüş yaratmaya çalışanlar yüzünden inseydi durum ay­nen böyle olurdu.   </p>
			<p class="paragraf">Söz konusu hisse, bütün tehditlere ve açığa satış ya­panların çok yakında köşeye sıkıştırılacağı söylentilerine rağmen, bir türlü değer kazanmaz. Aksine sürekli değer kaybeder. Düştükçe düşer. Insider’lar borsanın hazmedebileceğinden çok daha fazla hisseyi satışa çı­karmıştır.   </p>
			<p class="paragraf">“Önde gelen müdürler” ve “üst düzey yöneticilerin” sattığı hisseler, profesyonel işlemciler arasında futbol topu gibi gider gelir. Sürekli düşmeye devam eder. Dipsiz kuyu gibidir. Ticari koşulların şirketin gelecekte­ki kazancını olumsuz biçimde etkileyeceğini bilen insi­der’lar, şirketin işleri düzelene kadar hisseleri almak is­temeyeceklerdir. Sonra bir kez daha sessizce yapılan alım satımlar başlar.   </p>
			<p class="paragraf">Ben de borsanın girdisini çıktısını iyi bilirim, yıllar­dır gelişmeleri izlerim ve şu kadarını söyleyeyim, asla borsanın düşmesini sağlamaya çalışan işlemcilerin fi­yatları fazla indirebildiğini görmedim. Fiyatları asıl dü­şüren şey, koşulların farkında olarak bilinçli yapılan sa­tışlardır. Ancak hisse fiyatının yalnızca insider’ların sa­tışları yüzünden düştüğünü söylemek doğru olmaz. Böy­le durumlarda herkes hisseyi satmak için yarışır ve her­kes satış yaparken alıcı çıkmazsa kıyamet kopar.   </p>
			<p class="paragraf">Halkın bir noktayı çok iyi anlaması gerekiyor: Sürek­li devam eden bir düşüşün arkasında yatan şey, bazı işlemcilerin oyunları değildir. Bir hisse senedinin fiyatı sürekli düşüyorsa, hisseye olan taleple ilgili ya da hisse­nin ait olduğu şirketle ilgili önemli bir sorun vardır. Eğer bu geçici bir düşüşse, hisse fiyatı gerçek değerinin altına inecektir ve halk alım yapmaya başladığı için fiyat bir süre sonra tekrar yükselecektir. Hisse fiyatı faz­la yükseldiyse satışlar başlar ve bu satışlar kâr getirir. Ama hiçbir zaman insider’lardan hisse fiyatının gerçek değerinin üzerine çıktığı yolunda bir açıklama bekle­meyin.   </p>
			<p class="paragraf">Bunun klasik bir örneği New Haven’dır. O zamanlar çok az kişinin bildiği gerçeği bugün herkes öğrendi. Hisse, 1902 yılında 255 puandan satılıyordu ve New England’da demiryollarına yatırım yapmak isteyenlerin birinci tercihiydi. O bölgede yaşayan birinin saygınlığı ve toplum içindeki yeri, elindeki New Haven hisseleri­nin sayısına göre ölçülüyordu. Eğer biri çıkıp da firma­nın iflasın eşiğinde olduğunu söyleyecek olsa, onu hap­se atmazlar, tımarhaneye kapatırlardı. Ancak Bay Mor­gan firmanın başına yeni ve atak bir müdür getirip de büyük değişiklikler gerçekleştiğinde, bütün bunların demiryolunu nereye götüreceği bilinmiyordu. Ne var ki Consolidated Road’a fahiş fiyatlardan birtakım mallar alınınca, bazı dikkatli gözlemciler Mellen’in uyguladığı politikalardan kuşkulanmaya başladı. İki milyona alınan yeni bir yük arabası sistemi New Haven’a 10 milyon do­lardan satıldı. Bunun üzerine bir iki münasebetsiz, yöne­timin yanlış hareket ettiğini söyleme cüretini gösterdi. New Haven’ın böyle bir müsrifliği kaldıramayacağını söylemek gerçekten de cesaret istiyordu.   </p>
			<p class="paragraf">Tabii ki hisse fiyatının sallantıda olduğunu ilk farke­denler insider’lar oldu. Şirketin gerçek durumunun farkına vardılar ve ellerindeki hisse sayısını azalttılar. His­seye destek çıkacak yerde satış yapmaya başlayınca, New England’ın gözde demiryolu hissesinin fiyatı inme­ye başladı. Her zamanki gibi sorular soruldu, açıklama istendi ve her zamanki açıklamalar yapıldı. “Üst düzey yöneticiler”, şirkette hiçbir sorun olmadığını ve fiyattaki düşüşün borsada genel düşüş yaratmaya çalışanlar yü­zünden gerçekleştiğini söylediler. Böylece New Eng­land’lı “yatırımcılar” ellerindeki New York, New Haven &amp; Hartford hisselerini satmadı. Niçin satsınlar? Şirketin kendi yöneticileri hiçbir sorun olmadığını, fiyatın yeni­den yükseleceğini söylememiş miydi? Hâlâ temettü ödenmeye devam edilmiyor muydu?   </p>
			<p class="paragraf">Bu arada açığa satanların cezalandırılacağı söylenti­si bir türlü gerçekleşmedi ama fiyat düşüş rekorları kır­dı. lnsider’ların satışları daha da arttı ve etraftan farke­dilmeye başlandı. Yine de New England’da güvenli bir yatırım ve düzenli temettü istediği için bu hisseyi alan herkesin zarar ettiğini söyleyerek, hisse fiyatının düşü­şü ile ilgili mantıklı bir açıklama talep edenler yerden yere vuruldu.   </p>
			<p class="paragraf">Hisse fiyatı borsa tarihinde hiç görülmemiş bir dü­şüşle, 255 dolardan 12 dolara indi. Bu düşüşün nedeni açığa satanlar değildi. Başından beri insider’lar yaptı sa­tışı, hem de gerçeği açıkladıkları takdirde fiyatın daha da düşeceğini bildiklerinden gizli kapaklı devam ettiler işlemlerine. Fiyatın 250, 200, 150, 100, 50 ya da 25 olma­sı farketmiyordu, çünkü bu fiyatlar bile o hisse için faz­laydı. lnsider’lar bunu çok iyi biliyordu ama halk henüz bu gerçeğin farkında değildi. Halk, ancak birkaç yetki­linin kontrolünde olan ve hakkında fazla bilgi alamadık­ları hisseleri alıp satarken, bunun sakıncalarını da göz önünde bulundurmalıdır.   </p>
			<p class="paragraf">Son 20 yıl içinde en fazla değer kaybeden hisseler, açığa satanlar yüzünden değer kaybetmedi. Ancak hal­kın uğradığı milyonlarca dolarlık zararı mazur göstermek için hep bu mazeret verildi. Halk da hissenin gidi­şatını hiç beğenmese bile fiyatın yakında yeniden yük­seleceği beklentisiyle elindeki hisseleri satmadı. Geç­mişte Keene hisse fiyatlarını özellikle düşürmekle suçla­nırdı. Ondan önce de Charley Woerishoffer ya da Addi­son Cammack için aynı şey söylenirdi. Daha sonra ben bütün hisse fiyatlarındaki düşüşlerden sorumlu tutulan adam haline geldim.   </p>
			<p class="paragraf">Intervale Oil olayını hatırlıyorum. Bu şirkete ait hisse senedinin pazarlanması için bir havuz oluşturulmuş, bu havuz fiyatı artırdıktan sonra hisselere alıcı çıkmıştı. Manipülasyonu yapanlar fiyatı 50 puana çıkardı. O nok­tada havuz elindeki hisseleri sattı ve hisse fiyatı hemen düştü. Hemen açıklama talep edildi. Intervale’in fiyatı neden düşüyordu? Bu sorunun yanıtı birçok insanı etki­leyeceği için konu önemli bir haber haline geldi. Bir ekonomi haber ajansı Intervale Oil’in yükselişini izleyen ve düşüşüyle ilgili bilgiye de sahip olması gereken bro­kerleri arayarak onlardan açıklama istedi. Bu brokerler oluşturulan havuzun üyesiydi ve haber ajansı onlardan bir açıklama isteyip bu açıklamanın ülkedeki bütün ajanslara gönderileceğini söyleyince ne yaptılar biliyor musunuz? Larry Livingston’un açığa satarak borsayı düşürmeye çalıştığını söylediler! Bu da yetmiyormuş gibi, çok yakında onu “köşeye sıkıştıracaklarını” da ilave etti­ler. Elbette bu arada, Intervale havuzu hisselerini satma­ya devam ediyordu. O günlerde hisse fiyatı yalnızca 12 dolardı ve hisselerini 10 dolara, hatta biraz daha altına bile satsalar, ortalama satış fiyatları maliyetin üzerinde olacaktı.   </p>
			<p class="paragraf">lnsider’ların hisse fiyatı düşmeye başlayınca satışa geçmeleri kendileri için mantıklı ve uygun bir hareketti. Fakat aynı hisseye 35 ya da 40 puan ödemek zorunda kalan yatırımcılar için aynı şeyi söyleyemeyeceğim. Ajansların gönderdiği haberlere inanan halk, Larry Li­vingston’un dersinin verileceği ve hisse fiyatının tekrar tırmanışa geçeceği anı boş yere bekledi durdu.   </p>
			<p class="paragraf">Borsada genel yükseliş görüldüğü zamanlarda, özel­likle canlanma dönemlerinde, halk önce kâr eder, on­dan sonra da elindeki hisseleri zamanında satmasını bil­mediği için zarara uğrar. Hisseleri satmalarını önleyen şey, yetkililerin yaptıkları açıklamalardır. Oysa isimsiz yetkililerin getirdiği açıklamalar, insana zarar getir­mekten başka bir işe yaramaz.   </p>
		</div>
	</body>
</html>