<html xmlns="http://www.w3.org/1999/xhtml">
	<head>
		<title>1-18</title>
		<link href="css/idGeneratedStyles_0.css" rel="stylesheet" type="text/css"/>
		<link href="css/idGeneratedStyles_2.css" rel="stylesheet" type="text/css"/>
<meta content="urn:uuid:585de9cd-969c-4dde-af95-45ec0d03444c" name="Adept.expected.resource"/>
	</head>
	<body id="x1-18" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-15">XIV. BÖLÜM  </p>
			<p class="paragraf ParaOverride-7">Hep, ben Williamson &amp; Brown’dan ayrılır ayrılmaz bor­sanın bozulmasına yanarım. Bitmek bilmeyen, paranın iyice dar olduğu, dört sıkıntı dolu yıl yaşadık. Ortalıkta tek kuruş yoktu. Billy Henriquez’in de bir zamanlar söy­lediği gibi bu borsada, “Kokarca bile koku çıkaramaz­dı.”   </p>
			<p class="paragraf">Kader bana oyun oynuyor gibiydi. Belki de Tanrı be­ni cezalandırıyordu, ama bu kadar büyük bir cezayı haketmemiştim. Bir borsacının işleyebileceği günahlardan hiçbirini işlememiştim. Acemi davrandığım söylene­mezdi. Yaptığım, daha doğrusu yapmadığım şey, bor­sanın dışında takdirle karşılanacak bir davranıştı. Wall Street’te ise saçma ve pahalı bir tutumdu. Ama bu işin en kötü tarafı, insanın borsada duygularını bir kenara bı­rakması için onu zorlamasıydı.   </p>
			<p class="paragraf">Williamson’un firmasından ayrıldıktan sonra başka brokerleri denedim. Her birinde para kaybettim. Bunu haketmiştim, çünkü borsadan bana vermek istemediği bir şeyi, yani kâr etme fırsatını zorla almaya çalışıyordum. Kredi bulmam sorun olmadı, çünkü beni tanıyanlar bana güveniyordu. Bu güvenin ne kadar sağlam olduğunu an­latmak için borsadan çekilmeye karar verdiğimde top­lam borcumun bir milyon doları aştığını söylemem yeter sanırım.   </p>
			<p class="paragraf">Sorun, benim artık borsada oynama yeteneğimi kay­betmem değildi, o dört sefil yıl boyunca borsa kimseye metelik kazandırmadı. Yine de vazgeçmiyor, kendime sermaye oluşturmaya çalışıyordum, ama sonuçta borç­larımı artırmaktan başka bir şey yapmadım. Kendi adı­ma alım satım yapmaktan vazgeçtikten sonra, borsa durgunken bile onlara para kazandıracağıma inanan in­sanların hesaplarını idare ederek borsada kaldım. Ver­diğim hizmet karşılığı, eğer kâr olursa, kârın yüzde biri­ni alıyordum. Yaşamımı böyle sürdürdüm. Daha doğru­su sürdürmeye çalıştım.   </p>
			<p class="paragraf">Elbette her zaman kaybetmiyordum ama borçlarımı kapatacak kadar da kazanmıyordum. Sonunda her şey daha da kötüye gidince, yaşamımda ilk kez umutsuzluğa kapılmaya başladım.   </p>
			<p class="paragraf">Her şey ters gidiyordu. Milyonlarımın ve yatlarımın oldu­ğu günleri özlemiyor, borç içinde, basit bir hayat sürmek zorunda kaldığım için şikâyet etmiyordum. Bu du­rum fazla hoşuma gitmiyordu, ama kendi kendime acı­maya da kalkmıyordum. Zamanın ve Tanrı’nın dertlerime çare bulmasını beklemeye de niyetim yoktu. O yüzden oturup sorunun nerede olduğunu anlamaya çalıştım. So­runu çözmenin tek yolunun para kazanmak olduğu aş­ikârdı. Para kazanabilmek için doğru hisseleri alıp sat­mam gerekiyordu. Geçmişte bunu başarmıştım, tekrar başaramamam için bir neden yoktu. Birkaç kez sıfırdan başlayıp kısa zamanda yüzbinlerce dolar kazanmıştım. Eninde sonunda borsa bana aradığım fırsatı verecekti.   </p>
			<p class="paragraf">Kendi kendime sorunun borsada değil, kendimde olduğuna karar verdim. Bendeki sorun neydi acaba? Bu soruyu da borsayla ilgili her konuyu incelediğim gibi ele aldım. Sakin kafayla düşündüm ve sorunun borçla­rım için endişelenmemden kaynaklandığını gördüm. Bu sorun sürekli aklımın bir kıyısında duruyor ve beni ra­hatsız ediyordu. Bu sadece borçlu olmanın verdiği vic­dan azabı değildi. Her işadamı meslek yaşamı sırasında borç almak zorunda kalabilir. Benim borçlarımın çoğu da geçici borçlardı. Benim aleyhime gelişen bazı koşul­lar yüzünden ortaya çıkmıştı ve herhangi bir tüccarın, diyelim ki hava koşulları yüzünden kötü bir hasat yaşa­masından kaynaklanan borçları gibiydi.   </p>
			<p class="paragraf">Ne var ki zaman uzadıkça ve ben borçlarımı bir tür­lü ödeyemedikçe telaşlanmaya başladım. Şöyle anlata­yım: Hepsini menkul değerler borsasında kaybettiğim bir milyon dolardan fazla borcum vardı. Alacaklılarımın çoğu çok kibar insanlardı ve bana tek kelime etmiyor­lardı, ama alacaklılarımdan iki tanesi beni çıldırtıyordu. Sürekli peşimdeydiler. Ne zaman biraz para kazanacak olsam, ikisi de hemen yanımda bitiyor, ne kadar kazan­dığımı soruyor, onlara hemen ödeme yapmam için beni sıkıştırıyorlardı. Sekizyüz dolar borç vereni beni mah­kemeye vereceğini, evime haciz getireceğini söylüyor, benzer tehditler savuruyordu. Paralarımı ondan sakladı­ğımı düşünüyordu, bunun nedeni kılık kıyafetime dikkat edişim olsa gerekti.   </p>
			<p class="paragraf">Sorunu enine boyuna düşününce anladım ki asıl çö­zümlemem gereken şey fiyatlar değil, bendim. Kaygılan­dığım sürece hiçbir şeyi başaramayacağımı biliyordum, ama etrafa borcum olduğu sürece kaygılanmamak elim­de değildi. Alacaklılarım beni sıkıştırarak paralarını isteyecek, yeniden kendimi toparlayacak kadar parayı bir araya getirmemi engelleyeceklerdi. Bunun tek bir çözü­mü vardı, o da iflasımı ilan etmemdi. Başka türlü rahat edemeyecektim.   </p>
			<p class="paragraf">Bu ilk bakışta hem çok kolay hem de mantıklı bir şey gibi görünüyor. Ama gerçekte çok tatsız bir deneyim. Gerçekten o günleri nefretle anıyorum şimdi. İnsanların beni yanlış anlamasından ya da yanlış değerlendirmesinden korkuyordum. Ben hiçbir zaman paraya fazla önem veren biri olmadım. Asla para için yalan söylemek aklıma gelmedi. Elbette durumum düzelir düzelmez herkese borcumu geri ödeyecektim, borcum borçtu. Ancak eskisi gibi borsada alım satım yapamadığım sü­rece, o bir milyon doları bir araya getirmem mümkün değildi.   </p>
			<p class="paragraf">Cesaretimi toplayıp alacaklılarımla görüşmeye git­tim. Bu benim için hiç de kolay olmadı, çünkü alacaklı­larımın çoğu dost ya da tanıdığımdı.   </p>
			<p class="paragraf">Onlara durumu açık açık anlattım. “İflasımı ilan et­memin sebebi size olan borçlarımdan kaçmak değil, tam tersine, borçlarımı ödeyebilmek için yeniden para kazanabilmek. Bu çareyi son iki yıldır düşünüyorum, ama bu güne kadar gelip de size söyleyecek cesareti bulamadım. Keşke bulabilseydim. Şöyle söyleyeyim: Sırtımda bu borçlar varken eskisi gibi çalışamıyorum. Şimdi yaptığım şeyi bir yıl önce yapmış olmalıydım. Ve bunu yapmamın tek nedeni de size biraz önce anlattı­ğım şey.”   </p>
			<p class="paragraf">İlk konuştuğum kişinin söyledikleri aşağı yukarı hepsinden duyduğum sözler oldu. Bu, firması adına ko­nuşan bir tanıdığımdı.   </p>
			<p class="paragraf">“Livingston,” dedi. “Seni anlıyoruz. Durumunu çok iyi biliyoruz. En iyisi seni borcundan ibra edelim. Avukatın istediği belgeyi hazırlasın, biz imzalarız.”   </p>
			<p class="paragraf">Büyük alacaklılarımın hepsi hemen hemen aynı şey söyledi. Bu da Wall Street’in pek bilinmeyen bir tarafı­dır. Bu ibrayı bana kibarlık ya da iyilik olsun diye ver­mediler. Kendileri için kazançlı bir karardı bu. Onların bu denli iyi niyetli ve akıllıca davranmaları beni çok se­vindirdi.   </p>
			<p class="paragraf">Bu alacaklılar benim bir milyon doları aşan borcumu ibra ettiler. Ama buna yanaşmayan iki küçük alacaklı vardı. Bunlardan biri şu 800 dolarlık adamdı. Ayrıca iflas ettiği için el değiştiren bir brokerlik firmasına altıbin dolar borcum vardı. Firma sahipleri beni hiç tanımıyor­du ve borcumu ödemem için gece gündüz peşimde do­laşıyorlardı. Ayrıca büyük alacaklılarım gibi borcumu ibra etmeleri mümkün değildi, büyük bir olasılıkla mah­keme buna izin vermezdi. Her neyse, iflas sonucu öde­mem gereken para yalnızca yüzbin dolar oldu, oysa da­ha önce de söylediğim gibi borçlarım bir milyonu aş­ıyordu.   </p>
			<p class="paragraf">Gazetelerde iflasımla ilgili çıkan haberleri okumak çok acı oldu. Ben her zaman borcuna sadık bir insandım ve bu olay beni fazlasıyla üzmüştü. Eğer hayatta kalır­sam bir gün mutlaka borçlarımı ödeyeceğimi biliyor­dum, ama haberi okuyan herkesin bunu bilmesine ola­nak yoktu. Gazeteleri gördükten sonra dışarı çıkmaya utanır olmuştum. Bu duygum fazla sürmedi ve artık bor­sada para kazanmaya çalışan bir insanın aklını tümüyle hisse senetlerine vermesi gerektiğini anlamayan insan­lar tarafından rahatsız edilmeyeceğimi bilmek beni müt­hiş rahatlattı.   </p>
			<p class="paragraf">Artık huzura kavuşmuştum. Borsada başarılı olma şansım artmış, üzerimden borçların yükü kalkmıştı. Sıra kendime sermaye oluşturmaya geliyordu. Menkul De­ğerler Borsası 1914’ün 31 Temmuz’undan Aralık ayının ortasına kadar kapalı kaldı ve Wall Street en perişan günlerini yaşıyordu. Uzun süredir bir canlanma görül­memişti. Bütün arkadaşlarıma borcum vardı. Onlardan tekrar yardım isteyemezdim, çünkü kimsenin kimseye yardım edemeyecek bir durumda olduğu zamanlarda, onlar bana karşı çok iyi ve dostça davranmışlardı.   </p>
			<p class="paragraf">Borsaya yatıracak para bulmak çok zor bir işti. Borsa kapalı olduğu için brokerlerden bir şey isteyemiyor­dum. Bir iki yeri denedim, hiç yararı olmadı.   </p>
			<p class="paragraf">Sonunda Dan Williamson’u görmeye gittim. 1915 yı­lının Şubat ayıydı. Ona kendimi borç kâbusundan kur­tardığımı ve eskisi gibi alım satım yapmaya hazır oldu­ğumu söyledim. Hatırlayacaksınız, kendisinin ihtiyacı olduğunda, ben istemeden bana yirmibeşbin dolar ver­mişti.   </p>
			<p class="paragraf">Oysa şimdi benim ona ihtiyacım vardı, bana, “Be­ğendiğin bir şey görürsen ve beşyüz hisse almak ister­sen bizden al, para istemeyiz,” demekle yetindi.   </p>
			<p class="paragraf">Ona teşekkür ederek yanından ayrıldım. Zamanında benim büyük kâr etmemi engellemişti, ayrıca firma be­nim üzerimden çok komisyon kazanmıştı. Yine de Willi­amson &amp; Brown’un bana karşı cimri davrandığını söyle­mek doğru olmaz. Başlangıçta biraz muhafazakâr dav­ranmayı düşünüyordum. İşe beşyüz hisseden daha fazla hisse ile başlayabilseydim, durumumun düzelmesi daha kolay olacaktı. Yine de ne olursa olsun, bu benim için önemli bir şanstı.   </p>
			<p class="paragraf">Dan Williamson’un ofisinden ayrıldım, genel koşulla­rı ve kendi sorunumu derinlemesine düşündüm. Borsa yükselmeye başlıyordu. Bunu hem ben hem de benim gibi borsadan para kazanmaya çalışan ikibin müşteri çok iyi biliyordu. Bütün sermayem Williamson’un bana vereceği beşyüz hisseden ibaretti. Elim kolum bağlıydı, yapabileceğim pek bir şey yoktu. En ufak bir pürüz bile elimdekini silip süpürebilirdi. Hemen ilk işlemden başlayarak sermayemi artırmam gerekiyordu. O alaca­ğım ilk beşyüz hisse bana kâr getirmeliydi. Para kazan­malıydım. Elimde yeterince sermaye olmayınca, doğru karar vermem de zorlaşacaktı. Gerektiği kadar soğuk kanlı, tarafsız davranamayacaktım çünkü tek kuruş kay­betmeyi göze alamazdım, bu da benim borsayı dene­mek için önce küçük çaplı alım satım yapma yöntemimi olanaksız kılıyordu.   </p>
			<p class="paragraf">Şimdi düşünüyorum da, bu benim borsa yaşamımın en kritik dönemiydi. Eğer başarısız olursam, bir daha ne zaman, kimden para bulurdum bilemiyorum. Zamanla­ma konusunda çok dikkatli olmam gerektiği açıktı.   </p>
			<p class="paragraf">Williamson &amp; Brown’a bir süre gitmedim. Altı uzun hafta boyunca sürekli fiyatları izledim ve bilerek firma­nın ofisinden uzak durdum. Oraya gidersem beşyüz his­se almaya hakkım olduğunu bildiğim için yanlış zaman­da yanlış hisseye yatırım yapmaktan korkuyordum. Bir borsacı borsanın genel koşullarını incelemenin, hissele­rin geçmişteki performanslarını akılda tutmanın, halkın psikolojisini ve brokerlerinin sınırlamalarını gözetme­nin yanı sıra kendini çok iyi tanımalı ve kendi zaaflarına karşı koymasını bilmeli. İnsan olduğunuz için kendinize kızmanız gerekmez. Sadece hisse fiyatlarını nasıl inceli­yorsanız, kendinizi de öyle incelemeniz gerekir. Ben belli dürtülere verdiğim tepkileri, borsa aktifken kaçı­nılmaz olarak kendimi kaptırdığım alım isteklerini, aynen hasat durumunu inceler ya da kazanç raporlarını okur gibi değerlendirmeyi öğrendim.   </p>
			<p class="paragraf">Böylece günler geçti, beş parasızdım ve borsaya dönmek için can atıyordum. Buna karşın tek bir hisse bi­le alıp satamayacağım bir diğer brokerin ofisinde, fiyat tahtasının karşısında oturup duruyor, banttan gelen bü­tün işlemleri pür dikkat inceliyor, ne zaman tam yol ile­ri gidebileceğimi düşünerek doğru anı kolluyordum.   </p>
			<p class="paragraf">Bütün dünyanın bildiği nedenlerden ötürü 1915’in ilk ve zor aylarında Bethlehem Steel çelik hisselerinin fiya­tının yükselmesini bekliyordum. Fiyatın yükseleceğin­den kesinlikle emindim, ama yine de kendimi güvence­ye almak ve ilk oyunu kazanabilmek için hisse fiyatı yu­varlak değeri geçene kadar beklemeye karar verdim.   </p>
			<p class="paragraf">Size daha önce de anlatmıştım. Gözlemlerime göre bir hisse senedinin fiyatı ilk kez 100, 200 ya da 300 sını­rını aşıyorsa, fiyat genellikle 30 ya da 50 puan daha yük­selir. Eğer fiyat 300’ü aşmışsa bu artış 100 ya da 200’ü aş­tığı zamanlardakinden daha hızlı olur. Bunun en iyi ör­neği Anaconda olmuştu. Hisseyi 200 sınırını aşınca al­mış, ertesi gün 260’a satmıştım. Fiyatı yüzlü puanları ge­çen hisseleri satın alma ilkem, bucket-shop günlerime dayanır. Eski bir borsa kuralıdır bu.   </p>
			<p class="paragraf">Eskisi gibi büyük çaplı alım satımlar yapmak için sa­bırsızlanıyordum. Öyle ki başka hiçbir şey düşünemi­yor, kendimi zorla kontrol altına alıyordum. Bethlehem Steel’in tahmin ettiğim gibi her gün biraz daha yükseldi­ğini görüyor, yine de Williamson &amp; Brown ofisine koşup beşyüz hisse alma isteğimi bastırmaya çalışıyordum. Yapacağım ilk alımın mümkün olduğu kadar sağlam ol­ması gerektiğinin farkındaydım.   </p>
			<p class="paragraf">Hisse fiyatının her bir puanlık yükselişinde göz göre göre beşyüz dolar kaçırmış oluyordum. İlk on puanlık artış bana piramit kuralına göre alım yapabileceğimi, belki de o anda beşyüz yerine bin hisse alıp her puan karşılığı bin dolar kazanabileceğimi gösterdi. Ama ben yerimden bile kıpırdamadım ve içimde kıpırdayan umutları ya da bas bas bağıran korkuları dinlemek yeri­ne, deneyimlerimin ve sağduyumun sesine kulak ver­dim. Biraz sermaye toparlayınca kendimi daha fazla ris­ke atabilirdim. Ama henüz elimde sermaye yokken ris­ke atılmak, bu risk çok ufak bile olsa lükstü. Altı hafta sa­bırla bekledim ve bu sırada sağduyum açgözlülüğümü ve umutlarımı yenmesini bildi!   </p>
			<p class="paragraf">Hisse fiyatı 90’a gelince tir tir titremeye ve ter dök­meye başladım. Fiyatın yükseleceğine emin ol­mama rağmen hisseyi almamış ve onca parayı kaybet­miştim. Sonra hisse 98’e dayandı ve ben de kendi kendi­me, “Bethlehem 100 puanı geçecek ve sonra da onu kimse tutamayacak,” diye düşündüm. Banttan gelen bilgiler de bunu açıkça gösteriyordu. Hatta megafonla ilan ediyordu. Ticker fiyatın 98 olduğunu yazıyordu, ama benim gözüme görünen 100’dü. Bunun boş bir umut ya da dilek olmadığını, fiyatları doğru okumanın bana verdiği bir içgüdü olduğunu biliyordum. Ben de kendi kendime, “100’ü geçene kadar bekleyemeyeceğim. Bu hisseyi şimdi almalıyım. Artık 100’ü geçmiş sayılır,” de­dim.   </p>
			<p class="paragraf">Williamson &amp; Brown’a gittim ve beşyüz adet Bethle­hem Steel hissesi için alım emri verdim. Fiyat o sırada 98’di. 98’le 99 arasında değişen fiyatlarla beşyüz hisse aldım. Ondan sonra da fiyat ok gibi fırladı ve borsa ka­panışında, sanıyorum 114 ya da 115 oldu. Ben de beşyüz hisse daha satın aldım.   </p>
			<p class="paragraf">Ertesi gün Bethlehem Steel 145’e çıktı ve artık istedi­ğim sermaye cebimdeydi: Ama onu bileğimin hakkıyla kazanmıştım. Doğru anı bekleyerek geçirdiğim o altı hafta yaşamımın en uzun ve sıkıntılı altı haftası oldu. An­cak karşılığını almıştım ve artık istediğim gibi yüksek miktarlarda alım satım yapabilecektim. Sadece beşyüz hisseyle hiçbir yere varamazdım.   </p>
			<p class="paragraf">Hangi iş olursa olsun, bir iş nasıl başladıysa öyle gi­der, benim de Bethlehem olayından sonra talih yüzüme güldü, hatta o kadar güldü ki kısa bir süre önce beş pa­rasız dolaşan insan olduğuma inanamazdınız. Aslında gerçekten de artık o insan değildim, çünkü bir zamanlar kendimi rahatsız ve başarısız hissederken, şimdi kendi­mi gayet rahat ve başarılı görüyordum. Peşimde beni sı­kıştıran alacaklılar yoktu, parasızlıktan kurtulmuş, dene­yimlerimin bana gösterdiği yolda rahatça ilerleyebili­yordum. Bu nedenle de kazanmaya başlamıştım.   </p>
			<p class="paragraf">Derken birden bire, ben her geçen gün servete bi­raz daha yaklaşırken Lusitania olayı yaşandı ve fiyatlar düştü. Arada sırada böyle olaylar insanı kendine getirmek için iyidir. Kimse borsanın tam olarak ne getirece­ğini bilemez, her zaman bir kaza payı bırakmak gerekir. Bazıları Lusitania’nın torpillenmesi olayının profesyonel borsacıları fazla sarsmadığını, haberi zaten Wall Street’e yayılmadan çok önce duyduklarını söylerler. Ben ise ha­beri önceden duyup elimdekileri satacak kadar hızlı davranamadım. Ama şu kadarını söyleyeyim, Lusitania olayında kaybettiklerim ve böyle bir iki beklenmedik olay yüzünden ettiğim zararları saymazsak, 1915’in so­nunda brokerlerimdeki hesabım yüzkırkbin dolar ka­dardı. Yılın büyük bir kısmında borsanın seyrini doğru tahmin etmiştim ama ancak bu kadar kazanabilmiştim.   </p>
			<p class="paragraf">Ertesi yıl çok daha fazla kazandım. Şans yüzüme gül­müştü. Fiyatlar sürekli yükselirken ben de devamlı his­se satın alıyordum. Her şey benim lehime işliyordu, kâr etmek için fazla uğraşmaya gerek yoktu. Bu bana Stan­dard Oil Company’den H. H. Rogers’ın söylediği bir şeyi hatırlattı, bazen para kazanmamak insanın elinde değil­dir, yağmurda şemsiyesiz çıkıp kuru kalmanın mümkün olmadığı gibi. Borsa tarihinin en hızlı yükselişleri yaşa­nıyordu. Herkes Müttefiklerin birçok malzemeyi Ameri­ka’dan satın almasının bu ülkeyi dünyanın en zengin ye­ri haline getirdiğini biliyordu. Hiçbir yerde bulunmayan şeyler Amerika’da satılıyordu ve dünyadaki bütün nakit para buraya yağıyordu. Dünyadaki bütün altınlar su gi­bi Amerika’ya doğru akıyordu. Enflasyon kaçınılmazdı, bu da her şeyin fiyatının artması anlamına geliyordu.   </p>
			<p class="paragraf">Bütün bunlar ilk başından beri öylesine açıktı ki, borsanın yükselmesi için hiçbir manipülasyona gerek yoktu. Bu yüzden yatırım yapmadan önce öyle fazla dü­şünmüyorduk. Savaşın getirdiği bu canlanma diğerle­rinden çok daha geniş çaplı oldu ve halkın geneline gö­rülmemiş bir kâr sağladı. 1915 süresince borsanın ka­zandırdığı para halkın çok geniş bir kısmına yayılmıştı ve bu Wall Street tarihinde ilk kez görünüyordu. Halkın kâğıt üzerindeki kârlarını hemen nakde çevirmemesi ve elde ettiği kârı tekrar borsaya yatırması tarihin kendini tekrarlamasından başka bir şey değildi. Wall Street de tarihin sürekli olarak kendini tekrarladığı bir yerdir. Borsadaki canlanmalar ya da paniklerle ilgili haberleri okurken, insan spekülasyon olayının ya da borsacıların dünden bugüne ne kadar az değiştiğini görerek şaşırı­yor. Ne borsa oyunu ne de insan doğası fazla değişmez.   </p>
			<p class="paragraf">1916 yılındaki yükseliş beni de zengin etti. Kısa vadede borsanın yükselmeye devam edeceğini düşünü­yordum, ama diğer taraftan gözlerimi açık tutmaya çalı­şıyordum. Herkes gibi ben de bu işin bir sonu olacağını biliyor, uyarı sinyallerini kaçırmamaya bakıyordum. Bu sinyalin nereden geleceğini kestiremediğim için dikka­timi tek bir noktaya yönlendirmemiştim. Ben asla borsa­nın tek bir yönüne takılıp kalmam. Borsa yükselirken para kazandıysam ya da düşerken çok kâr ettiysem farketmez, alarm zilleri çalmaya başlar başlamaz arkama bakmaz, kaçarım. İnsan ille de hep fiyatlar artacak ya da düşecek beklentisiyle hareket etmemeli. İster yükseliş olsun ister düşüş, önemli olan isabetli tahminlerde bulu­nabilmektir.   </p>
			<p class="paragraf">Unutulmaması gereken bir şey daha var, o da borsa­nın hiçbir zaman büyük bir yangın gibi parlamadığı gerçeği. Tıpkı aniden sebepsiz inişe geçmemesi gibi. Borsadaki genel düşüş fiyatlar düşmeye başlamadan önce tahmin edilebilir. O günlerde benim beklemekte olduğum uyarı, uzun süredir başı çeken bazı hisselerin aylardır ilk kez birkaç puan aşağı kayması ve tekrar yükselmemesiyle geldi. Artık solukları tükenmişti ve benim de taktik değiştirme zamanım gelmişti.   </p>
			<p class="paragraf">Bunu yapmak pek zor olmadı. Borsada genel bir yük­seliş yaşanırken bütün fiyatlar sürekli tırmanır. O ne­denle bir hisse senedi genel trendin tersine giderse, bunun o hisse senedine özgü bir olumsuzluktan kaynak­landığı düşünülür. Deneyimli bir borsacı bir şeylerin ters gittiğini hemen anlar. Fiyatların gidişine göre çıka­rımlar yapar ve borsa alarm zilleri çalmadan önce uya­rıyı alıp elindeki hisseleri satar.   </p>
			<p class="paragraf">Daha önce de söylediğim gibi, kısa bir süre önce borsadaki yükselişin başını çeken hisselerin fiyatı düşmeye başlıyordu. Beşer altışar puan düşerek o düzey­de kaldılar. O sırada borsa bayrağı teslim alan başka hisselerin önderliğinde yükselişine devam ediyordu. Hisselerin ait olduğu şirketlerin durumu gayet iyiydi, demek ki sorunun kaynağını başka yerde aramak gere­kiyordu. O hisseler aylar boyunca genel akıntıya göre hareket etmişti. Artışları durduğunda borsa genel yük­selişine devam etse de, artık o hisselerin yükselmeye­ceği belliydi. Borsadaki diğer hisseler ise henüz yolun sonuna gelmemişlerdi.   </p>
			<p class="paragraf">O an hisseleri satmaya gerek yoktu, çünkü borsada genel bir düşüş başlama olasılığı azdı. Ben de hisse satmaya başlamadım, banttan gelen bilgiler henüz bunun zamanının gelmediğini haber veriyordu. Yükseliş henüz sona ermemişti ama sona oldukça yaklaşmıştı. Bu arada hâlâ para kazanma fırsatları vardı. Ben de yükselişi sona eren hisseleri sattım, ama borsanın biraz daha yüksele­ceğine inandığım için satın almayı da kesmedim.   </p>
			<p class="paragraf">Artışa eskiden önderlik edip de sonradan düşen his­seleri satmaya başladım. Bu hisselerin her birinde be­şer bin hisse kısa pozisyona girdim, yeni önderlerden de hisse aldım. Sattığım hisseler yerinden kıpırdamadı, satın aldıklarımsa artmaya devam etti. Bunlar da yükse­lişlerini tamamlayıp sabit bir düzeye oturunca, elimde­kileri sattım ve yine beşer bin hisse kısa pozisyona gir­dim. Artık borsanın düşeceği beklentisiyle hareket edi­yordum ve bundan sonraki kârları fiyatlar düşerken el­de edeceğime inanıyordum. Yine de henüz toplu satışa geçmek için erkendi. Kraldan çok kralcı olmaya gerek yoktu, hele daha bu kadar vakit varken. Fiyatlar yalnız­ca düşüş kokularının geldiğini gösteriyordu. Hazırlık yapmak gerekiyordu.   </p>
			<p class="paragraf">Sürekli alım satım yapmaya devam ettim, bir ayın so­nunda elimde altmışbin hisselik bir kısa pozisyon vardı ve bu pozisyon birkaç ay önce fiyat artışında başı çek­tikleri için yatırımcıların gözdesi haline gelmiş olan his­selerden oluşuyordu. Belki bu çok yüksek bir miktar de­ğildi, ama unutmayalım ki henüz borsa asıl düşüşe geç­memişti.   </p>
			<p class="paragraf">Derken bir gün borsa çok zayıfladı ve bütün hisse fi­yatları düşmeye başladı. Kısa pozisyona girerek sattı­ğım oniki hissenin her biri bana en az dört puan kâr sağ­layınca haklı olduğumu anladım. Borsa bana daha fazla düşeceğini haber veriyordu, ben de satışlarımı ikiye katladım.   </p>
			<p class="paragraf">Kendime iyi bir pozisyon oluşturmuştum. Düşme beklentisi olan bir borsada kısa pozisyonda satış yapmı­ştım. Hiçbir şeyi fazla zorlamaya gerek yoktu. Borsa na­sıl olsa benim istediğim gibi hareket ediyordu ve bunu bildiğim için bir süre beklemeye karar verdim. Sattığım hisselerin sayısını ikiye çıkardıktan sonra uzun süre ba­şka alım satım yapmadım. Yedi hafta kadar sonra açıkla­rımı kapattım. O günlerde ünlü “haber sızdırma” olayı yaşandı ve hisse fiyatları ani bir düşüş gösterdi. Was­hington’dan borsaya Başkan Wilson’un Avrupa’ya acilen barış getirecek bir mesaj yayınlayacağı haberi sızmıştı. Savaş nasıl borsayı canlandırdıysa barış da olumsuz et­ki yaptı. Borsanın en zeki müşterilerinden biri haber sız­dırarak hisse satmakla suçlanınca, haber falan almadığı­nı, artık borsadaki yükselişin vadesini doldurduğunu düşündüğü için satış yaptığını söylemişti. Ben ise sattık­larımı yedi hafta önce ikiye katlamıştım.   </p>
			<p class="paragraf">Bu haber duyulur duyulmaz borsa hızla düştü ve do­ğal olarak da ben hisse alarak açıklarımı kapattım. Yapılabilecek tek şey buydu. Plan yaparken hesaba katma­dığınız beklenmedik şeyler bazen sizin için kârlı olabi­liyor. Öncelikle bu tip bir düşüş sonucunda satıcı bul­mak kolaydır, hisseleri istediğiniz yerden alabilir ve kâğıt üzerindeki kârlarınızı nakde çevirebilirsiniz. Borsa ne kadar düşük olursa olsun yüzyirmibin adet hisse alır­ken insan fiyatta belli ölçüde artışa neden olabiliyor. O yüzden uygun anı beklemesi ve hisseleri kendisine en az zarar verecek şekilde satın almak için fırsat kollama­sı gerekir.   </p>
			<p class="paragraf">Açıkçası ben, tam o günlerde, öylesi bir nedenle borsada bu kadar büyük bir düşüş gerçekleşmesini beklemiyordum. Ama daha önce de söylediğim gibi, borsada geçirdiğim otuz yıl bana gösterdi ki, bu tip beklenmedik kazalar borsada zaten var olan eğilimleri güçlendirir, ben de genellikle bu eğilimin içinde yer alırım. Unutulmaması gereken bir diğer şey ise şudur: Asla hisseyi fiyatı en yüksek düzeydeyken satmaya çalı­şmayın. Bu akıllıca bir hareket değildir. Hissenin birkaç puan gerilemesini bekledikten sonra satın.   </p>
			<p class="paragraf">1916 yılında borsa yükselirken hisse satarak, borsa düşerken de hisse alarak üç milyon dolar kadar kazan­dım. Dediğim gibi, insan ille de borsanın her zaman yükselmesini ya da düşmesini beklememeli, gerektiği gibi yön değiştirmesini bilmelidir.   </p>
			<p class="paragraf">O kış her tatilde olduğu gibi yine güneye, Palm Be­ach’e gittim, çünkü balık tutmayı çok severim. Hisse se­netleri ve buğdayda kısa pozisyondaydım ve her iki borsada da kâr ediyordum. Beni rahatsız edecek hiçbir şey yoktu, keyfime bakıyordum. Elbette eğer Avru­pa’ya gitmemişsem, menkul değerler borsasından ya da hammadde piyasalarından tamamen uzak durmam mümkün olmaz. Örneğin Adirondacks’teki evimle bro­kerimin ofisi arasında doğrudan telgraf bağlantısı var.   </p>
			<p class="paragraf">Palm Beach’de düzenli olarak brokerimin şubesine gidiyordum. O sırada elimde bulunmayan pamuğun güçlü bir konumda olduğunu ve değerinin sürekli arttı­ğını gördüm. O sırada, yani 1917’de, Başkan Wilson’un savaşa son vermek istemesiyle ilgili çeşitli söylentiler dolaşıyordu. Bu söylentiler hem Washington’da çıkan gazetlerde yayımlanıyor, hem de yüksek yerlerden Palm Beach’teki dostlarımın kulağına fısıldanıyordu. O yüz­den bir gün borsaların durumunun Başkan Wilson’a du­yulan güveni yansıttığını düşünmeye başladım. Barışın bu kadar yakın olduğu söyleniyorsa, hisse senetlerinin ve buğdayın düşmesi, pamuğun da yükselmesi gereki­yordu. Hisse senetleri ve buğday konusunda hazırlıklıy­dım, ama uzun bir süredir pamuk alım satımına girme­miştim.   </p>
			<p class="paragraf">O gün saat 14.20’de elimde tek bir balya yoktu, ama barışın yakın olduğuna olan inancım, saat 14.25’te ba­şlangıç olarak onbeşbin balya pamuk satın almama ne­den oldu. Eski sistemimi, yani size daha önce anlattığım toplu alım yapma yöntemimi izlemeye karar vermiştim.   </p>
			<p class="paragraf">O gün borsa kapandıktan sonra Almanya’nın Ameri­ka’ya savaş açtığı haberi geldi. Ertesi gün borsanın açıl­masını beklemekten başka yapılabilecek hiçbir şey yok­tu. Hiç unutmam, o akşam Gridley’de ülkenin en büyük sanayicilerinden biri, isteyen herkese elindeki United States Steel çelik hisselerini kapanış fiyatının beş puan altında satacağını ilan etmişti. Çevrede Pittsburgh’lu milyonerler vardı, ama kimse teklifi kabul etmedi. Bor­sa açılır açılmaz fiyatların alaşağı olacağını biliyorlardı.   </p>
			<p class="paragraf">Tahmin edebileceğiniz gibi, gerçekten de ertesi sabah menkul değerler ve emtia borsaları altüst oldu. Bazı hisse senetleri bir önceki günkü kapanış fiyatlarının se­kiz puan altında açılış yaptılar. Bu benim bütün açıkları­mı kârlı bir şekilde kapatmam için bulunmaz bir fırsattı. Daha önce de söylediğim gibi, borsa düşmeye başladı­ğında halkın morali de tümüyle bozulursa, bir an önce hisseleri alıp açıklan kapatmak en iyi stratejidir. Eğer yüksek miktarda kısa pozisyona girdiyseniz kâğıt üzerin­deki kârlarınızı hızlı ve kârlı bir biçimde nakde çevirme­nin tek yolu budur. Örneğin ben sadece United States Steel hisselerinde onbeşbin adet satarak kısa pozisyona girmiştim. Kısa pozisyonda olduğum başka hisseler de vardı, kârlı bir şekilde alım yapabileceğimi anlar anla­maz açıklarımı kapattım. Toplam birbuçuk milyon dolar kâr ettim. Bu benim için gerçekten büyük bir şanstı.   </p>
			<p class="paragraf">Elimde bir gün önce borsa kapanmadan önceki son yarım saatte aldığım onbeşbin balya pamuk vardı ve pa­muk fiyatı borsa açılışında beşyüz puan düşmüştü. Ne düşüş ama! Bir gecede üçyüzyetmişbeşbin dolar zarar etmiş oldum. Hisse senetlerini ve buğdayı bir an önce satın alıp kısa pozisyondan çıkmam gerektiğini çok iyi biliyordum, ama pamuk konusunda ne yapacağımı şa­şırmıştım. Göz önünde buldurmam gereken çeşitli fak­törler vardı ve ben genellikle yanıldığımı anladığım an­da, zararın neresinden dönsem kârdır diye düşünür ve elimdekilerden kurtulurum. Pamukta ise o sabah zarar edip satış yapmak istemiyordum. Sonra oturup pamuk borsasının durumunu izleyecek yerde, güneye tatile gittiğim ve zamanımı balık tutarak geçirdiğim aklıma geldi. Üstelik hisse senetlerinden ve buğdaydan o ka­dar çok kâr etmiştim ki pamuğu zararına satmaya karar verdim. Böylece kârım birbuçuk milyon dolar yerine bir milyonun biraz üzerinde olacaktı. Olayı bir muhase­be sorunu olarak algılamaya kendimi koşullandırdım.   </p>
			<p class="paragraf">Eğer bir gün önce borsa kapanmadan o pamuğu al­masaydım dörtyüzbin dolar cebimde kalacaktı. İşte insan ortalama miktarlarda alım satım yaptığında bile ol­dukça büyük paralar kaybedebiliyor. Aslında benimse­diğim pozisyon doğruydu. Hisse senetleri ve buğdayda­ki pozisyonumu oluşturmama yardımcı olan düşüncenin tam tersi gerçekleştiği için rastlantısal olarak kâr etmi­ştim. Yine gelen felaket haberi borsadaki eğilimi güç­lendirmişti. Beklenmedik savaş haberine karşın fiyatlar tam düşündüğüm gibi seyretti. Eğer her şey düşündü­ğüm gibi olsaydı her üç cephede de ben kazanacaktım, çünkü barış zamanı hisselerin ve buğdayın fiyatı yine dü­şecekti, pamuğun fiyatı hızla yükselecekti. Böylece ben her üçünden de kâr etmiş olacaktım. İster savaş olsun, is­ter barış, menkul değerler borsasındaki ve buğdaydaki tahminlerimde haklıydım, o yüzden de beklenmedik savaş haberi benim işime yaradı. Pamuktaki tahminim ise borsanın dışında bir şeye, yani Başkan Wilson’un barış görüşmelerindeki başarısına bağlıydı. Pamukta zarar et­meme neden olanlar, Alman komutanlardı.   </p>
			<p class="paragraf">1917 yılı başında New York’a döndüğümde bir mil­yonu aşan borçlarımı ödedim. Borçlarımı ödemek be­nim için büyük bir zevkti. Bu parayı birkaç ay önce de geri ödeyebilirdim, ama çok basit bir nedenden ötürü ödememiştim. Çok aktif ve başarılı bir şekilde alım sa­tım yapıyordum ve elimdeki sermayeyi azaltmak istemi­yordum. 1915 ve 1916 yıllarındaki canlanmadan en iyi şekilde yararlanmak benim kendime olan borcum­du. Çok para kazanacağımı biliyordum ve alacaklılarımı zaten umudu kestikleri bir parayı ödemek için birkaç ay daha bekletmemin bir sakıncası olmadığını düşün­müştüm. Borçlarımı azar azar ya da farklı alacaklılara farklı zamanlarda ödemek istemiyordum, hepsini bir­den ödemekti amacım. Borsa benim lehime işlediği sü­rece, kaynaklarımın izin verdiği kadar büyük çaplı alım satım yapmaya çalıştım.   </p>
			<p class="paragraf">Borçlarımı faiziyle ödemek istedim, ama beni ibra eden alacaklılarım bunu kesinlikle kabul etmediler. Borcumu en son ödediğim kişi sekizyüz dolar borç ve­ren ve bana hayatı zehir edip çalışamayacak hale geti­ren adamdı. Onu herkese borcumu ödediğimi öğrenene kadar beklettim. Ondan sonra parasını verdim. Ona bir dahaki sefere birilerine birkaç yüz dolar borç verdiğin­de nasıl davranması gerektiği konusunda bir ders ver­mek istedim.   </p>
			<p class="paragraf">İşte borsaya dönüşüm böyle oldu.   </p>
			<p class="paragraf">Borçlarımın hepsini ödedikten sonra paramın yüklü­ce bir kısmını bana düzenli gelir sağlayacak hisselere yatırdım. Bir daha asla parasız kalmamaya, hiçbir gü­vencem ve sermayem olmadan yaşamamaya kararlıy­dım. Elbette evlendikten sonra karım için bir fon olu­şturdum. Oğlumuz doğduktan sonra aynı şeyi onun için de yaptım.   </p>
			<p class="paragraf">Bunu yapmamın nedeni paramı borsaya kaptırma korkusu değil, insanın elindeki avcundaki bütün parayı gözünü hiç kırpmadan harcayabileceğini bilmemdi. Bu fonları oluşturarak eşimi ve çocuğumu kendimden koru­muş oldum.   </p>
			<p class="paragraf">Tanıdıklarımdan bazıları aynı şeyi yaptılar, ama da­ha sonra paraya ihtiyaçları olduğunda karılarını ikna edip fondaki parayı çekmeleri için onlara imza verdirdi­ler ve sonra da bu parayı kaybettiler. Ben ise öyle bir düzenleme yaptırdım ki ben ya da karım ne kadar ister­sek isteyelim bu fonu bozamıyoruz. İkimizin de saldırıla­rından korunmuş halde bu para. Borsada ne kadar para­ya ihtiyacım olursa olsun, karım bana olan sevgisinden bu parayı çekmeye kalkışsa bile paraya dokunamıyo­ruz. Bir daha kendimi riske atmamaya kararlıyım.   </p>
		</div>
	</body>
</html>