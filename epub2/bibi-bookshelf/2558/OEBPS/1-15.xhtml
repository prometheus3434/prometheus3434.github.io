<html xmlns="http://www.w3.org/1999/xhtml">
	<head>
		<title>1-15</title>
		<link href="css/idGeneratedStyles_0.css" rel="stylesheet" type="text/css"/>
		<link href="css/idGeneratedStyles_2.css" rel="stylesheet" type="text/css"/>
<meta content="urn:uuid:585de9cd-969c-4dde-af95-45ec0d03444c" name="Adept.expected.resource"/>
	</head>
	<body id="x1-15" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-12">XI. BÖLÜM  </p>
			<p class="paragraf ParaOverride-7">Şimdi Ekim 1907’ye geri dönüyorum. Kendime bir yat satın almış, güney sularına açılmak üzere New York’tan ayrılmaya hazırdım. Ben tam bir balıkçılık delisiyim ve bu kez kendi yatımdan canım ne zaman isterse, nerede isterse tutabildiğim kadar balık avlayabilecektim. Her şey hazırdı. Hisse senetlerinden büyük para kazan­mıştım, ama bu kez son anda mısır gitmeme engel oldu.   </p>
			<p class="paragraf">Bana ilk milyonumu kazandıran para krizinden önce, Chicago’da zahire borsasında alım satım yapıyordum. On milyon kile buğday ve on milyon kile de mısır sat­mış, kısa pozisyona girmiştim. Zahire piyasasını uzun uzun incelemiş ve hisse senetlerinde olduğu gibi buğ­day ve mısırın da fiyatlarının düşeceği beklentisine gir­miştim.   </p>
			<p class="paragraf">Önce hem buğday, hem de mısır fiyatı düştü, ama buğday düşmeye devam ederken Chicago’daki en ünlü operatörlerden Stratton bir numara çevirdi ve mısır bir­denbire döndü. Hisse senetlerinden kârımı topladıktan sonra, yatımla güneye gitmeye hazırlanırken buğday­dan yüksek kâr ettiğimi, ama mısır fiyatı Stratton saye­sinde tırmanışa geçtiği için fena halde zararda olduğu­mu öğrendim.   </p>
			<p class="paragraf">Bu fiyatın ülkedeki mısır bolluğunda çok yüksek ol­duğunun farkındaydım. Her zamanki gibi arz-talep ku­ralı işliyordu. Ama talep Stratton’dan geliyordu ve orta­da arz yoktu, çünkü mısır hareketinde ani bir tıkanma görülmüştü. Geçmesi imkânsız olan yolları dondurarak çiftçilerin mısırı pazara getirmelerini sağlayacak bir so­ğuk hava dalgasının çıkması için dua etmeye başladım, ama şans yüzüme gülmüyordu.   </p>
			<p class="paragraf">Büyük bir keyifle planladığım balık seyahatim beni beklerken, mısırda uğradığım zarar elimi kolumu bağ­lamıştı. Borsa o haldeyken gidemezdim. Elbette Stratton kısa pozisyonda olanları sıkıştırmıştı ve ipleri gevşetme­ye niyeti yoktu. Beni köşeye kıstırdığını biliyordu, ben de biliyordum. Ama dediğim gibi, belki hava soğur da bana yardım eder diye umutlanıyordum. Ne havanın, ne de bir başka mucizenin bana yardım etmeyeceğini an­layınca içinde bulunduğum güçlüğü kendi çabalarımla aşmaya karar verdim.   </p>
			<p class="paragraf">İyi bir kârla buğdaydaki kısa pozisyonumu kapattım. Ancak mısır sorununu çözmem çok daha zor olacaktı. Eğer o anki fiyatlardan on milyon kile mısır alabilsey­dim, zarar etmeme karşın bunu hemen gözümü kırpma­dan yapardım. Ama mısır satın almaya başlar başlamaz karşımda fiyatları sürekli artıran Stratton’u buluyordum. Kendi alımlarım yüzünden mısır fiyatını artırmak yerine, bir bıçak alıp kendi boğazımı kesmeyi tercih ederim.   </p>
			<p class="paragraf">Mısırın fiyatı yüksekti yüksek olmasına, ama benim balığa gitme isteğim ondan daha fazlaydı, o yüzden bir an önce bir çözüm bulmam gerekiyordu. Stratejik bir geri çekilme ayarlayacaktım. Önce kısa pozisyonda ol­duğum on milyon kileyi satın alarak zararımı en az dü­zeyde tutmaya çalışacaktım.   </p>
			<p class="paragraf">O günlerde Stratton yulaf işine de girmişti ve borsa­yı birbirine katıyordu. Ben bütün zahire borsalarından gelen hasat haberlerini, ufak tefek dedikoduları izledi­ğim için ünlü Armour şirketinin Stratton’la arasının pek iyi olmadığını biliyordum. Elbette Stratton’un ihtiyacım olan mısırı bana kendi istediği fiyata satmaya kararlı ol­duğunun farkındaydım, ama Armour’un Stratton’a karşı hareket ettiğini duyar duymaz Chicago borsasında yar­dım aramaya karar verdim. Bana Stratton’un satmadığı mısırı satarak yardımcı olabilirlerdi. Gerisi tereyağın­dan kıl çeker gibi kolay olacaktı.   </p>
			<p class="paragraf">Önce mısırın kilesi bir sentin sekizde biri değer kay­bettiği zaman beşyüzbin kile mısır satın alma emrini verdim. Bu emirleri gönderdikten sonra dört ayrı bro­kere, aynı anda ellibin kile yulaf satma emrini verdim. Bu sayede yulafın fiyatı kısa bir süre için düşecekti. Bor­sacıların aklının nasıl çalıştığını biliyordum, herkes Ar­mour’un Stratton’a bir oyun oynadığını düşünecekti. Yu­laf fiyatının inmeye başladığını görünce, sıranın mısıra geldiğini sanacak ve ellerindeki mısırı satmaya başlaya­caklardı. Mısır fiyatı bir kere düşmeye başladığında ge­risi çorap söküğü gibi gelecekti.   </p>
			<p class="paragraf">Gerçekten de Chicago borsacıları tam düşündüğüm şeyi yaptılar. Yulafın tek tük satışlarla değer kaybettiği­ni görünce hemen mısıra atlayıp ellerindeki mısırı sat­maya başladılar. On dakika içinde altı milyon kile mısır almıştım. Mısır satışlarının azaldığını hissedince geri ka­lan dörtmilyon kileyi de borsadan aldım. Bu, fiyatı tek­rar yükseltti, ama manevramın sonucunda onmilyon kile mısırı, ben alışa başladığım zamanki fiyattan ortalama yarım sent fazlasına almış oldum. Mısır satışını başlat­mak için sattığım ikiyüzbin kile yulaftan da sadece üçbin dolar zarar ettim. Bu benim için düşük bir bedel oldu. Buğdaydan elde ettiğim kâr, mısır zararlarımın büyük bölümünü kapattı ve zahireden toplam olarak yalnızca yirmibeşbin dolar zarar etmiş oldum. Daha sonra mısı­rın kilesi yirmibeş sent arttı. Tamamen Stratten’ın elle­rindeydim. Eğer fiyata aldırmadan onmilyon kile mısır almaya kalksaydım, kim bilir ne kadar zarar ederdim.   </p>
			<p class="paragraf">İnsan bir işte yıllarını geçirince kendisine göre bazı âdetler ediniyor, oysa acemiler için durum tümüyle farklı. Profesyonellerle amatörler arasındaki fark da bu işte. Borsada kâr mı zarar mı edeceğinizi belirleyen şey, olaylara bakış açınızdır. Halk, kendi çabalarını yüzeysel bir bakış açısıyla değerlendirir. İnsanın egosu ilk fırsat­ta araya girer, derinlemesine ve kapsamlı düşünmeyi engeller. Profesyoneller ise parayı düşünmeden doğru şeyi yapmakla ilgilidirler, çünkü doğru hareket ettikleri anda paranın kendiliğinden geleceğini bilirler. Bir bor­sacı, oyunu profesyonel bir bilardocu gibi oynar, yani dikkatini ilk vuruşa yönlendirecek yerde, uzun vadeli düşünür. Bu oyun tarzı bir alışkanlık halini alır.   </p>
			<p class="paragraf">Anlatmaya çalıştığım konuyu çok iyi örnekleyen bir olayı aktarayım size. Bu olay, Wall Street’ten gelip geç­miş en yetenekli borsacılardan biriyle, Addison Cam­mack’le ilgili. Birçoklarının sandığı gibi, Cammack sü­rekli borsanın düşeceği beklentisi ile hareket eden biri değildi, ama daha çok bu yönde alım satım yapmayı ter­cih ediyor, umut ve korku duygularını kendi yararına kullanmasını biliyordu. En sevdiği laf, “Yeşil ağacı kes­me,” lafıydı. Borsanın yaşlıları bana Cammack’ın en bü­yük kârlarını borsa yükselirken elde ettiğini anlattılar, yani o önyargılarına göre değil, borsanın genel koşulla­rına göre oynayan bir insandı. Son derece becerikli bir borsacı olduğuna kuşku yok. Bir keresinde uzun süredir yükselmekte olan borsanın düşmeye başlayacağına ina­nan Cammack hisse senedi satmış ve finans yazarı J. Art­hur Joseph bunu biliyormuş. Borsa ise özel bazı çabalar ve gazetelerde çıkan iyimser haberler sayesinde hâlâ yükseliyormuş. Cammack’ın borsanın düşmesi ile ilgili bilgiye ihtiyacı olduğunu bilen Joseph bir gün bir müj­deyle Cammack’ın ofisine dalmış.   </p>
			<p class="paragraf">“Bay Cammack, St. Paul ofisinde çalışan bir arkada­şım var, bana çok ilginç bir şey söyledi. Sizin de bilmek isteyeceğinizi düşündüm.”   </p>
			<p class="paragraf">“Neymiş o?” demiş Cammack yerinden bile kıpırda­madan.   </p>
			<p class="paragraf">“Borsanın düşmesini bekliyorsunuz değil mi? Hisse sattınız değil mi?” diye sormuş Joseph. Cammack’ın ve­receği haberle gerçekten ilgileneceğine, getirdiği bil­ginin boşa gitmeyeceğine emin olmak istiyormuş.   </p>
			<p class="paragraf">“Evet, neymiş o ilginç şey?”   </p>
			<p class="paragraf">“Ben haftada iki üç kez bilgi toplamak için şirketleri dolaşırım, bugün de St. Paul’e uğradım. Orada çalışan arkadaşım bana William Rockefeller’ın hisse satmaya başladığını söyledi. Ben de ‘Doğru mu söylüyorsun Jimmy?’ dedim. O da bana dedi ki: ‘Evet, fiyat üçte sekiz puan yükseldikçe binbeşyüz hisse satıyor. Bu iki üç gün­dür devam ediyor. ’ Ben de hiç zaman kaybetmeden ge­lip size söylemek istedim.”   </p>
			<p class="paragraf">Cammack kolay heyecanlanan biri değilmiş, ayrıca sürekli ofisine deli gibi koşarak gelip kendisine türlü türlü haber, dedikodu, söylenti, tüyo ve yalan anlatan insanlardan o kadar bıkmış ki bu tip şeylere kuşkuyla yaklaşır olmuş. Sadece, “Doğru duyduğuna emin misin Joseph?” diye sormakla yetinmiş.   </p>
			<p class="paragraf">“Emin miyim? Tabii eminim! Beni sağır mı sandınız?” demiş Joseph.   </p>
			<p class="paragraf">“Adamın doğru söylüyor mu?”   </p>
			<p class="paragraf">“Kesinlikle!” diye güvence vermiş Joseph. “Onu yıl­lardır tanırım. Bana hiç yalan söylemedi. Söylemez de! İmkân yok! Ona çok güvenirim ve söylediği her şeye gö­züm kapalı inanırım. Onu çok iyi tanıyorum. Anlaşılan bunca yıl sonra sizin beni tanıdığınızdan daha da iyi ta­nıyorum.”   </p>
			<p class="paragraf">“Demek ona güveniyorsun...” diyen Cammack bir kez daha Joseph’e bakmış. Sonra da “Eh, madem öyle söylüyorsun... ’’ demiş. Brokeri W. B. Wheeler’ı çağırmış. Joseph onun en az ellibin St. Paul hissesi satma emrini vermesini bekliyormuş. William Rockefeller fiyatların yüksek olmasına güvenerek St. Paul hisselerini elden çıkarıyormuş. Bu hisseleri yatırım amaçlı mı, yoksa spe­külasyon için mi aldığı da o kadar önemli değilmiş. Önemli olan tek şey, borsanın en yaman müşterilerin­den birinin, Standart Oil grubunun bir üyesinin St. Paul hisselerini satmaya karar vermesiymiş. Sıradan biri gü­venilir bir kaynaktan bu haberi alınca ne yapar? Sorma­ya bile gerek yok.   </p>
			<p class="paragraf">Oysa Cammack, zamanının en sıkı borsacılarından. Borsanın düşmesini beklerken brokerine, “Billy, gidip bana her puanın üçte sekizi yükselişte binbeşyüz St. Pa­ul hissesi al,” demiş. Hisse senedinin fiyatı doksanlı pu­anlarda dolaşıyormuş.   </p>
			<p class="paragraf">“Sat demek istiyorsunuz herhalde,” diye atılmış Jo­seph. Wall Street’in yabancısı değilmiş, ama yine de borsaya gazetecilerin, dolayısıyla da halkın bakış açı­sından yaklaşıyormuş. Bu satış haberi yayılınca hisse se­nedinin fiyatı mutlaka düşer, diye düşünüyormuş. Hele hele William Rockefeller’ın sattığı duyulunca fiyat kesin düşer diyormuş. Standart Oil hisseleri satsın, Cammack alsın! Olacak şey mi?  </p>
			<p class="paragraf">“Hayır,” demiş Cammack. “Al demek istiyorum.”   </p>
			<p class="paragraf">“Bana güvenmiyor musunuz?”   </p>
			<p class="paragraf">“Güveniyorum!”   </p>
			<p class="paragraf">“Size verdiğim habere inanmadınız mı?”   </p>
			<p class="paragraf">“İnandım.”   </p>
			<p class="paragraf">“Borsanın düşeceği beklentisiyle hareket etmiyor musunuz?”  </p>
			<p class="paragraf">“Evet.”   </p>
			<p class="paragraf">“Öyleyse niye böyle davrandınız?”   </p>
			<p class="paragraf">“İşte bu yüzden satın alıyorum. Şimdi beni iyi dinle:  </p>
			<p class="paragraf">Şu güvenilir arkadaşınla teması kesme, satışlar durur durmaz da bana haber ver. Hemen! Anladın mı?”   </p>
			<p class="paragraf">“Olur,” demiş Joseph ve ofisten ayrılmış. Cam­mack’ın neden William Rockefeller’ın sattığı hisseleri al­mak istediğini bir türlü anlayamıyormuş. Cammack’ın borsadaki bütün hisseleri düşüş beklentisi ile satarak kı­sa pozisyona girdiğini bilmese, belki de bu harekete bir anlam verebilirmiş. Neyse, Joseph St. Paul’deki arkada­şıyla konuşmuş ve ona Rockefeller satışı bitirdiği zaman mutlaka kendisine haber vermesini söylemiş. Ondan sonra da günde iki kez telefon ederek durumu sormuş.   </p>
			<p class="paragraf">Bir gün arkadaşı, “Rockefeller satışı durdurdu,” de­miş. Joseph da ona teşekkür etmiş ve hemen Cam­mack’ın ofisine koşarak bu haberi vermiş.   </p>
			<p class="paragraf">Cammack onu dikkatle dinlemiş ve sonra da Whee­ler’a dönerek, “Billy, ofiste ne kadar St. Paul var?” diye sormuş. Wheeler bakmış ve yaklaşık altmışbin hissenin toplandığını söylemiş.   </p>
			<p class="paragraf">Cammack borsanın düşeceğine inandığı için St. Paul almaya başlamadan önce bazı hisselerde kısa pozisyona girmiş. Hemen Wheeler’a ellerindeki o altmışbin St. Paul hissesini satmasını, ayrıca St. Paul’den kısa pozisyona girmesini söylemiş. Elindeki St. Paul’leri hisse fiyatlarını genelde düşürmek ve düşüş sırasında kâr etmek için kullanmış.   </p>
			<p class="paragraf">St. Paul’ün fiyatı kırkdörde kadar düşmüş ve Cam­mack müthiş kâr etmiş. Elindeki kartları büyük bir usta­lıkla kullanarak büyük kazanç elde etmeyi başarmış. Bu­rada önemli olan, borsaya karşı geliştirdiği yaklaşım. Düşünmesine bile gerek kalmamış. Tek bir hisse sene­dinden kâr etmek yerine, alımlarını kendisi için daha önemli olan bir yönde kullanmayı başarmış; uzun süre­dir beklediği anın geldiğini ve iyi bir başlangıçla hare­kete geçebileceğini anlamış. St. Paul tüyosunu alınca hisselerini satmak yerine almaya karar vermiş, çünkü bu hisseleri borsayı düşürmek için cephane olarak kul­lanmayı düşünmüş.   </p>
			<p class="paragraf">Tekrar kendime döneyim. Buğday ve mısır işlemle­rimi kapattıktan sonra yatımla güneye indim. Büyük bir keyifle Florida sularına açıldım. Bol bol balık vardı. Her şey çok güzeldi. Hayatta hiçbir tasam yoktu ve olmasını da istemiyordum.   </p>
			<p class="paragraf">Bir gün Palm Beach’te sahile çıktım. Orada Wall Street’ten tanıdığım arkadaşlarla karşılaştım. Günün en büyük haberini konuşuyorlar, bir pamuk spekülatörün­den bahsediyorlardı. New York’tan gelen bir habere gö­re, Percy Thomas bütün parasını kaybetmişti. Bu ticari bir iflas değildi, dünyaca tanınmış bu borsacının pamuk borsasındaki ikinci Waterloo yenilgisiydi sözkonusu olan.   </p>
			<p class="paragraf">Ben her zaman Thomas’a büyük hayranlık beslemişimdir. Onun adını ilk kez Thomas pamuk fiyatını yük­sek tutmaya çalışırken, Sheldon &amp; Thomas adlı menkul değerler firmasının batması olayı sırasında duymuştum. Ortağı kadar ileri görüşlü ve cesur olmayan Sheldon son anda korkmuş, başarının kıyısından dönmüştü. En azın­dan o dönemde Wall Street’te böyle söyleniyordu. Her neyse, büyük kâr edecek yerde, borsanın en büyük fi­yaskolarından birini yaşadılar. Kaç milyon dolar zarar ettiklerini unuttum şimdi. Şirket kapandı ve Thomas tek başına çalışmaya başladı. Yalnızca pamuk alıp satıyordu ve çok geçmeden kendini toparladı. Yasalara göre mec­bur olmamasına karşın, alacaklılarına borçlarını faizi ile ödedi ve kendisine de bir milyon dolar kaldı. Pamuk borsasına dönüşü, Başkan S. V. White’ın menkul değer­ler borsasına dönerek bir yıl içinde bir milyon dolarlık işlem yaptığı yıl kadar belleklerde yer etti. Thomas’ın zekâsına ve cesaretine hayrandım.   </p>
			<p class="paragraf">Palm Beach’te herkes Thomas’ın mart pamuğunda girdiği pozisyonun çökmesinden bahsediyordu. Biliyor­sunuz söylentiler ağızdan ağıza dolaştıkça yayılır, abar­tılır, bilgiler çarpıtılır, haberler değiştirilir. Benim hak­kımda çıkan bir söylenti, yirmidört saat içinde söylenti­yi ilk çıkaran kişiye geri geldiğinde, öyle şişirilmiş, öy­le ayrıntılar eklenmiş ki o kişi bile bunun aynı söylenti olduğunu anlamakta güçlük çekmiş.   </p>
			<p class="paragraf">Percy Thomas’ın en son talihsizliği ile ilgili haber be­nim dikkatimi balıklardan pamuk borsasına çekti. Eko­nomi gazetelerini alıp son durumu inceledim. New York’a döndüğümde kendimi tümüyle borsayı incele­meye verdim. Herkes borsanın düşeceğine inanıyor, herkes temmuz pamuğu satıyordu. İnsanlar böyledir iş­te. İnsan bazı şeyleri sırf etrafındakiler yapıyor diye, bir sürü psikolojisine kapılarak yapar. Bunun açıklaması ne olursa olsun, yüzlerce kişi o an yapılacak en akıllıca, en uygun, üstelik en güvenli şeyin temmuz pamuğu sat­mak olduğunu düşünüyordu. Herkes kendisini bir satış furyasına kaptırmıştı. Borsanın yalnızca tek bir yönüne bakılıyor, gözler edilecek büyük kârdan başka bir şey görmüyordu. Fiyatların her an düşmesi bekleniyordu.   </p>
			<p class="paragraf">Ben bütün bunların farkındaydım ve kısa pozisyona girenlerin açıklarını kapatmak için fazla zamanlarının ol­madığını gördüm. Durumu inceledikçe bu fikrim daha da güçlendi ve sonunda temmuz pamuğu almaya karar verdim. Hemen harekete geçerek yüzbin balya satın al­dım. Alım işlemi çok kolay oldu, çünkü çok sayıda satıcı vardı. O an bir milyon dolarına bahse girebilirdim ki borsada temmuz pamuğu satmayan tek bir Allah’ın ku­lu yoktu.   </p>
			<p class="paragraf">Mayısın son günleriydi. Ben aldıkça aldım, onlar sat­tıkça sattı. Sonunda değişken kontratların hepsini topla­mıştım ve elimde yüzyirmibin balya pamuk vardı. Ben son balyamı aldıktan bir iki gün sonra fiyat çıkmaya baş­ladı. Yükseliş başladıktan sonra da durmak bilmedi, günde kırkla elli puan arası tırmandı.   </p>
			<p class="paragraf">Ben alımlarıma başladıktan on gün kadar sonra, bir cumartesi günü fiyat yukarı doğru kıpırdadı. Satışta temmuz pamuğu kalıp kalmadığını bilmiyordum. Bunu benim bulmam gerekiyordu, ben de son on dakikayı bekledim. Genellikle o saatte birçokları kısa pozisyona girer ve borsa kapanışında fiyatı garanti altına almış olurlardı. Ben de dört farklı brokere emir vererek bor­sadan aynı anda beşer bin balya pamuk almalarını söy­ledim. Bu, fiyatı otuz puan artırdı ve kısa pozisyondaki­ler bir an önce hisse almak için ne yapacaklarını şaşırdılar. Borsa kapanışında fiyat en yüksek düzeye ulaşmıştı. Tek yaptığım şey, son yirmibin balyayı satın almak oldu.   </p>
			<p class="paragraf">Ertesi gün günlerden pazardı. Ama pazartesi günü Liverpool’un New York’taki artışa başa baş bir düzeyde, yirmi puanlık bir artışla açılması gerekiyordu. Oysa ar­tış, elli puan oldu. Yani bizdeki artışı yüzde 100’ü geçmiş­ti. O borsadaki artışla benim hiçbir ilgim yoktu. Bu da bana hesaplarımın doğru olduğunu ve doğru yöne, yani direncin en az olduğu sınıra doğru hareket ettiğimi gös­teriyordu. Ama aynı zamanda elimde bir an önce kurtul­mam gereken yüksek miktarda pamuk vardı. Borsa ani­den ya da yavaş yavaş yükselse de, belli bir miktarın üzerindeki satışları sindiremeyebilir.   </p>
			<p class="paragraf">Elbette Liverpool’dan gelen telgraflar bizim borsayı çılgına çevirdi. Bir baktım ki fiyatlar arttıkça temmuz pamuğu daha zor bulunur hale geldi. Ben inatla elimde­kileri satmıyordum. O pazartesi günü, borsanın düşme­sini bekleyenler için heyecanlı, ama aynı zamanda sı­kıntılı bir gün oldu. Buna rağmen ortalıkta bir panik gö­rünmüyordu, borsa, bir an önce hisse alıp kısalarını ka­patmaya çalışan insanlarla dolup taşmıyordu. Benim elimdeyse satmam gereken yüzkırkbin balya pamuk vardı.   </p>
			<p class="paragraf">Salı sabahı ofisime giderken binanın girişinde bir ar­kadaşımla karşılaştım.   </p>
			<p class="paragraf">Gülümseyerek bana, “<span class="CharOverride-7">World</span>’de çıkan haber çok etkileyici,” dedi.   </p>
			<p class="paragraf">“Ne haberi?”   </p>
			<p class="paragraf">“Ne? Görmedin mi yani?”   </p>
			<p class="paragraf">“Ben <span class="CharOverride-7">World</span> almam ki,” dedim. “Haber neyle ilgili?” “Neyle olacak, seninle. Temmuz pamuğunun fiyatını bilerek yüksek tuttuğunu yazıyor.”  </p>
			<p class="paragraf">“Haberi görmedim,” dedim ve yanından ayrıldım. Ba­na inandı mı inanmadı mı bilmiyorum. Herhalde benden haberi doğrulamamı ya da yalanlamamı bekliyordu.   </p>
			<p class="paragraf">Ofisime varınca gazeteden bir tane ısmarladım. Ger­çekten de haber birinci sayfadan verilmişti, başlığı şöy­leydi: LARRY LIVINSTON TEMMUZ PAMUĞUNU YÜKSELTTİ.  </p>
			<p class="paragraf">Hemen haberde yazanların borsayı etkileyeceğini düşündüm. Eğer elimdeki yüzkırkbin balyayı satmak için özel bir plan yapsaydım, bu kadar iyi bir numara düşünemezdim. Bu haber benim için büyük bir fırsattı. O anda bütün ülkede herkes bu haberi ya <span class="CharOverride-7">World </span>gaze­tesinde ya da haberi <span class="CharOverride-7">World</span>’dan alan diğer gazetelerde okuyordu. Mutlaka haber Avrupa’ya da ulaşmıştı. Liver­pool’daki fiyatların neden bu kadar arttığı anlaşılıyordu. Borsa zıvanadan çıkmıştı. Böyle bir haber karşısında bu­nu doğal karşılamak gerekiyordu.   </p>
			<p class="paragraf">New York’un ne yapacağını ve benim ne yapmam gerektiğini çok iyi biliyordum. Buradaki borsa saat on­da açıldı. Saat onu on geçe elimde pamuk kalmamıştı. Yüzkırkbin balya pamuğu en son kırıntısına kadar sat­tım. Satışın çoğunu da o günün en yüksek fiyatlarından yaptım. Pamuğum için pazar kendiliğinden oluştu. Pa­muğu satmak için karşıma çıkan fırsattan yararlanmasını bilmiştim. Bu fırsatın üzerine hemen atladım. O anda ya­pabileceğim tek şey buydu.   </p>
			<p class="paragraf">Beni çok zorlayacağını düşündüğüm bir sorun, böy­lece kendiliğinden hallolmuş oldu. Eğer <span class="CharOverride-7">World</span>’de o ha­ber çıkmasaydı, kâğıt üzerindeki kârlarımın önemli bir bölümünü feda etmeden o pamuğu satamazdım. Fiyatı düşürmeden yüzkırkbin balya temmuz pamuğunu sat­mak beni aşan bir şeydi. Ama <span class="CharOverride-7">World</span>’deki haber sayesin­de o işten rahatlıkla sıyrıldım.   </p>
			<p class="paragraf">World’ün bu haberi niçin yayınmladığını hiç bilmiyo­rum. Hiçbir zaman da anlayamadım. Herhalde haberi yazan gazeteci pamuk borsasında bir ahbabından tüyo almıştı ve bunu çok büyük bir haber sanıp diğer gazete­leri atlatmak için hemen yayımladı. Ne haberi yazanı ne de <span class="CharOverride-7">World</span>’de çalışan diğer gazetecileri tanıyorum. Habe­rin çıktığını o gün saat dokuzdan sonra öğrendim ve eğer arkadaşım bana söylemeseydi asla öğrenemeye­cektim.   </p>
			<p class="paragraf">O haber olmasaydı asla elimdeki pamuğu satacak kadar büyük bir pazar oluşturamazdım. Büyük miktarda alım satım yapmanın böyle bir sakıncası vardır. Satışa geçeceğiniz zaman bunu kimse sezmeden yapamazsı­nız. İstediğiniz zaman ya da en uygun an geldiğinde sa­tış yapamayabilirsiniz. Ancak elinizdekileri sindirecek kadar büyük bir pazar oluştuğunda satışa geçebilirsiniz. Satış fırsatını kaçırmak size milyonlarca dolara malola­bilir. Tereddüt edemezsiniz. Eğer ederseniz kaybeder­siniz. Almaya devam ederek borsanın düşeceği beklen­tisi ile satış yapanları da şaşırtma şansınız yoktur, çünkü o zaman kendi pazarınızın kapasitesini azaltmış olursu­nuz. Ayrıca fırsatları tanımak da hiç kolay değildir. İnsan son derece uyanık olmalı ve satış fırsatını hissettiği anda hemen uzanıp yakalamasını bilmelidir.   </p>
			<p class="paragraf">Elbette benim pamuk satışımın talihli bir kaza sonucu gerçekleştiğini kimseye anlatmadım. Her yerde olduğu gibi Wall Street’te de büyük kazanç sağlayan kazalara kuşkuyla bakılır. Eğer kaza kâr yerine zarar getirirse bu­na kaza denmez, sizin aptallığınızın ya da dikkatsizliğini­zin mantıklı bir sonucu olarak değerlendirilir. Ama kâr ederseniz, bu kâra hemen ganimet denir ve vurdumduy­maz davrananların kazandığından, oysa aklı başında ve temkinli davrananların kaybettiğinden yakınılır.   </p>
			<p class="paragraf">Kendi aptallıkları yüzünden kısa pozisyona giren ba­zı fesat insanlar, benim bu oyunu özellikle düzenlediği­mi söylediler. Sadece onlar değil, başkaları da bu dü­şünceyi taşıyordu.   </p>
			<p class="paragraf">Pamuk borsasının en büyük isimlerinden biri olay­dan bir iki gün sonra beni görünce, “Çok iyi bir numara çevirdin Livingston,” dedi. “O elindeki pamuğu satmaya kalkınca ne kadar zarar edeceğini görmek için seni dik­katle izledim. Zarar etmeden ancak elli ya da altmışbin balya satabilirdin, ondan sonra mutlaka zarar gelecekti. Bu durumdan nasıl sıyrılacağını merakla bekliyordum. Ama böyle bir dolap çevireceğin hiç aklıma gelmemiş­ti. Gerçekten de çok iyi bir numaraydı.”   </p>
			<p class="paragraf">Elimden geldiğince dürüst bir ifadeyle, “Benim bu olayla hiç ilgim yoktu,” dedim.   </p>
			<p class="paragraf">Ama o sözlerini tekrarlamakla yetindi: “İyi numaray­dı evladım, çok iyiydi! Bu kadar alçakgönüllü olma!”   </p>
			<p class="paragraf">O olaydan sonra bazı gazeteler bana Pamuk Kralı adını taktılar. Ama dediğim gibi, ben bu tacı haketmi­yordum. Amerika’da hiç kimse <span class="CharOverride-7">World</span>’e para yedirerek ya da özel ilişkilerini kullanarak böyle bir haberi yayım­latamaz. Bu da o dönemde bana hiç haketmediğim bir şöhret kazandırdı.   </p>
			<p class="paragraf">Bu olayı size hakedilmeyen taçları taşıyan adamları eleştirmek için ya da fırsat nereden ve nasıl gelirse gel­sin mutlaka değerlendirmesini bilin demek için anlat­madım. Tek amacım temmuz pamuğu olayından sonra gazetelerde hakkımda çıkan asılsız haberlerin arkasın­da yatan şeyi anlatmaktı. Eğer gazeteler olmasaydı, Percy Thomas denen o muhteşem adamla asla tanışama­yacaktım.   </p>
		</div>
	</body>
</html>