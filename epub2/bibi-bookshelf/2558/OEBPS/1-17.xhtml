<html xmlns="http://www.w3.org/1999/xhtml">
	<head>
		<title>1-17</title>
		<link href="css/idGeneratedStyles_0.css" rel="stylesheet" type="text/css"/>
		<link href="css/idGeneratedStyles_2.css" rel="stylesheet" type="text/css"/>
<meta content="urn:uuid:585de9cd-969c-4dde-af95-45ec0d03444c" name="Adept.expected.resource"/>
	</head>
	<body id="x1-17" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-14">XIII. BÖLÜM  </p>
			<p class="paragraf ParaOverride-7">İşte yine beş parasız kalmıştım, bu yeterince kötü bir şeydi, ama en kötüsü borsadaki adımlarımı yanlış at­mam ve haksız çıkmamdı. Hastaydım, sinirliydim, üz­gündüm ve kafamı toparlayıp sağlıklı bir şekilde düşü­nemiyordum. Yani hiçbir borsacının kendisini kaptırma­ması gereken bir durumdaydım. Her işim ters gidiyor­du. Oran duygumu bile kaybettiğimi düşünüyordum. Sürekli büyük miktarlarda, diyelim ki yüzbin hisse alıp sattığım için artık küçük miktarlara alışamayacağımı sa­nıyordum. Elimde yalnızca yüz hisse varken kâr etmek olanaksız görünüyordu. Elimde büyük miktarda hisse senedi olunca zamanlama konusunda başarılı olup ne zaman kâr edeceğimi biliyordum, ama aynı şeyi az sayı­da hisseyle yapamayacakmışım gibi geliyordu. Kendimi ne kadar savunmasız hissettiğimi size anlatamam.   </p>
			<p class="paragraf">Beş parasız kalmıştım ve bu durumdan nasıl kurtula­cağımı bilemiyordum. Hem borcum vardı hem de attı­ğım her adım yanlıştı. Başarıyla dolu yıllardan sonra, beni daha da zenginleştiren hataları işledikten sonra, kendimi bucket shoplarda çalıştığım günlerden daha kötü bir durumda buluvermiştim. Hisse senedi spekülasyonu konusunda çok şey biliyordum, ama insan ruhu­nun zaafları konusunda kara cahildim. İnsan zekâsı ma­kine gibi, her zaman aynı başarıyla işleyen bir mekaniz­ma değildir. Artık ben de talihin sonsuza kadar yüzüme gülmeyeceğini anlamıştım.   </p>
			<p class="paragraf">Para kaybetmek beni asla fazla üzmez. Ama beni üzen başka şeyler vardır. O dönemde içine düştüğüm felaketi ayrıntılarıyla inceledim ve nerelerde hata yaptı­ğımı görmekte gecikmedim. Tam olarak nerede, neyi yanlış yaptığımı biliyordum. İnsan borsada para kazan­mak istiyorsa, kendisini çok iyi tanımalı. Benim ne kadar aptal olabileceğimi anlamam benim için çok önemli bir adım oldu. Bazen bedeli ne olursa olsun, insanın gele­cekte daha akıllıca hareket etmesini sağlayacak her ders yararlıdır, diye düşünüyorum. Birçok insan gözleri kendi başarılarıyla kör olduğu için büyük hatalar işleye­biliyor. Kendini başarının büyüsüne kaptırmak herkes için her yerde, özellikle de Wall Street’te çok pahalı bir hastalıktır.   </p>
			<p class="paragraf">New York’ta kendimi hiç de iyi hissetmiyordum. Borsada alım satım yapmak istemiyordum, çünkü yanlış kararlar alacağımı biliyordum. Oradan ayrılıp başka bir yerde para bulup yeniden borsaya dönmeye karar ver­dim. Hava değişikliğinin bana iyi geleceğimi düşündüm. Böylece bir kez daha borsa yılgını olarak ayrıldım New York’tan. Meteliksizdim, üstelik farklı brokerlere yüzbin dolar borcum vardı.   </p>
			<p class="paragraf">Chicago’ya gittim ve orada para buldum. Para fazla değildi, ama yine borsaya girebilecektim. Yalnızca es­kisi kadar zengin olabilmek biraz daha fazla zamanımı alacaktı, o kadar. Geçmişte çalıştığım bir firma borsacı­lık yeteneğime güveniyordu ve bana ofislerinde ufak çapta alım satım yapma olanağını tanıdı.   </p>
			<p class="paragraf">İşe azla başladım. Orada kalsaydım durum ne olurdu bilemiyorum, ama meslek yaşamımın en ilginç olayla­rından biri Chicago’daki günlerimi kısa kesmeme yol açtı. Bu inanılması zor bir hikâyedir.   </p>
			<p class="paragraf">Bir gün Lucius Tucker’dan bir telgraf aldım. Onu ara­da sırada çalıştığım bir menkul değerler firmasının ofis müdürü iken tanırdım, ama sonra izini kaybetmiştim.   </p>
			<p class="paragraf">Telgraf şöyleydi:  </p>
			<p class="paragraf ParaOverride-11"><span class="CharOverride-7">Hemen New York’a gelin.</span><span class="CharOverride-7"> </span><span class="CharOverride-7"> </span></p>
			<p class="paragraf ParaOverride-12"><span class="CharOverride-7">L. TUCKER</span>  </p>
			<p class="paragraf">Benim başıma gelenleri ortak tanıdıklarımızdan öğ­rendiğini biliyordum, bu yüzden beni çağırması boşuna değildi. Ama aynı zamanda New York’a gereksiz bir se­yahat yapmak için boşa harcayacak param da yoktu, bu yüzden söylediğini yapacak yerde ona telefon ettim.   </p>
			<p class="paragraf">“Telgrafınızı aldım,” dedim. “Ne oldu?”  </p>
			<p class="paragraf">“New York’ta çok büyük bir banker sizi görmek isti­yor.”   </p>
			<p class="paragraf">“Kim?” diye sordum. Kim olabileceğine ilişkin en ufak fikrim yoktu.   </p>
			<p class="paragraf">“NewYork’a gelince söylerim. Zaten gelmezseniz bir anlamı yok.”  </p>
			<p class="paragraf">“Beni görmek mi istiyor dediniz?”   </p>
			<p class="paragraf">“Evet.”   </p>
			<p class="paragraf">“Neyle ilgili?”   </p>
			<p class="paragraf">“Eğer fırsat verirseniz, bunu size kendisi söylemek istiyor,” dedi Lucius.   </p>
			<p class="paragraf">“Bana mektupla bildiremez misiniz?”   </p>
			<p class="paragraf">“Olmaz.”  </p>
			<p class="paragraf">“Öyleyse biraz daha açın konuyu,” dedim.   </p>
			<p class="paragraf">“Yapamam.”   </p>
			<p class="paragraf">“Bakın Lucius,” dedim, “Bari şu kadarını söyleyin: Bu seyahat boşuna mı olacak?”  </p>
			<p class="paragraf">“Kesinlikle hayır. Gelmeniz sizin yararınıza.”   </p>
			<p class="paragraf">“Biraz daha ayrıntı veremez misiniz?”   </p>
			<p class="paragraf">“Hayır,” dedi. “Ona haksızlık olur. Ayrıca size tam olarak ne sağlayacak onu da bilmiyorum. Ama siz beni dinleyin: Gelin, hemen gelin.”   </p>
			<p class="paragraf">“Görüşmek istediği kişinin ben olduğuma emin misiniz?”  </p>
			<p class="paragraf">“Sizden başka kimse olmaz. Gelseniz çok iyi olur. Hangi trenle geleceğinizi bana telgrafla bildirin, sizi is­tasyonda karşılarım.”   </p>
			<p class="paragraf">“Olur,” dedim ve telefonu kapattım.   </p>
			<p class="paragraf">Ben gizli kapaklı işlerden hoşlanmam, ama Lucius’un benim iyiliğimi istediğini ve böyle davranıyorsa bunun mutlaka iyi bir sebebi olduğunu biliyordum. Chica­go’dan ayrılacağıma da fazla üzülmüyordum doğrusu. Eski servetime kavuşmak için o hızla daha uzun süre uğ­raşmam gerekecekti.   </p>
			<p class="paragraf">Beni neyin beklediğinden habersiz New York’a dön­düm. Doğrusu yolda bunun boş bir iş olduğunu, bilet parasını ve zamanımı boşuna harcadığımı düşünüp dur­muştum. Hayatımın en tuhaf olayını yaşamak üzere oldu­ğumu bilmiyordum.   </p>
			<p class="paragraf">Lucius beni istasyonda karşıladı ve hemen benimle görüşmek isteyen kişinin ünlü Williamson &amp; Brown men­kul değerler şirketinin sahiplerinden Daniel Williamson olduğunu söyledi. Bay Williamson ona, bana bir iş tekli­finde bulunacağını ve bunun çok kârlı bir iş olduğun­dan benim hiç düşünmeden kabul edeceğime inandığını, bu yüzden beni hemen bulmasını söylemiş. Lucius bu teklifin ne olduğunu bilmediğine yemin etti. Böylesine saygın bir firmanın benden uygunsuz bir iş istemeyece­ği belliydi.   </p>
			<p class="paragraf">Dan Williamson, 1870’lerde Egbert Williamson tara­fından kurulan şirketin ortaklarından biriydi. Diğer or­tak Brown öleli çok olmuştu. Şirket Dan’in babasının dö­neminde borsanın en büyük firmalarından biriymiş ve Dan’e oldukça büyük bir servet kalmış. Dan, iş dışında pek dışarı çıkmazdı. Yüz müşteriye bedel bir müşterile­ri vardı, o da Williamson’un eniştesi olan Alvin Marqu­and’dı. Marquand bir düzine banka ve vakfın yöneticisi olmanın yanı sıra, dev Chesapeake ve Atlantic Demiryo­lu sisteminin de genel müdürüydü. James J. Hill’den son­ra demiryolu dünyasının en renkli kişiliklerinden biriy­di, ayrıca Fort Dawson çetesi olarak bilinen güçlü ban­kacılık grubunun sözcüsü ve etkin bir üyesiydi. Kimile­rine göre elli, kimilerine göre beşyüz milyon dolarlık bir servetin sahibiydi. Öldüğünde ikiyüzelli milyon do­ları olduğu anlaşıldı. Bu paranın hepsini Wall Street’te kazanmıştı. Sözün kısası çok önemli bir müşteriydi.   </p>
			<p class="paragraf">Lucius kısa bir süre önce Williamson &amp; Brown’da ça­lışmaya başladığını ve işinin tam kendisine göre oldu­ğunu anlattı. Firmaya daha fazla müşteri çekmek için sü­rekli seyahat ediyordu. Firma komisyonlardan daha faz­la kazanç sağlama kararını almıştı. Lucius da bu doğrul­tuda Bay Williamson’u iki tane şube açmaya ikna etmişti. Bunlardan biri New York’taki büyük otellerden biri, di­ğeri ise Chicago’da olacaktı. Ben, bana Chicago’daki şu­bede büyük bir olasılıkla müdürlük pozisyonunu teklif edeceğini düşündüm. Bu benim kabul edeceğim bir iş değildi. Lucius’a bir şey söylemedim. Önce teklif yapılsın, ondan sonra reddederim diye düşündüm.   </p>
			<p class="paragraf">Lucius beni Bay Williamson’un özel ofisine götürdü, beni patronuyla tanıştırdı ve odadan aceleyle çıktı. Her iki tarafı da tanıdığı için sonradan tanık olarak çağrıl­maktan korkuyormuş gibiydi. Kendimi söylenecekleri dinlemeye, ondan sonra da hayır demeye hazırladım.   </p>
			<p class="paragraf">Bay Williamson çok kibar bir adamdı. Gerçek bir beyefendiydi, çok nazik bir tavırla konuşuyor ve gü­lümsüyordu. Kolay dost edinen ve onları kaybetmeyen birine benziyordu. Neden olmasın ki? Sağlıklı ve bu nedenle de neşeli bir insandı. Çok parası vardı, o yüz­den kimse onu art niyetli olmakla suçlayamazdı. Bütün bunlara aldığı eğitim ve sosyal nitelikleri eklenince, yalnızca kibar değil candan, sadece candan değil, yar­dımsever bir insan haline gelmişti.   </p>
			<p class="paragraf">Ben önce hiç konuşmadım. Söyleyecek bir şeyim yoktu, hem ayrıca ben konuşmadan önce karşımdakinin sözlerini bitirmesini beklerim. Birileri bana, aynı za­manda Williamson’un çok yakın dostu olan, National City Bank’in eski müdürü James Stillman’ın kendisine herhangi bir teklif getiren herkesi hiç konuşmadan, ifa­desiz bir yüzle dinlediğini anlatmıştı. Karşısındaki kişi sözlerini bitirdikten sonra, Stillman sanki sözleri bitme­miş gibi ona bakmaya devam edermiş. Böylece karşısındaki, biraz daha konuşması gerektiğini hissederek bir şeyler daha söylermiş. Sadece karşısındakini dinle­yerek ve ona bakarak Stillman düşündüğünden de fazla­sını alabiliyormuş. Bu şekilde bankası için çok avantajlı anlaşmalar yapmış.   </p>
			<p class="paragraf">Ben, karşımdaki kişinin daha iyi bir teklif getirmesi­ni sağlamak için susmam. Önce her şeyi öğrenmek iste­diğim için susarım. Bu sayede zamandan kazanırım. Hiçbir yere varmayacak gereksiz tartışmaların çıkmasını önlemiş olurum. Bana getirilen teklifleri ayrıntısıyla tar­tışmama gerek yoktur, evet ya da hayır diye yanıtlamam yeterli olur. Ama teklifi ayrıntılarıyla öğrenmeden önce evet ya da hayır diyemem.   </p>
			<p class="paragraf">Dan Williamson konuştu, ben dinledim. Bana borsa­daki çalışmalarım hakkında çok şey duyduğunu ve uz­manlık alanımdan çıkarak pamuk işine dalmama ve iflas etmeme çok üzüldüğünü söyledi. Yine de benim işlerim kötü gitmeseydi, benimle tanışma şansını elde edeme­yeceğini de sözlerine ekledi. Benim asıl usta olduğum alanın menkul değerler borsası olduğunu, benim borsa için doğduğumu ve oradan asla ayrılmamam gerektiği­ni düşünüyordu.   </p>
			<p class="paragraf">Sözlerini sevimli bir şekilde, “İşte bu yüzden sizinle çalışmak istiyoruz Bay Livingston,” diye bitirdi.   </p>
			<p class="paragraf">“Nasıl çalışmak?”   </p>
			<p class="paragraf">“Sizin brokeriniz olmak,” dedi. “Firmamız sizin hisse senedi konusundaki emirlerinizi yerine getirmek isti­yor.”   </p>
			<p class="paragraf">“Keşke kabul edebilseydim,” dedim, “ama edemem.”  </p>
			<p class="paragraf">“Neden?”   </p>
			<p class="paragraf">“Hiç param yok,” diye yanıtladım.   </p>
			<p class="paragraf">“İşin o kısmını bana bırakın,” dedi dostça bir gülüm­semeyle. “Ben hallederim.” Cebinden çek defterini çı­kardı, benim adıma yirmibeşbin dolarlık bir çek yazdı ve bana uzattı.   </p>
			<p class="paragraf">“Bu çeki ne yapacağım?” diye sordum.   </p>
			<p class="paragraf">“Bankanıza yatırın. Kendinize çek defteri alın. Sizin bizim ofisimizde alım satım yapmanızı istiyorum. Kazanmanız ya da kaybetmeniz o kadar önemli değil. Eğer bu para biterse size yeni bir çek veririm. O yüzden bunu kaybedeceğim korkusuyla kendinizi sınırlamayın. Anla­dınız mı?”   </p>
			<p class="paragraf">Firmanın ne denli zengin ve büyük olduğunu, bu yüzden yeni müşterilere ihtiyacı olmadığını, hele benim gibi birine bedava marj verecek durumda olmadığını biliyordum. Üstelik o kadar da kibar davranıyordu ki. Bana firma kredisi açacak yerde çıkarıp nakit para veri­yordu, böylece o paranın nereden geldiğini yalnızca ikimiz bilecektik. Tek koşulu eğer borsada alım satım yaparsam, bunu onun firmasında yapmamdı. Bir de bu parayı harcarsam, bana yeniden para vereceğini söyle­mişti. Yine de bütün bunların bir nedeni olmalıydı.   </p>
			<p class="paragraf">“Bunu niçin yapıyorsunuz?” diye sordum.   </p>
			<p class="paragraf">“Yalnızca büyük, aktif bir borsacı olarak tanınan bir müşterinin bizim ofisimizde görünmesini istiyoruz. Her­kes özellikle kısa pozisyonda, yüksek miktarda açığa satış yaptığınızı biliyor, benim de en çok bu hoşuma git­ti zaten. Cesur bir spekülatör olarak tanınıyorsunuz.”  </p>
			<p class="paragraf">“Hâlâ anlamadım,” dedim.   </p>
			<p class="paragraf">“Sizinle açık konuşacağım Bay Livingston. Bizim bü­yük çaplı hisse alım satımı ile uğraşan iki, üç çok zengin müşterimiz var. Hangi hisseden on ya da yirmibin adet satacak olsak, Wall Street onların ellerindeki hisselerin satışa geçtiğini düşünüyor. Ama sizin de bizim ofisimiz­le çalıştığınız bilinirse, firmamızdan satılan hisselerin onların elindeki hisseler mi, yoksa sizin kısa pozisyonda sattığınız hisseler mi olduğu anlaşılmaz.”   </p>
			<p class="paragraf">Olayı hemen anladım. Eniştesinin yaptırdığı işlemle­ri benim borsadaki şöhretim sayesinde örtbas etmek is­tiyordu. Birbuçuk yıl önce milyoner olduğumda bunu kı­sa pozisyonda hisse satarak başarmıştım ve elbette Wall Street dedikoducuları, kulaktan kulağa söylenti yayan­lar, fiyatlardaki her düşüş için beni suçlamaya başlamı­şlardı. Bugün bile borsa düşmeye başlayınca, bunun be­nim işim olduğu düşünülür.   </p>
			<p class="paragraf">Düşünmeme gerek yoku. Bir bakışta Dan William­son’un bana borsaya geriye dönmem, hem de hemen dönebilmem için büyük bir fırsat önerdiğini anladım. Çeki aldım, bozdurdum, firmasında bir hesap açtırdım ve borsaya yeniden girdim. Borsa oldukça iyi ve aktif bir durumdaydı, bir ya da iki özel hisseyle sınırlı kalmadan istediğim gibi alım satım yapabiliyordum. Size daha önce de anlattığım gibi ufak çaplı alım satımlarda başa­rılı olamayacağımdan korkuyordum. Ama anlaşılan kor­kum boşunaymış. Üç haftada Dan Williamson’un bana verdiği yirmibeşbin dolar sayesinde yüzyirmibin dolar kâr etmiştim.   </p>
			<p class="paragraf">Gidip ona, “Size yirmibeşbin dolarınızı geri ödeme­ye geldim,” dedim.   </p>
			<p class="paragraf">O da sanki kendisini Hint yağı içmeye zorluyormu­şum gibi eliyle olmaz işareti yaparak, “Hayır, katiyen!” dedi. “Olmaz evladım. Önce hesabın biraz artsın, ondan sonra. Şimdi bu parayı düşünme. Kazandığın para daha çerez.”   </p>
			<p class="paragraf">İşte o anda Wall Street’teki meslek yaşamımın en piş­man olduğum hatasını yaptım. Bu hata benim için uzun ve sıkıntılı yılların nedeni oldu. Parayı alması için üste­lemem gerekirdi. Ben geçmişteki servetimden çok daha fazlasını kazanma yolunda hızla ilerliyordum. Üç hafta­dır ortalama kârım haftada yüzde 150 idi. O andan son­ra alıp sattığım hisselerin oranı da gittikçe artacaktı. Ama kendimi bütün yükümlülüklerimden kurtaracak yerde onun söylediğini kabul ettim ve yirmibeşbin doları kabul etmesi için onu zorlamadım. O bana verdiği yirmibeşbin doları geri almayınca, ben de kârımı istedi­ğim gibi kullanamadım. Ona müteşekkirdim, ama ya­pım gereği kimseye borçlu kalmayı, bana karşılıksız iyi­lik yapılmasını sevmem. Parayı geri ödemek mümkün­dür, ama yapılan iyilikler parayla ödenmez ve bazen bu sorumlulukların size çok şeye malolduğunu görürsünüz. Ayrıca bu iyiliklerin karşılığını öderken insan nerede duracağını bilemez.   </p>
			<p class="paragraf">Paraya dokunmadan borsaya geri döndüm. Gayet iyi kazanıyordum. Yavaş yavaş eski durumuma yaklaşıyord­um ve kısa bir süre sonra, 1907’deki hızıma kavuşacak­tım. Bunu başardıktan sonra borsanın biraz duraklama­sını bekleyecek, sonra da zararlarımı telafi edip kârımı alacaktım. Ama beni düşündüren şey, para kazanmak ya da kazanmamak değildi. Beni sevindiren şey, sürekli yanılmaktan kurtulup eski benliğime kavuşmam oldu. Aylarca sürünmüştüm ama sonunda dersimi almıştım.   </p>
			<p class="paragraf">Tam o sırada borsanın düşmeye başlayacağını his­settim ve bazı demiryolu hisselerinde kısa pozisyona gi­rerek satışa başladım. Bunların arasında Chesapeake &amp; Atlantic de vardı. O hisseden sekizbin adet kadar satışa çıkardım.   </p>
			<p class="paragraf">Bir sabah şehre indiğimde daha borsa açılmadan Dan Williamson beni ofisine çağırdı ve bana, “Larry, şimdilik Chesapeake &amp; Atlantic’e dokunma. Sekizbin hisse satmakla iyi etmedin. Ben senin adına bu sabah Londra’da alım yaptım ve kısaları kapattım. Üstüne de hisse aldım,” dedi.  </p>
			<p class="paragraf">Ben Chesapeake &amp; Atlantic’in fiyatının düşeceğine emindim. Fiyatlar bunu açıkça gösteriyordu, ayrıca bor­sa genelinde bir düşüş bekliyordum. Belki bu çok büyük ya da çılgınca bir düşüş olmayacaktı, ama benim kı­sa pozisyona girmem için yeterli bir düşüştü. William­son’a, “Bunu neden yaptınız? Borsadaki bütün hisselerde kısa pozisyona girdim ben, fiyatlar düşüyor,” dedim.   </p>
			<p class="paragraf">O, başını sallamakla yetinip, “Hisseleri aldım, çünkü Chesapeake &amp; Atlantic hakkında senin bilmediğin bir şey biliyorum. Sana tavsiyem, ben sana söyleyene kadar o hissede kısa pozisyona girmemen.”  </p>
			<p class="paragraf">Ne yapabilirdim? Verdiği tüyo asılsız değildi. Yöne­tim kurulu başkanı olan eniştesinin verdiği bir haberdi. Dan, Alvin Marquand’ın en yakın dostuydu ve bana ka­rşı da son derece iyi ve cömert davranmıştı. Bana gü­vendiğini her fırsatta göstermişti. O an yapabileceğim tek şey ona teşekkür etmekti. Duygularım bir kez daha karar­larımı etkiledi ve ben pes ettim. Kararlarımı onun istek­leri doğrultusunda değiştirmek benim sonum oldu. Aklı başında bir insan, kendisine iyilik yapanlara müteşek­kirdir, ama bu duygunun kendisine ayak bağı olmasına izin vermez. Çok geçmeden bütün kârımı kaybetmekle kalmamış, ayrıca firmaya yüzellibin dolar borçlanmı­ştım. Kendimi çok kötü hissediyordum, ama Dan bana endişelenmememi söyledi.   </p>
			<p class="paragraf">“Seni bu durumdan kurtaracağım,” diye söz verdi bana. “Kurtarabileceğimi biliyorum. Ama bunu ancak bana izin verirsen başarabilirim. Kendi başına alım sa­tım yapmaktan vazgeç. Senin için yaptıklarımı bir anda silersen, her şey boşa gitmiş olur. Sen şimdilik borsadan uzak dur ve bırak ben senin adına para kazanayım. Ol­maz mı Larry?”   </p>
			<p class="paragraf">Yine soruyorum size: Ne yapabilirdim? Bana ne ka­dar iyi davrandığını biliyorsunuz, ona karşı çıkmak nankörlük olacaktı. Adamı tanıdıkça çok sevmiştim. Çok nazik ve dost canlısı bir adamdı. Beni her zaman teşvik et­meye çalışıyordu. Sürekli bana her şeyin yakında düze­leceği güvencesini veriyordu. Yaklaşık altı ay sonra bir gün gülümseyerek bana geldi. Elinde bana vereceği kredi makbuzları vardı.   </p>
			<p class="paragraf">“Seni o durumdan kurtaracağımı söylemiştim,” dedi. “İşte, sonunda kurtardım.” Bir baktım ki bütün borçlarımı ödemekle kalmamış, ayrıca bana ufak bir kâr da sağla­mıştı.   </p>
			<p class="paragraf">Bu kârı istediğim gibi artırabilirdim, çünkü borsada koşullar çok uygundu, ama o bana, “Sana onbin Sout­hem Atlantic hissesi aldım,” dedi. Bu, eniştesi Alvin Marquand’ın yönettiği demiryolu şirketlerinden biriydi ve hissenin borsadaki gidişatı da onun kontrolü altın­daydı.   </p>
			<p class="paragraf">Bu kararını hiç onaylamasam da Dan Williamson ka­dar iyiliğini gördüğüm bir insana teşekkür etmekten başka ne söyleyebilirdim? O hisseyi almak istemiyor­dum, ama Pat Heame’in dediği gibi, “Yarış bitene kadar galibi kimse bilemez.” Dan Williamson da bu yarışta be­nim adıma bahse girmişti, hem de kendi parasıyla.   </p>
			<p class="paragraf">Southern Atlantic fiyatı düştü, ben de Dan elimdeki onbin hisseyi satana kadar zarar ettim. Şimdi bu zararın ne kadar olduğunu hatırlamıyorum. Ama ona borcum her zamankinden fazlaydı. Öte yandan hayatımda onun kadar kibar ve düşünceli bir alacaklı da görmemiştim. Ağzını açıp borcum hakkında tek laf etmiyor, bunun ye­rine sürekli bana kendimi üzmememi söyleyerek teşvik ediyordu. Sonunda zararım yine çok cömert, ama bir o kadar da esrarengiz bir yolla kapandı.   </p>
			<p class="paragraf">Williamson bana hiçbir bilgi vermedi. Hesapların hepsi numaralıydı. Dan Williamson bana, “Southern Atlantic zararını şu öbür işten ettiğin kârla kapattık,” dedi. Sonra da bana başka bir hisseden yedibinbeşyüz tane sattığını ve kâr ettiğini söyledi. Açıkçası bana borcumun silindiğini söyleyene kadar o hissenin alındığından ha­berim bile yoktu.   </p>
			<p class="paragraf">Bu olay birkaç kez tekrarlandıktan sonra beni bir dü­şünce aldı ve her şeye farklı bir açıdan bakmaya başla­dım. Birdenbire her şeyi anladım. Dan Williamson’un beni kullandığı gün gibi apaçıktı. Bu beni kızdırıyordu, ama daha önce anlamamam daha da çok kızdırıyordu. Her şeyi kafamda açıkladıktan sonra Dan Williamson’a gittim ve firmadan ayrıldığımı söyledim. Bir daha da Williamson &amp; Brown ofisine uğramadım. Ne onunla, ne de diğer ortaklarıyla konuşacak hiçbir şeyim yoktu. Bu­nun bana ne yararı olacaktı? Ama çok sinirlendiğimi söyleyeyim, Williamson &amp; Brown’a olduğu kadar kendi­me de sinirlenmiştim.   </p>
			<p class="paragraf">Zarar etmek beni üzmedi. Ben ne zaman borsada pa­ra kaybetsem karşılığında bir ders aldığımı düşünürüm. Zarar ettiysem karşılığında deneyim kazanmışımdır, ya­ni kaybettiğim parayı aslında okul ücreti gibi kullanmı­şımdır. İnsan sürekli deneyim kazanır ve bunun karşılığı­nı ödemek zorundadır. Ancak Dan Williamson’un firma­sında yaşadığım deneyim beni rahatsız etmişti, çünkü çok önemli bir fırsatı kaybetmiştim. Kaybedilen para önemli değildir, yerine konabilir. Ama orada benim eli­me geçen fırsata benzer fırsatları yeniden bulmak pek kolay değildir.   </p>
			<p class="paragraf">Borsa alım satıma çok uygun durumdaydı. Ben bor­sadaki göstergeleri doğru okuyordum. Milyonlar kazanmak mümkündü. Ama ben duyduğum şükran hissinin kararlarımı etkilemesine izin vermiştim. Kendi elimi kolumu kendim bağlamıştım. Dan Williamson’un bütün nezaketiyle bana yaptırdığı şeyleri yapmak zorunday­dım. Bu, insanın akrabasıyla iş yapmasından bile daha kötü bir şeydi. Aptalca bir hareketti!   </p>
			<p class="paragraf">Üstelik bununla da bitmiyordu. O dönemden sonra borsada para kazanmak için fırsat bulamadım. Borsa du­ruldu. Koşullar kötüye gitti. Elimdekileri kaybetmekle kalmadım, yine borca girdim, hem de eskisinden de fazla. 1911, 1912, 1913 ve 1914 benim için uzun ve sıkın­tılı yıllardı. Borsa para getirmiyordu. Ortalıkta hiçbir fır­sat yoktu ve durumum her zamankinden kötüydü.   </p>
			<p class="paragraf">İnsan zarar ettiği zaman o zararın kaynağını, ondan kaçmak için neler yapabileceğini de öğrenmek ister. Ben de sürekli bu konuyu düşünüyordum ve bu da beni büsbütün kızdırıyordu. Bir borsacının sınırsız zaafı oldu­ğunu öğrenmiştim. Benim Dan Williamson’a karşı tutu­mum, bir beyefendiye yakışan bir davranıştı, ama ken­di kararlarının tersine hareket etmek, gerçek bir borsa­cıya hiç yakışmıyordu. Borsada zorunlu nezakete yer yoktur, çünkü fiyatlar soylu davranışları değil, isabetli kararları ödüllendirir. Yine de ben farklı davranamaya­cağımı biliyordum. Sadece borsaya gireceğim diye ka­rşımdakini ezip geçemezdim. Ama iş iştir ve benim de spekülatör olarak işim her zaman kendi kararlarıma bağlıdır.   </p>
			<p class="paragraf">Bu benim için çok ilginç bir deneyim oldu. Bence olaylar şöyle gelişti. Dan Williamson benimle ilk görü­ştüğünde söylediklerinde samimiydi. Firması ne zaman bir hisseden birkaç bin adet satsa borsa, bunun arkasın­da Alvin Marquand’ın olduğunu düşünüyordu. Ofisin en büyük müşterisi oydu ve Wall Street’in o güne kadar gördüğü en ünlü ve başarılı isimlerden biriydi. Ben ise Marquand’ın satışlarını gizlemek için paravan olarak kullanılacaktım.   </p>
			<p class="paragraf">Ben firmayla çalışmaya başladıktan kısa bir süre son­ra Alvin Marquand hastalandı. Hastalığının tedavisi yok­tu ve Dan Williamson bunu Marquand’dan önce öğren­mişti. Bu yüzden benim Chesapeake &amp; Atlantic hissesi satmamı engelledi. Eniştesinin o hisse de dahil olmak üzere bir dizi diğer hissesini yavaş yavaş satmaya başlı­yordu.   </p>
			<p class="paragraf">Marquand öldüğü zaman mirasçıları hisselerini sat­mak istedi, o dönemde borsa iyice düşmüştü. Beni engellemekle Williamson, mirasçılara yardımcı olmaya çalışıyordu. Büyük miktarda alım satım yaparım ve bor­sa ile ilgili kararlarımda genellikle haklı çıkarım diye­rek kendimi övmek istemiyorum, ama Williamson be­nim 1907 yılında borsa düşerken elde ettiğim başarıları hatırlıyordu ve bu kez onun yolunu tıkamamı istemiyor­du. Eğer ben doğru bildiğim yolda ilerleyebilseydim, o kadar çok para kazanacaktım ki o Alvin Marquand’dan kalan hisseleri temizlerken, yüzbinlerce hisse alıp satar konuma gelecektim. Borsa düşerken büyük çaplı satış yaparsam Marquand’dan mirasçılarına kalacak parayı azaltabilirdim. Alvin zaten onlara hepsi hepsi ikiyüzmil­yon dolarcık para bırakmıştı.   </p>
			<p class="paragraf">Firma için ikide bir bana borç verip ondan sonra be­nim adıma alım satım yapmak, benim başka bir ofiste kısa pozisyondan satış yapmamdan çok daha iyi ve ucuz bir çözümdü. Dan Williamson’a vefa borcum olmasaydı, kesinlikle yapacağım şey bu olurdu.   </p>
			<p class="paragraf">Bu, benim borsada yaşadığım en ilginç ve en talihsiz deneyim oldu. Aldığım ders karşılığında fazlasıyla büyük bir para ödemek zorunda kaldım. Benim tekrar toparlanıp ayağa kalkmamı birkaç yıl geciktirdi. Elimden kaçan milyonların geri dönüşünü sabırla bekleyecek kadar gençtim. Ama yoksul geçen beş yıl uzun bir süre­dir. İster genç olsun, ister yaşlı, herkes için zor bir şey­dir bu. Yatlarım olmadan da yaşayabilirdim, ama borsa­dan uzak kalmaya dayanamıyordum. Yaşamımın en bü­yük fırsatı, gözümün önüne kaybettiğim paraları uzatı­yordu, ama ben elimi uzatıp onları yakalayamıyordum. Ah o kurnaz adam, Dan Williamson, işini bilir, ileri görü­şlü, zeki ve cesur, hepsi onun başının altından çıktı. De­rinlemesine düşünmesini bilir, hayal gücü kuvvetlidir, insanın zayıf noktasını hemen farkeder ve serinkanlılık­la onu o noktadan vurmak için harekete geçer. Önce be­ni bir tarttı, ondan sonra da beni borsada tamamen etki­siz hale getirebilmek için nasıl davranması gerektiğini buldu. Bana zarar da ettirmedi. Tam tersine, bana karşı çok cömert davrandı. Kız kardeşini, yani Bayan Marqu­and’ı çok severdi ve ona karşı sorumluluğunu yerine getirmesini bildi.   </p>
		</div>
	</body>
</html>