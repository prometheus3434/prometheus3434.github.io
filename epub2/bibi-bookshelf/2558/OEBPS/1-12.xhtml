<html xmlns="http://www.w3.org/1999/xhtml">
	<head>
		<title>1-12</title>
		<link href="css/idGeneratedStyles_0.css" rel="stylesheet" type="text/css"/>
		<link href="css/idGeneratedStyles_2.css" rel="stylesheet" type="text/css"/>
<meta content="urn:uuid:585de9cd-969c-4dde-af95-45ec0d03444c" name="Adept.expected.resource"/>
	</head>
	<body id="x1-12" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-9">VIII. BÖLÜM  </p>
			<p class="paragraf ParaOverride-7">1906 yazında Saratoga’da yaşadığım Union Pacific olayı beni tüyolardan ve boş laflardan iyice soğuttu, yani ne kadar iyi niyetli ve deneyimli olurlarsa olsunlar, başka­larının fikirlerine ve tahminlerine kulak asmamayı öğ­retti. Borsa ile ilgili bilgileri çevremdeki herkesten da­ha iyi değerlendirebildiğimi yaşayarak gördüm. Aynca Harding Brothers’ın ortalama müşterilerinden çok daha iyi durumdaydım, çünkü borsa ile ilgili önyargım yoktu. Borsanın yükseliyor ya da düşüyor olması benim için farketmiyordu. Tek önyargım yaptığım tahminlerde ya­nılmamak gerektiğiydi.   </p>
			<p class="paragraf">Delikanlılığımda bile gördüğüm her şeyi kendime göre yorumlardım. Çevremde olup bitenlere ancak bu yöntemle anlam katabiliyordum. Ben asla başkalarının düşüncelerini sorgulamadan kabul edemem. O yüzden her konuda kendi fikrimi oluştururum. Eğer bir şeylere inanıyorsam bunun mutlaka bir nedeni vardır. Hisse se­nedi satın alıyorsam borsanın genel koşullarını incele­yerek buna karar vermişim demektir. Oysa akıllı za­nnettiğiniz birçok yatırımcı sırf elinde hisse senedi var diye borsanın yükseleceğini iddia eder. Ben elimdeki hisse senetlerinin ya da birtakım dileklerimin önemli kararlarımı etkilemesine izin vermem. O yüzden ben hiçbir zaman borsayla kavgaya tutuşmam. Borsa en bek­lemediğiniz anda, üstelik de sizin mantığınıza ters bir biçimde hareket etti diye ona kızmak, zatürre oldunuz diye akciğerlerinize kızmaya benzer.   </p>
			<p class="paragraf">Yavaş yavaş borsada spekülasyon yapmanın banttan gelen fiyatları okumaktan daha fazla bir şey olduğunu anlamaya başlamıştım. Partridge’in borsa yükselirken mutlaka hisse senedi alma öğüdü benim içinde bulun­duğum borsayı daha iyi değerlendirmem gerektiğini anlamama yardımcı oldu. Büyük kârların büyük dalga­lanmalardan doğduğunu düşünmeye başladım. Büyük dalgalanmalara yol açan ilk neden ne olursa olsun, be­raberinde getirdiği sonuçları etkileyen şey, borsacıla­rın manevraları değil, borsanın temel koşullarıdır. Bu dalgalanmanın karşısında kim olursa olsun, ne kadar sü­receğini ve sonuçlarının ne olacağını ancak borsada hâ­kim olan genel koşullar belirleyecektir.   </p>
			<p class="paragraf">Saratoga’dan sonra her şeyi daha açık görmeye ba­şladım ya da ben olgunlaşmıştım. Bütün hisse senetleri borsadaki genel eğilim doğrultusunda hareket ettiğine göre, tek tek hisse fiyatlarını ya da şu veya bu hissenin davranışını izlemeye gerek yoktu. Ayrıca genel dalgayı göz önüne almak bir yatırımcıyı sınırlandırmıyordu. İs­terse borsadaki bütün hisse senetlerini aynı anda alıp satabilirdi. Bazı hisse senetlerinde sermaye karşılığı alı­nan hisselerin belli bir yüzdesini aştıktan sonra kısa po­zisyonda bulunmak tehlikelidir, ama bu da hisselerin nasıl, nerede ve kimin tarafından alındığına bağlı olarak değişecektir. Öte yandan bir yatırımcı, eğer parası var­sa, hiç zorlanmadan genel listeden seçerek bir milyon adet hisse senedi alabilir. Eskiden insider’lar kısa pozis­yona giren yatırımcıların, onların kaygı ve korkularının sırtından büyük paralar kazanırdı.   </p>
			<p class="paragraf">Doğal olarak, en iyisi yükselen bir borsada hisse se­nedi satın almak, borsa düşerken de satmaktır. İnsana fazlasıyla basit geliyor, değil mi? Ama bu ilkeyi anlamak yetmez, uygularken birçok olasılığı göz önünde bulun­durmak gerekir. Bu temel ilkeye göre alım satım yap­mayı öğrenmek benim uzun süremi aldı. Ancak kendi­me haksızlık etmeyeyim, o güne kadar o yöntemle spe­külasyon yapabilmek için yeterli param olmamıştı. Bü­yük bir dalgalanma demek yüksek kâr demektir, ne var ki elinizdeki hisse senetlerinin sayısının da çok olması gerekir, bunun için de brokerinizdeki hesabınızın kaba­rık olması şarttır.   </p>
			<p class="paragraf">Ben her zaman hayatımı borsadan kazandım ya da kazandığımı düşündüm. Bu yüzden de daha kârlı olabi­lecek, ancak daha yavaş ve bu nedenle kısa vadede da­ha pahalı olan dalgalanmalar üzerinden alım satım yap­ma yöntemine bir türlü geçemedim.   </p>
			<p class="paragraf">Oysa artık kendime olan güvenim artmaya başlamı­ştı, bu arada brokerlerim beni şansı açık bir çaylak ola­rak görmekten vazgeçmişlerdi. O güne dek benim üze­rimden bol komisyon kazanmışlardı, ama artık onların bir numaralı müşterisi olmak üzereydim ve bana verdik­leri değer, yaptığım alım satımların toplamının çok üze­rindeydi. Kâr eden bir müşteri her broker için servettir.   </p>
			<p class="paragraf">Fiyatları incelemek bana yetmemeye başlayınca hisse senetlerinin günlük dalgalanmalarına duyduğum ilgiyi de kaybettim. Artık oyunu başka bir açıdan izlemem gereki­yordu. Fiyatları bırakıp temel ilkelere döndüm. Fiyat dalgalanmaları ile değil, genel koşullarla ilgileniyordum.   </p>
			<p class="paragraf">Elbette bu arada günlük borsa haberlerini okumayı ihmal etmiyordum. Bütün borsacılar okur bu haberleri. Ama bu haberlerin yarısı, asılsız çıkan dedikodular, ge­ri kalanı ise yazarların kişisel görüşüdür. Borsadaki te­mel koşullar hakkında yazılar yayımlayan saygın dergi­ler de beni tam olarak tatmin etmiyordu. Finans editör­lerinin görüşleri benimkilerle bağdaşmıyordu. Bu ya­zarlar için anlattıkları şeyleri belli bir düzene oturtup belli sonuçlar çıkarmak önemli değildi, oysa benim için gerekliydi. Ayrıca zaman unsuruna bakışımız da tama­men farklıydı. Benim için daha sonraki haftalar için yapı­lan tahminler bir önceki haftanın analizinden çok daha önemliydi.   </p>
			<p class="paragraf">Yıllar boyunca deneyimsizlik, gençlik ve parasızlık gibi üç püyük talihsizlik peşimi bırakmamıştı. Ama artık içimde yeni bir şeyler keşfetmiş olmanın umudu vardı. Borsaya karşı yeni tutumum, geçmişte niçin New York’ta bu kadar başarısız olduğumu da açıklıyordu. Elimde yeterli kaynak ve deneyim vardı, üstelik kendi­me güveniyordum. Bu nedenle bir an önce cebimdeki anahtarı denemek için yanıp tutuşmaktaydım, ama bu arada kapıda ikinci bir kilit olduğunu farkedemiyordum, zaman kilidi! Bu yaptığım son derece doğal bir hatay­dı. Yine alacağım ders karşılığında ağır bir bedel öde­mek zorunda kaldım.   </p>
			<p class="paragraf">1906 yılında dünyadaki ekonomik duruma bir bakın­ca işlerin ciddi olduğunu anlamıştım. Dünyadaki zenginliklerin çoğu yokolmuştu. Herkes er ya da geç bunun et­kisini hissedecek, kimse kimseye yardım edecek bir konumda olmayacaktı. Bu, onbin dolar değerinde bir evi sekiz bin dolar değerinde yarış atlarıyla dolu bir va­gonla takas etmenin getireceği bir sarsıntıya benzemeyecekti. Bu, evin yangında yanıp kül olması, bu arada at­ların çoğunun tren kazasında ölmesine benzer bir fela­ket olabilirdi. Güney Afrika’daki savaşta milyonlarca dolar, barut tozu olup uçmuştu, ayrıca hiçbir işe yarama­yan bir yığın askeri doyurmak gerekiyordu, bu da geç­mişte ülkeye yatırım yapan İngilizleri bölgeden kaçır­mıştı. Ayrıca San Fransisco depremi ve yangını üretici­lerden çiftçilere, tüccarlardan işçilere, hatta milyonerlere kadar herkesi etkilemişti. Tren yolları bundan büyük zarar görecekti. Bu durumun yakın gelecekte düzelme­sine de olanak yoktu. Yapılabilecek tek şey vardı – his­se senetlerini satmak!   </p>
			<p class="paragraf">Size daha önce de söylemiştim. Borsanın durumunu inceledikten ve karar verdikten sonra, yapacağım ilk iş­lemden mutlaka kâr etmeliyim. O dönemde de satmaya kararlıydım ve fazla düşünmeden hızla hisselerimi sat­maya başladım. Nasıl olsa borsa düşmek üzereydi ve ben de hayatımın en büyük kârını elde edecektim.   </p>
			<p class="paragraf">Borsa düşüşe geçti. Sonra biraz yükseldi. Derken bi­raz daha düştü ve sonra da düzenli bir şekilde yüksel­meye başladı. Kâğıt üzerindeki kârlarım silindi gitti, za­rarlarım artmaya başladı. Öyle bir gün geldi ki borsanın bir zamanlar düştüğünü anlamaya bin şahit isterdi. Bak­tım olacak gibi değil, hisse alarak kısalarımı kapattım. İyi ki de kapatmışım, yoksa tek bir kartpostal alacak ka­dar param bile kalmayacaktı. Elimdeki paranın çoğunu böylece kaptırdım, ama hâlâ mücadele edecek gücüm vardı.   </p>
			<p class="paragraf">Bir hata yapmıştım. Ama nerede? Borsa düşerken hisse satmıştım. Tamam, bu akıllıca bir hareketti. Kısa pozisyona girmiştim. Bu da akıllıcaydı. Ama fazla erken satmıştım. Bu bana çok şeye maloldu. Fikir doğru ama uygulama yanlıştı. Yine de her geçen gün borsayı kaçı­nılmaz sona yaklaştırıyordu. Ben de bekledim ve borsa tökezleyip aşağı doğru kaymaya başlayınca elimde ka­lan üç kuruşluk marjla satabildiğim kadar hisse senedi sattım. Bu kez haklı çıktım, ama yalnızca koca bir gün boyunca... Çünkü ertesi gün borsa tekrar yükseldi. Beni de fena halde zarara uğrattı. Yine fiyatlara baktım, hisse alıp kısaları kapadım ve bekleyişe geçtim. Bir süre son­ra tekrar sattım – yine önce düşen fiyatlar beni umutlan­dırdı, sonra borsa bir kez daha şahlandı.   </p>
			<p class="paragraf">Borsa benim eski bucket-shop günlerime dönmem için elinden geleni yapıyor gibiydi. İlk kez bir ya da iki hisse senedi yerine bütün borsayı kapsayan, ileriye dö­nük bir planla hareket etmiştim. Yeterince uzun süre da­yanabilirsem kazanırım sanıyordum. Daha o dönemde hisseleri azar azar satarak başladığım özel sistemimi oluşturamamıştım, yoksa önce az miktarda hisse satarak başlardım işe. O zaman marjımın bu kadar büyük bir kısmını kaybetmemiş olurdum. Bu benim yanıldığım gerçeğini değiştirmezdi, ama en azından o kadar zarar görmezdim. Bazı gerçekleri öğrenmiştim, ama henüz onları nasıl biraraya getireceğimi bilemiyordum. Yaptı­ğım gözlemlerin eksik olması, beni engelledi.   </p>
			<p class="paragraf">Her zaman hatalarımdan ders almasını bilmişimdir. Böylece ben de borsadaki fiyatları düşerken hisse sat­manın iyi bir şey olduğunu, ama mutlaka fiyatları yakın­dan izleyerek, harekete geçecek en uygun zamanı kol­lamanın gerektiğini anladım. Eğer doğru başlarsanız kâr etme olasılığınız artacaktır ve borsadaki hareketleri daha fazla güvenle izleyebilirsiniz.   </p>
			<p class="paragraf">Elbette bugün gözlemlerimin doğruluğuna daha çok güveniyorum ve bu gözlemlerin benim istek ve umutlarımdan etkilenmemesini sağlıyorum. Ayrıca elimdeki bilgileri doğrulamak ve görüşlerimin doğruluğunu sına­mak için daha fazla olanağa sahibim. Ama 1906 yılında borsada arka arkaya yaşanan yükselişler benim marjla­rımı ciddi şekilde sarstı.   </p>
			<p class="paragraf">Yaşım 27’ye gelmişti. Oniki yıldır borsanın içindey­dim. Yine de ilk kez borsada bir kriz beklentisine göre hareket ettiğimde, borsayı bir teleskopla izliyordum. Fırtına bulutunu ilk gördüğüm andan fırtınanın kopması­na kadar, yani benim hisselerimi nakde çevirdiğim ana kadar, o kadar uzun bir süre geçmişti ki ben kendi göz­lerimden kuşkulanmaya başlamıştım. Bu arada birçok uyarı duyuldu, mevduat oranlarında inanılmaz yükseli­şler yaşandı. Yine de zamanın en büyük finansçıları –en azından gazetecilerle görüşürken– büyük bir umutla menkul kıymetler borsasındaki yükselişin felaket ha­bercilerini yalancı çıkardığını öne sürdüler. Ben acaba borsanın düşeceğini düşünerek yanılıyor muydum, yok­sa erken satışa geçtiğim için zamanlamam mı yanlıştı?   </p>
			<p class="paragraf">Zamanlamamın yanlış olduğuna karar verdim, ama bu konuda yapabileceğim fazla bir şey yoktu. Derken borsada satışlar arttı. Bu benim beklediğim fırsattı. Sata­bildiğim kadar çok hisse sattım, ama hemen sonra fiyat­lar tekrar fırladı, hem de çok yüksek bir düzeye.   </p>
			<p class="paragraf">Birdenbire meteliksiz kalmıştım.   </p>
			<p class="paragraf">Tahminimde haklı çıkmıştım, ama zarardaydım. Başıma gelenler inanılır gibi değildi. Her şeyi şöyle özetleyebilirdik: Önümde kocaman bir dolar yığını be­lirmişti. Üzerinde bir levha vardı. Levhada kocaman harflerle “İstediğiniz kadar alın,” yazıyordu. Yanında da üzerine “Lawrence Livingstone Nakliye Şirketi” işareti bulunan bir araba vardı. Elimde yepyeni bir kürek tutuyordum. Ortalıkta başka hiç kimse yoktu ve bu yığını herkesten önce gördüğüm için dolarların rakipsiz sahi­bi bendim. Eğer durup da baksalardı bu yığını görebi­lecek insanlar vardı, ama onlar beyzbol maçı seyret­mekle, araba yarışlarıyla ya da parası benim gördüğüm dolarla ödenecek evler satın almakla meşguldüler. İlk kez burnumun ucunda bu kadar çok para vardı ve ben de doğal olarak yığına doğru koşmaya başladım. Ben yığına ulaşamadan rüzgâr yön değiştirdi ve ben yeri boyladım. Paralar hâlâ oradaydı, ama ben küreğimi kaybetmiştim ve araba da gitmişti. Fazla erken davran­manın cezası buydu! Gördüğüm şeyin serap değil, ger­çekten bir yığın dolar olduğuna kendimi inandırmaya çalışıyordum. Gördüğümün ne olduğunu çok iyi biliyor­dum, ama onun karşılığında alacağım ödülü düşünürken dolar yığınına olan uzaklığım gözümden kaçmıştı. Ani­den koşmaya başlamak yerine yürümem gerekiyordu.   </p>
			<p class="paragraf">İşte her şey böyle oldu. Hisse senetlerini satmaya ba­şlamak için henüz zamanın gelip gelmediğini anlayama­mıştım. Fiyatlara bakmam gereken anda bunu yapma­mıştım. Bu olay bana borsada talebin azaldığı dönemle­rin başında fazla aceleci davranmamam ve tüfeğin ters tepmesi tehlikesi kalmayana kadar büyük miktarlarda satış yapmamam gerektiğini öğretti.   </p>
			<p class="paragraf">O güne kadar Harding’in ofisinde binlerce hisse se­nedi alıp satmıştım, firma bana çok güveniyordu ve ilişkilerimiz son derece iyiydi. Çok kısa süre sonra benim haklı çıkacağımı anladılar ve her zaman şansımı sonuna kadar kullandığımı bildikleri için bana başlangıç için sermaye sağladılar. Böylece zararımı kapatmayı başar­dım. Geçmişte benim üzerimden çok para kazanmışlar­dı, gelecekte de kazanacaklarını biliyorlardı. Böylece belimi doğrultur doğrultmaz, orada tekrar alım satım yapmaya başladım.   </p>
			<p class="paragraf">Aldığım dersler burnumu biraz sürtmüştü, daha doğ­rusu daha dikkatli davranır olmuştum, çünkü uçurumun kenarından döndüğümü çok iyi biliyordum. Yaptığım tek şey, satmaya başlamadan önce yapmış olmam gereken bir şeyi yapmak, yani borsayı izlemek ve beklemekti. Ar­tık olan olmuştu, ama ben bir dahaki sefere aynı hatayı işlemek istemiyordum. Eğer insan hiç hata yapmazsa bir ay içinde dünyayı ele geçirebilir. Ama yaptığı hatalardan ders almazsa dünyada dikili bir ağacı bile olmaz.   </p>
			<p class="paragraf">Neyse, günün birinde güvenim yerine geldi. Bu kez kendimden emindim. İçimde tek bir kuşku kırıntısı yok­tu. Bütün gazetelerin ekonomi sayfalarında çıkan bir ila­nı okumuştum. Bu ilanı bir önceki denememde de bek­lemem gerekirdi. Northern Pacific ve Great Northern demiryolları yeni hisse senedi çıkarmışlardı. Ödemeler hissedarların ihtiyacına uygun taksitlerle yapılacaktı. Bu, Wall Street’te yeni bir yöntemdi. Hayra alamet ol­madığı da kesindi.   </p>
			<p class="paragraf">Geçmişte Great Northern hisselerine değer kazandı­ran en büyük haber, hissedarlara yeni çıkan hisseleri nominal değerden satın alma hakkını veren bir ilan olurdu. Bu haklar çok değerliydi, çünkü borsa fiyatı her zaman nominal değerin üzerinde gerçekleşirdi. Ama ar­tık para piyasası öyle bir hale gelmişti ki, ülkenin en güçlü bankaları bile hissedarların yeni hisseler karşılı­ğında nakit ödeme yapabileceklerini sanmıyordu. Ve Great Northern hisseleri 330 civarında alıcı buluyordu.   </p>
			<p class="paragraf">Ofise gider gitmez Ed Harding’e “Satma zamanı gel­di,” dedim. “İşte asıl şimdi satmam gerekiyordu. Şu ila­na bir göz at.”  </p>
			<p class="paragraf">İlanı görmüştü. İlanda yazanların ne anlama geldiği­ni ona anlattım, ama Harding burnumuzun ucundaki fır­satı göremiyordu. Fazla satış yapmadan önce biraz bek­leyip borsanın tekrar yükselip yükselmeyeceğini izle­memizi istedi. Biraz beklersek fiyatlar düşebilirdi ama biz daha emin olurduk.   </p>
			<p class="paragraf">“Ed”, dedim ona. “Fiyatların düşmesi çok gecikti, de­mek ki çok ani bir düşüş olacak. Bu ilan bankaların ne durumda olduğunu gösteriyor. Onların korktuğu, benim olmasını istediğim şey. Bu bizim satmaya başlamamız için bir işaret. Bu bizim için yeterli. Eğer on milyon dolarım olsaydı son kuruşuna kadar yatırırdım bu işe.”   </p>
			<p class="paragraf">Biraz daha konuşmam ve onu ikna etmem gerekti. O, hayret verici ilandan benim çıkardığım sonuçları çıkar­makta zorlanıyordu. O ilan benim için yeterliydi, ama ofistekiler için aynı anlamı taşımıyordu. Ben de hisse sattım, ama çok az miktarda, çok çok az miktarda.   </p>
			<p class="paragraf">Birkaç gün sonra St. Paul gazetelere bir ilan verdi, ya hisse senedi ya da tahvil çıkarıyordu, hangisi olduğunu unuttum. Ama önemli olan o değildi zaten. İlanı okur okumaz ödeme gününün Great Northern ve Pacific ödemelerinden daha önce olduğunu farkettim. Anlı şanlı St. Paul’ün diğer iki demiryolu firmasını atlatıp Wall Street’te dolaşan azıcık parayı kendisine çekmeye çalıştığı apaçıktı. St. Paul’ün bankerleri piyasada üçüne de yetecek para olmadığından çekinmiş, o yüzden diğerlerin­den önce satış yapmayı ummuşlardı. Eğer borsada bu kadar az para kaldıysa, ki bunu herhalde en iyi bankacı­lar bilirdi, sırada ne vardı? Demiryolları umutsuz bir bi­çimde bu paranın peşine düşmüştü. Ortalıkta para yok­tu. Bunun çözümü ne olacaktı?  </p>
			<p class="paragraf">Hisse senetleri satılmaya başlanacaktı elbette! Gözlerini borsaya diken halk o hafta başka bir şey farkedecek durumda değildi. Akıllı operatörler ise o yıl çok şey gör­dü. İki kesimi birbirinden ayıran şey de zaten buydu.   </p>
			<p class="paragraf">Benim için bu, bütün kuşkularımın ve çekingenliği­min sonu oldu. Hemen orada kararımı bir daha değiştir­memek üzere verdim. O sabah o günden beri devam ettiğim seferi başlattım. Harding’e düşündükleri­mi ve kararımı anlattım, o da benim 330’dan Great Nort­hern ve belli başlı bazı şirketlerin hisselerini yüksek fi­yatlardan satmama ses çıkarmadı. Bu kez eskiden yaptı­ğım ve bana çok şeye mal olan hatalara düşmedim ve daha akıllıca satış yaptım.   </p>
			<p class="paragraf">Eski şöhretim ve kredim anında geri geldi. İster te­sadüfen, ister bilerek, haklı çıkmanın en güzel tarafı bu­radadır. Üstelik ben bu kez haklı olduğuma son derece emindim. Beni haklı kılan şey, sezgilerim ya da tek tek fiyatları değerlendirmem değil, borsayı etkileyen genel koşullar üzerine yaptığım analizdi. Hiçbir şeyi kafadan atmıyordum. Kaçınılmaz olan şeyi bekliyordum. Hisse senetlerini satmak için cesur olmak gerekmiyordu. Fi­yatların gittikçe düştüğünü görüyor, ne yapmam gereki­yorsa onu yapıyordum.   </p>
			<p class="paragraf">Borsadaki bütün hisseler sünger gibi yumuşadı. Bir süre sonra bir yükseliş oldu ve insanlar gelip beni düşüşün sonunun geldiğini söyleyerek uyarmaya çalıştılar. Kısa pozisyona giren yatırımcıların borsacılar tarafından kazıklanacağını, bunun suni bir düşüş olduğunu söyle­yenler oldu. Bu nedenle milyonlarca dolar kaybedece­ğimiz ileri sürüldü. Büyük borsacılar bize acımayacaktı. Ben bana akıl verenlere teşekkür etmekle yetinir, onla­ra karşı çıkmaya bile yeltenmezdim. Çünkü o zaman on­ların uyarılarına aldırmadığımı düşüneceklerdi.   </p>
			<p class="paragraf">Benimle Atlantic City’ye gelen arkadaşım çok üzülü­yordu. Benim San Fransisco depreminden önce kapıldı­ğım sezgiye hak verdiğini söylüyordu. Sırf içimde bir duygu bana Union Pacific hisselerini satmamı söyledi diye ikiyüzellibin dolar kazanmıştım, bunu unutamıyor­du. Hatta kendisi hisse senedi almaya devam ederken benim satmama neden olan şeyin Tanrı’nın bir lütfu ol­duğunu bile iddia ediyordu. Saratoga’da UP satmamı da anlayabiliyordu, çünkü ona göre insanın sabit olarak alıp sattığı bazı hisseler vardı. Ama benim bütün hisse­lerin fiyatlarının düşeceğini söylemem onu aşıyordu. Bunun kime ne faydası olacaktı? İnsan böyle bir durum­da ne yapacağına nasıl karar verebilirdi?   </p>
			<p class="paragraf">Yaşlı Partridge’in en sevdiği sözü hatırladım: “Borsa yükselecek, biliyorsunuz.” Bu sözleri herkese çok önemli bir tüyo veriyormuş havasında söylerdi ve ger­çekten de büyük bir tüyoydu bu. Yatırımcıların onbeş ya da yirmi puanlık bir düşüş yaşadıktan sonra üç puan­lık bir artış görünce hemen borsanın yükselişe geçtiği­ne inanmaları çok ilginçti.   </p>
			<p class="paragraf">Bir gün arkadaşım gelip bana, “Sattığın hisseleri karşıladın mı?” diye sordu.   </p>
			<p class="paragraf">“Niye?” dedim.   </p>
			<p class="paragraf">“Çok iyi bir sebebi var.”   </p>
			<p class="paragraf">“Neymiş o?”   </p>
			<p class="paragraf">“Para kazanmak. Artık fiyatlar dibe vurdu, her inişin çıkışı vardır, değil mi?”   </p>
			<p class="paragraf">“Evet, vardır,” dedim. “Ama önce en dibe kadar bat­maları gerekir. Ondan sonra yukarı çıkarlar, ama he­men değil. Bir iki gün en düşük düzeyde kalırlar. Daha bu cesetlerin yüzeye çıkma zamanı gelmedi. Henüz tam ölmediler.”  </p>
			<p class="paragraf">Eski kurtlardan biri beni duydu. Sürekli anlatacak bir anısı olan adamlardandı. Bir keresinde William R. Travers borsanın düşeceği beklentisi ile hisselerini sa­tarken borsanın yükseleceğini iddia eden bir arkada­şıyla karşılaşmış. Birbirlerine borsa hakkındaki fikirleri­ni anlatmışlar, sonra da arkadaşı, “Sayın Travers, fiyatlar bu kadar hareketsizken borsanın düşebileceğini nasıl düşünüyorsunuz?” demiş. Travers da, “Yaa,” demiş, “ay­nen bir ölü kadar hareketsiz.” Bu Travers bir gün bir şir­ketin ofisine giderek defterlerini görmek istemiş. Ofis­teki görevli, “Bu şirkete ortak mısınız?” diye sormuş.   </p>
			<p class="paragraf">“Eh, ortaktım desem daha doğru olacak! Yirmibin hisse­nizi satıp kısa pozisyona girmiş bulunuyorum.”   </p>
			<p class="paragraf">Neyse, borsadaki yükselişler gittikçe azaldı. Şansımı sonuna kadar zorluyordum. Ben ne zaman birkaç bin Great Northern hissesi satsam fiyat birkaç puan düşü­yordu. Diğer hisselerde şansım o kadar yaver gitmedi ve birkaç açık verdim. Ama sonunda hepsi kâr bıraktı, biri hariç, bu da Reading’di.   </p>
			<p class="paragraf">Bütün hisseler sapır sapır dökülürken Reading kaya gibi sağlam duruyordu. Herkes hisse fiyatının kontrol altında tutulduğunu söylüyordu. Gerçekten de hissenin davranışı bunu kanıtlıyordu. Eskiden Reading hissele­rinde kısa pozisyona girmenin intihar olduğu söylenir­di. Ofisteki bazı yatırımcılar artık benim kadar hisse satmışlardı. Ama iş Reading satmaya gelince hepsi im­dat diye kaçışıyordu. Ben ise bir miktar Reading satmı­ştım ve kararımda diretiyordum. Ama aynı zamanda ko­runma altına alınmış özel hisselerle uğraşmak yerine konumları daha zayıf olan hisselerin peşindeydim. Bor­sadaki fiyatlar buralardan daha fazla kâr edebileceğimi gösteriyordu.   </p>
			<p class="paragraf">Reading hisseleri için bir havuz oluşturulduğunu duymuştum. Bu güçlü havuz sayesinde hisse fiyatı dü­şmüyordu. Bazı dostlarımın bana anlattığına göre, önce­likle ellerinde yüksek miktarda düşük fiyatlı hisse vardı, yani ortalamaları geçerli düzeyin altındaydı. Ayrıca ha­vuzu oluşturan yatırımcıların kredi aldıkları bankalarla aralarında son derece dostane ilişkiler vardı. Hisse fiya­tı yüksek kaldığı sürece bankacıların dostluğuna güve­nebilirlerdi. Havuz üyelerinden birinin kâğıt üzerindeki kârı üç milyonu geçmişti. Hisse fiyatı biraz düşecek gibi olsa da, bu onu yerinde tutmaya yetiyordu. Hissenin dimdik ayakta durmasına şaşmamak gerekiyordu. Ara­da sırada borsadaki işlemciler fiyata bakarak dudakları­nı yalıyor, sonra bin, ikibin hisseyle deneme yapmaya çalışıyorlardı. Ancak fiyatı yerinden bile kımıldatama­yınca bu sevdadan vazgeçiyor, kolay paranın peşinde başka hisse senetlerine yöneliyorlardı. Ben de bu hisse­ye her bakışımda biraz daha satış yapıyordum. Amacım kendi kendime yeni ilkelerime uyduğumu ve sadece birkaç gözde hisse senedine değil, borsanın geneline yatırım yaptığımı kanıtlamaktı.   </p>
			<p class="paragraf">Eskiden olsa Reading’in bu sağlam görünüşüne alda­nabilirdim. Banttan gelen bilgiler bana hep o hissenin peşini bırakmamı öğütlüyordu. Ama mantığım başka türlü konuşuyordu. Borsada genel bir düşüş bekliyor­dum ve ister havuzlu, ister havuzsuz, buna tek bir istisna bile olmayacaktı.   </p>
			<p class="paragraf">Ben her zaman kendi bildiğim gibi hareket etmişim­dir. Bucket shoplardaki günlerimden beri hep böyle olageldim. Benim aklım böyle çalışıyor. Her şeyi kendi gözlerimle görmem, kendime göre yorumlamam lazım. Ama borsa benim düşündüğüm yönde gitmeye başlayınca, birdenbire artık yalnız olmadığımı hissettim. Borsanın genel koşulları benim arkamdaydı. Tüm güçle­riyle bana yardım ediyorlardı. Belki bazen benim dü­şündüğüm sonuçları sağlamakta biraz yavaş davranı­yorlardı, ama ben sabırlı olduğum sürece onlara güve­nebileceğimi biliyordum. İşi ne sezgilerime, ne fiyatla­ra ne de şansa bırakıyordum artık. Olayların kaçınılmaz mantığı bana kâr sağlıyordu.   </p>
			<p class="paragraf">Önemli olan haklı çıkmaktı, haklı olduğuma güven­mek ve ona göre hareket etmekti. Genel koşullar, be­nim gerçek dostlarım bana “Fiyatlar düşüyor!” haberini veriyordu, ama Reading hiçbir şey olmamış gibi davra­nıyordu. Bu bize hakaret demekti. Reading’in borsa pek sakinmiş gibi sapasağlam yerinde durması sinirime do­kunmaya başladı. O hissenin borsadaki bütün hisseler arasında en fazla kâr getirecek hisse olması gerekiyor­du. Çünkü henüz fiyatı düşmemişti ve piyasadaki para sıkıntısı arttıkça havuzdakiler ellerindeki hisseleri sat­mak zorunda kalacaklardı. Günün birinde bankerlerin dostluğu da para etmeyecekti. Hisse senedi er geç di­ğer hisselerin kaderini paylaşacaktı. Reading düşmezse demek ki teorim yanlıştı, ben haksızdım, gördüğüm ka­nıtlar asılsızdı ve mantığım geçersizdi.   </p>
			<p class="paragraf">Fiyat aynı kalıyordu, çünkü Wall Street bu hisseyi satmaktan korkuyordu. Ben de bir gün tuttum, iki ayrı brokere, aynı anda dörtbiner adet hisse satma emrini verdim.   </p>
			<p class="paragraf">O destekli hisseyi, hani şu satmanın intihar demek olduğu hisseyi göreceksiniz. Emirler borsaya ulaşınca öyle bir tepetaklak gitti ki! Birkaç bin hisse daha sattım. Ben satmaya başladığımda fiyat 111’di. Birkaç dakika içinde fiyat 92’ye inmişti bile.   </p>
			<p class="paragraf">Bundan sonra borsada çok eğlenceli günler geçir­dim ve nihayet Şubat 1907’de elimdeki hisselerin hepsi­ni temizledim. Great Northern altmış, yetmiş puan dü­şmüştü. Diğer hisseler de o civardaydı. İyi kâr etmiştim, ama elimdeki hisseleri çıkarmamın nedeni kısa vadede borsada bir yükselme beklemememdi. Borsa biraz yük­selecekti, ama bu benim kâr etmem için yeterli değildi. Elbette pozisyonumun bir kısmını koruyacaktım. Ancak borsa o an için fazla elverişli değildi. Bucket shoplarda kazandığım ilk onbin doları zamansız alım satım yaptı­ğım, genel koşullara hiç aldırmadığım için kaybetmi­ştim. Aynı hatayı tekrarlamaya niyetim yoktu. Ayrıca unutmayın ki daha kısa bir süre önce fazlasıyla erken sa­tış yapmaya başlamış, bu zamansız hareketim yüzünden de neredeyse beş parasız kalmıştım. Şimdi artık elde et­tiğim kârları nakde çevirmek ve haklı olmanın tadını çı­karmak istiyordum. Borsadaki yükselişler daha önce beni zarara sokmuştu. Bir sonraki yükselişin beni kapıp götürmesine izin vermeyecektim. Ben de Florida’ya git­meye karar verdim. Balık tutmayı çok severim ve ayrıca iyi bir tatile ihtiyacım vardı. Florida’da ikisini de yapabi­lecektim. Nasılsa Wall Street’le Palm Beach arasında di­rekt telgraf bağlantısı da vardı.   </p>
		</div>
	</body>
</html>