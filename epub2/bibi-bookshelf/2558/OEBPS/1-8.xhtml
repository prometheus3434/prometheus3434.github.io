<html xmlns="http://www.w3.org/1999/xhtml">
	<head>
		<title>1-8</title>
		<link href="css/idGeneratedStyles_0.css" rel="stylesheet" type="text/css"/>
		<link href="css/idGeneratedStyles_2.css" rel="stylesheet" type="text/css"/>
<meta content="urn:uuid:585de9cd-969c-4dde-af95-45ec0d03444c" name="Adept.expected.resource"/>
	</head>
	<body id="x1-8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-5">IV. BÖLÜM  </p>
			<p class="paragraf ParaOverride-7">Sonuçta eve döndüm. Ama eski kasabama ayak bastı­ğım anda biliyordum ki yaşamda tek bir amacım vardı, o da para bulup Wall Street’e geri dönmek. Orası borsa­da gönlümce oynayabileceğim tek yerdi. Günün birin­de, yeterince param olunca, öyle bir yere ihtiyaç duya­caktım. İnsan haklı çıktığı zaman ufak ödüllerle yetin­mez.   </p>
			<p class="paragraf">Fazla ümitli değildim, ama yine de bucket shoplara yeniden girmeyi denedim. Bucket shopların çoğu kapanmıştı, bazıları da el değiştirmişti. Beni anımsayanlar yeni bir fırsat tanımaya yanaşmıyordu. Onlara gerçeği, orada kazandığım paranın hepsini New York’ta kaybet­tiğimi söyledim; artık aklımın başıma geldiğini anlattım; dükkânlarında oynamama izin verirlerse, bundan her ikimizin de kâr edeceğine inandırmaya çalıştım. Ama hiçbiri buna inanmadı. Yeni açılan yerlereyse güvene­miyordum. Sahipleri, “insan doğru tahminde bulundu­ğuna eminse yirmi hisseyle yetinmesini bilmeli” gibi bir kanı taşıyordu.   </p>
			<p class="paragraf">Paraya ihtiyacım vardı ve büyük bucket shoplar dü­zenli müşterilerden bol bol para koparmaktaydı. Bir arkadaşımı benim adıma alım satım yapması için dükkân­lardan birine gönderdim. Ben de oralarda dolaşıp olan biteni izliyormuş gibi yapıyordum. Bir kez daha emirle­ri alan görevliden benim için elli hissecik de olsa bir alım yapmasını rica ettim. Tabii yine hayır dedi. Arkada­şımla bir anlaşma yapmıştık, ben kendisine ne söyler­sem alacak ya da satacaktı. Ama kazandığı para benim dişimin kovuğuna bile sığmıyordu. Derken ofis, arkada­şımın emirlerini de almak istemedi. Sonunda bir gün yüz adet St. Paul hissesi satmak istediğinde onu geri çe­virdiler.   </p>
			<p class="paragraf">Sonradan öğrendik ki müşterilerden biri, bizi dışarı­da konuşurken görüp ofise haber vermiş, arkadaşım gö­revliye gidip o yüz St. Paul hissesini satmak istediğinde aldığı yanıt, “St. Paul satış emirlerini kabul edemiyoruz, hele sizden asla,” oldu.   </p>
			<p class="paragraf">“Neden? Ne oldu Joe?” diye sordu arkadaşım.   </p>
			<p class="paragraf">“Hiç boşuna dil dökme,” dedi Joe.   </p>
			<p class="paragraf">“Benim param burada geçmiyor mu? Al kendin bak. İşte hepsi burada.”   </p>
			<p class="paragraf">Ve arkadaşım onluk banknotlar halinde yüz doları, benim yüz dolarımı, Joe’ya uzattı. Bir yandan da sinirlenmiş numarası yapıyordu, bense kayıtsız bir tavır takın­mıştım; ama diğer müşteriler tartışmayı duyunca yanı­mıza yaklaştı. Zaten bu hep böyledir, birileri yüksek sesle konuşsa ya da dükkânın sahibi ile bir müşteri ara­sında en ufak bir sürtüşme çıksa, diğer müşteriler he­men oraya hücum eder. Amaçları duydukları tüyoyu de­ğerlendirmek, vakit kaybetmeden kasaya yanaşmaktır.   </p>
			<p class="paragraf">Joe aynı zamanda müdür yardımcısıydı. Gişeden çı­karak arkadaşımın yanına geldi, önce onu sonra da be­ni dikkatle süzdü.   </p>
			<p class="paragraf">“Ne kadar tuhaf,” dedi alçak bir sesle, “pek tuhaf, ar­kadaşın Livingston ortalarda yokken hiç oynamıyorsun. Oturup saatlerce fiyat tahtasını izliyorsun. Parmağın bile kıpırdamıyor. Ama o gelince birden hareketleniveriyorsun. Gerçekten de kendi adına oynuyor olabilirsin, ama artık burada oynayamayacaksın. Livingston’dan tüyo al­manı istemiyoruz.”   </p>
			<p class="paragraf">Böylece bu maceranın da sonu geldi. Ama masrafla­rım çıktıktan sonra bana geriye birkaç yüz dolar kalmı­ştı. Bu parayı nasıl kullanabilirim diye düşünüyordum kara kara, çünkü NewYork’a dönme isteğim iyice artmı­ştı. Bir şans daha bulabilirsem, daha başarılı olacağımı düşünüyordum. Yaptığım bazı aptalca hataları düşüne­cek zamanım olmuştu, ne de olsa insan araya zaman ve mesafe girince bazı şeyleri daha iyi değerlendirebili­yor. Bir an önce kendime bir yerlerden sermaye bul­mam gerekiyordu.   </p>
			<p class="paragraf">Bir gün bir otelin lobisinde düzenli olarak borsada alım satım yapan bazı tanıdıklarımla konuşuyordum. Tek konumuz borsaydı. Benim gibi borsada emirlerini brokerlerine uygulatan kişilerin hiçbir zaman kazanma­yacağını söyledim.   </p>
			<p class="paragraf">Oradaki adamlardan biri çıkıp hangi brokerleri kas­tettiğimi sordu.   </p>
			<p class="paragraf">“Ülkenin en iyi brokerleri,” dedim. O da bana isimle­rini sordu. Birinci sınıf aracılarla çalıştığıma inanmaya­cağı belliydi.   </p>
			<p class="paragraf">Yine de, “New York Menkul Değerler Borsası’nın her­hangi bir üyesi,” diye yanıt verdim. “Adamlar dolandırıcılık falan yapmıyor, üstelik de özenli çalışıyorlar. Ama bir yatırımcı borsada alım emri verince brokerden ra­por gelene kadar aldığı hisse senetlerine ne kadar para verdiğini bilemiyor. Fiyatlar belki on, onbeş değil ama bir iki puan oynuyor sürekli. Fakat borsanın dışından emir veren biri de bu küçük iniş çıkışları yakalayamıyor. Ben aslında bucket shoplarda oynamayı tercih ederim, ama orada da büyük oynamaya izin yok.”   </p>
			<p class="paragraf">Benimle konuşan adamı daha önce hiç görmemiştim. Adı Roberts idi. Pek arkadaş canlısı görünüyordu. Beni kenara çekip diğer borsaları deneyip denemediğimi sordu, ben de denemediğimi söyledim. Pamuk borsası ve zahire borsasını, ayrıca bu tür küçük borsaların üye­si olan aracı kurumlar bildiğini anlattı. Bu kurumlar çok dikkatli çalışıyor ve emirlerin icrasına büyük özen gös­teriyorlardı. New York Menkul Değerler Borsası’nın en büyük ve iyi kurumları ile gizli bağlantıları vardı. Kişisel ilişkileri sayesinde ve ayda yüzbinlerce hisselik iş getir­dikleri için tek başına oynayan müşterilerden çok daha iyi hizmet alıyorlardı.   </p>
			<p class="paragraf">“Küçük müşterilere her türlü hizmeti sunuyorlar,” dedi. “New York dışından katılmak isteyenler için özel ko­şullar sağlıyorlar ve onbin hisselik emirle on hisselik emir arasında ayrım yapmıyorlar. Son derece bilgili ve dürüstler.”   </p>
			<p class="paragraf">“İyi de eğer borsa aracısına %8 komisyon ödü­yorlarsa nasıl kâr ediyorlar?”   </p>
			<p class="paragraf">“Aslında yüzde sekiz ödemeleri gerekiyor ama, an­larsın ya ...” Bana bakıp göz kırptı.   </p>
			<p class="paragraf">“Anladım,” dedim. “Ama borsa aracılarının yapma­yacağı bir şey varsa o da komisyondan indirim uygula­maktır. Bu firmaların sahipleri elemanlarının dışarıdan biri için %8’in altında komisyon uygulamaktansa adam öldürüp kundakçılık yapmalarını tercih eder. Borsanın hayatı bu kurala bağlıdır.”  </p>
			<p class="paragraf">Benim borsacı tanıdıklarım olduğunu anlamış olacak ki, “Bak şimdi,” dedi. “Arada sırada o saygın geçinen aracı kurumlardan biri bu kuralı çiğnediği için bir yıl sü­reyle kapatılmıyor mu? İndirim yapmanın da yolları vardır.” Ona inanmadığımı yüzümden okumuş olacak ki de­vam etti: “Ayrıca bazı durumlarda, bizde –yani Wire Ho­uses demek istiyorum, sekizde birlik komisyonun üzeri­ne bir de otuz ikide bir oranında bir ücret uygularlar. Ama çok da insaflıdırlar. Bu fazladan komisyonu ancak çok özel durumlarda ve eğer müşterinin hesabı aktif de­ğilse alırlar. Yoksa aldıklarına değmez zaten. Bu adam­lar bu işi spor olsun diye yapmıyor.”   </p>
			<p class="paragraf">O arada onun bana bazı brokerlerin reklamını yap­maya çalıştığını anlamıştım.   </p>
			<p class="paragraf">“Böyle bildiğin güvenilir bir şirket var mı?” diye sor­dum.   </p>
			<p class="paragraf">“Ben Amerika’nın en büyük aracı firmasını biliyo­rum,” dedi. “Kendim orada alım satım yapıyorum. Amerika’da ve Kanada’da sekiz yerde şubesi var. İş hac­mi çok geniş. Her şeyi kitabına göre yapsalardı her yıl kâr edemezlerdi değil mi?”   </p>
			<p class="paragraf">“Çok doğru,” diye hak verdim ona. “New York Men­kul Değerler Borsası’nda işlem gören hisseleri mi alıp satıyorlar?”   </p>
			<p class="paragraf">“Elbette, ayrıca borsa dışı piyasa dahil, burada ya da Avrupa’daki her borsada el değiştiren bütün kâğıtlar var bu firmada. Buğday, pamuk, zahire, aklına gelen her piyasaya girmiş durumdalar. Her yerde muhabirleri var, her borsaya üyeler. Bazen kendi adlarını veriyorlar, bazen de başkasının adına gizlice üye oluyorlar.”   </p>
			<p class="paragraf">Anlattıklarını çok iyi anlamıştım ama saf numarası yapmaya devam ettim.   </p>
			<p class="paragraf">“Evet de emirlerin yine de biri tarafından yerine ge­tirilmesi gerekecek. Kimse emrin verildiği andan yerine getirildiği ana kadar geçen süre içinde, borsa salonun­daki fiyatın değişmeyeceği garantisini veremez. İnsan buradaki fiyatı öğreniyor, ondan sonra da emri verip New York’a telgrafla bildirilmesini bekliyor, o arada ne­ler neler olur. En iyisi ben New York’a geri dönüp para­mı saygın bir kurumda kaybedeyim.”   </p>
			<p class="paragraf">“Para kaybetmek nedir bilmem ben. Bizim müşteri­lerimiz de bilmez. Onlar para kazanır. Bunu biz sağla­rız.”  </p>
			<p class="paragraf">“Sizin müşterileriniz mi?”   </p>
			<p class="paragraf">“Yani ben bu firmayı çok sevdim, her fırsatta onlara yeni müşteri yolluyorum. Bana her zaman çok dürüst davrandılar ve sayelerinde epey para kazandım. Eğer istiyorsan seni müdürle tanıştırırım.”   </p>
			<p class="paragraf">“Bu firmanın adı ne?” diye sordum.   </p>
			<p class="paragraf">Adını söyledi. Daha önce de duymuştum bu firmayı. Bütün gazetelere ilan vererek borsa tüyolarını alan mü­şterilerin kazandığı paraları duyurmaktaydı. Firmanın en büyük hizmeti buydu. Bu firma bildiğimiz bucket shoplardan değildi ama sahipleri bir taraftan bucket shopların yaptığı işi yaparken, diğer taraftan karmaşık bir yöntemle yaptıklarını kamufle ediyor ve saygın bir aracı kurumda çalışan brokerler gibi davranıyorlardı. Bu firma türünün en eski örneklerinden biriydi.   </p>
			<p class="paragraf">Bunlar bu yıl birer birer iflas eden brokerlerin ilk ör­neklerindendi. Genel prensipleri ve yöntemleri hep ay­nıydı ama numaraları eskimeye başlayınca bazı ayrıntı­ları değiştirerek halkın gözünü boyamanın yeni yolları­nı buluyorlardı.   </p>
			<p class="paragraf">Bu adamlar hisse senetleri ile ilgili tüyolar verirlerdi. Yüzlerce kişiye telgraf çekip belli bir hisseden satın al­malarını önerirken, yüzlercesine yolladıkları telgraflar­da aynı hisseyi satmalarını öğütler, böylece alım ve satımların başa baş gitmesini sağlarlardı. Böylece borsaya emirler yağmaya başlardı. Firma o hisseden diyelim ki bin adedini saygın bir borsa üyesi broker aracılığıyla sa­tın alır ve işlemin raporunu saklardı. Bu rapor, firmayı bucket shop olmakla suçlama cüretini gösteren herkese gösterilirdi.   </p>
			<p class="paragraf">Ayrıca bu firmalar şubelerinde gizli fonlar oluşturur ve müşterilerine büyük bir lütufta bulunarak onlar adı­na, onların parasıyla istedikleri gibi alım satım yapabil­meleri için yazılı izin alırlardı. Böylece parası uçup gi­den müşteriler firmaya karşı yasal şikâyette de buluna­mazdı. Kâğıt üzerinde bir hisse senedinden bol miktar­da satın almış görünür, sonra da eski bucket-shop nu­maralarından birine başvurarak müşterilerin marjlarını silip süpürürlerdi. Ellerinden kimse kurtulamazdı, ne kadınlar, ne de öğretmenler... Hele yaşlılar en yağlı mü­şterileriydi.   </p>
			<p class="paragraf">“Ben brokerlerle iş yapmam,” dedim simsar müs­veddesine. “En iyisi ben bu konuyu biraz düşüneyim,” diyerek, daha fazla konuşmasını engellemek için yanın­dan ayrıldım.   </p>
			<p class="paragraf">Bu firmayı soruşturdum. Yüzlerce müşterisi oldu­ğunu öğrendim. Hep aynı hikâyeler anlatılıyordu, ama gerçekten kazanan müşterileri onlardan tek bir kuruş bile alamamıştı o güne dek. O ofiste kazanan tek bir ki­şiye rastlamak olanaksızdı ama ben kazanmayı başar­dım. O günlerde işleri tıkırında gidiyordu ve karşılarına benim gibi bir çetin cevizin çıkması onları fazla rahatsız etmeyebilirdi. Elbette bu tip işletmelerin çoğu eninde sonunda iflas eder. Kimi dönemlerde arka arkaya birkaç bankanın iflas etmesi gibi, bucket shoplar da birbiri ar­dına bir iflas salgınına tutulur. Diğer firmaların müşteri­leri de korkar ve hemen paralarını geri almak için bu dükkânlara koşarlar. Ama Amerika’da bucket shop sa­hipliğinden emekli olma şansına erişmiş insanlar da az değildir.   </p>
			<p class="paragraf">Bu simsar müsveddesinin firması da fazla tehlikeli görünmüyordu, alt tarafı sürekli olarak müşterilerini do­landıran ve dürüstlükten pek hoşlanmayan bir şirketti bu. Uzmanlık alanları kısa yoldan zengin olmak isteyen enayileri kısa yoldan söğüşlemekti. Ama her zaman, ön­ceden müşterinin onayını, hem de yazılı olarak alır, böy­lece onları yolmaya resmen hak kazanırlardı.   </p>
			<p class="paragraf">Bir tanıdığım bana bu firmanın aynı günde altı yüz müşteriye telgraf çekerek belli bir hisse senedini acilen satın almaları öğüdünü verirken, altı yüz müşteriye yine telgrafla o hisseyi hemen satmaları tavsiyesini verdikle­rini görmüş.   </p>
			<p class="paragraf">Bunu bana anlatan arkadaşa, “Evet, ben bu numarayı biliyorum,” dedim.   </p>
			<p class="paragraf">“Evet,” dedi. “Ama ertesi gün aynı kişilere telgraf yollayarak hemen ellerindeki her şeyi satarak yeni bir hisse senedini almalarını söylediler. Firmanın en büyük ortağına ‘Bunu neden yapıyorsunuz?’ diye sordum. ‘İlk telgrafları anladım. Bazı müşterileriniz sonuçta kaybe­decek olsalar da bir süre kâğıt üzerinde kârlı görünü­yorlar. Ama bu ikinci telgrafları göndererek onların gö­zünü korkutuyorsunuz. Nedir bunun ardında yatan ne­den?’”  </p>
			<p class="paragraf">“Müşteriler nasıl olsa zarar edecekler. Neyi nerede nasıl ne zaman alırlarsa alsınlar. Müşteri parasını kaybedince ben de müşteriyi kaybederim. Bari paraları bit­meden ben koparabildiğim kadarını alayım, sonra da yeni enayiler ararım,” dedi.   </p>
			<p class="paragraf">Doğrusu firmanın iş ahlakı beni hiç ilgilendirmiyor­du. Teller firmasına ne kadar bozulduğumu ve onlardan öç almak için yanıp tutuştuğumu anlatmıştım. Bu şirkete karşı böyle duygular hissetmiyordum. Belki adamlar sahtekârdı, ama belki de göründükleri kadar kötü de­ğillerdi. Onlardan benim adıma alım satım yapmalarını istemedim ya da tüyolarına kanarak yalanlarına inanma­dım. Benim tek derdim sermaye toplayıp New York’a dönmek ve insanın bucket shoplarda olduğu gibi her an polis basacağı korkusu olmadan ve kazandığın paraya el konmadan, hepsinin tıkır tıkır ödeneceğinden emin olarak, temiz bir ofiste alım satım yapmaktı.   </p>
			<p class="paragraf">Her neyse, yasal brokerlerin yanında bu firmanın na­sıl avantajlar sağlayacağını denemeye karar verdim. Marj olarak koyacak fazla param yoktu ve bucket shop­lar bu konuda çok daha hoşgörülü davranıyorlardı, elimdeki birkaç yüz dolarla burada çok daha uzun bir süre idare edebilirdim.   </p>
			<p class="paragraf">Firmaya gidip müdürle kendim konuşmak istedim. Eski borsacılardan olduğumu ve geçmişte New York’ta Menkul Kıymetler Borsası’na kayıtlı brokerlerde hesa­bım olduğunu, ama bir anda elimdeki her şeyi kaybetti­ğimi öğrenince hemen ağız değiştirdi, oysa beni ilk gör­düğünde paramı oraya yatırırsam beni bir dakika içinde milyoner yapacağına dair sözler vermeye başlamıştı. Benim iflah olmaz bir enayi olduğumu, hep oynayıp hep kaybeden kalın kafalılardan biri olduğumu düşünmeye başladı. Bu tipler ister dolandırıcı olsun, ister aldıkları komisyonlarla yetinen dürüst türden olsun, bütün bucket shopların en önemli gelir kaynağıydı. Müdüre be­nim talimatlarımı dürüst bir şekilde yerine getirecek bir firma aradığımı, çünkü her zaman borsada oynadığımı ve talimatlarımı geç yerine getiren, o yüzden beni yarım ya da bir puan fazla ödemek zorunda bırakan firmalar­dan bıktığımı söyledim.   </p>
			<p class="paragraf">Bana talimatlarımı harfiyen yerine getirecekleri ko­nusunda şerefi üzerine söz verdi. Benimle çalışmayı çok arzu ediyorlar, bana birinci sınıf brokerliğin ne olduğu­nu göstermek istiyorlardı. Bu konuda en yetenekli uz­manlar onların emrinde çalışıyordu. Özellikle talimatla­rın yerine getirilmesi konusunda tanınmışlardı. Eğer ta­limatın verildiği andan yerine getirildiği ana kadar ge­çen süre içinde fiyatta bir fark oluyorsa, bu mutlaka mü­şterinin lehine gelişiyordu, ama elbette bunu garanti edemezlerdi. Eğer onlarda hesap açtırırsam, telgrafla bildirilen fiyattan alım satım yapabilirdim, brokerlerine o kadar güveniyorlardı.   </p>
			<p class="paragraf">Bu da demekti ki orada bucket shoplarda olduğu gi­bi istediğim şekilde alım satım yapabilecektim – yani bir sonraki fiyattan yararlanabilecektim. Fazla hevesli görünmek istemedim ve hemen hesap açtıramayacağı­mı ama yakında onlara kararımı bildireceğimi söyle­dim. Borsanın o günlerde bol kâr sağladığını söyleye­rek bir an önce harekete geçmemi tavsiye etti. Borsa bol kâr sağlıyordu, ama onlara: Fiyatlar yerinde sayıyor, ortalıkta fazla hareket görünmüyordu, yani hisseler ani­den değer kaybedince zavallı müşterileri silip süpüre­cek bir ortam vardı borsada. Adamdan yakamı zor kur­tardım.   </p>
			<p class="paragraf">Adımı ve adresimi vermiştim ve hemen o gün evime telgraflar ve mektuplar yağmaya başladı. Şirket şu ya da bu hisse senedine yatırım yapmamı öneriyor, borsadaki güvenilir kaynaklardan yakında hisselerin elli puan ar­tacağını öğrendiklerini iddia ediyorlardı.   </p>
			<p class="paragraf">Bense bu tarz borsa vurgunu ile uğraşan benzer bro­ker firmaları araştırmakla meşguldüm. Eğer kazandıkla­rımı ellerinden almayı başarabilirsem, biraz sermaye toplamanın tek yolu, bu broker taklidi bucket shoplarda oynamaktı.   </p>
			<p class="paragraf">Gereken bütün bilgileri topladıktan sonra üç firmada hesap açtım. Küçük bir ofis kiralamıştım, buralardan bu üç firmaya telgrafla talimat veriyordum.   </p>
			<p class="paragraf">Önce gözlerini korkutmamak için ufak oynamaya başladım. Göze batmayacak kadar kazanıyordum, ama çok geçmeden bu firmalar bana benim gibi ofisinden ta­limat gönderen müşterilerden daha büyük miktarlarda iş beklediklerini bildirdiler. Artık ucuzculardan usanmı­şlardı. Ne kadar büyük oynarsam o kadar çok kaybede­cektim ve ne kadar kaybedersem onlar da o kadar çok kazanacaklardı. Bu, onların açısından gayet güvenilir bir yöntemdi. Bu adamlar hep vasat yatırımcılar ve vasat paralarla uğraşıyordu ve vasat müşterinin parası da faz­la dayanmazdı. İflas eden müşteri artık alım satım yapa­mazdı. Sürekli kaybeden müşterilerse, mızmızlanarak firmaya zarar verecek şeylere yol açabilirdi.   </p>
			<p class="paragraf">Bu arada New York Menkul Değerler Borsası’na üye olan ve NewYork’taki muhabirleriyle direkt telgraf bağ­lantıları olan bir firmayla da anlaşmıştım. Hisse fiyatları anında ofisime geliyordu, böylece yavaş yavaş küçük miktarlarda alım satım yapmaya başladım. Daha önce de söylediğim gibi, bu iş bucket shoplarda oynamaya benziyordu, ama biraz daha yavaş işliyordu her şey.   </p>
			<p class="paragraf">Bu, rahatlıkla kazanacağım bir oyundu ve beni fazla zorlamadı. Hiçbir zaman onda on kazanacak kadar iler­letemedim işi, ama haftadan haftaya, dengeli bir şekilde kazanarak idare ediyordum. İyi yaşamaya başladım ama bir taraftan da para biriktirmeyi ihmal etmiyor, Wall Street’e giderken götüreceğim sermayeyi artırma­ya çalışıyordum. Bu firmalardan ikisiyle daha telgraf bağlantısı kurdum, böylece toplam beş firmam olmuştu, elbette bunların içinde ilk görüştüğüm firma başta geli­yordu.   </p>
			<p class="paragraf">Planlarımın pek iyi gitmediği, hisselerin daha önce­ki hareketlerine göre şaşırtıcı yönler izlediği, beni ta­mamen yanılttığı zamanlar da oldu. Ama bana fazla zarar vermedi bu olaylar, bunu önlemek için marjlarımı çok dar tutuyordum. Brokerlerimle ilişkilerim gayet iyiydi. Hesapları ve kayıtları bazen benimkileri tutmuyordu ve nedense hep benim aleyhime oluyordu bu farklar. Ne tuhaf tesadüf, değil mi? Ben ise hep sözümde diretiyor ve genellikle istediğimi elde ediyordum. Firmalar ka­zandığım paraları eninde sonunda elimden alacakları ümidiyle yaşıyordu. Kazançlarımı bana verdikleri geçi­ci krediler olarak görüyorlardı herhalde.   </p>
			<p class="paragraf">Bu firmaların hepsi üçkâğıtçıydı, brokerlik komis­yonlarıyla yetinecek yerde, hep dalavereyle para ka­zanmak amacını güdüyorlardı. Acemi müşterileri spe­külasyon yapmayı bilmedikleri, bu yüzden de borsada kumar gibi oynadıkları için bu firmaların çevirdikleri dolaplar da pek göze batmıyordu. “Müşterisini zengin eden zengin olur,” deyişi eski ve çok doğru bir atasözü­dür ama bu adamlar bunu hiç duymamışa benziyor, ya­landan dolandan vazgeçmiyordu.   </p>
			<p class="paragraf">Birkaç kez bildik numaraları benim üzerimde de de­nemeye kalktılar. Bir iki defa da boş bulunup onlara aldandım. İstediklerinden az alım ya da satım yaptığımda böyle oyunlar oynuyorlardı. Onları dolandırıcılıkla suç­ladım ama onlar suçlamalarımı inkâr ettiler ve bir süre sonra her şey eski haline döndü. Üçkâğıtçılarla iş yap­manın en iyi tarafı, bu adamları yakalarsanız sizi hemen affederler, onlarla çalışmaya devam etmek kaydıyla. Onlar için farketmez. Çok alicenap insanlardır!   </p>
			<p class="paragraf">Neyse, kazancımın artmaya devam etmesi gereki­yordu ve bunu vurguncu bir avuç simsarın insafına bıra­kamazdım, o yüzden onlara bir ders vermeye karar ver­dim. Uzun süre borsanın gözdesi olan, ondan sonra da bir durgunluk dönemine giren bir hisse senedi seçtim. İyice ağırlaşmış bir hisseydi bu. Eğer kimsenin adı­nı duymadığı bir hisse senedi seçseydim, benden ku­şkulanabilirlerdi. Bu hisse senedinden satın almaları için beş brokerime talimat verdim. Talimatlar alındıktan sonra, brokerler bir sonraki fiyatı beklerken ben borsa üyesi olan firmaya aynı hisseden yüz adet borsada sat­ma emrini verdim. Emrimin acilen yerine getirilmesini istedim. Satış emri borsa salonuna ulaştığında neler ol­duğunu tahmin edebilirsiniz; şehir dışı bağlantıları ol­duğu bilinen aracı bir firma uzun süredir yerinde sayan bir hisse senedini hemen satmak istiyordu. Demek ki bu hisseler birinin eline ucuz fiyattan geçecekti. Ama ben beş brokere verdiğim alış emirlerinin işlemlerini bant­tan gelen fiyat üzerinden ödüyordum. Oldukça düşük bir fiyattan dört yüz hisse uzun pozisyona girmiştim. New York’taki firma bana bunu nasıl bilebildiğimi sor­du, ben de bir yerden tüyo aldığımı söyledim. Borsa ka­panmadan az önce talimat vererek sattığım hisse senet­lerini geri almalarını, kısa pozisyonda kalmak istemedi­ğimi söyledim, fiyat ne olursa olsun hisseleri geri istiyordum. Hemen New York’a telgraf çektiler ve benim acilen yüz hisse senedi alma talebim fiyatı aniden yuka­rı çıkardı. Elbette bu arada üçkâğıtçı dostlarıma aldır­dığım hisselerin satılması emrini vermiştim. İşi tereya­ğından kıl çeker gibi başarmıştım.   </p>
			<p class="paragraf">Yine de firmalar bu işten ders almamışlardı, ben de aynı numarayı birkaç kez tekrarladım. Onları hak ettik­leri kadar acımasız bir şekilde cezalandırmıyordum, yüz hisse senedi başına bir ya da iki puanın üzerine çıktığım pek olmuyordu. Yine de beni bekleyen Wall Street se­rüveni için biriktirdiğim paralar gittikçe artmaktaydı. Bazen biraz çeşitleme yapıyor, kısa pozisyona giriyor­dum ama aşırıya kaçmamaya dikkat ediyordum. Her de­fasında altıyüz ya da sekizyüz dolarla yetiniyordum.   </p>
			<p class="paragraf">Bir gün numaram o kadar iyi işledi ki hesaplarım altüst olarak on puanlık bir yükselişe neden oldum. Aslın­da brokerlerden birine her zamanki gibi yüz değil iki­yüz hisse ısmarlamıştım ama diğer brokerlerde hâlâ yüz hisse senedim vardı. Bu, firmaların keyfini kaçırma­ya yetmişti. Çok bozulmuşlardı ve bana telgraf üstüne telgraf çekerek teessüflerini bildiriyorlardı. Ben de gi­dip ilk gün görüştüğüm, bana hesap açmam için nere­deyse yalvaran, sonra da her yakalanışında beni kibar­ca bağışlayan müdürle konuştum. O konumda biri için biraz fazla büyük konuşuyordu.   </p>
			<p class="paragraf">“O hisse için yapay bir piyasa oluşmuştu ve size tek bir kuruş bile ödemeyeceğiz,” tehdidini savurdu.   </p>
			<p class="paragraf">“Alış emrimi aldığınızda yapay piyasa değildi de şimdi mi oldu? O zaman ses çıkarmadınız, paramı öder­ken de çıkarmayacaksınız. Bu yaptığınıza dürüstlük mü denir?”  </p>
			<p class="paragraf">“Evet, denir!” diye bağırdı. “Size birinin numara çevirdiğini kanıtlayabilirim.”   </p>
			<p class="paragraf">“Kim numara çeviriyormuş?” diye sordum.   </p>
			<p class="paragraf">“Birileri!”   </p>
			<p class="paragraf">“Kimi kandırmışlar peki?”   </p>
			<p class="paragraf">“Sizin dostlarınız kesin bu işin içinde,’’ dedi.   </p>
			<p class="paragraf">Ben de dedim ki: “Siz de çok iyi bilirsiniz ki ben tek başıma çalışırım. Kime sorsanız söyler size. Hisse senet­lerine para yatırmaya başladığımdan bu yana bu böyle oldu. Şimdi size dostça bir tavsiyede bulunayım: Şimdi gidip hemen paramı getirin. Burada mesele çıkartmak istemiyorum. Söylediğimi yapsanız iyi olur.”  </p>
			<p class="paragraf">“Ödemeyeceğim. Bu işlem hileli,” diye bağırdı.   </p>
			<p class="paragraf">Canımı sıkmaya başlamıştı. Ona, “Hemen şimdi öde­yeceksiniz,” dedim.   </p>
			<p class="paragraf">Adam biraz daha yaygara yaptı, beni açık açık sahtekârlıkla suçladı ama sonunda parayı verdi. Diğerleri onun kadar gürültü çıkarmadılar. Ofislerden birinin mü­dürü benim alıp sattığım hisselere dikkat etmişti ve ben­den emir geldiğinde hem benim istediğim hisseleri alı­yor, hem de kendisine ve ofisine özel alım yapıyordu, bu yolla biraz para bile kazandı. Bu adamlar müşterile­rin kendilerini sahtekârlık suçuyla mahkemeye vere­ceklerini pek düşünmüyorlardı çünkü genellikle iyi bir teknik savunma hazırlamış oluyorlardı. Benim ofise ha­ciz getireceğimden korkuyorlardı, nasıl olsa bir yolunu bulup bankadaki paralarını müşterilerden korumayı ba­şarıyorlardı. Bu firmaların kurnaz olduğunu herkes bili­yordu, ama ödeme yapmaktan kaçındıkları duyulursa, bu onların sonu olabilirdi. Bir yatırımcının broker firma­da para kaybetmesi çok doğaldı ama para kazanıp da kazandığı parayı alamaması bu piyasa için kara bir leke demekti.   </p>
			<p class="paragraf">Bütün firmalardan paramı almayı başardım, ama o on puanlık sıçrama benim tereciye tere satma oyunumun da sonu oldu. Artık uyanmışlardı ve kendilerinin yüzler­ce zavallı müşterinin cebini boşaltmak için kullandıkları numarayı yakalamak için tetikte bekliyorlardı. Tekrar hisse alım satımına döndüm, ama borsa her zaman be­nim sistemime uygun işlemiyordu. Yani alabileceğim hisse sayısı sınırlı olduğundan kazancım da sınırlı kalı­yordu.   </p>
			<p class="paragraf">Bu işle bir yıldan fazla uğraştım ve bu Wire House­’larda para kazanmak için aklıma gelen her türlü numa­rayı denedim. Çok rahat yaşıyordum, kendime bir ara­ba almıştım, paramı hiç düşünmeden harcıyordum. Ser­maye biriktirmem gerekiyordu, ama bu sırada yaşamı­mı da sürdürmek zorundaydım. Doğru hisseler üzerinde oynadığım zaman kenara biraz para koyabiliyordum, ama kaybettiğim zaman elimde fazla bir para olmuyor­du. Dediğim gibi, sonunda dişe dokunur bir miktar bi­riktirdim ve kentteki beş Wire House’da yapacağım bir şey kalmamıştı, ben de New York’a dönmeye karar ver­dim.   </p>
			<p class="paragraf">Arabam vardı ve benim gibi borsada oynayan bir ar­kadaşıma bana New York yolunda eşlik etmesini öner­dim. Önerimi kabul etti ve hemen yola çıktık. Akşam ye­meği için New Heaven’da mola verdik. Otelde eski bir borsacı arkadaşımla karşılaştım. Bana şehirde New York’la telgraf bağlantısına sahip bir bucket shop oldu­ğunu ve gayet iyi iş yaptığını söyledi.   </p>
			<p class="paragraf">New York’a doğru yola çıktık ama bucket shop’un neye benzediğini görmek için onun olduğu sokaktan geçtik. Dükkânı bulduk ve görünce de içeri bir bakmak istedik. Ortalık fazla şık değildi ama fiyat tahtası, müşteriler, her şey yerli yerindeydi ve oyun sürüyordu.   </p>
			<p class="paragraf">Müdür, oyuncu ya da sunucuya benzeyen bir adam­dı. Etrafındakileri müthiş etkileyebiliyordu. İnsana öyle bir günaydın deyişi vardı ki günün aydınlığını on yıl mikroskopla araştırdıktan sonra bulmuş ve sizi de bu buluşunun, gökyüzünün, güneşin ve firmanın banka he­sabının bir parçası yapmak istiyormuş sanırdınız. Spor arabamla geldiğimizi ve üstelik ne kadar genç ve umur­samaz olduğumuzu –20 yaşında bile göstermiyordum o dönemde– görünce bizi üniversite öğrencisi san­dı. Ben de öğrenci olmadığımızı söylemedim. Konuşma­ma fırsat vermeden hemen nutuk atmaya başladı. Bizim­le tanıştığına ne kadar memnun olmuş, efendim oturmaz mıymışız? O sabah borsa gayet sakin sularda seyredi­yormuş, hatta tarihin başlangıcından beri asla hiçbir öğ­renciye yetmeyen cep harçlıklarını artırmak için bize adeta elini uzatıyormuş. Şimdi elimizdeki birkaç doları binlerce dolara dönüştürme şansımız varmış. Borsa bize hiçbir öğrencinin düşünde bile göremeyeceği kadar çok para vermeye hazırmış.   </p>
			<p class="paragraf">Eh, dedim ben de. Bu kadar kibar bir adamı kırmak olmaz. Ona bize ne söylerse yapacağımızı, daha önce bazılarının borsadan çok para kazandığını duyduğumu­zu söyledim.   </p>
			<p class="paragraf">Biraz hisse satın aldım, bir yandan da adamla sohbet ediyordum. Derken kazanmaya başladım ve hisselerin sayısını artırdım. Arkadaşım da beni izledi.   </p>
			<p class="paragraf">Gece New Heaven’da kaldık ve ertesi sabah ona beş kala o pek konuksever dükkânın kapısındaydık. Müdür bizi sevinerek karşıladı, kazanma sırasının o gün ona geleceğini düşünüyordu. Ama ben o günü cebimde binbeşyüz dolarla kapattım. Ertesi sabah müdür beyimize gidip beşyüz şeker hissesi satma emrini verince önce duraladı, ama sonra sessiz sedasız kabul etti. Hissenin değeri bir puan artınca ben elimdekileri satmak istedim ve ona makbuzumu uzattım. Tam beş yüz dolar kâr etmiştim, beşyüz dolar da marjım vardı. Müdür kasadan yirmi adet ellilik banknot çıkardı, bunları yavaş yavaş, hem de üç kez saydı, sonra benim önümde bir kez daha saydı. Parmaklarında sanki zamk vardı, paralar eline ya­pışıyordu, ama sonunda parayı bana uzattı. Sonra da kollarını kavuşturdu, alt dudağını ısırdı, biraz ağzında tuttu ve benim arkamdaki bir pencereye doğru bakma­ya başladı.   </p>
			<p class="paragraf">Ona ikiyüz çelik hissesi satmak istediğimi söyledim. Adam yerinden bile kıpırdamadı. Beni duymamıştı. Söz­lerimi tekrarladım ama bu kez hisselerin sayısını üçyü­ze çıkardım. Başını çevirdi. Bir şeyler söylemesini bekli­yordum. Ama durmuş yüzüme bakıyordu. Sonra dudak­larını yalayarak yutkundu. O anda muhalefet partisinin entrikaları yüzünden memleketi mahveden hükümetten bahsetmeye başlayacak gibiydi.   </p>
			<p class="paragraf">Nihayet elimdeki sarı paraları işaret ederek, “Çek şunları gözümün önünden,” dedi.   </p>
			<p class="paragraf">“Neyi çekeyim?” dedim. Ne demek istediğini pek anlayamamıştım.   </p>
			<p class="paragraf">“Nereye gidiyorsun evlat?” diye sordu. Sesi pek cid­diydi.   </p>
			<p class="paragraf">“NewYork’a” dedim.   </p>
			<p class="paragraf">“Demek öyle,” dedi. Bu arada başını yirmi kez salla­mıştı. “Demek öyle. İyi, demek buralardan gidiyorsu­nuz. Gidin, çünkü ben iki şeyi çok iyi öğrendim, ne ol­duğunuzu ve olmadığınızı. Evet! Evet! Evet!”  </p>
			<p class="paragraf">“Öyle mi?” dedim kibar kibar.   </p>
			<p class="paragraf">“Evet. Siz ikiniz...” Burada biraz duraladı, sonra da milletvekili havalarını bırakıp avaz avaz bağırmaya baş­ladı. “Siz ikiniz Amerika’nın en kurnaz tilkilerisiniz! Öğ­renciymiş! Peh! Ne öğrenci ama!”   </p>
			<p class="paragraf">Onu kendi kendine konuşurken bırakıp çıktık. Onun için önemli olan para değildi. Hiç bir profesyonel ku­marbaz için önemli olan şey para değildir zaten. Her şey kumar için yapılır ve eninde sonunda insanın şansı dö­ner. Onun gururunu inciten şey aldatılmak olmuştu.   </p>
			<p class="paragraf">İşte böylece üçüncü bir deneme için Wall Street’e geldim. Elbette bu süre içinde biraz araştırma yapmış, A. R. Fullerton &amp; Co.’nun ofisinde paramı kaybetmeme yol açan sistemin hatalarını anlamıştım. İlk on bin dola­rımı kazanıp kaybettiğimde yirmi yaşındaydım. Ama ar­tık bunun nedenini biliyordum. Çünkü hep zamansız alım satımlar yapıyordum, araştırma ve deneyime daya­lı olan sistemim işe yaramadığı anlarda gidip gözü ka­palı kumar oynuyordum. Kendimden emin değildim, işi şansa bırakıyordum. Yirmiiki yaşındayken sermayemi ellibin dolara çıkardım ve hepsini 9 Mayıs’ta kaybettim. Yine nedenini çok iyi biliyordum. O gün fiyatlar deli gi­bi inip çıkıyor, banttan gelen fiyatlar gerçek fiyatları yansıtmakta geç kalıyordu. Ama St. Louis’den döndük­ten sonra ya da 9 Mayıs paniğinin ardından neden kay­bettiğimi bir türlü anlayamıyordum. Birtakım teorilerim vardı, bazı hatalarımı yakalamıştım, ama düşündükleri­mi uygulamaya geçirmem gerekiyordu.   </p>
			<p class="paragraf">Bir musibet bin nasihatten iyidir, demişler. İnsan para kaybetmemek için ne yapmaması gerektiğini anla­yınca, para kazanmak için ne yapması gerektiğini de anlamaya başlıyor. Anladınız mı? Demek siz de öğren­meye başlıyorsunuz!  </p>
		</div>
	</body>
</html>