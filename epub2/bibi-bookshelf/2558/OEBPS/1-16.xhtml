<html xmlns="http://www.w3.org/1999/xhtml">
	<head>
		<title>1-16</title>
		<link href="css/idGeneratedStyles_0.css" rel="stylesheet" type="text/css"/>
		<link href="css/idGeneratedStyles_2.css" rel="stylesheet" type="text/css"/>
<meta content="urn:uuid:585de9cd-969c-4dde-af95-45ec0d03444c" name="Adept.expected.resource"/>
	</head>
	<body id="x1-16" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-13">XII. BÖLÜM  </p>
			<p class="paragraf ParaOverride-7">Temmuz pamuğu satışlarımı düşündüğümden çok daha büyük bir başarıyla tamamladıktan sonra postayla bir görüşme talebi aldım. Mektup, Percy Thomas’tan geli­yordu. Elbette hemen cevap yazıp istediği zaman kendi­siyle ofisimde görüşmekten büyük mutluluk duyacağımı belirttim. Ertesi gün geldi.   </p>
			<p class="paragraf">Thomas, uzun süredir hayranlık beslediğim bir in­sandı. Pamuk yetiştiren, alan, satan herkes onun adını bilirdi. Hem Avrupa’da hem de Amerika’da pamuk bor­sasındakiler bana sık sık onun fikirlerini aktarırdı. Bir keresinde, bir İsviçre sayfiye kasabasında Mısır’da pa­muk yetiştirmeyi düşünen Kahireli bir bankerle sohbet ediyorduk. Benim New York’lu olduğumu duyunca he­men Percy Thomas’ı sordu ve Thomas’ın yazdığı borsa raporlarını yakın bir ilgiyle izlediğini, hiç kaçırmadığını söyledi.   </p>
			<p class="paragraf">Ben her zaman Thomas’ın işlerini bilimsel yöntemler­le yürüttüğünü düşünürdüm. O, gerçek bir spekülatör­dü, büyük düşleri olan, ileri görüşlü bir düşünür, aynı zamanda cesur bir savaşçıydı. Çok bilgiliydi, pamuk alım satımında hem teori hem de uygulamada geniş deneyime sahipti. Başkalarıyla fikirlerini, teorilerini ve analizlerini tartışmayı sever, aynı zamanda her fırsatta pamuk borsasını ve pamuk borsasında alım satım ya­panların psikolojisini ne kadar iyi bildiğini gösterirdi. Ne de olsa yıllarca pamuk borsasında çalışmış, bu ara­da büyük miktarda para kazanmış ve kaybetmişti.   </p>
			<p class="paragraf">Sheldon &amp; Thomas menkul değerler firmasının ifla­sından sonra tek başına çalışmaya başlamıştı. İki yıl içinde kaybettiği parayı son kuruşuna kadar geri kazanmı­ştı. <span class="CharOverride-7">Sun</span>’da okuduğum kadarıyla, durumu düzelir düzel­mez, ilk işi eski alacaklılarına bütün borcunu ödemek, sonra da bir milyon dolarlık sermayesini nasıl en iyi şe­kilde değerlendirebileceği konusunda kendisine yar­dımcı olacak bir uzman tutmak oldu. Bu uzman borsada­ki hisse senetlerini inceledi, çeşitli şirketlerin raporları­nı okudu ve sonunda Delaware &amp; Hudson hisselerinde karar kıldı.   </p>
			<p class="paragraf">Milyonlarca dolar zarar ettikten sonra yeniden mil­yonlar kazanarak borsaya dönüş yapan Thomas, mart pamuğu alım satımları yüzünden yine beş parasız kalmı­ştı. Gelip benimle görüştükten sonra hemen harekete geçtik. Bir ittifak oluşturmamızı önerdi. Eline geçen her tür bilgiyi halka açıklamadan önce bana verecekti. Ben de borsadaki alım satımları yürütecektim. Bu konuda kendisinde olmayan özel bir yeteneğim olduğunu ileri sürüyordu.   </p>
			<p class="paragraf">Bu öneri birkaç nedenden ötürü pek hoşuma gitmedi. Ona açıkça ikili işleri pek beceremediğimi ve öğren­meye de istekli olmadığımı söyledim. Ama o bunun iki­miz için de en iyi kombinasyon olacağında ısrar etti, ben de sonunda başkalarının alım satımlarını etkilemek iste­mediğimi söylemek zorunda kaldım.   </p>
			<p class="paragraf">Ona dedim ki: “Eğer attığım adım yanlışsa bunun acısını ben çeker, bedelini ben öderim. Kimseye bor­cum olmaz ve beklenmedik aksiliklerle karşılaşmam. Ben kendim öyle istediğim için yalnız çalışıyorum. Ayrı­ca bu çok daha zekice ve ucuz bir yöntem. Ben kendi ze­kâmı diğer borsacıların zekâlarıyla –hiç görmediğim, hiç tanımadığım, ne alıp ne satmaları gerektiği konu­sunda hiç öneride bulunmadığım, asla tanışmayacağım ve konuşmayacağım insanların zekâlarıyla– yarıştır­maktan keyif alıyorum. Kâr ettiğim zaman kendi fikirle­rim sayesinde ederim. Bu fikirleri satmaya ya da başk­alarına zorla benimsetmeye çalışmam. Başka türlü ka­zandığım parayı para saymam ben. Teklifiniz ilgimi çek­miyor, çünkü ben bu oyunu kendi kendime, kendi bildi­ğim gibi oynamak istiyorum.”   </p>
			<p class="paragraf">Böyle düşündüğüm için üzüldüğünü söyledi ve planı­nı reddetmekte haksız olduğuma beni inandırmaya çalıştı. Ama ben kararımı değiştirmedim. Geri kalan zaman­da ise havadan sudan sohbet ettik. Eninde sonunda bor­saya “geri döneceğine” inandığımı söyledim ve kendisi­ne mali yardımda bulunmama izin verirse çok memnun olacağımı belirttim. Ama o, benden kredi kabul edeme­yeceğini söyledi. Sonra bana temmuz pamuğu işini sor­du, ben de anlattım; bu işe nasıl girdiğimi, ne kadar pa­muk satın aldığımı, fiyatı ve diğer ayrıntıları anlattım. Bi­raz daha sohbet ettik, ondan sonra da gitti.   </p>
			<p class="paragraf">Biraz önce size bir borsacının en büyük düşmanı kendisidir derken, aslında kendi yaptığım hataları kas­tediyordum. Bir insan çok zeki olabilir, yaşamı boyunca başkalarının fikirlerinden bağımsız olarak düşünmeye alışmış olabilir, ama kendini kişiliğinden gelen bazı teh­likelere karşı koruyamaz. Ben tamah, korku, umut gibi, borsada alım satım yapan insanları etkileyen duygular­dan uzak durmayı başarabiliyorum. Ama sonuçta ben de bir insanım ve bazen çok kolay hata yapabiliyorum.   </p>
			<p class="paragraf">O dönemde özellikle savunmaya geçmiştim, çünkü kısa bir süre önce, insanın başkaları tarafından kolayca ikna edilerek kendi kararları ve hatta dileklerinin tam tersine hareket edebileceğini görmüştüm. Bu olayı Har­ding’in ofisinde yaşadım. Orada bana ayrılan bir oda vardı ve borsa saatleri sırasında kimse benim iznim ol­madan odama gelemiyordu. Çok büyük miktarlarda alım satım yapıyordum ve hesabım oldukça kârlıydı. O yüzden rahatsız edilmek istemiyordum ve odama kimse yaklaştırılmıyordu.   </p>
			<p class="paragraf">Bir gün borsa kapanışından hemen sonra birilerinin, “İyi günler Bay Livingston,” diye bana seslendiğini duy­dum.   </p>
			<p class="paragraf">Dönüp arkama baktığimda otuz, otuzbeş yaşlarında hiç tanımadığım bir adam gördüm. İçeri nasıl girdiğini bilmiyordum, ama adam karşımda duruyordu. Herhalde benimle bir işi olduğunu söylemişti. Hiç sesimi çıkarma­dım. Adamın yüzüne bakmakla yetindim. Birkaç saniye sonra, “Sizinle şu Walter Scott işini konuşacaktım,” dedi ve anlatmaya başladı.   </p>
			<p class="paragraf">Kitap satıcısıydı. Tavırları ya da konuşması fazla etki­leyici değildi. Dış görünüşünde de fazla bir şey yoktu. Ama çok güçlü bir kişiliği vardı. Sürekli konuşuyordu, ben de onu dinlediğimi sanıyordum. Ama ne dediğini hiç hatırlamıyorum. O anda da anladığımı zannetmiyo­rum. Tiradını bitirdiğinde bana dolma kalemiyle boş bir form uzattı, ben de o kalemle formu imzaladım. Scott’ın bir dizi kitabını beşyüz dolara satın almıştım böylece. Formu imzaladığım anda kendime geldim. Ama artık form imzalanmış, katlanarak satıcının cebine girmişti. O kitapları istemiyordum. Onları koyacak yerim yoktu. Onlara hiç ihtiyacım yoktu. Onları verecek kimsem yok­tu. Yine de o kitapları beşyüz dolara satın almak üzere bir kontrata imzamı atmıştım.   </p>
			<p class="paragraf">Ben para kazanmaya o kadar alışığım ki hata yaptı­ğımda aklıma gelen ilk şey para kaybetmem olmaz. Ben her zaman oyunun kendisiyle, nedenlerle ilgilenmişim­dir. Öncelikle, kendi sınırlamalarını ve alışkanlıklarını sorgulayan bir insanım. İkinci olarak da aynı hataya ikinci kez düşmek istemem. İnsan ancak ders alarak kâ­ra çevirebildiği hataları affettirebilir.   </p>
			<p class="paragraf">Beşyüz dolarlık bir hata işleyip henüz sorunun ne ol­duğunu anlayamadığım için önce karşımdaki adama bir bakıp onu tarttım. Adam resmen bana gülümsüyordu, yüzünde anlayış dolu, minik bir gülücük vardı. Aklımdan geçenleri okuyor gibiydi. Ona hiçbir şey açıklamak zo­runda olmadığımı anladım; o, ben söylemeden içimden geçenleri anlamıştı. Ben de açıklama ve giriş yapma zah­metine girmeden doğrudan sordum: “Beşyüz dolarlık bir sipariş karşılığı ne kadar komisyon alıyorsunuz?”   </p>
			<p class="paragraf">Hemen başını salladı ve, “Özür dilerim ama size söyleyemem,” dedi.   </p>
			<p class="paragraf">“Ne kadar alıyorsunuz?” diye üsteledim.   </p>
			<p class="paragraf">“Üçte birini. Ama aslında söylememem gerekiyor.” “Beşyüz doların üçte biri yüzaltmışaltı dolar altmışaltı sent eder. Eğer bana imzaladığım kontratı geri verir­seniz, size ikiyüz dolar nakit öderim.” Doğru söylediği­mi kanıtlamak için parayı cebimden çıkardım.   </p>
			<p class="paragraf">“Yapamam, söyledim size,” dedi.   </p>
			<p class="paragraf">“Bütün müşterileriniz size aynı teklifte bulunuyor mu?” diye sordum.   </p>
			<p class="paragraf">“Hayır,” diye yanıtladı beni.   </p>
			<p class="paragraf">“Öyleyse benim bu teklifi yapacağımı nereden bildi­niz?”   </p>
			<p class="paragraf">“Sizin gibi usta işadamları bu tür teklifler yapar. Siz kaybetmeyi çok iyi biliyorsunuz, bu da sizi birinci sınıf bir işadamı yapıyor. Size çok teşekkür ederim ama tek­lifinizi kabul edemem.”   </p>
			<p class="paragraf">“Neden alacağınız komisyondan daha fazlasını ka­zanmak istemiyorsunuz?”   </p>
			<p class="paragraf">“O yüzden değil,” dedi. “Ben bu işi sadece komisyon için yapmıyorum.”  </p>
			<p class="paragraf">“Ne için yapıyorsunuz o zaman?”   </p>
			<p class="paragraf">“Hem komisyon için hem de rekoru kırmak için.”   </p>
			<p class="paragraf">“Hangi rekoru?”   </p>
			<p class="paragraf">“Kendi rekorumu.”   </p>
			<p class="paragraf">“Sözü nereye getireceksiniz?”   </p>
			<p class="paragraf">“Siz yalnızca para için mi çalışıyorsunuz?” diye sordu bana.   </p>
			<p class="paragraf">“Evet,” dedim.   </p>
			<p class="paragraf">“Hayır,” diyerek başını salladı. “Hayır, para için ça­lışmıyorsunuz siz. Yoksa işinizden bu kadar keyif almaz­dınız. Sadece banka hesabınıza birkaç dolar daha ilave etmek için çalışmıyorsunuz siz, Wall Street’e de kolay para peşinde olduğunuz için gelmediniz. Siz işinizin ba­şka yönlerinden zevk alıyorsunuz. Ben de öyle.”   </p>
			<p class="paragraf">Ona karşı çıkacak yerde bir soru sordum: “Siz işini­zin hangi yönünden zevk alıyorsunuz?”   </p>
			<p class="paragraf">“Aslında,” diye itirafa başladı, “hepimizin zayıf bir noktası vardır.”  </p>
			<p class="paragraf">“Sizinki ne?”   </p>
			<p class="paragraf">“Gurur,” dedi.   </p>
			<p class="paragraf">“Nasıl olsa formu bana imzalattınız. Şimdi iptal etmek istiyorum ve size on dakikalık iş için ikiyüz dolar öneri­yorum. Bu sizin gururunuzu tatmin etmek için yeterli sa­yılmaz mı?   </p>
			<p class="paragraf">“Hayır,” dedi. “Bakın, diğer arkadaşlar aylardır Wall Street’te çalışıyor, ama satış yapamadılar. Bunun ürün­den ve bölgeden kaynaklandığını öne sürdüler. Ofis de beni kusurun kitaplarda ya da yerde değil, onlann satış tekniğinde olduğunu kanıtlamak için buraya gönderdi. Onların aldığı komisyon yüzde 25 idi. Ben Cleve­land’daydım. Orada iki haftada sekseniki takım sattım. Buraya gelmemin nedeni yalnızca diğer meslektaşla­rımdan almayanlara satış yapmak değil, onlann hiç gö­rüşemediği insanlarla görüşmek. O yüzden bana yüzde 33 1/3 komisyon veriyorlar.”   </p>
			<p class="paragraf">“Bana o takımı nasıl sattığınızı anlayamadım.”   </p>
			<p class="paragraf">Beni teselli etmek istercesine, “Aslında J. P. Mor­gan’a da sattım,” dedi.   </p>
			<p class="paragraf">“Yok canım, daha neler,” dedim.   </p>
			<p class="paragraf">Bana kızmadı. “Yemin ederim sattım, ’’ demekle ye­tindi.   </p>
			<p class="paragraf">“J. P. Morgan’a bir takım Walter Scott sattınız demek. Oysa onun elinde çok güzel baskıları, hatta belki de or­ijinal el yazmalan vardır.”   </p>
			<p class="paragraf">“İşte imzası burada,” dedi ve bana J. P. Morgan’ın im­zasını taşıyan bir form gösterdi. Belki de bu onun imzası değildi, ama bir an için aklıma kuşkulanmak gelmedi. Benim kontratım da cebinde değil miydi? Yalnızca me­rak ediyordum. Dayanamayıp sordum: “Kütüphaneci­den nasıl izin aldınız?”   </p>
			<p class="paragraf">“Kütüphaneciyle görüşmedim ki. Ben Morgan’ın ken­disiyle görüştüm. Hem de ofisinde.”  </p>
			<p class="paragraf">“Bu kadarı da fazla,” dedim. Herkes Bay Morgan’ın özel ofisine boş elle girmenin saatli bombayla Beyaz Sa­ray’a girmekten daha zor olduğunu bilirdi.   </p>
			<p class="paragraf">“Ofisinde görüştüm onunla,” diye yineledi bir kez daha.   </p>
			<p class="paragraf">“Nasıl girdiniz ofisine?”   </p>
			<p class="paragraf">“Sizinkine nasıl girdim?” diye sordu bana.   </p>
			<p class="paragraf">“Bilmem, nasıl girdiniz?”   </p>
			<p class="paragraf">“Morgan’ın ofisine nasıl girdiysem sizinkine de öyle girdim. Kapıdaki güvenlik görevlisini ikna ettim. Kitap­ları size nasıl sattıysam Morgan’a da öyle sattım. Siz for­mu imzalarken bir takım kitap aldığınızın bilincinde de­ğildiniz. Size uzattığım dolma kalemi aldınız ve sizden ne istiyorsam onu yaptınız. O da aynı şeyi yaptı. Arada hiç fark yoktu.”   </p>
			<p class="paragraf">“Peki bu gerçekten Morgan’ın imzası mı?” diye kuş­kuyla sordum. Bu soruyu sormakta üç dakika kadar geç kalmıştım.   </p>
			<p class="paragraf">“Elbette! Bu küçüklüğünden beri kullandığı imza.” “Bu kadar mı?”   </p>
			<p class="paragraf">“Bu kadar,” diye cevap verdi. “Ben ne yaptığımı çok iyi biliyorum. Tek sırrım bu. Size çok teşekkür ederim. Hoşçakalın Bay Livingston.” Sonra da dışarı çıktı.   </p>
			<p class="paragraf">Ben, “Bir dakika bekleyin,” dedim. “Benim üzerim­den ikiyüz dolar kazanacağınıza söz vermiştim.” Ve ona otuzbeş dolar uzattım.   </p>
			<p class="paragraf">Başını salladı. Sonra da, “Hayır,” dedi. Bunu yapa­mam. Ama şunu yapabilirim!” Cebinden kontratı çıkar­dı, yırttı ve parçalarını bana verdi.   </p>
			<p class="paragraf">İkiyüz dolar sayıp uzattım, ama yine başını salladı. “Bunu demek istememiş miydiniz?” dedim.   </p>
			<p class="paragraf">“Hayır.”   </p>
			<p class="paragraf">“Öyleyse neden o kontratı yırttınız?”  </p>
			<p class="paragraf">“Çünkü şikâyet etmediniz ve sizin yerinizde olsay­dım ben de aynı tepkiyi verir, aynı şekilde davranır­dım.”   </p>
			<p class="paragraf">“Ama ben kendim size ikiyüz dolar vereceğimi söy­lemiştim,” dedim.   </p>
			<p class="paragraf">“Biliyorum, ama para her şey değildir,” dedi. Sesinde öyle bir şey vardı ki dayanamayıp, “Hak­lısınız, gerçekten de para her şey değil,” dedim. “Şimdi söyleyin bakalım benden ne istiyorsunuz?”   </p>
			<p class="paragraf">“Gözünüzden hiçbir şey kaçmıyor,” dedi. “Gerçekten de bana bir iyilik yapmak ister misiniz?”   </p>
			<p class="paragraf">“Evet,” dedim. “İsterim. Ama söyleyeceğiniz şeye bağlı.”   </p>
			<p class="paragraf">“Beni Ed Harding’in ofisine götürüp ona beni tam üç dakika dinlemesini söyler misiniz? Sonra da beni onun­la yalnız bırakacaksınız;”   </p>
			<p class="paragraf">Başımı salladım. “O benim iyi bir dostumdur,” de­dim.   </p>
			<p class="paragraf">“Bu adam elli yaşında ve bir broker,” dedi satıcı.   </p>
			<p class="paragraf">Söylediğinde çok haklıydı, ben de onu Ed’in ofisine götürdüm. Bir daha o kitap satıcısından ses çıkmadı. Ama birkaç hafta sonra bir akşam ona trende rastladım. Kibarca şapkasını çıkararak beni selamladı, b<span xml:lang="en-US">en de ba­şımla selamını aldım. Yanıma yaklaşıp, “Nasılsınız Bay Livingston? Bay Harding nasıllar?” diye sordu. </span><span xml:lang="en-US">  </span></p>
			<p class="paragraf">“Çok iyi. Neden sordunuz?” diye sordum. Bana anla­tacak bir şeyleri olduğuna emindim.   </p>
			<p class="paragraf">“Beni ona götürdüğünüz gün kendisine ikibin dolar­lık kitap satmıştım da.”   </p>
			<p class="paragraf">“Bana bu konuda tek kelime etmedi,” dedim.   </p>
			<p class="paragraf">“Hayır, onun gibi insanlar böyle şeylerden bahset­mez.”  </p>
			<p class="paragraf">“Kim bahsetmez?”  </p>
			<p class="paragraf">“Hata yapmayı sevmediği için hata yapmayan insan­lar. O tip insan her zaman ne istediğini bilir ve kimse onun fikrini değiştiremez. Ben o insanların sayesinde çocuklarımı okutup karıma bakabiliyorum. Bana büyük bir iyilik yaptınız Sayın Livingston. Bana büyük bir neza­ketle önerdiğiniz ikiyüz doları geri çevirirken böyle ola­cağını biliyordum.”  </p>
			<p class="paragraf">“Ya Bay Harding size sipariş vermeseydi?”   </p>
			<p class="paragraf">“Ben vereceğinden emindim. Onun ne tür bir insan olduğunu önceden araştırmıştım. O sipariş çantada kek­likti.”  </p>
			<p class="paragraf">“Evet, ama ya sizden kitap almasaydı?”  </p>
			<p class="paragraf">“Size geri gelip bir şeyler satardım. Hoşçakalın Bay Livingston. Şimdi belediye başkanıyla randevum var.” Tren Park Place istasyonuna yaklaşırken ayağa kalktı.   </p>
			<p class="paragraf">“İnşallah ona on takım satarsınız,” dedim. Başkan eli açık bir adamdı.   </p>
			<p class="paragraf">“Ben de Cumhuriyetçiyim,” dedi ve hiç acele etme­den trenden indi. Trenin o inmeden kalkmayacağına emindi. Gerçekten de tren onun inmesini bekledi.   </p>
			<p class="paragraf">Bu olayı size bütün ayrıntılarıyla aktardım, çünkü o muhteşem adam bana hiç almak istemediğim bir şeyi satabilmişti. Hayatım boyunca bunu başaran ilk insandı o. Böyle bir şeyin bir daha asla tekrar etmemesi gerekiyor ama eminim eder. Dünyada bu tip satıcılar var ve insan kendini kişilik özelliklerinden her zaman koruyamayabi­liyor.   </p>
			<p class="paragraf">Percy Thomas ofisimden çıkınca, yani ben kibar ama kesin bir dille kendisiyle ortak olmak istemediğimi söyledikten sonra, yollarımızın bir kez daha kesişeceği as­la aklıma gelmezdi. Onu bir daha göreceğimi sanmıyordum. Ama hemen ertesi gün bana bir mektup yazarak kendisine yardım teklifim için teşekkür etti ve beni da­vet etti. Ben de olumlu cevap veren bir mektup yazdım. O da bana cevap yazdı. Ben de onu görmeye gittim.   </p>
			<p class="paragraf">Böylece Thomas’ı daha yakından tanıma fırsatını bul­dum. Benim için her zaman onu dinlemek büyük bir zevk olmuştur. Çok bilgili bir insandı ve kendini dinlet­mesini çok iyi biliyordu. Karşısındakini mıknatıs gibi kendine çekiyordu.   </p>
			<p class="paragraf">O gün çok farklı konulardan bahsettik. Çok okuyan, çok farklı konular hakkında bilgisi olan ve çok ilginç genellemeler yapabilen bir insandır. Anlattığı şeyler ger­çekten de insanı etkiler ve çok inandırıcı şeyler söyler. Birçoklarının Percy Thomas’ı suçlayıcı şeyler söylediği­ni, özellikle onu yapmacık bulduklarını biliyorum ama belki de bu kadar inandırıcı konuşabilmesinin altında yatan sebep, anlattığı şeylere önce kendisinin yürekten inanmasıdır.   </p>
			<p class="paragraf">Elbette önce uzun uzun borsayla ilgili konulardan bahsettik. Ben pamuk fiyatında artış beklemiyordum ama o bekliyordu. Artış olması için herhangi bir neden göremiyordum, o ise görüyordu. Önüme o kadar çok kanıt ve rakam serdi ki ona inanmam gerekirdi, ama bir türlü ikna olmadım. Kanıtları çürütemedim, çünkü ger­çek olduklarını biliyordum, ama öte yandan benim doğ­ru bildiğim şeyden caymama yetecek kadar güçlü de değildi. Fakat Thomas, ben ekonomi gazetelerinden ve dergilerinden okuduğum haberlerden kuşkulanmaya başlayana kadar aynı şeyleri söylemeye devam etti. Ya­ni artık borsayı kendi gözlerimden göremez oldum. İn­sanı inandıklarından vazgeçirmek kolay değildir ama bir belirsizlik ve kararsızlık duygusuna sürüklemek kolaydır. Bu da daha kötü bir şeydir, çünkü o zaman insan borsada kendine güvenerek, huzur içinde oynayamaz.   </p>
			<p class="paragraf">Kafam tam olarak karışmamıştı, ama artık dengemi kaybetmiştim, daha doğrusu salim kafayla düşünemi­yordum. Daha sonra bana çok şeye malolacak olan duy­gulara nasıl kapıldığımı size ayrıntılı olarak aktaramam. Sanırım Thomas bana gösterdiği ve tamamen kendi he­sabı olan rakamların ne kadar doğru olduğunda ısrar ettikçe ve bana benim hesaplamadığım ama gazetlerden aldığım rakamların ne kadar yanlış olduğunu anlattıkça kendimden kuşkulanmaya başladım. Güney bölgelerin­de onun için çalışan onbin muhabirin, geçmişte de ka­nıtlanan güvenilirliğinden dem vuruyordu sürekli. Sonunda ben de durumu onun gibi yorumlamaya başladım, çünkü ikimiz de aynı kitabın aynı sayfasını okur ol­muştuk ama kitabı bana okutan kişi oydu. Çok mantıklı bir insandı. Bana sunduğu kanıtların doğruluğunu kabul edince, ister istemez onun vardığı sonuçlara varmaya başladım.   </p>
			<p class="paragraf">Bana pamuk durumunu anlatmaya başladığında, ben borsada düşüş beklentisi içindeydim ve hatta kısa po­zisyona girmiştim. Ne var ki onun gösterdiği kanıtları ve sayıları kabul edince, eski kararımı yanlış bilgilere gö­re aldığımdan korkmaya başladım. Öyle olunca da po­zisyon değiştirmem gerektiğini hissettim. Thomas ken­dimden kuşkulanmama neden olup da beni kısa pozis­yonda sattığım hisseleri satın almak zorunda bırakınca bununla da yetinmedim ve daha fazla hisse senedi al­dım. Benim aklım böyle çalışır. Bütün yaşamım menkul değerler borsasında ve hammadde piyasalarında alım satım yapmakla geçti. Eğer borsa düşmeyecekse o za­man mutlaka yükselir diye düşünmeye alışmışım ben.   </p>
			<p class="paragraf">Eğer borsa yükselecekse, o zaman da mutlaka hisse se­nedi almak gerekir. Palm Beach’teki arkadaşımın Pat Hearne’in bir sözünü aktardığını hatırlayacaksınız: “Ya­rış bitene kadar galibi kimse bilemez,” dermiş Hearne. Ben de borsa konusundaki tahminlerimin doğru olduğu­nu kanıtlamalıyım, ama bu kanıtlar ancak ay sonunda brokerlerimden gelen hesap durumunda bulunabilir.   </p>
			<p class="paragraf">Hızla pamuk satın almaya başladım ve kısa sürede her zamanki miktarı, yani altmışbin balyayı almıştım. Bu, meslek hayatımın en aptalca adımı oldu. Kendi göz­lemlerim ve çıkarımlarım doğrultusunda başarılı ya da başarısız olacak yerde, bir başkasının fikirlerine göre hareket etmeye başladım. Başıma gelecekleri fazlasıy­la hak etmiştim. Borsanın yükseleceğine gerçekten inanmıyordum ama yine de hisse aldım, üstelik hisse­leri deneyimlerimin bana öğrettiği yönteme göre de al­madım. Doğru oynamıyordum. Thomas’ı dinleyerek ölüm fermanımı imzalamıştım.   </p>
			<p class="paragraf">Borsa benim lehime ilerlemiyordu. Ben, tahminimde haklı olduğuma inanıyorsam, asla korkmam ya da sabır­sız davranmam. Ama borsa, Thomas’ın söylediği gibi hareket etmiyordu. Yanlış bir adım attıktan sonra, ikinci ve hatta üçüncü kez yanlış adım attım ve bu yüzden işler sarpa sardı. Yol yakınken geri dönmek varken, kendi kendimi hisse senetlerimi elden çıkarmamaya ikna et­tim. Bu tamamen benim kişiliğime, borsa ilkelerime ve teorilerime aykırı bir karardı. Çocukluğumda bucket shoplarda çalışırken bile daha mantıklı davranırdım. Ama bu kez kendim gibi davranmıyordum. Bir başkası olmuştum, Thomaslaşmıştım.   </p>
			<p class="paragraf">Elimde hem yüksek miktarda pamuk hem de buğ­day vardı. Buğday çok iyi gidiyordu ve bana bol kâr sağlamıştı. Pamuk fiyatını yükseltme çabalarım yüzün­den elimdeki pamuk, yüzellibin balyaya çıkmıştı. Artık kendimi o kadar iyi hissetmiyordum. Bunu kendimi ba­ğışlatmak için bir bahane olarak ileri sürmüyorum, ger­çekten de pek iyi değildim. Biraz dinlenmek için Bays­hore’a bile gittim.   </p>
			<p class="paragraf">Bayshore’dayken biraz dinlenme fırsatı buldum. Faz­lasıyla büyük bir yükün altına girdiğime karar verdim. Ben borsa konusunda pek çekingen değilimdir ama, birden endişelendim ve yükümü hafifletmeye karar ver­dim. Bunu yapmak için de ya elimdeki pamuğu satacak­tım ya da buğdayı.   </p>
			<p class="paragraf">Borsayı benim kadar iyi tanıyan ve oniki, öndört yıl­dır hem hisse senedi hem de hammadde alıp satan biri için utanılacak şey, ama gidip en yanlış şeyi yaptım. Pa­muk zarar ediyordu, ben satmadım. Buğday kâr getiri­yordu, tuttum onu sattım. Son derece aptalca bir hare­ketti, ama sonuçta benim değil Thomas’ın aklıydı bu. Borsada insan çok gaf yapabilir, ancak hataların en bü­yüğü göz göre göre zarar etmektir. Çok geçmeden pa­muk sayesinde bu sözün ne kadar doğru olduğunu anla­dım. Unutmayın, zararın neresinden dönülse kârdır. Bu­nu o zaman da çok iyi biliyordum, buna rağmen bugün bile nasıl olduğunu anlamıyorum, tam tersini yaptım.   </p>
			<p class="paragraf">Böylece bile bile buğdayımı sattım ve oradan kaza­nacağım kârı engellemiş oldum. Ben sattıktan sonra fi­yat hiç durmadan kile başına yirmi sent arttı. Eğer sat­mamış olsaydım, elimdeki buğdaydan sekiz milyon do­lar kâr edebilirdim. Diğer taraftan o güne kadar aldığım pamuk yetmiyormuş gibi, daha fazla pamuk satın aldım.   </p>
			<p class="paragraf">Her gün sürekli pamuk, daha fazla pamuk alıyordum. Neden alıyordum dersiniz bu pamuğu? Fiyat düşmesin diye! Eğer buna acemilik denmezse ne denir acaba? Pa­muğa hiç durmaksızın para yatırıyordum ve bu parayı çok yakında kaybedecektim. Brokerlerim ve yakın dostlarım buna anlam veremiyordu, hâlâ da veremez­ler. Elbette eğer işler düşündüğüm gibi yürüseydi, ba­na çok daha farklı bir gözle bakacaklardı. Beni Percy Thomas’ın muhteşem analizlerine karşı uyaran insanla­rın sayısı hayli kabarıktı. Bunlara hiç aldırmadım ve pa­muğun fiyatı düşmesin diye pamuğa para yatırmaya de­vam ettim. Liverpool borsasında bile alım yapıyordum. Aklım başıma gelene kadar dörtyüzkırkbin balya pa­muk almıştım. Fakat artık iş işten geçmişti. Ben de elim­deki pamuğu sattım.   </p>
			<p class="paragraf">Hisse senetlerinden ve hammaddelerden kazandı­ğım paranın hemen hepsini pamuk işinde kaybettim. Beş parasız kalmamıştım, ama süper zekâ dostum Percy Thomas’la ilk tanıştığımda milyonlarla ifade edilen pa­ram artık yüzbinlere düşmüştü. Benim kadar dikkatli bi­rinin deneyimleri ve gözlemleri sonucu oluşturduğu tüm kuralları bir çırpıda çiğneyebilmesi gerçekten de ina­nılmaz bir olaydı.   </p>
			<p class="paragraf">İnsanın durup dururken büyük hatalar işleyebilece­ğini görmek benim için unutulmaz bir ders oldu. Bana milyonlara malolan bir diğer ders de, karizmatik bir in­sanın inandırıcı konuşmalarla herkesi etkileyebileceği­ni ve bunun da bir borsacının en büyük düşmanlarından biri olduğunu görmekti. Ne yazık ki aynı dersi yalnızca bir milyon dolar kaybederek de alabilirdim. Ama ne ya­parsınız ki bazen derslerin bedelini kader belirliyor. Kader insana dersini verip ondan sonra da faturayı çıka­rıyor, siz de miktarı ne olursa olsun ödemek zorunda ka­lıyorsunuz. Yeri geldiğinde ne kadar aptal olabildiğimi anladıktan sonra ben de hayatımın o sayfasını kapattım. Percy Thomas yaşamımdan çıktı.   </p>
			<p class="paragraf">Sermayemin onda dokuzu havaya karışıp uçmuştu. Milyonerliği ancak bir yıldan az bir süre tadabilmiştim. Milyonlarımı zekâmın sayesinde, talihin yardımıyla ka­zanmıştım. Kaybederken de bunun tam tersi oldu. Aldı­ğım iki yatı sattım ve doğal olarak masraflarımı iyice kısmak zorunda kaldım.   </p>
			<p class="paragraf">Ama beni bekleyen başka darbeler de vardı. Talih bana karşıydı. Önce hastalandım, sonra da acil olarak ikiyüzbin dolar nakit para bulmam gerekti. Birkaç ay önce bu para benim için devede kulaktı, ama o günler­de geri kalan servetimin son kırıntılarıydı. Bu parayı bulmam gerekiyordu ve sorun nereden bulacağımdı. Brokerimdeki hesabımdan çekmek istemedim, çünkü o durumda alım satım yapmak için marjım kalmayacaktı ve milyonlarımı geri kazanmak için o marja her zaman­kinden çok ihtiyacım vardı. Geriye tek alternatif kalıyor­du, bu parayı borsadan kazanmak.   </p>
			<p class="paragraf">Bir düşünün! Borsada kaç tane aracı kurum ve haya­tını borsadan kazanmayı uman kaç tane müşteri vardır. Bu umut, Wall Street’in en önemli geçim kaynaklarından biridir. Hayatlarını borsadan kazanmaya kararlı olanla­rın çoğu, yavaş yavaş ellerindekini avuçlarındakini de tüketirler.   </p>
			<p class="paragraf">Bir kış Harding’in ofisinde iyice yüksekten uçan bir avuç müşteri tek bir manto için otuz, kırkbin dolar har­cıyordu, ama hiçbiri aldığı mantoyu eskitemedi. O za­man ünü dünyayı saran bir borsacı bir gün Borsa’ya gel­diğinde, üzerinde astarı su samurundan bir kürk manto vardı. O günlerde kürkler henüz bugünkü kadar değer­li değildi ve mantonun fiyatı yalnızca onbin dolardı. Harding’in ofisindeki müşterilerden Bob Keown kendisine Rus samurundan astarı olan bir kürk almaya karar verdi. Gidip fiyatına baktı. Fiyat hemen hemen aynıydı, o da onbin dolardı.   </p>
			<p class="paragraf">Arkadaşlardan biri, “Bu çok para,” dedi.   </p>
			<p class="paragraf">“Doğru, çok para!” diye cevap verdi Bob Keown tatlı tatlı. “Bir haftalık kazancım. Ama tabii, siz ofiste en sevdi­ğiniz arkadaşınıza ona olan duygularınızın bir işareti olarak bu kürkü hediye etmek isterseniz, o başka. Et­mez misiniz? Hayır mı? Pekâlâ. O zaman ben de bunun parasını borsadan çıkarmak zorunda kalacağım.”   </p>
			<p class="paragraf">Ed Harding, “Sen samur kürkü ne yapacaksın?” diye sordu.   </p>
			<p class="paragraf">Bob da parmak uçları üzerinde durarak, “Benim bo­yumda birinin üzerinde güzel durur,” dedi.   </p>
			<p class="paragraf">Ofisin en hızlı tüyo avcılarından Jim Murphy de, “Pa­rayı nereden bulacağım demiştin?” diye sordu.   </p>
			<p class="paragraf">“Gayet zekice planladığım geçici bir yatırım saye­sinde James,” diye yanıtladı Bob. Murphy’nin yalnızca tüyo peşinde koştuğunu biliyordu.   </p>
			<p class="paragraf">Elbette Jimmy hemen atıldı, “Ne hissesi alacaksın?”  </p>
			<p class="paragraf">“Yine yanıldın dostum. Şimdi bir şey almanın zamanı değil. Ben beşbin çelik satacağım. En az on puan düşe­cek. Ben net ikibuçuk puan düşene kadar bekleyece­ğim. Fazla cüretkâr bir plan sayılmaz, değil mi?”   </p>
			<p class="paragraf">“Ne duydun bu konuda?” diye sordu Murphy heye­canla. Uzun boylu, siyah saçlı, zayıf bir adamdı. Hep aç görünürdü, çünkü banttan gelen fiyatları kaçırma korku­suyla hiç yemeğe çıkmazdı.   </p>
			<p class="paragraf">“O manto bana çok yakışacak,” diyen Bob Harding’e dönerek, “Ed, bana hemen borsada beşbin U. S. Steel sa­tar mısın? Hemen şimdi hayatım!” dedi.   </p>
			<p class="paragraf">Bob hızlı oynamayı severdi ve şakacı bir insandı. Çe­lik gibi sinirleri olduğunu herkese bu yolla kanıtlıyordu. O beşbin çelik hissesi satar satmaz fiyat yükseldi. Gö­ründüğünden çok daha zeki bir insan olan Bob zararını birbuçuk puanda kapattı ve ofis halkına New York’un za­ten kürk giymek için fazla sıcak bir iklimi olduğunu söy­ledi. Üstelik kürkler sağlıksız ve fazla gösterişliydi. Her­kes onunla alay etti. Ama çok geçmeden içlerinden biri, aynı kürkü almak için Union Pacific hisselerinden alma­ya başladı. Binsekizyüz dolar kaybettikten sonra samur kürkün kadınlara yakıştığını, kendisi gibi alçakgönüllü ve zeki bir erkeğin giyeceği mantonun astarına uygun olmadığını söyledi.   </p>
			<p class="paragraf">Ondan sonra birkaç kişi daha borsayı altederek o mantoya kavuşmayı denedi. Bir gün mantoyu ben ala­yım da bari ofis iflas etmesin dedim. Bana bunun mızık­çılık olduğunu, eğer mantoyu kendim satın almak isti­yorsam, mutlaka parasını borsadan çıkarmam gerekti­ğini söylediler. Ama Ed Harding benim önerimi hararet­le destekledi ve ben aynı gün mantoyu almak için kürk­çü dükkânına gittim. Chicago’lu bir adamın bir hafta ön­ce mantoyu satın aldığını öğrendim.   </p>
			<p class="paragraf">Böyle sayısız olay yaşanmıştır. Wall Street’te bir ara­ba, bir bilezik, motorlu bir tekne ya da bir tablo almak için borsada oynayıp da kaybetmeyen tek bir insan bile bulamazsınız. Borsanın yatırımcılardan esirgediği do­ğum günü hediyeleri paralarını toplasak dev bir hastane kurulabilir. Wall Street’te en uğursuz gelen şey borsayı istediğiniz şeyleri size getirecek bir masal perisi gibi görmektir derler.   </p>
			<p class="paragraf">Ateş olmayan yerden duman çıkmaz, bu laf da boşu­na çıkmamıştır. İnsan ani bir ihtiyaç için borsadan para kazanmaya çalışırsa ne yapar? Kendini umuda kaptırır. Kumar oynar. Bu yüzden zekâsını kullanarak spekülas­yon yaparken atılmayacağı risklere atar kendini ve so­ğukkanlılıkla borsanın genel koşullarını incelemesi ge­rektiğini unutur. Bir kere hemen kâr etmek ister. Bekle­yecek zamanı yoktur. Borsa hemen yüzüne gülmelidir. Ancak ihtiyacı olduğu kadar para kazanmak istediğini söyleyerek övünür. Kâr ya da zararını düşük tutacağını, iki puan dediyse iki puanda ayrılacağını söyler. Kendisi­ni şansının yarı yarıya olduğu aldatmacasına kaptırır. Birçokları bu tür işlerde binlerce dolar kaybetmiştir, özellikle de borsa yükselirken aniden ufak bir düşüşle karşılaştılarsa. Borsada böyle kâr edilmez.   </p>
			<p class="paragraf">Bu benim için bardağı taşıran son damla oldu. Her şeyimi kaybettim. Pamuk işinden sonra elimde kalan bir­kaç kuruşu da böylece kaptırdım. Bir türlü durmasını bilmedim, sürekli aldım sattım ve sürekli kaybettim. Ne­dense borsanın eninde sonunda bana para kazandıraca­ğına inandırdım kendimi. Ama yakında görünen tek son, benim kaynaklarımın sonuydu. Borca girdim, hem kendi brokerlerime, hem de benden marj almadan alım satım yapmama izin veren başka brokerlere. Borca gir­dim ve ondan sonra da bu borçtan kurtulamadım bir tür­lü.   </p>
		</div>
	</body>
</html>