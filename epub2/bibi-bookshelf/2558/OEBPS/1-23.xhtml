<html xmlns="http://www.w3.org/1999/xhtml">
	<head>
		<title>1-23</title>
		<link href="css/idGeneratedStyles_0.css" rel="stylesheet" type="text/css"/>
		<link href="css/idGeneratedStyles_2.css" rel="stylesheet" type="text/css"/>
<meta content="urn:uuid:585de9cd-969c-4dde-af95-45ec0d03444c" name="Adept.expected.resource"/>
	</head>
	<body id="x1-23" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-20">XIX. BÖLÜM  </p>
			<p class="paragraf ParaOverride-7">Menkul Değerler Borsası’nda bazı menkul değerlerin yığın halinde satılmasını kolaylaştırmak amacıyla yapılan tanzim teşhir faaliyetlerinden ibaret olan işlemleri anlatmak için “manipülasyon” sözcüğünün ilk kez kimin tarafından ve ne zaman kullanıldığını bilmiyorum. Satın alınmak istenen bir hissenin fiyatını indirmek için yapı­lan bazı faaliyetlere de manipülasyon denir. Ama bu da­ha farklıdır. Bunun için mutlaka yasadışı işlemlere girişmek gerekmez, ama kimilerine göre meşru sayılma­yacak işlemlerden kaçmak da zordur. Borsada genel bir yükseliş yaşanıyorken, fiyatları artırmadan nasıl alım yapılabilir? İşte sorun budur. Bu sorun nasıl çözülebilir? İnce manipülasyona başvurmadan bu sorunu çözmek mümkün değildir. Örnek mi istersiniz? Veremem. Bu, duruma bağlı olarak değişecektir. Bu soru başka bir şe­kilde yanıtlanamaz.   </p>
			<p class="paragraf">Ben borsanın her aşamasıyla yakından ilgilenirim ve hem kendi deneyimlerimden hem de başkalarınınkin­den yararlanırım. Fakat brokerlerin ofislerinde borsa­nın kapanışından sonra anlatılan hikâyelerden manipü­lasyonun nasıl yapılacağı öğrenilemez. Geçmişte uygu­lanan numaralar, çevrilen dolaplar artık ya unutuldu ya da yasadışı hale geldi. Menkul değerler borsasının ku­ralları ve koşulları değişti. Daniel Drew, Jacob Little ve­ya Jay Gould’un 50 ya da 57 yıl önce başvurduğu yön­temlerin hikâyesini dinlemek, hikâye ne kadar ayrıntılı ve eksiksiz olursa olsun, artık boşa zaman kaybı. Bugün manipülasyon yapacak olanlar, bu eski borsacıların yaptıklarını bilmek zorunda değil, tıpkı askeri okulda atıcılık dersi alanların, atalarımızın nasıl kılıç kullandığı­nı bilmek zorunda olmaması gibi.   </p>
			<p class="paragraf">Öte yandan insan unsurunu hesaba katmak, insanla­rın nasıl gerçeklere değil de inanmak istedikleri şeye inandıklarını, kendilerini nasıl zaaflarına kaptırdıklarını ve bazı şeylerin çekiciliğine karşı koyamayıp yüksek bedeller ödemek zorunda kaldıklarını incelemek yarar­lı olacaktır. Korku ve umut hiç değişmeyen duygulardır, bu nedenle borsacıların psikolojisini incelemek her za­man için yararlıdır. Savaş alanında olduğu gibi, New York Menkul Değerler Borsası’nda da silahlar değişir ama stratejiler değişmez. Thomas F. Woodlock bunu son derece güzel bir şekilde ifade ederek şunları söyle­miştir: “Borsada başarılı olmanın sırrı, insanların geç­mişte işledikleri hataları gelecekte de işleyecekleri il­kesine dayalıdır.”   </p>
			<p class="paragraf">Borsada canlanma görüldüğü dönemlerde, yani hal­kın akın akın borsaya hücum ettiği zamanlarda, manipü­lasyon ve spekülasyon konularını tartışmaya gerek yok­tur; bu, aynı damın üzerine aynı anda düşen yağmur damlalarının sesini ayırt etmeye çalışmak olur. Acemi çaylak her zaman kolay kârın peşinde koşar ve bütün canlanmalarda insanların kumar oynama istekleri hare­kete geçer. Kolay para peşine düşenler, hep dünyada kolay para diye bir şey olmadığını anlayarak hüsrana uğrarlar. Ben eskiden borsadaki yaşlıların anlattığı hikâyeleri dinlerken, insanların 1860’larda ve 70’lerde 1900’lerden çok daha saf olduğunu düşünürdüm. Ama bir gün geçmiyordu ki gazetelerde dolandırıcılık olay­larıyla ya da bucket shop brokerlerinin üçkâğıtlarıyla ya da yatırımcıların havaya uçup giden milyonlarca do­larlık tasarruflarıyla ilgili haberler çıkmasın.   </p>
			<p class="paragraf">New York’a ilk geldiğimde borsada yasak olan nay­lon satışlarla ve iki taraflı emirlerle ilgili büyük bir kıya­met kopmuştu. Kimi zaman satışların sahte olduğu o ka­dar belliydi ki, kimseyi inandırmak mümkün olamazdı. Brokerler naylon hisse satışı gördüklerinde, hemen bir­birlerine “naylonlar uçuşuyor” diye haber vermekten çekinmezlerdi ve “bucket-shop usulü” dedikleri işlere girmekten de korkmazlardı. Bu tür olaylarda bir hisse­nin fiyatı, bucket shoplarda çok az marjla alım yapmış olan yığınla insanı silkelemek için geçici olarak, iki ya da üç puan indirilirdi. İki taraflı emirlere gelince, bu tür emirler hep kuşkuyla karşılanırdı, çünkü bu emirler borsada yasak olduğundan brokerler tarafından koordi­ne edilmeleri ve zamanlamalarının yapılması çok zordu. Birkaç yıl önce ünlü bir operatör iki taraflı emrin satış kısmını iptal etti. Ama alış kısmını bıraktı ve sonuçta da bu masum broker fiyatı birkaç dakika içinde yirmibeş puan yükseltti, alımı tamamlar tamamlamaz da fiyatın gerisin geriye indiği görüldü. Oysa emrin verilmesin­deki amaç, bir aktivite görünümü yaratmaktı. Böyle gü­venilmez silahlar bazen geri tepebiliyor. Brokerlere her şeyi anlatmak da bir çare değil, çünkü onlar da New York Menkul Değerler Borsası üyeliklerini kaybetmek istemiyorlar. Ayrıca sahte işlemler alınan vergiler yü­zünden artık çok daha pahalı hale geldi.   </p>
			<p class="paragraf">Manipülasyonun sözlük tanımına baktığımızda, bu­nun hisse fiyatını özellikle yüksek tutmak anlamına gel­diğini görürüz. Hisse fiyatının gerçek değerinden yük­sek görünmesi, gerçekten de bir manipülasyon sonucu olabilir ya da rakip alımlar sonucu ortaya çıkabilir. Buna bir örnek 9 Mayıs. 1901’deki Northern Pacific olayıdır. Stutz’un fiyatı yüksek tutması, herkese hem para hem de prestij açısından çok şeye maloldu. Üstelik bu, özellikle planlanmış bir işlem değildi.   </p>
			<p class="paragraf">Aslını ararsanız fiyatların bilerek yüksek tutulması pek az kişiye yarar sağlamıştır. Commodore Vander­bilt’in Harlem’de yaptığı numaraların ikisi de yüksek kâr getirdi. Aslında Vanderbilt bu parayı kendisini üçkağı­da getirmeye çalışan borsacıları, devlet adamlarını ve belediye görevlilerini köşeye sıkıştırarak kazandığı için bol bol haketmiş sayılırdı. Öte yandan Jay Gould North­western hissesinin fiyatını yüksek tutayım derken zarar etti. S. V. White Lackawanna hisselerinden bir milyon dolar kazandı, ama Başkan Jim Keene Hannibal &amp; St. Joe işinde bir milyon kaybetti. Yapılan işlemin getireceği kâr, eldeki hisselerin gerçek değerinin üzerinden satı­labilmesine bağlıdır ve bunun için de kısa pozisyondan satış yapanların sayısının yüksek olması gerekir.   </p>
			<p class="paragraf">Eskiden, elli yıl önce, bu yöntemin ünlü operatörler arasında niçin bu kadar yaygın olduğunu merak eder­dim. Bu borsacılar yetenekli, deneyimli ve uyanık insan­lardı, meslektaşlarının iyi niyetine güvenecek kadar saf değillerdi. Yine de sık sık birbirlerinin kurbanı olurlar­dı. Eski toprak bir broker bana 1860’lı ve 70’li yıllardaki operatörlerin hayatta tek bir amacı olduğunu, onun da bir hisse senedinin fiyatını yüksek tutarak kâr etmek ol­duğunu söylemişti. Bazı durumlarda bu insanın gururunu okşayan bir şeydi, bazı durumlarda ise başkalarından öç almak için yapılırdı. Şu ya da bu hisse senedinde mil­leti oyuna getirip fiyatı yüksek tutmak, o işi yapan bor­sacının zeki, cesur ve kurnaz olduğunu kanıtlıyordu. Böyle borsacıların burnu büyük olurdu. Etraftakilerin tebrik ve iltifatlarını fazlasıyla hakettiklerine inanırlardı. Bu tip işleri çevirenler, bunu yalnızca kâr amacıyla yap­mazlardı. Zamanın serinkanlı operatörleri, aynı zaman­da herkesten ne kadar üstün olduklarını göstermek için bu tür numaralara kalkışırdı.   </p>
			<p class="paragraf">O günlerde borsa kim kime dum dumaydı. Size daha önce de anlattığım gibi, hisse fiyatlarının özellikle yük­sek tutulduğu birkaç durumu önceden hissedip kaz gibi yolunmaktan kurtulduğum durumlar oldu. Bunu da her­hangi bir altıncı duyu sayesinde değil, hangi hisseden ne zaman kısa pozisyona girmem gerektiğini bildiğim için başarabildim. Bunu da eskilerin de yaptığı gibi, ba­zı satış denemeleriyle anlıyorum. Daniel Drew borsada­ki işlemcileri sık sık oyuna getirerek onlara kısa pozis­yondan sattıkları hisselerin bedelini çok acı ödetirmiş. Kendisi de bir zamanlar Commodore Vanderbildt tara­fından aynı şekilde sıkıştırılmış. Drew, Commodore’a yalvararak kendisine acımasını rica ettiğinde, Commo­dore aşağıdaki tekerlemeyle yanıt vermiş:  </p>
			<p class="paragraf ParaOverride-11"><span class="CharOverride-7">Kendi malı olmayanı satanlar </span><span class="CharOverride-7">  </span></p>
			<p class="paragraf ParaOverride-12"><span class="CharOverride-7">Ya geri alır ya hapsi boylar</span>.   </p>
			<p class="paragraf">Wall Street koca bir kuşak boyunca en büyük önder­lerinden biri olan bir operatörü unutmuş gibi görünü­yor. Bu borsacının borsaya en büyük katkısı “naylon sa­tış” terimini bulması oldu.   </p>
			<p class="paragraf">Addison G. Jerome 1863 baharında borsanın kralı ilan edilmişti. Verdiği tüyolar nakit değerindeydi. Her yönden kusursuz bir borsacıydı ve milyonlarca dolar kazanmıştı. Müsrif denebilecek kadar cömertti ve Sessiz William olarak da bilinen Henry Keep, Old Southern iş­inde onu sıkıştırıp milyonlarını elinden alana kadar Wall Street’in göz bebeğiydi. Bu arada Keep de Vali Roswell P. Flower’ın kayınbiraderiydi.   </p>
			<p class="paragraf">Eskiden manipülasyon yapılırken genellikle ka­rşıdaki insana kısa pozisyondan satış yaptırabilmek için hisse fiyatının yüksek tutulacağı ona hissettirilmezdi. O yüzden bu tür tuzaklar daha çok, borsadaki profesyonel işlemciler arasında kurulur, halk pek kısa pozisyona gir­mezdi. Bu zeki işlemcileri bazı hisselerde kısa pozisyo­na girmeye iten neden bugünküyle aynıydı. Commodo­re’un Harlem işinde, fiyat düştüğü için satışa geçen poli­tikacıların dışında, okuduğum haberlere göre profesyo­nel işlemcilerin hisseleri satmasının nedeni, bu hissele­rin fiyatlarının fazla yüksek olmasıydı. Fiyatın yüksek ol­duğuna karar vermelerini sağlayan şey ise, o hissenin fi­yatının daha önce hiç o düzeye çıkmaması oluyordu. Ya­ni hisse fiyatı artık almaya değmeyecek kadar yüksekti, demek ki alım yapılmayacaktı. Alım yapılmayacaksa da en iyisi bu hisseyi satmak olacaktı. Ne kadar demode bir düşünce, değil mi? Bu borsacılar fiyatı düşünüyordu, Commodore ise hissenin değerini! Böylece olaydan sonra yıllar boyunca yoksul düşen birilerinden söz edi­lirken borsacılar, “Harlem’de kısa sattı,” deyimini kul­landılar.   </p>
			<p class="paragraf">Yıllar önce Jay Gould’un eski brokerlerinden biriyle sohbet ediyordum. Bana bütün içtenliği ile Bay Gould’un olağanüstü bir insan olduğunu – Daniel Drew onun için boşuna, “Bu adam ölümün ta kendisi,” dememiş– ve gel­miş geçmiş bütün manipülasyonculardan üstün olduğu­nu söyledi. Bütün başardıklarına bakılırsa, bu adam ger­çekten de bir finans dehasıymış. Aradan geçen tüm za­mana karşın, onda bir borsacı için çok önemli bir özel­lik olan, yeni koşullara uyum yeteneğinin ne kadar güç­lü olduğunu görebiliyorum. Bir an duraksamadan sa­vunma ve saldırı yöntemlerini değiştirebilme becerisi­ne sahipmiş. Çünkü aslında, hisse spekülasyonu ile de­ğil, manipülasyonla ilgileniyormuş. Amacı borsanın yö­nünü değiştirmek değil, yatırımlarını artırmak için manipülasyon yapmakmış. Erken bir aşamada borsada his­selerini alıp satmaktansa, demiryolu şirketlerinin sahibi olmanın daha kârlı olduğunu anlamış. Elbette menkul değerler borsasından yararlanmış. Ama sanıyorum, bu­nun nedeni borsanın çabuk ve kolay paraya uzanan, en çabuk ve en kolay yol oluşuydu ve Gould’un da milyon­larca dolara ihtiyacı vardı. Tıpkı her zaman bankerlerin kendisine vermeyi kabul ettikleri krediden yirmi ya da otuz milyon fazlasına ihtiyaç duyan Collis P. Huntinton gibi. Parasız vizyon insanı yer bitirir, parası varsa vizyo­nu ona başarı getirir. Bu da güç demektir, güç daha faz­la para getirir. Bu da daha fazla başarı demektir ve bu böyle uzar gider.   </p>
			<p class="paragraf">Elbette manipülasyon her zaman büyük miktarlarda yapılmıyordu. Küçük rakamların söz konusu olduğu olaylar da vardı. Yaşlı bir broker bana 1860’ların başın­da borsada nasıl bir davranış tarzı ve ahlak anlayışının hüküm sürdüğünü anlatmıştı:   </p>
			<p class="paragraf">“Wall Street’e ait ilk anılarım buraya yaptığım ilk zi­yaretle ilgili. Babamın burada işi vardı ve nedense beni de yanında götürdü. Önce Broadway’e indik, sonra da Wall Street’in köşesini döndük. Wall Street üzerinde yü­rümeye başladık, tam Broad, daha doğrusu Nassau Stre­et’e, bugün Bankers’ Trust Company’nin binasının oldu­ğu köşeye geldiğimizde, iki adamın peşine düşmüş bir kalabalık gördük. Bunlardan birincisi olayla hiç ilgilen­miyormuş gibi görünmeye çalışarak doğu yönünde yü­rüyordu. Arkasında da bir elinde şapkasını deli gibi sal­layan, öbür elini ise yumruk halinde havaya savuran, yüzü kıpkırmızı olmuş bir adam vardı. Avaz avaz, ‘Tefe­ci! Sende hiç utanma yok mu?’ diye bağırıyordu. İnsan­lar pencerelerden sarkmış olayı seyrediyordu. O gün­lerde gökdelen yoktu, ama ikinci ve üçüncü katlardan sarkanlar her an yeri boylayacakmış gibiydi. Babam ne­ler oluyor diye sordu, birisi de benim duymadığım bir yanıt verdi. Kalabalıkta kaybetmemek için babamın ko­luna kenetlenmiştim. Kalabalık gittikçe artıyordu ve ben de korkmaya başlıyordum. Gözü dönmüş gibi bağıran adam Nassau Street’in doğusundan girip batısından çı­kıyor, sonra tekrar Broad Street’e girip kendi çevresin­de dönüp duruyordu. Sonunda kalabalıktan sıyrılınca, babam bana “Tefeci!” diye bağıran adamın kim olduğu­nu söyledi. Adını hatırlamıyorum, ama borsanın en bü­yük operatörlerinden biriydi ve Jacob Little’ın dışında, Wall Street onun kadar para kazanıp kaybeden kimseyi görmemişti. Jacob Little’ın adını unutmadım, çünkü o za­man bu isim komiğime gitmişti. Tefeci olarak adlandırı­lan adamsa, piyasadaki parayı toplamakla ünlenmiş bir işadamıydı. Şimdi onun da adını unuttum. Ama adamın uzun boylu, zayıf ve soluk yüzlü olduğunu hatırlıyorum. O günlerde bazı gruplar borsada kredi arayanlar kredi bulamasın diye piyasadaki paranın bir kısmını borç ala­rak borsadaki nakit miktarını azaltırlarmış. Bu parayı borç aldıktan sonra karşılığında onaylı bir çek alırlar­mış. Parayı çekip kullanmazlarmış. Elbette bu pek dü­rüst bir işlem değilmiş. Sanıyorum buna bir tür manipü­lasyon diyebiliriz.”   </p>
			<p class="paragraf">Yaşlı brokere katılıyorum. Bugünlerde görülmeyen bir manipülasyon yöntemiymiş bu da.   </p>
		</div>
	</body>
</html>