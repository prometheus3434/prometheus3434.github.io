<html xmlns="http://www.w3.org/1999/xhtml">
	<head>
		<title>1-6</title>
		<link href="css/idGeneratedStyles_0.css" rel="stylesheet" type="text/css"/>
		<link href="css/idGeneratedStyles_2.css" rel="stylesheet" type="text/css"/>
<meta content="urn:uuid:585de9cd-969c-4dde-af95-45ec0d03444c" name="Adept.expected.resource"/>
	</head>
	<body id="x1-6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-3">II. BÖLÜM  </p>
			<p class="paragraf ParaOverride-7">Ben üç puanlık marja ve birbuçuk oranındaki teminata kulak asmayınca Cosmopolitan Stock Brokerage Company’nin beni sahtekârlık yoluyla saf dışı bırakmaya ka­rarlı olduğunu anlamıştım. Ayrıca firmada çalışanlar artık beni ortalıkta görmek istemediklerini iyice belli et­meye başlayınca, New York’a gidip işlerimi New York Menkul Değerler Borsası üyelerinden birinin ofisinde yürütmeye karar verdim. Artık fiyatların telgraf aracılı­ğıyla bildirildiği Boston’daki ofislerden sıkılmıştım. Olayların kaynağına yakın olmak istiyordum. New York’a geldiğimde 21 yaşındaydım ve cebimde bütün servetim olan 2.500 dolar vardı.   </p>
			<p class="paragraf">Size yirmi yaşımdayken onbin dolarım olduğunu söylemiştim, söz ettiğim şeker işindeki marjım ise onbinin üzerindeydi. Ama kaybettiğim zamanlar da oluyor­du. Yaptığım alım satımlar sağlam bir temele dayanıyordu ve genellikle kaybettiğimden çok kazanıyordum. Eğer ilk planımı sürdürmeyi başarırsam kazanma şan­sım ona yediydi. Kazanacağım zaman hisse senedini al­madan önce doğru işi yaptığım konusunda emin hisse­derdim kendimi. Kaybetmeme neden olan şey, ilk pla­nımdan vazgeçmem, yani borsadaki göstergelerin duruma uygunluğunu denetlemeyi bırakmam oluyordu. Her şeyin bir zamanı vardır, ama o dönemde ben bunu bilmiyordum. İşte Wall Street’te kazananlarla kaybe­denleri ayıran şey budur. Bildiğimiz aptallar vardır, bunlar her şeyi yanlış yerde, yanlış zamanda yaparlar, bir de Wall Street aptalı vardır, her zaman bir şeyler alıp satması gerektiğini düşünür. Hiç kimse, her gün durma­dan hisse alıp satacak şansa ya da bilgiye sahip olamaz. Ben de bunun canlı bir kanıtıyım. Bandı deneyimleri­min ışığında okuduğum zamanlarda para kazanıyor, ta­mamen duygularımla hareket edince de kaybediyordum. Ben de herkes gibiydim. Tam karşımda fiyat tahta­sı duruyordu, insanlar banttan gelen fiyatları izliyor, bu arada ellerindeki makbuzların paraya ya da bir kâğıt parçasına dönüşmesine tanık oluyorlardı. Ben de arada sırada bu heyecanlı havaya kapılıyordum. Bucket shop­ta oynayanların marjı dardır, uzun vadeli yatırım yapıl­maz oralarda. İnsan göz açıp kapatana kadar silinip gi­debilir borsadan. Wall Street’te sürekli hareket arayan ve bu hareketin nedenini araştırmayan insanlardır zarar edenler, bunların arasında kendilerini ücretli işçiler gi­bi her gün eve para götürmek zorunda hissedenler de vardır. Unutmayın, bense daha çocuktum. O günlerde bugünkü aklım yoktu, oysa onbeş yıl sonra iki hafta bo­yunca değer kazanacağını hissettiğim bir hissenin otuz puan yükselmesini izleyecek, ancak o zaman hissenin güvenli olduğuna inanarak alım yapacaktım. Hiç param yoktu, borsaya yeniden girmeye çalışıyordum ve bunun için dikkatli olmam gerekiyordu. Haklı olduğuma inan­mak için beklemek zorundaydım. Bu, 1915’te oldu. As­lında uzun hikâyedir, yeri geldiğinde anlatırım. Şimdi kaldığımız yerden, bana yıllarca kazanç sağlayan bucket shopların beni yaya bıraktığı günlerden devam ede­lim. Üstelik beni resmen uyutmuşlardı. Yaşamımın daha sonraki dönemlerinde de tekrarlandı bu. Bir borsa spe­külatörünün her şeyden önce kendi içindeki düşmanlar­la savaşması gerekir. Neyse, cebimde 2.500 dolarla New York’a geldim. Burada insanın güvenebileceği bucket shoplar yoktu. Borsa ve polis el ele verip iyice daraltmıştı bucket shopları. Ayrıca ben oynayacağım paraya sınır getirilmeyecek bir yerde alım satım yap­mak istiyordum. Elimde fazla para yoktu ama kısa süre­de bunu çoğaltacağımı umuyordum.   </p>
			<p class="paragraf">Başlangıçta benim için en önemli şey, üçkağıda ge­tirilmeyeceğim bir yer bulmaktı. Bu yüzden bizim orada şubesi olan bir New York Menkul Kıymetler Borsası fir­masına gittim. Bu aracı kurum kapanalı çok oluyor. Orada fazla kalmadım, ortaklardan biriyle anlaşamadık, ben de A. R. Fullerton &amp; Co.’ya gittim. Birileri onlara geçmiş deneyimlerimden söz etmiş olacak ki, çok geç­meden bana Çaylak Borsacı demeye başladılar. Ben za­ten hep yaşımdan genç göstermişimdir. Bu zaman za­man bir dezavantaj olabiliyordu, ama sürekli benden yararlanmaya çalıştıkları için kendimi başkalarına karşı savunmaya da teşvik ediyordu. Bucket shoplardaki in­sanlar beni hep genç görüp, şansım yaver gittiği için ka­zandığımı ve kendilerini bu yüzden geride bıraktığımı sanıyorlardı.   </p>
			<p class="paragraf">Ama altı ay sonra cebimde tek kuruş para kalmamış­tı. Oldukça aktif bir yatırımcıydım ve ortalıkta sürekli para kazandığım söylentisi yayılmıştı. Herhalde benim üzerimden yüksek komisyon kazanıyordu aracı kurum­lar. Hesabımda para kalmadığı pek olmuyordu ama ne­dense sonunda kaybediyordum hep. Dikkatli oynuyordum ama yine de kaybetmekten kurtulamıyordum. Bu­nun nedeni de bucket shoplarda elde ettiğim başarıydı.   </p>
			<p class="paragraf">Oyunu ancak bucket shoplarda oynarsam kazanabi­liyordum, çünkü buralarda dalgalanmalara göre seçi­yordum hisse senetlerini. Banttan gelen fiyatları buna göre okuyordum. Bir hisse senedini satın aldığımda fi­yatı önümdeki tahtada görebiliyordum. Hatta alımı yap­madan önce bile o hisseye tam olarak ne kadar para ödeyeceğimi biliyordum. İstediğim zaman da satabili­yordum hisseleri. Her zaman kıl payı kurtuluyordum, çünkü yıldırım hızıyla hareket edebiliyordum. Bir sani­ye içinde şansımı denemeye ya da daha fazla zarar et­memek için elimdeki hisseleri satmaya karar verebili­yordum. Örneğin bazen bir hisse senedinin en az bir puan oynayacağından emin oluyordum. Hemen koşup hisseye saldırmama gerek yoktu, bir puanlık bir marj açabilir ve paramı anında iki katına çıkarabilirdim; ya da yarım puanı yeğler, kârımı sınırlardım. Günde yüz, iki yüz hisse olunca, bir ay içinde epey bir kâr sağlardı bu bana.   </p>
			<p class="paragraf">Bu işin bir sakıncası vardı, o da bucket shopun be­nim yüzümden sürekli zarar edecek kadar parası olsa da, bu zarara girmek istememesiydi. Kimse dükkânında sürekli kazanan bir müşteri görmeye dayanamazdı.   </p>
			<p class="paragraf">Neyse, bucket shoplarda kusursuz işleyen bu sistem Fullerton’ın ofisinde işe yaramıyordu. Ben Fullerton’da hisse senetlerini fiilen satın almak ve satmak zorunday­dım. Bantta şekerin fiyatı 105 iken ben üç puanlık bir düşüş olacağını tahmin edebiliyordum. Ancak banttan gelen fiyat 105 ise borsa salonundaki fiyat 104 ya da 103 olabiliyordu. Fullerton’un borsadaki adamı benim bin hisse senedi satma talimatımı aldığında fiyat daha da düşmüş olabiliyordu. Ben de elime makbuz geçene ka­dar hisselerimi ne kadardan sattığımı bilemiyordum. Bir bucket shopta bana 3.000 dolar getirebilecek bir işlem, borsa ofisinde tek kuruş bile getirmeyebiliyordu. Elbet­te bu biraz uç bir örnek, ama A. R. Fullerton’un ofisinde banttan gelen bilgiler işime yaramıyordu ve ben bunun farkında değildim.   </p>
			<p class="paragraf">Bir de tabii, eğer satış talimatım yüksek ise bu fiyatı daha da düşürüyordu. Bucket shoplarda kendi alım satımlarımın borsadaki etkisini hesaplamak zorunda kal­mazdım. New York’ta oynanan oyun ise çok farklıydı ve ben bu oyunu kaybediyordum. Her şeyi kuralına uygun oynadığım için kaybediyor sayılmazdım, kazanmama engel olan şey cahilce attığım adımlardı. Bandı hep çok iyi okuduğum söylenir. Ama bandı okumakta uzman ol­mam beni kurtaramadı. Borsa salonunda çalışanlardan biri olsam, belki de daha başarılı olurdum. Orada işlem­lerin tam ortasında olacağım için kendi sistemimi borsa­nın sistemine uydurma şansını bulabilirdim. Ama bu­günkü kadar büyük çapta alım satım yapıyor olsaydım, kendi işlemlerimin etkisini hesaba katmadığım sürece yine de başarılı olamazdım sanıyorum.   </p>
			<p class="paragraf">Kısacası, hisse senedi spekülasyonundan anlamıyor­dum. Çok önemli bazı unsurlarını anlıyor ve bunlardan yararlanıyordum, ama yine de bu oyunu tümüyle bilme­dikten sonra kazanmama olanak yoktu. Dışarıdan gelen acemi bir çaylağın borsadaki şansı sıfırdı.   </p>
			<p class="paragraf">Hata yaptığımı farketmem uzun sürmedi ama hata­nın nerede olduğunu bir türlü anlayamıyordum. Bazen sistemim kusursuz işliyor, sonra birdenbire, arka arka­ya çuvallıyordum. Unutmayın, daha 22 yaşındaydım, kendimi çok akıllı zannedip hatalarımı kabul etmek istemediğimi de sanmayın, o yaşta kimse bir şey bilmez.   </p>
			<p class="paragraf">Ofiste çalışanlar bana çok iyi davranıyordu. Marj şartı olduğundan istediğim kadar büyük oynayamıyor­dum, ama A. R. Fullerton ve şirketin diğer elemanları bana karşı çok iyi davranıyorlardı. Altı ay alım satım yaptıktan sonra yanımda getirdiğim ve orada kazandı­ğım paraların hepsini bitirmekle kalmamış, firmaya da birkaç yüz dolar borçlanmıştım.   </p>
			<p class="paragraf">Henüz çocuk sayılırdım, evimden ilk kez ayrılıyor­dum ve beş kuruşum yoktu, ama yine de hatanın ken­dimde değil, yöntemimde olduğundan emindim. Kendi­mi size biraz olsun tanıtabildim mi bilmiyorum. Ben bor­sada soğukkanlılığımı asla kaybetmem. Hiçbir zaman banttan gelen bilgilerin yanlış olduğunu iddia etmem. İnsan borsaya kızarak fazla yol alamaz.   </p>
			<p class="paragraf">Bir an önce tekrar hisse senedi satın almak istiyor­dum. Hiç vakit kaybetmeden Fullerton’a gidip, “A. R., bana beşyüz dolar borç verir misiniz?” dedim.   </p>
			<p class="paragraf">“Niçin?” diye sordu.   </p>
			<p class="paragraf">“Para lazım.”   </p>
			<p class="paragraf">“Niçin?” diye sordu tekrar.   </p>
			<p class="paragraf">“Marj için elbette,” dedim.   </p>
			<p class="paragraf">“Beşyüz dolar mı?” deyip kaşlarını çattı. “Biliyorsun yüzde onluk bir marj koyman gerekiyor, bu yüz hisse için bin dolar eder. En iyisi ben sana kredi vereyim.”   </p>
			<p class="paragraf">“Olmaz,” dedim, “Kredi istemiyorum. Firmaya zaten borcum var. Ben sizden borç istiyorum, bu parayla he­men gidip oynayacağım, sonra da borcumu ödeyece­ğim.”   </p>
			<p class="paragraf">“Nasıl oynayacaksın?” diye sordu.   </p>
			<p class="paragraf">“Bir bucket shopa gidip orada oynayacağım,” de­dim.   </p>
			<p class="paragraf">“Burada oyna,” dedi.   </p>
			<p class="paragraf">“Olmaz,” dedim. “Bu ofisteki oyuna yetişemiyorum ama bucket shopta kazanacağımı çok iyi biliyorum. Ben onların oyunundan anlıyorum. Burada ne hata yaptığımı anladım galiba.”   </p>
			<p class="paragraf">Bana parayı verdi, bucket shopların korkulu rüyası haline gelmiş olan ben de bütün paramı kaybettiğim o ofisten çıktım. Eski kasabama dönemezdim çünkü ora­daki bucket shoplar beni içeri bile almazdı. New York söz konusu değildi, çünkü o dönemde orada bucket shop kalmamıştı. 1890’larda Broad Street ve New Street bu dükkânlarla doluymuş. Ama benim ihtiyacım oldu­ğunda hepsi kapanmıştı. Ben de biraz düşündükten son­ra St. Louis’e gitmeye karar verdim. Orada bütün Orta Batı’yı elinde tutan iki büyük bucket shop olduğunu duy­muştum. Şubeleri her kente yayılmıştı. İşlem hacimleri­nin Doğu kıyısındaki dükkânları kat kat geçtiği söyleni­yordu. Bu bucket shoplar herkese açıktı ve en iyi yatı­rımcılar burada diledikleri gibi alım satım yapıyordu. Bir tanıdığım bu firmalardan birinin sahibinin Ticaret Odası başkanı olduğunu bile söylemişti ama bu St. Lo­uis’de değildi sanıyorum. Her neyse, beşyüz dolarımı alıp bu bucket shopa gittim. Bu parayla A. R. Fullerton &amp; Co’da marj olarak kullanabileceğim kazançlar elde et­meye kararlıydım.   </p>
			<p class="paragraf">St. Louis’e vardığımda otele yerleştim, yıkandım ve hemen çıkıp bucket shoplara gittim. Bunlardan biri J. G. Dolan Company, diğeri ise H. S. Teller &amp; Co. idi. Bura­larda para kazanacağımdan emindim. Hiçbir şeyi şansa bırakmayacak, dikkatli ve yavaş oynayacaktım. Tek korkum birinin beni tanıyıp kim olduğumu onlara söyle­mesiydi, çünkü Çaylak Borsacı’nın ünü bütün ülkedeki bucket shoplara yayılmıştı. Bu dükkânlar kumarhane gi­bidir, hiçbir şey gizli kalmaz.   </p>
			<p class="paragraf">Dolan’ın yeri Teller’dan daha yakındı, ben de önce oraya gittim. Onlar beni tanıyıp beni oradan kovmadan, biraz iş yapmayı umuyordum. Bucket shoptan içeri gir­dim. Dev gibi bir yerdi ve ayakta durmuş fiyatlara ba­kan en az ikiyüz kişi vardı. Memnun olmuştum, çünkü o kalabalıkta farkedilme tehlikesi daha azdı. Durup fiyat tahtasını izledim ve hisse senetlerini dikkatle tek tek in­celemeye başladım. Sonunda ilk oyunum için bir hisse seçtim kendime.   </p>
			<p class="paragraf">Çevreme baktım ve paranın yatırılıp makbuzun alın­dığı gişeyi buldum. Gişedeki görevli bana bakıyordu, ben de yanına gidip “Pamukla buğday burada mı alınıp satılıyor?” diye sordum.   </p>
			<p class="paragraf">“Evet evlat,” dedi.   </p>
			<p class="paragraf">“Hisse senedi de alabilir miyim?”   </p>
			<p class="paragraf">“Alabilirsin, eğer paran varsa.”   </p>
			<p class="paragraf">“Param var, hem de çok,” dedim harçlığıyla böbür­lenen bir çocuk gibi.   </p>
			<p class="paragraf">“Var demek,” dedi, bir yandan da gülümsüyordu.   </p>
			<p class="paragraf">“Yüz dolara kaç hisse senedi alabilirim?” diye sordum ciddi bir tavırla.   </p>
			<p class="paragraf">“Yüz tane, yüz doların varsa tabii.”   </p>
			<p class="paragraf">“Yüz dolarım var. Var ya, ikiyüz dolarım da var!”   </p>
			<p class="paragraf">“Vay canına!” dedi.   </p>
			<p class="paragraf">“Sen bana iki yüz tane hisse al,” dedim hemen.   </p>
			<p class="paragraf">“Hangi hisseden ikiyüz tane?” dedi, sesi ciddiydi. Artık iş konuşuyorduk.   </p>
			<p class="paragraf">Tekrar tahtaya baktım ve sanki o an aklıma gelmiş gibi, “İki yüz tane Omaha, 11 dedim.   </p>
			<p class="paragraf">“Tamam,” dedi. Elimdeki parayı aldı, saydı ve sonra da makbuzu yazmaya başladı. “Adın?” diye sordu, ben de yanıtladım, “Horace Kent.”   </p>
			<p class="paragraf">Makbuzu alıp fiyattaki gelişmeleri izlemek üzere di­ğer müşterilerin yanına oturdum. Fiyat sürekli oynadı, ben de o gün birkaç kez alım satım yaptım. Ertesi gün de aynı şekilde geçti. İki gün içinde 2.800 dolar kazan­mıştım ve o haftayı orada geçirmek istiyordum. Bu hızla kazanmaya devam edersem sorunlarım hallolacak gibi görünüyordu. Sonra da gidip diğer bucket shopta bir hafta geçirirdim ve şansım yaver giderse New York’a ceplerim dolu dönebilirdim. Üçüncü günün sabahında mahcup mahcup gişeye gidip beşyüz dolarlık B. R. T. hissesi istemek üzereyken görevli bana, “Mr. Kent, pat­ron sizi görmek istiyor,” dedi.   </p>
			<p class="paragraf">Oyunun bittiğini anlamıştım. Ama yine de sordum: “Niçin görmek istiyor beni?”  </p>
			<p class="paragraf">“Bilmiyorum.”   </p>
			<p class="paragraf">“Nerede?”   </p>
			<p class="paragraf">“Bürosunda. Şuradan geçeceksiniz.” Parmağıyla bir kapıyı işaret ediyordu.   </p>
			<p class="paragraf">İçeri girdim. Dolan masasının başında oturuyordu. Sandalyesinin üzerinde döndü ve bana, “Otur bakalım Livingston,” dedi.   </p>
			<p class="paragraf">Gösterdiği sandalyeye otururken içimdeki son ümit de kırılmıştı. Beni nasıl tanıdığını bilmiyorum; belki de otel defterindeki kaydımdan.   </p>
			<p class="paragraf">“Beni niçin görmek istediniz?” diye sordum.   </p>
			<p class="paragraf">“Bak evladım, sana karşı değilim, anladın mı? Hem de hiç değilim, anladın mı?”  </p>
			<p class="paragraf">“Hayır, anlamadım,” dedim.   </p>
			<p class="paragraf">Döner sandalyesinden kalktı. İriyarı, dağ gibi bir adamdı. “Şöyle gel bakalım Livingston,” diyerek beni yanına çağırdı. Ben de kapıya doğru gittim. Kapıyı aça­rak salondaki müşterileri işaret etti.   </p>
			<p class="paragraf">“Görüyor musun?” dedi.   </p>
			<p class="paragraf">“Neyi?”   </p>
			<p class="paragraf">“Şu adamları. İyice bir bak onlara. Üçyüz tane müşte­ri var dışarıda. Görüyor musun? Üçyüz herif! Sonra sen geliyorsun ve iki gün içinde benim iki haftada bu üçyüz adamdan kazandığım paradan daha fazlasını alıyorsun. Bu böyle olmaz. Sana karşı bir şeyim yok. Kazandığın ka­darını buyur, sende kalsın. Ama daha fazlasını umma. Artık burada senin için bir şey kalmadı.”  </p>
			<p class="paragraf">“Ama ben...”  </p>
			<p class="paragraf">“Konu kapanmıştır. Seni önceki gün gördüğümde ti­pini hiç beğenmedim. Hem de hiç. Numara yaptığını anlamıştım. O salağı çağırdım” –bir yandan da parmağıy­la gişedeki görevliyi işaret ediyordu– “ve ne yaptığını sordum, bana anlatınca ona dedim ki: ‘O çocuğun tipini hiç beğenmedim. Bize numara yapıyor!’ O kuş beyinli de, ‘Ne numarası patron! Adı Horace Kent, kendini adam zannediyor ama daha süt kuzusu. Numara falan yok!’ dedi. Ben de daha fazla itiraz etmedim. O aptal yüzünden 2.800 dolar zarar ettim. Ama gözüm yok, güle güle har­ca. Ancak bil ki bundan sonra kasamız sana kapalı.”  </p>
			<p class="paragraf">“Bakın, ben...” diye başladım söze.   </p>
			<p class="paragraf">“Asıl sen bak Livingston,” dedi. “Senin hakkında çok şey duydum. Ben hayatımı başkalarının parası üzerin­den kazanıyorum ve sana burada yer yok. Bak ses çıkar­mıyorum, şimdiye kadar kazandığını al git. İnat edecek olursan bozuşuruz, haberin olsun, artık kim olduğunu biliyorum. Haydi yürü!”   </p>
			<p class="paragraf">2.800 dolarım cebimde, Dolan’ın dükkânından ayrıl­dım. Teller da aynı mahalledeydi. Teller’ın çok zengin bir adam olduğunu, at yarışı bahis salonları da olduğu­nu duymuştum. Onun bucket shopuna gitmeye karar verdim. Az bir miktarla başlayıp yavaş yavaş bin hisse­ye mi çıksam, yoksa büyük oynayıp tek bir vurgunla mı yetinsem diye düşünüyordum. O dükkânda da bir gün­den fazla barınabileceğimi sanmıyordum. Bu adamlar zarar etmeye başladıklarında kafaları hemen çalışıyor­du, bu yüzden bin tane B. R. T. almak istemedim. Oysa dört beş puan kazanacağımdan emindim. Ama kuşku çekersem ya da bu hisse senedinde uzun pozisyonda olan çok müşteri varsa, bana hiç hisse satmayabilirlerdi. Ben de fazla açılmadan küçük oynamaya karar verdim.   </p>
			<p class="paragraf">Burası Dolan kadar büyük bir yer değildi ama daha iyi döşenmişti ve müşterileri daha kaliteliydi. Her şey bana çok uygun göründü ve bin tane B. R. T. almaya ka­rar verdim. Gişeye gidip görevliye, “B. R. T. almak isti­yorum. Limit nedir?” diye sordum.   </p>
			<p class="paragraf">“Limit yok,” dedi görevli. “Paranız varsa istediğiniz kadar alabilirsiniz.”   </p>
			<p class="paragraf">“Binbeşyüz hisse istiyorum,” dedim ve görevli mak­buzu yazarken cebimdeki paraları çıkarttım.   </p>
			<p class="paragraf">Sonra aniden kızıl saçlı bir adam gişedeki adamı ke­nara itti. Bana eğilip, “Hey, Livingston, sen Dolan’a git. Senin paranı istemiyoruz,” dedi.   </p>
			<p class="paragraf">“Makbuzumu verin bari,” dedim. “Biraz B. R. T. almış­tım.”   </p>
			<p class="paragraf">“Makbuz falan yok,” dedi. Bu arada diğer görevliler de adamın arkasında toplanmış bana bakıyorlardı. “Sa­kın buraya adım atayım deme. Senin paran bize lazım değil. Anladın mı?”   </p>
			<p class="paragraf">Adama kızmanın ya da kavga etmenin hiçbir anlamı yoktu, ben de otele döndüm, oda parasını ödedim ve New York’a giden ilk trene bindim. Canım sıkkındı. Pa­ra kazanmaya hazırlanırken o Teller denilen adam bana tek bir işlem bile yaptırmamıştı.   </p>
			<p class="paragraf">New York’a döndüm. Fullerton’a beşyüz doları geri ödedim ve St. Louis’de kazandıklarımla yeniden oynama­ya başladım. Hem iyi hem kötü günlerim oluyordu ama hiç değilse zarar etmiyordum. Ayrıca her şeyi sıfırdan öğrenmeye başlamıştım, borsada spekülasyon yapma­nın hiç de benim sandığım gibi bir şey olmadığını görü­yordum. Gazetedeki bulmacaları çözmeden rahat ede­meyen bulmaca tutkunlarından biri gibi olmuştum. Bul­maca çözenler her sözcüğü bulmadan elindeki bulma­cayı bırakamaz. Ben de kendi bulmacamı çözmek isti­yordum. Artık yolumun bir daha bucket shoplara düş­meyeceğine inanmıştım. Oysa yanılmışım.   </p>
			<p class="paragraf">New York’a döndükten iki ay kadar sonra Fuller­ton’un ofisine yaşlı bir adam geldi. A. R.’ın tanıdığıydı. Biri bana bir zamanlar ortak olduklarını ve yarış atları olduğunu söyledi. Adamcağızın eskiden parlak günler yaşadığı belliydi. Beni McDevitt adındaki bu adamla ta­nıştırdılar. Çevredekilere St. Louis’de halkı dolandıran bir at yarışı çetesinden bahsediyordu. Bu çetenin başın­da da bahis salonları olan Teller diye biri vardı.   </p>
			<p class="paragraf">“Adı neymiş?” diye sordum.   </p>
			<p class="paragraf">“H. S. Teller.”   </p>
			<p class="paragraf">“Ben o adamı tanıyorum.”   </p>
			<p class="paragraf">“O herifte hiç iş yok,” dedi McDevitt.   </p>
			<p class="paragraf">“Hem de hiç,” dedim. “Aslında benim onunla görüle­cek bir hesabım var.”  </p>
			<p class="paragraf">“Nasıl yani?”  </p>
			<p class="paragraf">“Bu adamlardan öç alabilmenin tek yolu cüzdanlarını çarpmak. Belki ona şimdi St. Louis’de dokunamıyorum ama bir gün karşısına çıkacağım.” Sonra da McDevitt’e olanları anlattım.   </p>
			<p class="paragraf">“Aslında,” dedi Mac, “adam önce buraya, New York piyasasına girmeye çalıştı, beceremeyince de Hobo­ken’da bir yer açtı. İstediğin kadar oynayabiliyormuş­sun, limit yokmuş ama müşterileri soyup soğana çeviri­yorlarmış.”   </p>
			<p class="paragraf">“Nasıl bir yermiş burası?” diye sordum. Bahis salonunu kastettiğini sanıyordum.   </p>
			<p class="paragraf">“Bucket shop,” dedi McDevitt.   </p>
			<p class="paragraf">“Açık olduğuna emin misin?” diye sordum.   </p>
			<p class="paragraf">“Evet, birkaç arkadaş gelip anlattı bana.”   </p>
			<p class="paragraf">“Ama bunlar kulaktan dolma söylentiler,” dedim.   </p>
			<p class="paragraf">“Gidip kendin dükkânın açık olup olmadığına bakar mı­sın, sor bakalım, en fazla ne kadar oynayabilirmişiz?”   </p>
			<p class="paragraf">“Oldu evlat,” dedi McDevitt. “Ben yarın sabah gider araştırırım, sonra da gelip öğrendiklerimi anlatırım.”   </p>
			<p class="paragraf">Söylediği gibi de yaptı. Teller büyük işler çeviriyor­du ve eline geçen her parayı cebine indirmeye kararlıy­dı. Günlerden cumaydı. Borsa bütün hafta yükselmişti –unutmayın ki bu yirmi yıl önce oldu– cumartesi günü banka hesaplarının kabarık olacağına kuşku yoktu. Bu, büyük aracı kurumların piyasaya atlayıp küçük komis­yoncuların hesaplarını silkelemeleri için iyi bir fırsattı. İşlemlerin son yarım saatinde, özellikle o gün aktif olan hisse senetlerinde benzer hareketler görülecekti. Bun­lar da mutlaka Teller’ın müşterilerinin uzun pozisyonda oldukları hisse senetleri olacaktı, bu yüzden dükkân bu hisselerden kısa pozisyon satışı yapan birini sevinçle karşılayacaktı. Teller’ı köşeye sıkıştırmanın yolunu bul­muştum, üstelik birer puanlık marjlarla işten bile olma­yacaktı bu!  </p>
			<p class="paragraf">O cumartesi sabahı Teller’ın Hoboken’daki yerine doğru yollandım. Müşteri salonuna şık bir fiyat tahtası yerleştirmiş, her tarafı gişelerle donatmışlardı, bir de ortalıkta gri üniformalı özel bir güvenlik görevlisi dolaşıyordu. Salonda 25 kadar müşteri vardı.   </p>
			<p class="paragraf">Salonun müdürüyle konuşmaya başladım. Bana nasıl yardımcı olabileceğini sordu, ben de havadan sudan bahsettim; insanın at yarışlarında istediği kadar büyük oynayabileceğini, şansı yaver giderse birkaç dakika içinde binlerce dolar kazanabileceğini, hisse senetle­rinde ise birkaç kuruş için günlerce beklemek gerekti­ğini söyledim. O da bana borsada oynamanın çok daha güvenli olduğunu, müşterilerinden bazılarının ne kadar çok para kazandığını –konuşmasını duysanız onu Men­kul Değerler Borsası’nda işlem yapan gerçek bir broker sanırdınız– ve yeterince büyük oynayan herkesin yarış­lardan daha fazla kazanabileceğini anlattı. Oradan çıkıp bahisçiye gideceğimi sanıyordu herhalde, paramın bi­razını atlara kaptırmadan önce orada bırakmamı sağla­maya çalışıyordu. Bana acele etmemi, borsanın cumar­tesileri saat 12’de kapandığını söyledi. Böylece öğleden sonra yarışlara gidebilirdim. Üstelik doğru hisseleri se­çersem kazandığım paraları bahisçide oynayabilirdim.   </p>
			<p class="paragraf">Ona inanmaz gözlerle baktım, o da beni ikna etme çalışmalarına devam etti. Benim gözüm saatteydi. Saat l l. 15’te “Olur,” dedim ve çeşitli hisse senetlerinden sa­tış emri vermeye başladım. Cebimden iki bin dolar nakit para çıkardım, müdür sevinçten ne yapacağını şaşırmış­tı. Bana mutlaka çok para kazanacağımı ve oraya sık sık geleceğimi umduğunu söyledi.   </p>
			<p class="paragraf">Her şey düşündüğüm gibi oldu. Yatırımcılar zarar et­memek için ellerindeki hisseleri birer birer satmaya başladılar ve elbette fiyatlar düştü. Ben işlemlerimi bor­sa kapanmadan beş dakika önce tamamlattım.   </p>
			<p class="paragraf">Toplam 5.100 dolar kazanmıştım. Paramı almak üze­re gişeye gittim.   </p>
			<p class="paragraf">“İyi ki gelmişim,” dedim müdüre, bir yandan da makbuzlarımı uzatıyordum.   </p>
			<p class="paragraf">“Afedersin,” dedi. “Paranın hepsini şimdi ödeyemem sana. Bu kadar kazanacağını tahmin etmemiştim. Pazar­tesi sabahı parayı cebinde bil.”   </p>
			<p class="paragraf">“Tamam, ama önce kasada ne varsa ver,” dedim.   </p>
			<p class="paragraf">“Önce küçük oynayanların parasını ödeyeyim, sonra sana ilk yatırdığını, üstüne de kasada ne kalmışsa onu öderim.” Diğer kazananlara paralarını ödemeye başladı. Paramın ödeneceğine kuşkum yoktu. Dükkân bu kadar iyi iş yaparken Teller’ın su koyuvereceğini sanmıyordum. Öyle olsa bile kasada kalanları almaktan başka çarem yoktu. İki bin dolarımı aldım, üzerine de kasada kalan sekizyüz doları ödediler. Pazartesi sabahı geri geleceğimi söyledim. Paranın mutlaka geleceğine yemin etti.   </p>
			<p class="paragraf">Pazartesi Hoboken’a vardığımda saat 12’ye geliyor­du. Müdür, Teller’ın beni kovduğu gün St. Louis’de gör­düğüm bir adamla konuşuyordu. Hemen müdürün mer­kez ofise telefon ettiğini ve onların da olayı araştırması için birini yolladığını anladım. Sahtekârlar kimseye gü­venmez.   </p>
			<p class="paragraf">“Paramı almaya geldim,” dedim müdüre.   </p>
			<p class="paragraf">“Bu o adam mı?” diye sordu St. Louis’li.   </p>
			<p class="paragraf">“Evet,” dedi ve cebinden bir tomar zarf çıkardı.   </p>
			<p class="paragraf">“Dur biraz!” dedi St. Louis’li ve bana dönerek, “Livingston, sana bizim dükkânlarda dolaşmayacaksın de­medik mi?” dedi.   </p>
			<p class="paragraf">“Önce paramı ödeyin,’’ dedim müdüre ve o da bana 2.300 dolar verdi, dört tane beşyüzlük, üç tane de yüz­lük banknot.   </p>
			<p class="paragraf">“Ne diyordunuz?” dedim St. Louis’liye.   </p>
			<p class="paragraf">“Sana bizim dükkânlarda oynamamanı söylemiştik.”   </p>
			<p class="paragraf">“Evet, ben de buraya onun için geldim zaten.”   </p>
			<p class="paragraf">“Bir daha da geleyim deme. Defol!” diye bağırdı ba­na. Gri üniformalı güvenlik görevlisi rastlantıymış gibi hiç istifini bozmadan yanımıza geldi. St. Louis’li yumru­ğunu sıkarak müdürü azarlamaya başladı: “Bu adam bi­zi soyarken aklın neredeydi? Bu adamın adı Livingston. Sana bu konuda emir verilmişti.”   </p>
			<p class="paragraf">“Bana bak,” dedim St. Louis’liye. “Burası St. Louis de­ğil. Patronunun St. Louis’de çevirdiği dolaplar burada sökmez.”   </p>
			<p class="paragraf">“Bir daha seni bu ofiste görmeyeyim. Buraya adım atayım deme,” diye bas bas bağırıyordu.   </p>
			<p class="paragraf">“Ben buraya gelemezsem kimse gelmez,” dedim ona. “Burada üçkağıda yer yok.”   </p>
			<p class="paragraf">St. Louis’li anında yumuşattı sesini.   </p>
			<p class="paragraf">“Bak evladım,” dedi sıkıntılı bir halde. “Bizi kırma. Bi­raz mantıklı ol! Biz her gün böyle zarar edemeyiz. Patron senin kim olduğunu duyunca küplere binecek. Rica edi­yorum Livingston.”  </p>
			<p class="paragraf">“Olur, merak etme,” diye söz verdim.   </p>
			<p class="paragraf">“Mantıklı ol biraz ne olur. Tanrı aşkına gelme bir da­ha buraya. Bırak burada iyi bir başlangıç yapalım. Bura­larda yeniyiz daha. Olur mu?”   </p>
			<p class="paragraf">“Bir daha geldiğimde bu kadar gürültü istemem,” dedim çıkarken. St. Louis’li nefes nefese müdürle konu­şuyordu. St. Louis’de beni kovmalarının öcünü almış, epey para kazanmıştım. Artık sinirlenmeye ve daha fazla üzerlerine gitmeye gerek yoktu. Fullerton’un ofisine gidip olanları McDevitt’e anlattım. Sonra da eğer sakın­cası yoksa benim için Teller’ın yerine gidip küçük çap­ta, yirmi, otuz hisselik alımlar yapmasını rica ettim. Böy­lece dükkândakiler ona alışacaktı, ben de fırsat kollaya­cak ve iyi bir hisse bulduğumda hisseleri artırması için ona telefonla talimat verecektim.   </p>
			<p class="paragraf">McDevitt’e bin dolar verdim. Söylediğim gibi Hobo­ken’a gitti ve çok geçmeden düzenli müşterilerinden bi­ri oldu. Derken bir gün hisselerden birinin aniden düş­meye başlayacağını farkettim ve Mac’e haber verdim, Mac de satabildiği kadar hisse sattı. O gün Mac’e payını ve masraflarını ödedikten sonra cebime 2.800 dolar kal­dı. Herhalde Mac kendi hesabına da bir miktar oynamış­tı. Aradan bir ay geçmemişti ki Teller Hoboken şubesini kapattı. Ortalıkta dönenler polisin şüphesini çekmişti. Ayrıca yatırdığımız paranın karşılığını alamıyorduk, gerçi orada yalnızca iki kez alım satım yapmıştık. O dö­nemde borsa çılgın bir yükselme eğilimi içindeydi ve hisse senetleri bir puanlık marjları silecek kadar bile kâr getirmiyordu. Bu arada bütün müşteriler borsanın yükseleceği beklentisi içinde olduklarından hep o yön­de oynuyor, hep de kazanıyorlardı. Bucket shoplar sal­gın hastalık gibi bütün ülkeyi sarmıştı.   </p>
			<p class="paragraf">Artık bucket shoplar çok değişti. Eski bucket shop­larda alım satım yapmak saygın bir brokerin ofisinde spekülasyona girmekten daha avantajlıydı. Öncelikle marj tükenir tükenmez işlem kendiliğinden kapanıyor­du, bu da zarar edilmesini önlüyordu. Oynadığınız para­dan daha fazlasını kaybetmeniz olanaksızdı, ayrıca ver­diğiniz talimatların uygulanmaması ya da geç uygulan­ması gibi şeyler de söz konusu olmuyordu. New York’taki bucket shoplar Batı bölgelerindeki dükkânlar kadar liberal değildi. Burada kimi hisse senetlerinden elde edilebilecek kâr iki puanla sınırlandırılırdı. Şeker, Tennesse Kömür ve Demir bunların arasındaydı. Bu his­seler on dakikada on puan hareket etmiş olsalar da makbuz başına ancak iki puanlık kâr edilebilirdi. Aksi halde müşterinin bir dolar koyup karşılığında on dolar kazanarak çok fazla kâr edeceğini düşünürlerdi.   </p>
			<p class="paragraf">Sonraları en büyükleri de dahil olmak üzere birçok bucket shopun bazı hisse senetlerini alıp satmayı red­dettikleri bir dönem geldi. 1900’de seçimlerden bir gün önce McKinley’in kazanacağı kesinleşince ülkedeki bucket shopların hiçbiri müşterilerin hisse senedi satın almasına izin vermedi. Seçim bahisleri bire üç McKinley lehineydi. Pazartesi günü hisse senedi alarak 3 ila 6, hatta daha da fazla puan kâr edilebilirdi. Bryan üzerine bahse girip, üstüne üstlük bir de hisse senedi satın alan herkes zengin olabilirdi. O gün bucket shoplar hiçbir ta­limatı kabul etmedi.   </p>
			<p class="paragraf">Eğer bucket shoplar benimle iş yapmayı reddetme­seydi onlardan asla vazgeçmezdim. O zaman da hisse senedi spekülasyonunun birkaç puanlık dalgalanmalar üzerinde oynamaktan ibaret olmadığını öğrenemezdim.   </p>
		</div>
	</body>
</html>