<html xmlns="http://www.w3.org/1999/xhtml">
	<head>
		<title>1-11</title>
		<link href="css/idGeneratedStyles_0.css" rel="stylesheet" type="text/css"/>
		<link href="css/idGeneratedStyles_2.css" rel="stylesheet" type="text/css"/>
<meta content="urn:uuid:585de9cd-969c-4dde-af95-45ec0d03444c" name="Adept.expected.resource"/>
	</head>
	<body id="x1-11" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-8">VII. BÖLÜM  </p>
			<p class="paragraf ParaOverride-7">Ben borsanın yükselmesi ya da düşmesi ile ilgili tah­minlerimi anlatmaktan çekinmem. Ama kimseye belli bir hisse senedinden satın almaları ya da satmaları için tüyo vermem. Eğer borsada genel bir düşüş varsa, bü­tün hisselerin fiyatları düşer, genel bir yükseliş varsa yükselir. Ancak diyelim ki bir savaş yaşanıyorsa ve bor­sa bu yüzden düşmüşse; bu silah hisselerinin de düşe­ceği anlamına gelmez. Ben genel durumlardan söz edi­yorum. Ancak ortalama bir yatırımcı borsadaki genel düşüş ya da yükselişlerle ilgilenmez. Bu yatırımcı hangi hisse senedini satması ya da alması gerektiğini bilmek ister. Hazıra konmaktır niyeti. Yan gelip yatmak ister. Kafasını fazla yormak istemez. Yerde bulduğu parayı saymak bile zor gelir ona.   </p>
			<p class="paragraf">Ben bu kadar tembel değildim, ama yine de genel borsa koşullarını düşünmek yerine, ayrı ayrı hisse se­netlerini değerlendirmek, genel hareketler yerine tek tek dalgalanmalara bakmak kolayıma geliyordu. Bu yöntemi değiştirmem gerekiyordu ve sonunda değiştir­dim.   </p>
			<p class="paragraf">İnsanlar hisse alım satım işinin temel özelliklerini anlarken biraz zorlanırlar. Borsa yükselirken hisse senedi almak en rahat yöntemdir. Önemli olan fiyatları en dü­şük anında yakalayabilmek değil, doğru anda alış ya da satış yapabilmektir. Borsanın düşeceğini düşünüyorsam ve satış yapmaya başladıysam, yaptığım her satış bir öncekinden daha düşük fiyata gerçekleşmelidir. Eğer satın alacaksam bunun tersi geçerlidir. Fiyatlar sürekli artıyor olmalıdır. Fiyatlar artarken satın almak, düşer­ken de satmak benim yöntemimdir.   </p>
			<p class="paragraf">Diyelim ki ben hisse senedi alacağım ve 110’dan iki­bin adet hisse aldım. Eğer ben satın aldıktan sonra his­se sendinin fiyatı 111’e çıkarsa demek ki, en azından o an için, yaptığım işlemde haklıyım, çünkü hisse fiyatı bir puan arttığına göre kâr etmiş sayılırım ve kâr ettiğim için gidip ikibin hisse daha alırım. Eğer borsa hâlâ yükseli­yorsa, tekrar ikibin hisselik bir alım yaparım. Diyelim ki fiyat 114’e çıktı. O an için bunu yeterli olduğunu düşünü­yorum. Şimdi elimde bir hisse senedi bazı oluştu. Orta­lama 111 3/4’ten altıbin hisse senedi satın aldım ve şu anda hisse fiyatı 114. O an için daha fazla hisse almak is­temiyorum. Oturup bekliyorum. Hisse fiyatı elbet bir noktadan sonra düşecek diye düşünüyorum. Bu düşüş­ten sonra borsa fiyatı nasıl toparlayacak diye merak edi­yorum. Büyük bir olasılıkla, bu düşüş benim yaptığım üçüncü alımdan sonra gerçekleşecek. Diyelim ki fiyat 114’ten 112 1/4’e düşecek, sonra tekrar artacak. Fiyat tekrar 113 3/4’e çıktığı anda borsadan dörtbin hisse al­ma emri veriyorum. Eğer o dörtbin hisseyi 113 3/4’e alabiliyorsam, yanlış giden bir şeyler olduğunu anlıyo­rum ve bir deneme satışı yapmaya karar veriyorum, ya­ni bin hisse senedini satışa çıkarıyor, borsanın buna na­sıl tepki verdiğini izliyorum. Ancak diyelim ki fiyat 113 3/4 iken verdiğim dörtbin hisselik alış emrinden sonra ikibin hisseyi 114’e, beşyüz hisseyi 114 1/2’ye, geri ka­lanını da daha yüksek fiyatlara alabiliyor, son beşyüz hisse için de 115 1/2 ödüyorum. Artık kesinlikle haklı olduğumu anlıyorum. Hisse senedini alış koşullarım ba­na o anda o hisseyi almakta haklı olup olmadığımı gös­teriyor –elbette bu arada borsanın genel durumunu iyi­ce değerlendirdiğimi ve borsanın artma eğilimi içinde olduğunu varsayıyorum. Ben hiçbir hisseyi fazlasıyla ucuza ya da fazlasıyla kolay satın almak istemem.   </p>
			<p class="paragraf">Bir keresinde Borsa’nın en ünlü operatörlerinden bi­ri olduğu dönemde Başkan S. V. White hakkında bir şey duymuştum. Başkan takma adıyla tanınan White, son de­rece nazik, yaşlıca, çok zeki ve cesur bir adamdı. Duy­duğum kadarıyla kendi zamanında harika şeyler başar­mıştı   </p>
			<p class="paragraf">Şeker hisselerinin borsadaki dalgalanmaların baş nedeni olduğu günlerdi. Şeker· şirketinin genel müdürü H. O. Havemeyer zirvede en parlak anlarını yaşıyordu. Eski borsacılar H. O. ve adamlarının şeker hisselerinde istedikleri etkiyi yaratacak gerekli para kaynaklarına ve zekâya sahip olduğunu anlatırlar. Havemeyer’ın o güne kadar hiçbir insider’ın yapamadığı kadar çok profesyo­nel borsacıyı ezip geçtiğini söylerler. Genellikle borsa­cılar insider’lara destek yerine köstek olurlar.   </p>
			<p class="paragraf">Bir gün Başkan White’ı tanıyan biri heyecan içinde White’ın ofisine dalarak demiş ki: “Başkan, eğer iyi bir haber alırsam hemen gelip sana bildirmemi, haber işi­ne yararsa bana birkaçyüz hisse ayıracağını söylemiş­tin.” Durup biraz soluklanmış ve Başkan’ın kendisini doğrulamasını beklemiş. Başkan her zamanki dalgın ifadesiyle ona bakmış ve “Sana tam olarak ne söylediğimi hatırlamıyorum, ama işime yarayacak bilgilerin kar­şılığını ödemeye hazırım,” demiş.   </p>
			<p class="paragraf">“Tamam işte, şimdi elimde böyle bir bilgi var.”   </p>
			<p class="paragraf">“Aferin,” demiş Başkan. Ses tonu o kadar yumuşak­mış ki kendisine bilgi getiren adam yutkunup, “Evet efendim, Sayın Başkan,” demiş. Sonra da White’a yaklaş­mış ve kimsenin kendilerini duymaması için alçak bir sesle, “H. O. Havemeyer şeker hissesi alıyor,” diye fısıl­damış.   </p>
			<p class="paragraf">“Öyle mi?” diye yanıtlamış Başkan hiç istifini bozma­dan.   </p>
			<p class="paragraf">White’ın bu tavrı adamın sinirine dokunduğundan bir kez daha üzerine bastıra bastıra, “Evet efendim. Eli­ne geçirdiği her hisseyi alıyor,” demiş.   </p>
			<p class="paragraf">“Emin misin dostum?” diye yinelemiş S. V.   </p>
			<p class="paragraf">“Başkan, yüzde yüz eminim. Şirket görevlileri alabil­dikleri her hisseyi alıyorlar. Şeker ücretleri ile ilgili bir şey ve çok yakında patlayacak. Rüçhanlı temettüleri ge­çecekmiş. Yani en azından otuz puan artacak.”   </p>
			<p class="paragraf">Yaşlı adam “Sence bu olur mu?” diyerek fiyatlara bakmak için taktığı gümüş çerçeveli gözlüklerin arka­sından süzmüş karşısındakini.   </p>
			<p class="paragraf">“Bence bu olur mu? Ne demek bence olur mu? Adım gibi eminim olacağından! Eğer H. O. Havemeyer’la arkadaşları şu anki hızla şeker alıyorlarsa 40 puandan aşa­ğısına razı olmazlar. Borsa da her an kontrollerinden çıkmak üzere, fiyatlar aniden fırlayacak. Hisseler bir ay öncesine göre çok daha zor bulunuyor.”   </p>
			<p class="paragraf">“Demek şeker alıyor, öyle mi?” demiş Başkan dalgın dalgın.   </p>
			<p class="paragraf">“Almak mı? Fiyatına aldırmadan son sürat kepçeyle ceplerine dolduruyor.”  </p>
			<p class="paragraf">“Eee?” demiş White. Sonra da susmuş.   </p>
			<p class="paragraf">Ama bu kadarı tüyocuyu sinirlendirmeye yetmiş, “Aynen öyle! Ve bence bu gayet iyi bir bilgi. Bir kere kesinlikle güvenilir.”  </p>
			<p class="paragraf">“Öyle mi?”   </p>
			<p class="paragraf">“Öyle ve de bence fiyatı yüksek olmalı. Bu haber işinize yarayacak mı?”  </p>
			<p class="paragraf">“Elbette yarayacak.”   </p>
			<p class="paragraf">‘’Ne zaman?” diye sormuş tüyocu kuşkuyla.   </p>
			<p class="paragraf">“Hemen.” Başkan seslenmiş, “Frank!” Bu en atılgan brokerinin adıymış ve o sırada da yan odadaymış.   </p>
			<p class="paragraf">“Buyrun efendim,” diye gelmiş Frank.   </p>
			<p class="paragraf">“Lütfen borsaya inip onbin şeker satar mısın?”   </p>
			<p class="paragraf">“Satmak mı?” diye haykırmış tüyocu. Sesi öylesine acı doluymuş ki odadan çıkmak üzere olan Frank bile dönüp bakmış.   </p>
			<p class="paragraf">“Evet, satmak,” demiş Başkan yumuşak bir sesle.   </p>
			<p class="paragraf">“Ama size söyledim, H. O. Havemeyer alıyor o hisse­leri!”   </p>
			<p class="paragraf">“Ne söylediğini biliyorum dostum,” demiş Başkan sa­kin sakin ve brokere dönerek, “Acele et Frank!” diye seslenmiş.   </p>
			<p class="paragraf">Broker emri yerine getirmek üzere koşar adımlarla oradan uzaklaşmış ve tüyocunun yüzü kıpkırmızı olmuş.   </p>
			<p class="paragraf">“Geliyorum ve size bugüne kadar duyduğum en bü­yük haberi veriyorum. Size geldim, çünkü sizin benim dostum ve aklı başına bir insan olduğunuzu sanıyordum. Bu haberi değerlendireceğinizi düşünmüştüm.”   </p>
			<p class="paragraf">Başkan sakinleştirici bir ses tonuyla, “Değerlendiri­yorum zaten,” demiş.   </p>
			<p class="paragraf">“Ama size söyledim, H. O. ve arkadaşları satın alma­ya başlamış!”  </p>
			<p class="paragraf">“Tamam, sizi duydum.”  </p>
			<p class="paragraf">“Alıyormuş dedim. Almak, almak, satmak değil!” di­ye bas bas bağırmış bizim tüyocu.   </p>
			<p class="paragraf">“Tamam, alıyormuş. Ben de öyle anlamıştım,” demiş başkan. Bu arada ticker’ın yanında durmuş fiyatlara ba­kıyormuş.   </p>
			<p class="paragraf">“Ama siz satıyorsunuz.”   </p>
			<p class="paragraf">“Evet; onbin hisse satıyorum.” Başkan başını salla­mış. “Satıyorum tabii,” demiş.   </p>
			<p class="paragraf">Sözlerine ara verip dikkatini fiyatlara yöneltmiş. Tü­yocu da yaklaşıp Başkan’ın ne gördüğüne bakmış. Yaşlı adamın ne kadar kurnaz olduğunu bilirmiş. Başkan’ın omuzunun üzerinden fiyatlara bakarken, elinde mak­buzla bir görevli içeri girmiş. Belli ki bu, Frank’ın gön­derdiği rapormuş. Başkan rapora gözünün ucuyla bak­makla yetinmiş. Satış emrinin nasıl yerine getirildiğini zaten banttan gelen bilgilerden görmüş.   </p>
			<p class="paragraf">Raporu görünce görevliye, “Söyle onbin hisse daha satsın,” demiş.   </p>
			<p class="paragraf">“Başkan, yemin ederim hisseyi satın alıyorlar!”  </p>
			<p class="paragraf">“Sana Bay Havemeyer kendisi mi söyledi?” diye sor­muş Başkan yavaşça.   </p>
			<p class="paragraf">“Olur mu hiç! O kimseye bir şey söylemez ki. En ya­kın arkadaşına bile tüyo vermez o. Ama ben bunun doğ­ru olduğunu biliyorum.”   </p>
			<p class="paragraf">“Fazla heyecanlanma dostum,” demiş ve elini kaldır­mış Başkan. Bir yandan da banda bakıyormuş. Tüyocu acı acı demiş ki:   </p>
			<p class="paragraf">“Eğer düşündüğümün tam tersini yapacağını bilsey­dim, ne kendi zamanımı boşuna harcardım ne de senin­kini. Yine de sen o hisseden zarar edince sevinmeyece­ğım. Senin için üzülüyorum Başkan. Gerçekten de! Şimdi izin verirsen bu haberi kendim değerlendireceğim.”   </p>
			<p class="paragraf">“Ben değerlendiriyorum, merak etme. Borsayı biraz da olsa tanıyorum, belki senin kadar ya da Havemeyer kadar değil, ama yine de biraz tanıyorum. Şimdi senin bana getirdiğin bilgileri geçmişte aldığım derslere gö­re kullanıyorum. Wall Street’te benim kadar uzun zaman geçirdikten sonra gerçekten de benim için üzülen biri­lerinin olduğunu bilmek çok güzel. Boşuna telaşlanma dostum.”   </p>
			<p class="paragraf">Adam Başkan’a bakakalmış, karar yeteneği ve diren­ci karşısında hayranlığını gizlemekte zorlanıyormuş.   </p>
			<p class="paragraf">Çok geçmeden görevli geri gelmiş ve Başkan’a bir rapor uzatmış. Başkan da rapora bakmış ve “Şimdi de git otuzbin şeker almasını söyle. Otuzbin adet alacak!” demiş.   </p>
			<p class="paragraf">Görevli hızla dışarı çıkmış ve tüyocu yaşlı tilkiyle başbaşa kalmış.   </p>
			<p class="paragraf">Başkan, “Dostum,” diye açıklamaya başlamış, “Senin bana doğruyu söylediğinden bir an bile kuşkulanma­dım. Ama bu haberi H. O. Havemeyer sana kendisi bile söylemiş olsaydı, aynı şeyi yapardım. Gerçekten de H. O. Havemeyer ve arkadaşlarının o hisseleri senin söy­lediğin gibi alıp almadıklarını anlamanın tek bir yolu vardır, o da benim yaptığımı yapmaktır. İlk onbin hisse gayet kolay satıldı. Ama durum hakkında fazlaca bilgi vermiyordu bu. İkinci onbin hisse anında gitti, hem de borsa yükselmeye devam ediyordu. Demek ki birileri satılan her hisseyi hemen almaya hazırdı. Bu alıcıların kim olduğu şu anda pek de önemli değil. Ben artık kısa pozisyondan çıktım, elimde onbin hisse var ve bana ver­diğin bilginin doğru olduğuna inanıyorum.”   </p>
			<p class="paragraf">“Karşılığında bana ne vereceksiniz?” diye sormuş tü­yocu.   </p>
			<p class="paragraf">Başkan, “Şimdi aldığım onbin hissenin beşyüzü se­nin,” demiş. “Sana iyi günler. Bir dahaki sefere bu kadar heyecanlanma, ne olur.”   </p>
			<p class="paragraf">Tüyocu çıkarken, “Başkan, rica etsem siz kendi his­selerinizi satarken benimkileri de satabilir misiniz? Bel­ki de sandığım kadar iyi bilmiyorum borsa işini,” demiş.   </p>
			<p class="paragraf">İşte işin teorisi bu. Bu yüzden ben hiçbir hisse sene­dini ucuza almak için hemen atılmam. Elbette mantıklı bir fiyattan almaya, borsanın ilerisinde gitmeye çalışı­rım. İş satmaya geldiğinde hisselerinizi isteyen birini bulamazsanız zaten satış yapamazsınız.   </p>
			<p class="paragraf">Eğer uzun vadeli ve yüksek miktarda alımlar yapı­yorsanız bunu aklınızdan hiç çıkarmayın. Bir yatırımcı önce genel koşulları inceler, sonra kendine bir plan ya­par ve sonra harekete geçer. Diyelim ki planı gerçekle­şir ve büyük kâr elde eder, ama kâğıt üzerinde. Bu yatı­rımcı hisselerini canı isteyince satamaz. Borsanın ellibin hisseyi alması yüz hisseyi almasından çok daha zor ola­caktır. Bu yatırımcı kendisi için bir piyasa oluşana kadar beklemek zorundadır. Derken hisseleri için bir alıcı kit­lesi oluştuğunu farkeder. O kitleye hemen ulaşmalıdır. Zaten belli bir süredir beklemektedir. Hisseleri o iste­yince değil, satabildiği zaman satmak zorundadır. En iyi zamanlamayı sağlayabilmek için ortamı dikkatle izleme­li ve sınamalıdır. Borsanın satış için ne zaman en uygun koşullara ulaşacağını anlamak çok zor bir iş değildir. Ancak hisselerin hepsini borsaya sürmeden bir deneme yapmak ve ortamın gerçekten uygun olup olmadığını anlamak gerekir. Unutmayın ki fiyatların tam istediğiniz düzeye çıkmasını ya da inmesini beklemek boşunadır. Ancak ilk işlemden sonra kâr etmemişseniz, asla ikinci bir işleme girmeyin. Beklemeyi tercih edin. İşte bu noktada fiyatları çok iyi izleyin, bir sonraki işlemi ne zaman başlatacağınızı böyle anlayacaksınız. Her şey doğru za­manlamaya bağlıdır. Bunun önemini anlamam uzun yıl­lar sürdü. Ayrıca bana yüzbinlerce dolara maloldu.   </p>
			<p class="paragraf">Mutlaka piramit yöntemi ile alım satım yapın demi­yorum. Elbette bazı yatırımcılar bu yöntem sayesinde büyük paralar kazanabiliyorlar. Ben sadece şu kadarını söylüyorum: Diyelim ki bir yatırımcı beşyüz hisse sene­di alacak. Bence bu yatırımcı, spekülasyon yapmak isti­yorsa, bu hisselerin hepsini aynı anda almamalı. Hele kumar oynuyorsa, asla aynı anda almamalı.   </p>
			<p class="paragraf">Önce yüz hisse senedi aldı diyelim, belki kısa süre sonra zarar edecek... Niçin gidip kendisini zarara sokan hisseden daha fazla alsın? En iyisi, yanıldığını hemen anlayarak o an için o hisselerden vazgeçmelidir.   </p>
		</div>
	</body>
</html>