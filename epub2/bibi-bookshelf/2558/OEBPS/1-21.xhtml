<html xmlns="http://www.w3.org/1999/xhtml">
	<head>
		<title>1-21</title>
		<link href="css/idGeneratedStyles_0.css" rel="stylesheet" type="text/css"/>
		<link href="css/idGeneratedStyles_2.css" rel="stylesheet" type="text/css"/>
<meta content="urn:uuid:585de9cd-969c-4dde-af95-45ec0d03444c" name="Adept.expected.resource"/>
	</head>
	<body id="x1-21" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-18">XVII. BÖLÜM  </p>
			<p class="paragraf ParaOverride-7">En yakın arkadaşlarımdan biri benim kapıldığım şu sez­giler hakkında binbir hikâye anlatır. Sürekli benim anlaşılmayan güçlere sahip olduğumu söyler durur. Benim körü körüne bazı gizemli içgüdüleri izlediğimi ve bu yüzden borsada zamanlamamın hep doğru olduğunu söyler. En sevdiği hikâye de benimle siyah bir kedi ara­sında geçen bir konuşmadır. Güya bir gün onun evinde, kahvaltı sofrasında bir kara kedi bana elimdeki bir his­se senedini satmamı söylemiş, ben de satana kadar ra­hat etmemişim. Bu satışı en yüksek fiyatlardan yaptığım için müthiş kâr etmişim. Duyan da bu masala inanır!   </p>
			<p class="paragraf">Oysa gerçekte, o sıralar Washington’da bazı parla­menterlerle görüşüyor, onları borsaya uygulanan vergi­lerin indirilmesi konusunda ikna etmeye çalışıyordum. Dikkatim borsanın üzerinde değildi. Elimdeki hisseleri satma fikri aniden doğdu, arkadaşım da bu hikâyeyi uy­durdu işte.   </p>
			<p class="paragraf">Gerçekten de arada sırada borsada olmayacak şey­leri yapmak için tuhaf bir isteğe kapıldığım olur. İster kısa ister uzun pozisyonda olayım, hiç farketmez. He­men borsadan kurtulmam gerektiğini hissederim. Kurtulana kadar da içim rahat etmez. Sanıyorum çevremde bazı uyarı işaretleri görmeye başlıyorum. Belki bu iş­aretlerden tek bir tanesi yapmak istediğim şeyi yap­mam için yeterli bir neden olamıyor. Belki de James R. Keene ve ondan önce gelen bazı borsacıların sahip ol­duğu söylenen altıncı his bu. İtiraf edeyim ki bu uyarı genellikle hem doğru hem de tam zamanındadır. Ama bu olayda sezgiye falan kapılmadım. İşin kara kediyle il­gisi yoktu. Arkadaşım benim o sabah çok aksi davrandı­ğımı söylüyor. Bu, hayal kırıklığına uğramış olmamdan kaynaklanıyordu. Konuştuğum parlamenterleri ikna edemediğimi ve kurulan komitenin Wall Street’ten ver­gi alma konusunda benimle aynı görüşü paylaşmadığını çok iyi biliyordum. Borsa işlemlerinde vergi indirimine gidilmesine ya da vergi kaçırılmasına göz yumulmasını önermiyordum ben. Yalnızca uygulanan vergi oranları­nın borsacılar açısından pek adil ve mantıklı olmadığını anlatmaya çalışıyordum. Sam Amca’nın kaz gelecek yer­den tavuk esirgememesini istiyordum. Bu konuda başarısız olunca hem sinirlendim, hem de haksız vergi öde­mek zorunda kalan bir sektörün geleceği hakkında kö­tümser duygulara kapıldım. Size ne olup bittiğini anlata­yım.   </p>
			<p class="paragraf">Borsada fiyatlar yükselmeye başladığında, hem Wall Street’te hem de bakır piyasasında işlerin iyi gideceğini düşünüyordum, bu yüzden bu iki tür hisse senedinden de bol miktarda aldım. Önce 5 bin Utah Copper aldım, ama daha fazla almaktan vazgeçtim, çünkü hisse gerek­tiği gibi hareket etmiyordu. Yani o hisseyi aldığıma memnun olmama yetecek kadar artış göstermedi. Sanı­yorum fiyat 114 civarındaydı. Hemen hemen aynı fiyata United States Steel de satın almaya başladım. İlk gün hisse düşündüğüm gibi lıareket ettiği için 20 bin adet aldım. Size daha önce anlattığım yöntemi izliyordum.   </p>
			<p class="paragraf">Steel hisseleri düşündüğüm gibi artmaya devam etti ve ben de toplam 72 bin hisse toplayana kadar alımları­mı sürdürdüm. Fakat Utah Copper hisselerimi artırma­dım. Hâlâ elimde 5 bin hisse vardı. Daha fazla almak için bir neden göremiyordum.   </p>
			<p class="paragraf">O sırada olanları herkes biliyor. Borsada müthiş bir canlanma görüldü. Fiyatların artacağı belliydi. Genel koşullar elverişliydi. Hisse senetleri büyük çapta değer kazandıktan ve kâğıt üzerindeki kârım hatırı sayılır bir miktara ulaştıktan sonra bile, henüz satış zamanının gel­mediğini biliyordum. Washington’a geldiğimde hâlâ bu görüşü taşıyordum. Borsanın biraz daha yükseleceğini düşünüyordum, ama elbette o saatten sonra yeni hisse almak amacında değildim. Borsa tamamen düşündüğüm yönde gidiyordu. Bütün gün fiyat tahtasının karşısında oturup hisseleri satacak anı kollamama da gerek yoktu. Satma zamanı gelmeden önce, çok büyük bir felaket ol­madığı sürece, borsa mutlaka duraklayacak ya da bana durumumu tam tersine çevirmem için bir işaret vere­cekti. O yüzden ben de içim rahat bir şekilde parlamen­terlerle görüşmeye gittim.   </p>
			<p class="paragraf">Bu arada fiyatlar artıyordu ve bu da pek yakında ar­tışın duracağı anlamına geliyordu. Bunun için belli bir tarih verilmesi gerekmiyordu. Borsanın ne zaman düşü­şe geçeceğini tahmin etmek benim gücümü aşıyordu. Yine de bir gözüm borsadaydı. Zaten benim bir gözüm her zaman borsadadır. Bu benim için bir alışkanlık hali­ne gelmiştir.   </p>
			<p class="paragraf">Emin değilim ama, sanıyorum hisselerimi satmadan önceki gün yüksek fiyatları görünce aklıma kâğıt üzerindeki kârımın ne kadar yüksek olduğu, elimde ne kadar çok hisse senedi tuttuğum ve bir türlü devlet adamları­mızı Wall Street’e karşı daha mantıklı ve adil davranma­ya ikna edemediğim geldi. Böylece içime bir kuşku to­humu atıldı. Bilinçaltım bütün gece fazla mesai yaptı. Sa­bah borsayı ve o gün nasıl hareket edeceğini düşünme­ye başladım. Sonra da ofise gidince fiyatların hâlâ yük­selmekte olduğunu ve benim de kâr ettiğimi düşünme­yip, hisselerimi şimdi satarsam rahatlıkla alıcı bulacağı­mı farkettim. Borsa bu durumdayken istediğim kadar hisse satabilirdim. İnsan elinde bu kadar çok hisse var­ken, kâğıt üzerindeki kârlarını nakde çevirme fırsatını buldu mu elinden kaçırmamalıdır. İşlem sırasında kâr­dan fazla kaybetmemek için çaba harcamak gerekir. Deneyimlerim bana her zaman kârlarımı nakde çevir­mek için fırsat bulabileceğimi ve bu fırsatın da genellik­le borsa düşüşe hazırlanırken karşıma çıktığını gösterir. Bunun sezgilerimle ilgisi yoktur.   </p>
			<p class="paragraf">Elbette o sabah elimdeki hisse senetleri için alıcı bu­lunca hemen sattım. Satış yaparken elli hisseyle de baş­layabilirsiniz, ellibin hisseyle de. Ama elli hisse satarsa­nız, bunu fiyatı en düşük düzeyde bile oynatmadan ya­pabilirsiniz, ellibin hisse satmaksa daha farklı olacaktır. Benim elimde yetmişikibin adet U. S. Steel hissesi vardı. Bu size çok yüksek bir miktar gibi görünmeyebilir, ama satış yaparken mutlaka kâğıt üzerinde onca yüksek gö­rünen kârın bir miktarını silip süpürecektir ve bu kayıp, sizi bankadaki nakit paranızı kaybetmiş kadar üzecektir.   </p>
			<p class="paragraf">Toplam kârım 1 milyon 500 bin dolar civarındaydı ve elime fırsat geçmişken bunu hemen nakde çevirdim. Ancak satmakla doğru şeyi yaptığımı düşünmemin nedeni, kâr etmem ve elime fırsat geçmesi değildi. Satma zamanımın geldiğini borsadaki bazı işaretlerden anladım ve beni asıl mutlu eden şey bu oldu. Elimdeki 72 bin U. S. Steel hisse senedini günün en yüksek fiyatının sadece bir puan altında bir değere satmayı başardım. Ama ay­nı gün, aynı saatte 5 bin Utah Copper’ımı satmaya çalı­şınca, fiyat beş puan düştü. Hatırlayacaksınız, her iki hisse senedini de aynı zamanda satın almaya başlamıştım ve gayet akıllıca davranarak elimdeki U. S. Steel’in sayı­sını yirmibin hisseden yetmişikibin hisseye çıkarmış, Utah hisselerimi ise 5 bin hisse ile sınırlandırmıştım. Utah Copper’ları daha önce satmamamın nedeni, genel­de bakır fiyatlarının artacağını düşünmemdi. Nasıl olsa hisse senetlerinden iyi kazanıyordum, Utah’ta büyük kâr etmesem bile elimdeki hisseleri satmamak bana fazla bir zarar getirmeyecekti. Ama işin içinde sezgi falan yoktu.   </p>
			<p class="paragraf">Bir borsacının yetişmesi tıp eğitimine benzer. Doktor adayının uzun yıllar boyunca çalışarak anatomi, fizyoloji, farmakoloji gibi birçok konuyu öğrenmesi gerekir. Önce işin teorisini kavrar, ondan sonra da hayatını işin uygulamasına adar. Her tür patolojik olguyu gözlemle­yerek bunları sınıflandırır. Tanı koymasını öğrenir. Eğer tanıları doğru çıkarsa –bu da gözlemlerinin eksiksiz ol­ması ile mümkün olur ancak– tedavide de başarılı ola­caktır. Ancak her zaman insanın yanılabileceğini ve beklenmedik bazı olayların bunu etkileyebileceğini ak­lında tutmak zorundadır. Sonra yavaş yavaş deneyim edinir, yalnızca doğru şeyleri yapmasını değil, bunları zamanında yapmasını da öğrenir, öyle ki doktor olma­yan insanlar onun bazı içgüdülerini izleyerek hareket ettiğine inanmaya başlar. Oysa doktor bunu otomatik olarak yapmaz. Uzun yıllar boyunca aynı hastalıkla defalarca karşılaştığı ve tanı koyduğu için deneyimlerine dayanarak en uygun tedavi biçimi neyse onu seçer. Bil­gilerinizi, yani kitaplardan öğrendiğiniz şeyleri başka­larına aktarabilirsiniz ama deneyiminizi aktaramazsınız. Bir yatırımcı ne yapması gerektiğini çok iyi bilebilir, ama bu bildiğini zamanında uygulamadığı sürece zarar etmekten kurtulamayacaktır.   </p>
			<p class="paragraf">Gözlem, deneyim, bellek ve matematik, bunlar ba­şarılı bir borsacının yararlanması gereken şeylerdir. Doğru gözlem yapmakla kalmamalı, gördüğü şeyleri her zaman aklında tutmalıdır. Olağandışı ya da beklen­medik şeylerden yola çıkarak hareket edemez, beklen­medik şeylerle çok sık karşılaşsa bile... Her zaman ola­sılıklardan hareketle yola çıkmalıdır, yani hep gerçek­leşmesi olası şeyleri hesaba katmalıdır. Borsada geçen yıllar, sıkı çalışma ve iyi bir hafıza sayesinde, borsacı hem beklediği hem de beklemediği şeylere karşı nasıl davranacağını bilecektir.   </p>
			<p class="paragraf">İnsanın matematiğe büyük yeteneği ve korkunç bir gözlem kabiliyeti olabilir, ama eğer deneyim ve hafıza­sı yoksa borsada başarısız olabilir. Ayrıca bilimsel yeni­likleri izleyen bir doktor gibi borsacının da sürekli ola­rak borsadaki yeni gelişmeleri ve genel koşulları etkile­yebilecek her türlü hareketi izlemesi gerekir. Zamanla bu bir alışkanlık haline gelir. Artık bütün bunları otoma­tik olarak yapar. Paha biçilmez bir özellik olan profesyo­nel davranma becerisine kavuşur ve bu da onun başarı­lı olmasını sağlar, ama her zaman değil! Profesyonel ve amatör ya da geçici borsacı arasındaki bu fark, çok çok önemlidir. Örneğin hafızamın ve matematiğin benim için çok büyük önem taşıdığını belirtmeliyim. Wall Stre­et’te para matematiksel olarak kazanılır. Yani borsa bazı gerçeklere ve sayılara dayalı olarak yürür.   </p>
			<p class="paragraf">Borsacı çevresinde olanları dakikası dakikasına izle­meli ve tüm piyasalara ve gelişmelere karşı profesyonel bir tavır benimsemeli derken, başarıda sezgilerin ve al­tıncı hissin abartıldığı kadar büyük bir rolü olmadığını söylemek istiyorum. Elbette, bazen deneyimli bir bor­sacı o kadar hızlı hareket eder ki neyi neden ve nasıl yaptığını açıklayacak zamanı bulamaz. Yine de bunlar mutlaka iyi ve yeterli nedenlerdir. Çünkü borsadaki ge­lişmeleri profesyonel bir açıdan görüp değerlendirerek edindiği birikimin bir sonucudur. Profesyonel bir yakla­şım demekle neyi kastettiğimi size açıklayayım.   </p>
			<p class="paragraf">Ben her zaman hammadde piyasalarını yakından iz­lerim. Bu, yılların bana verdiği bir alışkanlıktır. O yıl hü­kümet kış hasadının bir önceki yılla hemen hemen aynı, bahar hasadının ise 1921’den daha iyi olacağını bildir­mişti. Koşullar çok daha iyiydi ve hasat da her zaman­kinden erken olacağa benziyordu. Koşullarla ilgili sayı­ları alıp hasadın ne kadar olacağını hesaplayınca –ma­tematik– aklıma hemen kömür madencilerinin ve de­miryolu işçilerinin grevi geldi. Bu olayları düşünmeden edemedim. Çünkü benim aklım sürekli piyasaları etki­leyecek gelişmelerle meşguldür. Hemen farkettim ki kargoların taşınmasını olumsuz yönde etkileyen grev, mutlaka fiyatları da olumsuz yönde etkileyecekti. Şöyle düşündüm: Grev yüzünden aksayan ulaşım nedeniyle, kış buğdayının piyasaya gelmesi gecikecek, grevin bitmesiyle de bahar hasadı tamamlanmış olacaktı. Yani trenler buğday taşımaya başladıklarında her iki hasadı da, geciken kış buğdayını ve erken biçilen bahar buğ­dayını birlikte taşıyacaklar, böylece piyasa aniden bü­yük bir buğday yığınının altında kalacaktı. Durum böyle olunca, yani olasılıklar böyle gösterince, benim gibi dü­şünen borsacılar bir süre buğday fiyatında artış bekle­meyeceklerdi. Buğdayın fiyatı düşüp buğday alımını iyi bir yatırım haline getirene kadar buğdaya dokunmaya­caklardı. Piyasada alıcı bulunmayınca buğdayın fiyatı düşecekti. Ben böyle düşünüyordum, ama düşündükle­rimde haklı olup olmadığımı öğrenmek için yanıp tutu­şuyordum. Pat Heame’in her zaman söylediği gibi, “Ya­rış bitene kadar galibi kimse bilemez.” Fiyatların düşe­ceğini düşündüğüme göre, bir an önce kısa pozisyon­dan satışa başlamam gerekiyordu.   </p>
			<p class="paragraf">Deneyimlerim bana en iyi kılavuzun borsanın kendi­si olduğunu gösterdi. Aynen bir hastanın ateşine bak­mak, nabzını tutmak, gözkapaklarının rengine bakmak ya da dilinin durumunu kontrol etmek gibi.   </p>
			<p class="paragraf">Genellikle bir milyon kile buğdayı 1/4 sentlik bir fi­yat sınırı içinde almak ya da satmak mümkündür. Ben o gün deneme olarak 250 bin kile buğday sattığımda fiyat 1/4 sent düştü. Bu hareket benim için yeterince iyi bir kanıt olmadığı için ben 250 bin kile buğday da­ha sattım. Sattığım buğdayın gıdım gıdım alındığını far­kettim. Yani alımlar benim beklediğim gibi iki ya da üç işlemde değil, on, onbeşbin kilelik alımlar halinde yapı­lıyordu. Azar azar gerçekleşen bu alımlardan sonra fiyat 1 1/4 sent düştü. Piyasada buğdayın alınış şekli ve bu satış sonucu fiyatın bu kadar düşmesi, bana açıkça fazla alım gücü olmadığını gösteriyordu. Öyleyse ne yapa­caktım? Elbette daha fazla satacaktım. İnsanın geçmiş deneyimlerine kulak vermesi arada sırada yanılmasına da yol açabiliyor. Ama vermemesi kesinlikle onu rezil ediyor. Neyse, ikibin kile buğday daha sattım ve fi­yat biraz daha düştü. Birkaç gün sonra borsanın hareketi beni resmen ikibin kile buğday daha satmaya zor­ladı ve fiyat daha da düştü. Birkaç gün sonra buğdayın fiyatı büyük ölçüde düştü ve kile başına 6 sent değer kaybetti. Orada da kalmadı, düşüşe devam etti. O zamandan beri ufak tefek geçici artışlara karşın buğday fi­yatı düşüşünü sürdürüyor.   </p>
			<p class="paragraf">Ben özel bir sezginin peşine düşmedim. Hiç kimse bana tüyo vermedi. Hammadde piyasasına karşı benim­sediğim ve yılların deneyiminden kaynaklanan profes­yonel yaklaşım sayesinde kâr ettim. Ben piyasaları ince­lerim, çünkü işim borsada işlem yapmaktır. Fiyatlar ba­na doğru yolda olduğumu haber verir vermez, sattığım hisselerin sayısını artırmak benim görevim haline geldi. Bu görevi yerine getirdim. Hepsi bu.   </p>
			<p class="paragraf">Deneyim borsada insana en fazla temettü getiren şeydir ve gözlem en iyi tüyodur. Bazen gereken tek bil­gi, belli bir hisse fiyatının izlediği yöndür. Bunu gözlem­lemek gerekir. Sonra da deneyiminiz normal olandan, yani olası olandan saparak, nasıl para kazanabileceğini­zi gösterecektir. Örneğin hepimiz hisse senetlerinin hep birlikte hareket etmediklerini biliyoruz, ama borsada genel bir yükseliş ya da düşüş varsa, belli hisse grupla­rı o yönde hareket edecektir. Borsada bu sık rastlanılan bir durumdur. Aracı kurumlar bu durumu çok iyi bilirler ve her fırsatta müşterilerine bunu tüyo diye sunarlar. Yani belli bir gruptaki hisselerden biri diğerlerinin ar­kasında kaldıysa bunu almalarını ya da satmalarını öğüt­lerler. Böylece eğer U. S. Steel’in fiyatı yukarı çıktıysa, mantıksal olarak Crucible, Republic ya da Bethlehem gibi çelik hisselerinin de artış göstereceğini düşünürler. Belli hisse senedi gruplarının kaderlerinin ortak olduğu, artış ve düşüşlerde birlikte hareket edeceği varsayılır. Pratikte yüzlerce kez çürütülmüş olmasına karşın, teori­de bu hisselerin eninde sonunda aynı yerde buluşacak­larına kesin gözüyle bakılır, bu nedenle halk C. D. Çelik ile X. Y. Çelik yükselirken A. B. Çelik henüz yükselme­diyse, hemen bu sonuncu hisseden almaya koşar.   </p>
			<p class="paragraf">Ben borsada genel yükseliş beklentisi varsa bile, bir hisse gerektiği gibi hareket etmiyorsa onu satın almam. Bazen fiyatların yükselmesi an meselesiyken, ben bir hisse senedini satın alırım, sonra da onun grubundaki di­ğer hisselerin fiyatı artmıyor diye satarım. Neden? Dene­yimlerim bana grup eğilimlerine ters hareket etmemem gerektiğini göstermiştir de ondan. Her zaman kesin ger­çeklere dayanarak hareket edilemeyebilir. Olasılıkları da göz önünde bulundurmak gerekir. Yaşlı bir broker bir keresinde bana demişti ki: “Eğer rayların üzerinde yürüyorsam ve bir trenin saatte yüz kilometre hızla üze­rime doğru geldiğini görüyorsam yolumda yürümeye devam eder miyim? Hemen kenara çekilirim. Ve kendi­mi bu kadar akıllı ve tedbirli olduğum için kutlamaya da kalkışmam.”   </p>
			<p class="paragraf">Geçen yıl borsadaki yükselme başladıktan sonra, bir hisse grubundaki hisselerden birinin farklı hareket etti­ğini, gruptaki diğer hisseler borsanın geneline uygun davranırken, o hissenin fiyatının başka yöne gittiğini farkettim. Elimde yüksek miktarda Blackwood Motors hissesi vardı. Herkes şirketin çok başarılı olduğunu bili­yordu. Hisse fiyatı da günde bir ila üç puan arasında ar­tış gösteriyordu ve halkın ilgisi her geçen gün biraz da­ha artıyordu. Bu da doğal olarak dikkatleri bu grubun üzerine çekti ve otomobil hisseleri birer birer yüksel­meye başladı. Ancak hisselerden biri, Chester, ısrarla yerinden oynamıyordu. Kısa sürede fiyatı diğer hisselerin gerisinde kaldı ve çok geçmeden borsanın diline düştü. Chester’ın düşük fiyatı ve hareketsizliği Blackwo­od ve diğer otomobil hisselerinin dinamizmi ve yüksek değeri ile karşılaştırılıyordu. Halk böylece tüyoculara ve dedikoduculara kulak verdi, mutlaka grubun diğer hisselerine yetişeceği varsayımıyla Chester satın alma­ya başladı.   </p>
			<p class="paragraf">Bu alımlar üzerine değer kazanacağı yerde, Ches­ter’ın fiyatı daha da düştü. Aynı gruptan Blackwood’un ne kadar değer kazandığı, otomobil talebindeki artış ve rekor üretim göz önüne alındığında, Chester hisseleri­nin fiyatını yükseltmenin pek zor olmadığı anlaşılıyordu.   </p>
			<p class="paragraf">Ancak hisse fiyatı artmadığına göre, Chester şirketi­nin yöneticileri borsada sık sık görülen bu tür bir oyu­nun peşinde değildi. Bunun iki nedeni olabilirdi. Belki yöneticiler fiyatı özellikle düşük tutuyor, fiyat artmadan daha fazla hisse senedi toplamaya çalışıyorlardı. Ancak Chester’daki alım satımların boyutları ve özellikleri dü­şünüldüğünde bu teorinin yanlış olduğu anlaşılıyordu. Diğer neden de yöneticilerin hisse satın almak isteme­mesi olabilirdi.   </p>
			<p class="paragraf">Hisseleri istemesi gereken insanlar istemiyorsa, ben ne diye isteyeyim? Diğer otomobil şirketlerinin durumu ne kadar iyi olursa olsun, Chester’da kısa pozisyona gi­rerek satışa geçmenin yapılacak en iyi şey olduğuna karar verdim. Deneyimlerim bana grup liderini izleme­yen hisseleri alırken dikkatli olmam gerektiğini göster­miştir.   </p>
			<p class="paragraf">Hemen Chester hisselerinde şirket içi yönetimin his­se almak yerine hisse sattığını anladım. Chester’ı alma­mam için başka uyarılar da vardı ama benim için ge­rekli tek uyarı, Chester’ın istikrarsız borsa performansıydı. Beni uyaran şey, yine fiyatlar oldu ve fiyatları izle­yerek Chester’da kısa pozisyona girmeye karar verdim. Kısa bir süre sonra, bir gün fiyat dibi boyladı. Daha son­ra resmi ağızdan, gerçekten de şirketin durumunun iyi olmadığını bilen şirket yöneticilerinin hisseyi satmakta olduğunu duyduk. Bunun nedeni de fiyat iyice düştük­ten sonra açıklandı. Ama uyarı fiyat düşmeden önce ve­rilmişti aslında. Ben fiyat düşüşlerini değil, düşüşten ön­ce yayılan uyarı sinyallerini kollarım. Chester şirketin­deki sorunun ne olduğunu bilmiyordum, herhangi bir sezgiye de kapılmamıştım. Yalnızca ters giden bir şeyler olduğunu biliyordum.   </p>
			<p class="paragraf">Bir gün gazeteler Guiana Gold altın hisselerinde “sansasyonel” bir düşüş yaşandığını yazdı. Bu hisse bor­sa dışı piyasada 50 puana yakın bir fiyattan el değiştirir­ken Menkul Değerler Borsası’na girdi. Bu borsada 35 ci­varında alınıp satılmaya başladı, sonra düştü ve sonun­da 20 puana kadar indi.   </p>
			<p class="paragraf">Bence bu düşüş hiç de “sansasyonel” değil, bekle­nen bir düşüştü. İsteyen herkes bu şirketin geçmişini öğrenebilirdi. Bilen bir sürü insan vardı zaten. Bana şöy­le anlatıldı: Altı adet önde gelen kapitalist ve bir bankadan oluşan bir konsorsiyum oluşturulmuş. Konsorsiyu­mun üyelerinden biri Belle Isle Exploration Com­pany’nin müdürüymüş. Bu firma Guiana’ya 1 milyon doların üzerinde nakit para vermiş, karşılığında da tah­vil ve Guiana Gold Mining Company’nin toplam bir mil­yon hissesinden 250 bin adet almış. Hisse senedi temettü de dağıtıyordu ve bu çok iyi bir reklam kampan­yasıyla duyurulmaktaydı. Bu arada Belle Isle hisselerini nakite çevirmeye karar vermiş ve bankalara 250 bin his­se satmak üzere çağrıda bulunmuş. Bankalar da hem bu hisseleri hem de kendilerine ait bazı hisseleri pazarla­maya çalışmışlar. Bu hisseleri satması için hisseleri 36 puana sattığı takdirde, kârın üçte birini alacak olan bir uzmanla anlaşmışlar. O sırada fiyat 41 puanmış. Yani as­lında şirket yöneticileri bankacı arkadaşlarına ilk baştan 5 puanlık bir kâr ödemiş oluyorlarmış. Bunun farkında olup olmadıklarını bilmiyorum.   </p>
			<p class="paragraf">Bankacılar için bu satış kolay bir işlemdi. Borsanın genelinde artış bekleniyordu ve Guiana Gold’un ait ol­duğu gruptaki hisseler borsada lider konumdaydı. Şir­ket iyi kâr ediyor ve temettülerini düzenli olarak ödü­yordu. Bu ve şirketin prestijli sponsorları, halkın Guia­na’ya neredeyse bir yatırım hissesi olarak bakmasına neden oldu. Halka toplam 40 bin hisse senedi satıldığı ve fiyatın 47’ye kadar çıktığı söyleniyor.   </p>
			<p class="paragraf">Altın grubu çok güçlüydü. Ama Guiana’nın yeri sal­lantıdaydı. On puan değer kaybetti. Eğer hisseler kon­sorsiyum tarafından pazarlansaydı sorun kalmayacaktı. Ama çok geçmeden Wall Street’te işlerin pek de yolun­da gitmediği ve hisselerin istenen getiriyi sağlayamadı­ğı duyulmaya başlandı. Böylece düşüşün nedeni ortaya çıktı. Fakat neden anlaşılmadan önce ben gerekli uyarı­yı görmüş ve Guiana’yı satmak için denemelerime başlamıştım. Hisse, aynen Chester Motors gibi hareket ediyordu. Elimdeki Guiana’ları sattım. Fiyat düştü. Daha çok sattım. Fiyat daha da düştü. Hisse, Chester’ın ve kli­nik öykülerini çok iyi hatırladığım daha birçok hissenin performansını tekrarlıyordu. Fiyat, bana ters giden bir şeyler olduğunu, şirket yöneticilerinin hisseyi almaya ya­naşmadıklarını ve o yöneticilerin fiyatlar böylesine ar­tarken o hisseyi almamak için mutlaka çok iyi bir neden­leri olduğunu anlatıyordu. Öte yandan olayı bilmeyenler hisseyi almaya devam ediyorlardı, çünkü geçmişte 45 puanı aşan bir hissenin fiyatı 35 puana inince onlara ucuz geliyordu. Temettüler ödenmeye devam ediyordu. Bu bir kelepirdi.   </p>
			<p class="paragraf">Derken haber yayıldı. Haberi, borsayla ilgili diğer önemli gelişmelerde olduğu gibi, herkesten önce duy­dum. Guiana’nın altın madeni yerine kayalıkları kazıp durduğu haberini alınca, şirket yöneticilerinin hisseyi neden sattıklarını anladım. Ama ben bu haber üzerine elimdeki hisseleri satmadım. Ben çok daha önce, hisse fiyatının düştüğünü görünce satmıştım. Benim için fazla karmaşık bir nedene gerek yoktur. Ben borsacıyım ve benim için tek bir işaret gerekir: Şirketin kendi yöneti­cileri hisseyi alıyor mu? Almıyorlardı. Yöneticilerin fiyat düşerken hisseyi neden almak istemedikleri beni ilgi­lendirmiyordu. Hisse fiyatını artırmak için özel çaba harcamamaları benim için yeterliydi. Böylece kısa po­zisyona girerek hisseyi satmam farz oldu. Halk yaklaşık yarım milyon hisse almıştı ve şimdi daha fazla zarar et­mek istemeyen bir grup çaylak, elindeki hisseleri fiyatı düşük bulup kâr etmeyi uman diğer bir grup çaylağa sa­tacaktı.   </p>
			<p class="paragraf">Bu olayı size Guiana alan halkı eleştirmek ya da his­seleri satarak kâr ettiğim için kendimle övünmek için anlatmadım. Size anlatmaya çalıştığım şey, grup hare­ketlerinin önemi ve bunlardan çıkarılabilecek dersle­rin, küçük, büyük birçok borsacı tarafından gözardı edilmesi. Fiyatlar yalnızca menkul değerler borsasında değil, hammadde piyasalarında da insana yol gösterir.   </p>
			<p class="paragraf">Ben pamukta ilginç bir olay yaşadım. Borsada düşüş bekliyordum ve bu nedenle de hisse senetlerinde kısa pozisyona girmiştim. Pamukta da kısa pozisyonda 50 bin balya satış yapmıştım. Hisse senetlerinden kâr etmeye başladım ve pamuğu ihmal ettim. Birdenbire 50 bin balyadan 250 bin dolar zarar ettiğimi gördüm. Dediğim gibi, hisse senetleri çok hareketliydi ve kafam tamamen onlarla meşguldü, o yüzden dikkatimi onlar­dan ayıramamıştım. Ne zaman aklıma pamuk gelse ken­di kendime, “Fiyat biraz düşünce açıklarımı kapatırım,” diye düşünüyordum. Fiyat biraz düşecek gibi oluyor, ama ben açıklarımı kapatıp zararımı sınırlandırmaya ka­rar verene kadar tekrar yükseliyor, bir önceki fiyatı da geçiyordu. Ben de biraz daha beklemeye karar veriyor, hisse senetlerine dönüyor ve yalnızca onlarla ilgileni­yordum. Sonunda çok iyi bir kârla borsadan çıktım ve biraz dinlenip tatil yapmak için Hot Springs’e gittim.   </p>
			<p class="paragraf">O zaman pamuktan ettiğim zararı düşünecek fırsatı buldum. Piyasa benim aleyhime işliyordu. Bazen nere­deyse kazanacak gibi oluyordum. Birileri yüksek mik­tarda pamuk satınca fiyatta gerileme oluyordu, ama fiyat hemen tekrar yükseliyor, bir önceki düzeyini de geçi­yordu.   </p>
			<p class="paragraf">Sonunda Hot Springs’e geldikten birkaç gün sonra, zararım bir milyona çıkmıştı ve pamuk hâlâ artışını sür­dürüyordu. Bütün yaptıklarımı ve yapmadıklarımı yeni­den düşündükten sonra, kendi kendime, “Yanılıyor ol­malıyım,” diye düşündüm. Benim için yanıldığımı kabul etmem, işlemi hemen sonlandırmak demektir. Böylece yaklaşık bir milyon dolar zararla açıklarımı kapattım.   </p>
			<p class="paragraf">Ertesi sabah golf oynuyordum ve aklım tamamen oyundaydı. Pamukta kısa pozisyona girmeye kendim karar vermiştim. Yanılmıştım. Yanılmanın bedelini öde­miştim ve makbuzu cebimdeydi. Artık pamuk piyasası ile ilgilenmiyordum. Öğle yemeği için otele giderken brokerimin ofisine uğradım ve fiyatlara bir göz attım. Pamuğun 50 puan değer kaybettiğini gördüm. Buraya kadarı önemli değildi. Önemli olan, haftalardır ilk kez, belli bir satışın getirdiği baskı dağılır dağılmaz fiyatın tekrar yükselmemesiydi. Bu yükselmeler fiyatın artma­ya devam edeceğini gösteriyordu, ama ben gözümü bu­na hep kapalı tutmuştum, bu da bana bir milyon dolara malolmuştu.   </p>
			<p class="paragraf">Ancak artık açıklarımı kapatmama neden olan faktör ortadan kalkmış gibiydi, fiyat eski düzeyine dönmüyor­du. Ben de 10 bin balya pamuk sattım ve bekleyişe geç­tim. Çok geçmeden piyasa fiyatı 50 puan düştü. Biraz daha bekledim. Fiyat geri yükselmiyordu. Karnım çok acıkmıştı, ben de yemek salonuna gidip yemeğimi ıs­marladım. Garson yemeğimi getirirken kalkıp hemen brokere gittim, fiyatın yükselmediğini gördüm ve 10 bin balya daha sattım. Biraz bekledim ve fiyatın 40 puan daha düştüğünü görme zevkine eriştim. Bu bana doğru adımı attığımı gösteriyordu, ben de yemek salo­nuna döndüm, yemeğimi yedim ve gerisin geriye bro­kerime geldim. O gün pamuk fiyatında yükseliş olmadı. Hemen o gece Hot Springs’ten ayrıldım.   </p>
			<p class="paragraf">Golf oynamak çok keyifliydi, ama pamuk satış ve alışlarımda yanılmıştım, zamanlamam da yanlıştı. O yüz­den işimin başına geri dönüp rahat rahat alım satım ya­pabileceğim bir yerde olmam gerekiyordu. Piyasada sattığım ilk onbin balyanın hemen alınması, ikinci onbin balyayı da satmama neden olmuştu, buna da kolaylıkla alıcı bulunca piyasanın yön değiştirdiğini anladım. Artık fiyatların davranışı değişecekti.   </p>
			<p class="paragraf">Neyse, Washington’a varınca brokerimin oradaki ofi­sine gittim. Ofisi eski dostum Tucker yönetiyordu. Ben oradayken piyasa biraz daha düştü. Kendimi bu kez ger­çekten haklı hissediyordum. Böylece 40 bin balya sat­tım ve piyasa 75 puan düştü. Pamuğun arkasında destek yoktu. O akşam piyasa kapanırken fiyat daha da düşmüştü. Eski alım gücü yok olup gitmişti. Bu alım gü­cünün hangi düzeyde yeniden ortaya çıkacağını kestir­mek zordu, ama ben kendi pozisyonumdan emindim. Ertesi gün Washington’dan New York’a doğru arabayla yola çıktım. Acelem yoktu.   </p>
			<p class="paragraf">Philadelphia’ya vardığımızda doğruca brokerimin şubesine gittim. Pamuk piyasasının allak bullak olduğu­nu gördüm. Fiyatlar dehşet düşmüştü ve ortalıkta ufak çaplı bir panik vardı. New York’a gidene kadar bekle­memeye karar verdim. Telefonla brokerlerimi arayıp hisse almalarını söyledim, böylece açıklarımı kapattım. Raporlar elime geçince gördüm ki zararımın çoğunu bu yolla kapatmışım. Yolda fiyatlara bakmak için hiç dur­madan New York’a gittim.   </p>
			<p class="paragraf">Benimle birlikte Hot Springs’te olan bazı arkadaşla­rım, hâlâ nasıl yemek masasından kalkıp ikinci onbin balyalık satışımı yapmak için brokere koştuğumu anla­tır. Ama bu da sezgi falan değildi. Bu sadece, bir önceki hatam bana ne kadar çok zarar getirirse getirsin, pamuk satmanın zamanının şimdi geldiğini haber veren bir iç­güdüydü; bundan yararlanmam gerekiyordu. Bu benim için büyük bir fırsattı. Büyük bir olasılıkla bilinçaltım sü­rekli işliyor ve benim için bazı kararlar veriyordu. Was­hington’da verdiğim satma kararı ise gözlemlerimin bir sonucuydu. Borsada uzun yıllar çalışmanın verdiği de­neyim, bana fiyatların yön değiştirmeye başlamak üze­re olduğunu ve bundan sonra pamuğun değer kaybede­ceğini söylüyordu.   </p>
			<p class="paragraf">Beni bir milyon dolar zarara soktuğu için pamuk pi­yasasına hiç hınçlanmadım. Kendime de bu kadar bü­yük bir hata yaptığım için kızmadım. Ayrıca Philadelp­hia’da açıklarımı kapatıp zararımı telafi ettiğim için ken­dimle fazla gururlanmadım. Çünkü bütün bunları dâhi oluşuma değil, deneyim ve hafızama borçluyum.   </p>
		</div>
	</body>
</html>