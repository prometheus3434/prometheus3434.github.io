<html xmlns="http://www.w3.org/1999/xhtml">
	<head>
		<title>1-10</title>
		<link href="css/idGeneratedStyles_0.css" rel="stylesheet" type="text/css"/>
		<link href="css/idGeneratedStyles_2.css" rel="stylesheet" type="text/css"/>
<meta content="urn:uuid:585de9cd-969c-4dde-af95-45ec0d03444c" name="Adept.expected.resource"/>
	</head>
	<body id="x1-10" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-7">VI. BÖLÜM  </p>
			<p class="paragraf ParaOverride-7">1906 baharında kısa bir tatil için Atlantic City’ye gittim. O an için elimde hisse senedi yoktu, biraz hava değişikliği iyi gelir diye düşünüyordum. Bu arada ilk brokerim olan Harding Brothers’a geri dönmüştüm ve orada ol­dukça aktif bir hesabım vardı. Aynı anda üç, dört bin hisse alıp satabiliyordum. Aslında bu miktar henüz yirmi yaşındayken Cosmopolitan’da alıp sattıklarıma eşitti. Ama bucket shoplarda verdiğim bir puanlık marjla New York Menkul Değerler Borsası’nda benim adıma işlem yaptıran brokerlerin istediği marj arasında büyük fark vardı. Anımsayacaksınız, size Cosmopolitan’dayken üç­binbeşyüz şeker hissesi ile kısa pozisyonda olduğumu, ortada bir şeyler döndüğünü hissettiğim için de işlemi kapattırdığımı anlatmıştım. Böyle hislere sık sık kapılı­rım. Genellikle de bunlara kulak veririm. Ama bazen de bu hislerime kulak asmaz, hislerime körü körüne uyma­nın saçma olduğunu düşünürüm. Bu kapıldığım hisleri fazla puro içmiş olmama, uykusuzluğa ya da karaciğer rahatsızlığıma bağlarım. Ama daha sonra hep bu içgü­dülerimi dinlemediğime pişman olurum. Bazen hisleri­me kulak asmamaya karar veririm. Ertesi gün borsaya gittiğimde her şeyin yolunda olduğunu, hatta hisselerin değerinin artmış olduğunu görür, elimdekileri satmadı­ğıma sevinirim. Ancak daha ertesi gün mutlaka bir dü­şüş olur. Bir yerlerde bir şeyler ters gitmiştir ve ben faz­la mantıklı davrandığım için para kazanma fırsatını elim­den kaçırmış olurum. Bunun nedeni de fiziksel olmaktan çok psikolojiktir.   </p>
			<p class="paragraf">Şimdi size bu olaylardan bir tanesini anlatacağım. Özellikle bu olayı seçtim, çünkü bedeli benim için ol­dukça ağır oldu. Bu olayı 1906 baharında Atlantic City’de tatildeyken yaşadım. Benim gibi Harding Brot­hers’ın müşterisi olan bir arkadaşımla birlikteydik. Bor­sayla hiç ilgilenmiyor, tatilin tadını çıkarmaya çalışıyor­dum. Benim için borsaya ara vermek kolaydır, elbette elimde önemli hisse senetleri yoksa ve borsa fazla hare­ketli değilse. O günlerde borsa yükselme eğilimindey­di. Genel piyasa koşulları son derece elverişliydi. Borsa biraz durgundu, ama ortam uygundu ve her şey fiyatla­rın yakında artacağını gösteriyordu.   </p>
			<p class="paragraf">Bir sabah kahvaltıdan sonra bütün gazeteleri okuyup bitirmiş, denizden topladıkları midyeleri havadan kuma atıp kırarak yemekle meşgul martıları seyretmekten sı­kılmış, arkadaşımla kıyı boyunca yürüyüşe çıkmıştık. Gündüz yaptığımız en heyecanlı şey bu yürüyüştü.   </p>
			<p class="paragraf">Vakit henüz öğlen olmamıştı. Tuzlu havayı ciğerleri­mize soluyarak yavaş yavaş yürüyor, zaman öldürüyor­duk. Harding Brothers’ın İskele Caddesi’nde bir şubesi vardı, biz de her sabah buraya uğrar, borsa açılış fiyat­larına göz atardık. Bu yalnızca bir alışkanlıktı, çünkü be­nim elimde hiç hisse senedi yoktu.   </p>
			<p class="paragraf">O gün borsa oldukça yüksek ve aktifti. Fiyatların da­ha da yükseleceğine inanan arkadaşımın elinde, o günkü değerinden birkaç puan daha düşükken aldığı bazı hisse senetleri vardı. Bana elindeki hisseleri tutup daha sonra daha yüksek fiyattan satacağını, bunun yapılabile­cek en akıllıca şey olduğunu anlatmaya başladı. Oysa o anda benim onu dinleyecek halim yoktu. Durmuş fiyat tahtasındaki değişiklikleri inceliyordum. Hisselerin ço­ğunun fiyatı yükselmişti, biri hariç: Union Pacific. Birden içime Union Pacific hissesi satma isteği doğdu. Bu hissi­min nedenini kendi kendime sordum, ama yanıt bula­madım. İçimde UP hisselerinde kısa pozisyona girmek için inanılmaz bir istek vardı.   </p>
			<p class="paragraf">Gözlerimi fiyat tahtasında gezdirerek diğer hissele­re bakmaya çalıştım ama gözlerim başka hiçbir şey gör­müyordu. Aklımda sadece ve sadece Union Pacific his­sesi satmak vardı ve nedenini bir türlü anlayamıyor­dum.   </p>
			<p class="paragraf">Herhalde çok garip görünüyordum ki yanımda du­ran arkadaşım birden beni dürterek, “Ne oldu?” diye sordu.   </p>
			<p class="paragraf">“Bilmem,” dedim.   </p>
			<p class="paragraf">“Uykun mu geldi?” dedi.   </p>
			<p class="paragraf">“Hayır, uykum gelmedi. Şimdi gidip o hisseyi sataca­ğım,” dedim. Sezgilerimi dinlediğim zaman para kazan­dığımı biliyordum.   </p>
			<p class="paragraf">Üzerinde boş talimat makbuzları olan bir masaya doğru yürüdüm. Arkadaşım da beni izledi. Borsada bin adet Union Pacific satılması emrini veren makbuzu mü­düre uzattım. Ben makbuzu yazar ve kendisine uzatırken müdür gülümsüyordu. Ancak talimatı okuyunca gülüm­semesi dağıldı ve bana baktı.   </p>
			<p class="paragraf">“Doğru mu yazdınız?” diye sordu. Ona bakmakla ye­tindim, o da makbuzu aceleyle götürüp görevliye verdi.   </p>
			<p class="paragraf">Arkadaşım, “Ne yapıyorsun?” dedi.   </p>
			<p class="paragraf">“Satıyorum,” dedim.   </p>
			<p class="paragraf">“Neyi satıyorsun?” diye bağırdı bana. O borsanın yükselmesini beklerken ben nasıl olur da düşecekmiş gibi satış yapabilirdim? Ters giden bir şeyler vardı.   </p>
			<p class="paragraf">“Bin tane UP,” dedim.   </p>
			<p class="paragraf">“Niye?” diye sordu büyük bir heyecan içinde. Başımı sallayıp belirli bir nedeni olmadığını anlatmak istedim. Ama o benim bir tüyo aldığımı sanmış ola­cak ki beni kolumdan tuttuğu gibi dışarıdaki koridora çıkardı. Böylece diğer müşterilerin ve ortalıkta dolaşan kişilerin gözlerinden ve kulaklarından uzakta konuşabi­lecekti.   </p>
			<p class="paragraf">“Ne duydun?” diye sordu bana.   </p>
			<p class="paragraf">Çok heyecanlanmıştı. UP onun en sevdiği hisseler­den biriydi ve elinde bol miktarda bulunuyordu. Getiri­si yüksekti ve arkadaşım gelecekte de fiyatın artacağını umuyordu. Ama yine de kulaktan dolma da olsa fiyatın düşeceğini duyunca ilgilenmişti.   </p>
			<p class="paragraf">“Hiçbir şey duymadım,” dedim.   </p>
			<p class="paragraf">“O zaman ne diye satıyorsun?”   </p>
			<p class="paragraf">“Bilmem ki,” dedim. Yalnızca gerçeği söylüyordum. “Haydi, uzatma Larry,” dedi.   </p>
			<p class="paragraf">Hiçbir şeyi boşuna yapmadığımı bilirdi. Bin Union Pacific hissesi satmıştım. Borsa bu denli yüksekken bu­nu yaptığıma göre mutlaka bir nedeni olmalıydı.   </p>
			<p class="paragraf">“Bilmiyorum,” diye yineledim sözlerimi. “İçime bir şeylerin olacağı doğuyor.”  </p>
			<p class="paragraf">“Ne olacak?”  </p>
			<p class="paragraf">“Bilmiyorum. Herhangi bir nedeni yok. Bildiğim tek şey bu hisseyi satmak istediğim. Şimdi gidip bin tane daha satacağım.”  </p>
			<p class="paragraf">Ofise geri dönüp ikinci bir satış talimatı verdim. Eğer ilk bin hisseyi satmakta haklıysam, bunun karşılı­ğını almam gerekir diye düşünüyordum.   </p>
			<p class="paragraf">Bana inanıp inanmamakta bir türlü karar veremeyen arkadaşım, “Ne olabilir ki?” diye ısrar ediyordu. Eğer ona birilerinden UP’nin düşeceği tüyosunu aldığımı söy­leseydim bir saniye bile düşünmeden, tüyoyu kimden aldığımı bile sormadan satardı elindekileri. “Ne olabilir ki?” diye sordu yeniden.   </p>
			<p class="paragraf">“Milyonlarca şey olabilir,” dedim. “Ama hiçbirinin garantisi yok. Sana sebep gösteremem, gelecekte ne olacağını da göremem.”  </p>
			<p class="paragraf">“O zaman delisin,” dedi. “Zırdelisin sen eğer o hisse­yi doğru dürüst bir nedeni olmadan satıyorsan. Neden satmak istediğini hiç mi bilmiyorsun?”   </p>
			<p class="paragraf">“Neden satmak istediğimi hiç mi hiç bilmiyorum. İçimden öyle geliyor,” dedim. Kendimi tutamıyordum, o yüzden gidip bin hisse daha sattım.   </p>
			<p class="paragraf">Arkadaşım daha fazla dayanamadı ve beni kolumdan yakaladığı gibi, “Yeter artık! Sen sıfırı tüketmeden bura­dan gidelim,” dedi.   </p>
			<p class="paragraf">Sezgilerimi tatmin edecek kadar hisse satmıştım, o yüzden son iki bin hissenin raporunu beklemeden çıkıp gittik. Aslında bu hisse çok iyi bir nedenle bile satmak istemeyeceğim bir hisseydi. Borsa bu kadar yüksekken ve görünürde hiç düşme belirtisi yokken üçbin hisse satmakla yetinmem gerektiğini anlamıştım. Ama daha önce böyle duygulara kapıldığımda düşündüğümü yap­madığımda hep pişman olmuştum.   </p>
			<p class="paragraf">Bu hikâyelerden bazılarını arkadaşlarıma anlattım, onlar da bana bu duyguların sezgi olmadığını, bunların sürekli aktif olan bilinçaltımın, yani yaratıcı aklın bir dışavurumu olduğunu söylediler. Sanatçılara farkında ol­madan bazı şeyleri yaptıran akıl bu bilinçaltıdır işte. Belki de bende bu bir birikimdi, ayrı ayrı önemli olma­yan, ama bir araya geldiğinde beni etkileyen faktörlerin bir bileşimiydi. Belki arkadaşımın körü körüne hisse se­nedi alması beni onun tam tersi bir şey yapmaya itmişti, ben de gözüme herkesin beğenisini toplayan UP’yi kes­tirmiştim. Sezgilerin nedeni ya da kaynağını anlamak zordur. Bildiğim tek şey borsa gittikçe yükselirken Har­ding Brothers Atlantic City şubesinden üçbin adet Union Pacific hissesi kısa durumda çıkmış olmam ve içimin de son derece rahat olmasıydı.   </p>
			<p class="paragraf">Son ikibin hisse için ne fiyat aldıklarını merak edi­yordum. O yüzden öğlen yemeğinden sonra ofise gittik. Bir baktım ki borsa daha da yükselmiş ve bu arada Uni­on Pacific biraz daha değerlenmiş.   </p>
			<p class="paragraf">Arkadaşım, “Boşuna satmışsın hisseleri,” dedi. Ken­di hisse satmadığı için seviniyordu.   </p>
			<p class="paragraf">Ertesi gün borsa biraz daha yükseldi ve arkadaşım da pek neşeliydi. Yine de ben UP hisselerini satmakta haklı olduğuma inanıyordum ve haklı olduğumu dü­şündüğüm zamanlarda asla sabırsızlık etmem. Sabırsız davranmanın ne anlamı olabilir? O gün öğleden sonra UP’nin artışı durdu ve akşama doğru değer kaybetmeye başladı. Çok geçmeden benim üçbin hisselik satışımın ortalama fiyatının altına indi. Kendimi daha da haklı his­setmeye başladım ve elbette bu yüzden daha fazla hisse satmaya karar verdim. Borsa kapanmadan ikibin hisse daha satmıştım.   </p>
			<p class="paragraf">Tek bir sezgi yüzünden beşbin UP hissesi kısa pozis­yona girmiştim. Harding’in ofisindeki marjımla en fazla bu kadar hisse satabilirdim. Tatildeydim ve beşbin hisse kısa durumdaydım, demek ki tatilimi kesip New York’a dönmem gerekiyordu. Hemen o gece New York’a döndüm, orada her şeyi daha yakından izleyebili­yordum. Gerekirse daha çabuk hareket edebilecektim.   </p>
			<p class="paragraf">Ertesi gün San Francisco’da deprem oldu. Korkunç bir felaketti. Buna rağmen borsa ancak bir iki puan dü­şüşle açıldı. Fiyatlar hâlâ yükseliyordu. Zaten borsa yük­sekse halk hiçbir zaman felaket haberlerine göre karar vermez. Eğer borsada düşme eğilimi varsa durum de­ğişir, o zaman felaketler düşüşü hızlandırır. Her şey ge­nel havaya bağlıdır. San Francisco depremi de borsada yaratması gereken etkiyi yaratmadı, çünkü borsa yük­selmeye kararlıydı. O gün bitmeden fiyatlar eski düzey­lerini yakalamıştı.   </p>
			<p class="paragraf">Beşbin hisse kısa durumdaydım. Darbe inmişti ama elimdeki hissenin fiyatı inmiyordu. Tahminimde haklıy­dım, ama banka hesabım kâğıt üzerinde yerinde sayı­yordu. Ben UP hisselerinden satarken benimle Atlantic City’de olan arkadaşım bu duruma hem üzülüyor hem de seviniyordu.   </p>
			<p class="paragraf">Bana şöyle diyordu: “Amma attın oğlum! Belli ki bor­sa yükselmeye devam edecek. Herkesin tersine gitme­ye ne gerek var? Sonunda sen yaya kalacaksın.”   </p>
			<p class="paragraf">“Biraz bekle,” dedim. Fiyatların düşmesini kastedi­yordum. Tehlikenin ne kadar büyük olduğunun ve Uni­on Pacific’in de düşüşten en fazla zarar görecek hisse ol­duğunu çok iyi biliyordum. Bu arada Wall Street’in bu kadar kör olabileceğini de aklım almıyordu.   </p>
			<p class="paragraf">“Biraz bekle de senin gibilerin düştüğü duruma düş. Sürüm sürüm sürüneceksin,” diye yanıtladı beni.   </p>
			<p class="paragraf">“Sen olsan ne yapardın?” diye sordum. “Southern Pa­cific ve diğer şirketlerin uğradığı milyonlarca dolarlık hasarı görmezden gelip UP hisselerini satın mı alsay­dım? Bütün hasarları ödedikten sonra temettüleri ödeye­cek parayı nereden bulacaklar? Belki de depremden sonra durumun anlatıldığı kadar kötü olmadığını düşü­nüyorsun. Ama bu gidip de depremden zarar gören yol­ların hisselerini almak için yeterli bir neden olabilir mi? Söyle bakalım.”   </p>
			<p class="paragraf">Arkadaşımsa, “Evet, haklı olabilirsin,” demekle ye­tindi. “Ama nedense borsa sana katılmıyor. Fiyatlar yalan söylemez.”   </p>
			<p class="paragraf">“Fiyatları hemen öğrenemiyoruz ki,” dedim.   </p>
			<p class="paragraf">“Bak şimdi. Kara Cuma’dan bir süre önce bir adam Jim Fisk’le konuşuyor, altın hisselerinin pek yakında de­ğer kaybedeceğini gösteren on kanıt sayıyordu. Sonun­da kendi sözlerine kendisi de inandı ve Fisk’e hemen gi­dip birkaç milyon altın hissesi satacağını söyledi. Jim Fisk de adamın yüzüne bakıp, “Sat tabii! Hemen sat! Kı­sa pozisyona gir sonra da beni cenazene çağır,” dedi.   </p>
			<p class="paragraf">“Evet,” dedim; “eğer o adam o hisseleri satsaydı ne biçim zengin olmuştu şimdi! Sen de gidip biraz UP satsa­na.”   </p>
			<p class="paragraf">“Ben satmam! Ben akıntıya karşı kürek çeken tipler­den değilim.”   </p>
			<p class="paragraf">Ertesi gün o günün borsa raporları gelmeye başla­yınca borsanın düşüşe geçtiğini anladık, ama yeterince hızlı düşmüyordu fiyatlar. Artık borsanın esaslı bir düşü­şten kurtulamayacağından emin olduğum için gidip be­şbin hisse daha sattım ve böylece satışımı ikiye katlamış oldum. Artık çoğu yatırımcı durumu farketmişti ve bro­kerlerim satışlarıma hiç de itiraz etmediler. Eskisi gibi beni uyararak dikkatsizlikle suçlamadılar. Daha ertesi gün borsa iyice tepetaklak olmuştu. Zamanında uyanmayanlar kafalarını taşlara vuruyordu. Elbette ben şansı­mı zorlamaya devam ettim. Yine hisse miktarını ikiye çı­kardım ve onbin hisse daha sattım. O anda yapılabilecek en iyi şey buydu.   </p>
			<p class="paragraf">Düşündüğüm tek şey haklı, hem de yüzde yüz haklı çıkmamdı ve bu benim için arayıp da bulamadığım bir fırsattı. Ondan en iyi şekilde yararlanmak benim elim­deydi. Daha fazla hisse sattım. Bu kadar çok hisse sattık­tan sonra ani bir yükselişle elimdeki kârın ve hatta ser­mayenin büyük bir kısmı yok olup gidebilirdi. Bu olası­lığı düşünüp düşünmediğimi bilmiyorum, ama aklıma geldiyse de üzerinde fazla durmadığım kesin. Bir kere deprem olmuştu, artık geriye dönüşü yoktu. Yıkılan bi­naları bir gecede, üstelik de bedavaya tamir edemez­lerdi. Para olsa bile bunu birkaç saat içinde yapmaya olanak yoktu.   </p>
			<p class="paragraf">Körü körüne oynamıyordum. Laf olsun diye satma­mıştım o hisseleri. Ne başarı başımı döndürmüştü ne de San Fransisco’nun haritadan silinmesiyle ülkenin geri kalan kısmının da hurda yığınını boyladığını düşünüyor­dum. Tam tersine! Benim aradığım şey panik değildi. Ertesi gün bütün hesaplarımı kapattım. İkiyüzellibin do­lar kâr etmiştim. Bu, o güne kadar kazandığım en büyük paraydı. Birkaç gün içinde elde etmiştim bu kazancı. Borsa, ilk iki gününde depreme fazla aldırmadı. Bunun ilk gün gelen telgrafların o kadar olumsuz olmamasın­dan kaynaklandığı söyleniyor, ama bence halkın men­kul kıymetlere bakışını değiştirmek biraz zaman alıyor. O günlerde profesyonel borsacılar bile son derece ya­vaş ve dar görüşlü davrandılar.   </p>
			<p class="paragraf">Size verebileceğim ne bilimsel ne de çocuksu hiçbir açıklama yok. Size neyi neden yaptığımı ve bunun sonucunun ne olduğunu anlatıyorum yalnızca. Beni daha çok, cebimdeki ikiyüzellibin dolar ilgilendiriyordu ve gerisi pek umurumda değildi. Artık zamanı geldiğinde istedi­ğim kadar büyük oynama şansına sahip olacaktım.   </p>
			<p class="paragraf">O yaz Saratoga Springs’e gittim. Aslında tatile çık­mıştım, ama bir yandan da borsayı izliyordum. Bir kere borsadan uzak kalmayı isteyecek kadar yorulmamıştım. Ayrıca birlikte tatil yaptığım herkes borsayla aktif ola­rak ilgileniyordu. Bir araya geldiğimizde, doğal olarak borsadan söz ediyorduk. Bu arada lafta borsacılık yap­makla gerçek alım satım yapmanın farkını da yakından anladım. Konuştuğum kişilerin bazıları borsadan söz ederken mangalda kül bırakmıyordu, ama bunun ger­çek hayatta da böyle olduğuna inanmak zordu.   </p>
			<p class="paragraf">Harding Brothers’ın Saratoga’da bir şubesi vardı. Şir­ketin birçok müşterisi yaz aylarını orada geçiriyordu. Ama bana kalırsa o şubeyi reklam olsun diye açmışlar­dı. Bir sayfiye şehrinde şube açmak birinci sınıf bir rek­lamdır. Tatildeyken ben de o şubeye gidip müşterilerle sohbet ediyordum. Müdür, New York ofisinden gelen çok kibar bir adamdı ve tanıdık yabancı ayırmadan her­kese yardımcı olmaya, bu arada da mümkünse iş yap­maya çalışırdı. Burası tüyo toplamak için en iyi yerdi, at yarışlarından borsaya kadar her tür tüyo bulunuyordu burada. Ofistekiler benim tüyolarla ilgilenmediğimi bi­liyordu, bu yüzden müdürün New York ofisinden yeni gelen tüyoları kulağıma fısıldadığı olmazdı pek. Sadece gelen telgrafları uzatıyor, “New York’tan gelen haberler burada,” demekle yetiniyordu.   </p>
			<p class="paragraf">Elbette gözüm borsadaydı. Benim için fiyat tahtası­nı izlerken bir yandan da borsadaki gelişmeler hakkın­da tahminde bulunmak bütünleşmiş bir işlemdir. Bir gün eski dostum Union Pacific’in artmaya başlayacağını farkettim. Fiyat zaten yüksekti, ama hisseyi düzenli ola­rak satın alan ve elinde tutan biri var gibiydi. Önce bir­kaç gün hisseyi izlemekle yetindim ve izledikçe de an­ladım ki gerçekten de bu hisseleri satın alan biri vardı. Bu kişi ucuz vurgunculardan değil, bankada kabarık he­sabı olan ve ne yaptığını bilen biriydi. Son derece akıl­lıca davranıyordu.   </p>
			<p class="paragraf">Bundan emin olur olmaz, ben de doğal olarak o his­seden almaya başladım. Fiyatı 160’tı. Azar azar alıyor, her seferinde 500 hisse alarak almaya devam ediyor­dum. Ben hisseleri aldıkça fiyatı da yavaş ve güvenli adımlarla artıyordu, ben de kendimden çok emindim. Hissenin daha da değerleneceğine inanıyordum ve banttan gelen bilgiler de benim düşüncemi doğruluyor­du.   </p>
			<p class="paragraf">Birdenbire müdür yanıma gelip New York’tan bir mesaj aldıklarını –elbette doğrudan telgraf bağlantıları vardı– ve benim orada olup olmadığımı sorduklarını söyledi. Şubeden evet cevabını alınca, “Sakın bir yere gitmesin. Söyleyin ona Bay Harding kendisiyle görü­şmek istiyor,” demişler.   </p>
			<p class="paragraf">Bekleyeceğimi söyledim, bu arada da 500 tane daha UP hissesi aldım. Harding’in benimle ne konuşacağını anlayamıyordum. Bunun borsayla ilgili bir şey olabile­ceğine ihtimal vermiyordum. Satın aldığım hisseye göre bol bol marjım vardı. Çok geçmeden müdür gelip Ed Harding’in beni şehirlerarası telefondan aradığını söyle­di.   </p>
			<p class="paragraf">“Merhaba Ed,” dedim.   </p>
			<p class="paragraf">O ise, “Ne oluyor sana? Çıldırdın mı?” diye yanıtladı.   </p>
			<p class="paragraf">“Sen çıldırdın mı?” dedim ben de.   </p>
			<p class="paragraf">“Neler karıştırıyorsun?” diye sordu.   </p>
			<p class="paragraf">“Nasıl yani?” dedim.   </p>
			<p class="paragraf">“O hisseden o kadar alınır mı?”   </p>
			<p class="paragraf">“Niye, marjım yeterli değil mi?” dedim.   </p>
			<p class="paragraf">“Marjla ilgisi yok. Acemi çaylaklar gibi davranıyorsun,” dedi.   </p>
			<p class="paragraf">“Anlamadım.”   </p>
			<p class="paragraf">“Niye o kadar Union Pacific hissesi aldın?”   </p>
			<p class="paragraf">“Fiyatı yükseliyor da ondan.”   </p>
			<p class="paragraf">“Saçmalama” Insider’lar<span class="dipp CharOverride-6"><span id="footnote-007-backlink"><a class="_idFootnoteLink _idGenColorInherit" href="1-10.xhtml#footnote-007">8</a></span></span> seni göz göre göre kandı­rıyor. Senin sırtından para kazanıyorlar. Paranı gidip at yarışlarında kaybetsen daha iyi, hiç olmazsa biraz eğ­lenmiş olursun. Seni böyle kazıklamalarına izin verme.”   </p>
			<p class="paragraf">“Beni kazıklayan falan yok,” dedim. “Ben kimseye anlatmadım ki hangi hisseyi aldığımı.”   </p>
			<p class="paragraf">Ama onun da sözü bitmemişti daha: “Sen bu hisseye her dalışında ucuz kurtulamazsın. Hâlâ şansın varken sat şu hisseleri. Artık elinde tutamazsın, o üçkâğıtçılar satı­yor bütün hisseleri.”   </p>
			<p class="paragraf">“Ama banttan gelen bilgiler aldıklarını gösteriyor,” dedim.   </p>
			<p class="paragraf">“Larry, emirlerin gelmeye başlayınca az kalsın yüre­ğime iniyordu. Allahaşkına gözünü aç. Vazgeç bu sev­dadan. Hemen. Her an tepetaklak inebilir hissenin fiya­tı. Ben üzerime düşeni yaptım. Hoşçakal,” dedi ve tele­fonu kapattı.   </p>
			<p class="paragraf">Ed Harding çok akıllı, kimsenin bilmediği şeyleri ön­ceden duyabilen biriydi ve üstelik de gerçek bir dosttu.   </p>
			<p class="paragraf">Kendi çıkarını hiç düşünmeden karşısındakine yardıma hazırdı. Kulağının ne kadar delik olduğunu iyi biliyor­dum. Benim UP alımlarımda güvendiğim tek şey ise, yıl­lardır hisseleri izlemenin bana kazandırdığı deneyim ve hisse fiyatları artmadan önce ortaya çıkan bazı belirtile­ri farketmiş olmamdı. O anda fiyatların insider’ların çe­virdiği bazı dolaplar yüzünden suni olarak arttığına inanmaya başladım. Belki de Ed Harding’in hata yapma­mı önlemek için katlandığı zahmetler beni etkilemişti. Hem aklına hem de iyi niyetine güveniyordun. Onun önerisine uymamı sağlayan şeyin ne olduğunu bilmiyo­rum, ama sonuçta onu dinledim.   </p>
			<p class="paragraf">Elimdeki bütün Union Pacific’leri sattım. Elbette fi­yatlar düşecek diye elimdeki hisseleri sattığıma göre, biraz da kısa pozisyona girmem uygun olurdu. Ben de sattığım hisselerin üzerine dörtbin hisse daha sattım. Sa­tışların çoğunu 162 civarında yaptım.   </p>
			<p class="paragraf">Ertesi gün Union Pacific şirketinin yöneticileri hisse başına yüzde on temettü vereceklerini açıkladı. Önce Wall Street’te kimse inanmadı bu habere. Köşeye sıkı­şmış kumarbazların yapacağı bir blöfe benziyordu bu. Bütün gazeteler şirket yöneticilerine saldırdı. Bu arada Wall Street uzmanları kararsız davranırken borsa kayna­maya başladı. Union Pacific’in fiyatı arttı ve dev birkaç işlemden sonra rekor düzeye ulaştı. Borsa salonunda ça­lışanların bazıları bir saat içinde servet kazandılar ve daha sonra pek de zeki olmayan bir uzmanın yaptığı bir hata yüzünden üçyüzellibin dolar kazandığını duyduk. Ertesi hafta borsadaki koltuğunu sattı ve ertesi ay kendi­sine bir çiftlik satın aldı.   </p>
			<p class="paragraf">Elbette o yüzde 10’luk temettü haberini duyar duy­maz kendi deneyimlerimi duymazdan gelerek bir tüyoya kulak asmanın bedelini ödeyeceğimi anladım. Kendi düşüncelerimi bir dostumun kuşkuları yüzünden değiş­tirmiş, iyi niyetli ve genellikle de haklı olduğu için onun fikirlerine öncelik tanımıştım.   </p>
			<p class="paragraf">Union Pacific’in rekorunu görür görmez, “Bu hissede kısa pozisyonda olmak akıl kârı değil,” dedim kendi kendime.   </p>
			<p class="paragraf">Dünyadaki bütün servetimi marj olarak Harding’in ofisine yatırmıştım. Bu durum beni fazla kaygılandırmıyor, ama hiç mi hiç sevindirmiyordu. Gün gibi açık bir gerçek vardı o da benim bandı doğru okumuş olduğum, ama sonra Ed Harding yüzünden doğru kararımdan cay­dığımdı. Artık pişmanlığa yer yoktu, hiç zaman kaybet­meden harekete geçmem gerekiyordu. Hemen kısa po­zisyonumu kapatma emrini verdim. Borsada dörtbin UP hissesi alma emrini verdiğimde hisse fiyatı 165’ti. Şimdi­den üç puan kaybetmiştim. Brokerlerim hisseleri alma­ya çalışırken fiyat önce 172’ye sonra da 174’e çıktı. Ra­porlar gelince gördüm ki Ed Harding’in dostluk kaygıla­rı bana kırkbin dolara malolmuş. Kendi kararlarında di­retemeyen biri için bu ceza az bile! Bence yine de ucuz bir ders oldu.   </p>
			<p class="paragraf">Fazla üzülmedim, çünkü hisselerin fiyatı artmaya de­vam etti. Hissenin fiyatı beklenmedik bir şekilde hare­ket etmişti. Şirket yöneticilerinin temettü kararını önce­den kestirmeye olanak yoktu, ama bu kez ben kendi ka­fama göre davranacaktım. Kısalarımı kapatmak için dörtbin hisse satın alma emrini verir vermez, kâr etmek için banttan gelen fiyatları okumaya başladım. Dörtbin hisse satın aldım ve onları ertesi günün sabahına kadar elimde tuttum, sonra da sattım. Böylece kaybettiğim kırkbin doları yerine koymakla kalmadım, ayrıca on beş bin dolar da kâr ettim. Ed Harding beni bu kadar dü­şünmeseydi çok büyük bir kazanç sağlayabilirdim. Ama yine de bu ders benim için çok yararlı oldu ve borsa eğitimimi tamamlamamı sağladı.   </p>
			<p class="paragraf">Yalnızca tüyolara boş verip kendi düşüncemde diret­meyi öğrenmedim, aynı zamanda kendime güvenim art­tı ve eski alım satım yöntemimin son kırıntılarını da üze­rimden atmış oldum. Saratoga deneyimi, keyfi, deneme yanılma yoluyla süren son olay oldu. O günden sonra tek tek hisse senetlerine değil, borsanın genel ortamına bakmaya başladım. Böylece borsacılık okulunda sınıf atlamış oldum. Ama bu benim için uzun ve zor bir aşama oldu.   </p>
			<hr class="HorizontalRule-1"/>
			<div class="_idFootnotes">
				<div class="_idFootnote" id="footnote-007">
					<p class="dipnot"><a class="_idFootnoteAnchor _idGenColorInherit" href="1-10.xhtml#footnote-007-backlink">8</a>	İnsider: Başkalarının ulaşamayacağı bilgilere (resmi veya özel) sahip olup bunları haksız ve adil olmayan bir şekilde kullananlar. İçeriden bilgi alanlar. ç.n.</p>
				</div>
			</div>
		</div>
	</body>
</html>