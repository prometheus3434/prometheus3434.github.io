<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dokunmak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_4">VERGİLİUS’UN SON GECESİ ÜZERİNE BİR ÇEŞİTLEME</h1>

  <p class="normal"><span class="ideitalik">"...Gereksizdi o sanat eserleri, Augustus ile Maecenas’ın çevrelerinde topladıkları bütün o güzellikler gereksizdi ve yıkılıp gitmeye yargılıydı. Sokaklarda kurtarıcımız, babamız diye bağırıyorlardı Augustus için – bunun kefaretini ödemek zorunda kalmayacak mıydı Vergilius? Uyku mu? Kim istiyordu ki uykuyu Troya yanarken? Ve gece artık epey ilerlediğinde, Vergilius önünde yıkılmış kentler ve kutsal yerler gördü... Babil’i ve Ninive’yi gördü, yakılıp yıkılmış Thebai’yi ve kaç kez yerle bir edilmiş Kudüs’ü gördü, ve terk edilmiş Roma’yı; sokaklarında kentlerini yeniden ele geçirmek isteyen kurtlar dolaşmaktaydı, ve tanrıların güçsüz kaldıklarını da gördü. Ve sonra bir melek geldi yatağının yanına, kanatları başlamak üzere olan Eylül sabahı kadar serindi, ve melek konuştu: ‘Büyü şimdi, küçük çocuk,’ dedi, sanki bir teselliymişçesine, ölümün geldiğini de haber vermesine rağmen, gerçekten bir teselliydi bu. ‘Peki’ diye karşılık verdi Vergilius, ve meleğin yüz çizgilerini tanımaya çalıştı. ‘Peki, o halde şimdi uyumak istiyorum’..."</span></p>

  <p class="normal">Hermann Broch, <span class="ideitalik">Vergilius’un Dönüşü</span></p>

  <p class="normal">Yazmak kimi zaman bir serüven gibi.</p>

  <p class="normal">Satırlar boyunca nereye varılacağı kesinlikle bilinmeyen bir serüven. Ve çok derinlere inildiğinde, belki de tuhaf bir hüzün arayışı.</p>

  <p class="normal">Durmaksızın değişen içersinde hiç değişmeyenlere rastlamak tutkusu.</p>

  <p class="normal">Şimdi sana yazışım da, sanki bir serüvene birlikte atılma çağrısı. Seninle, ama bu kez zamanın epey öncelerine doğru bir yolculuk.</p>

  <p class="normal">Böyle olduğu için, belki de daha bir trajik.</p>

  <p class="normal">Çünkü konu, <span class="ideitalik">Sen</span>’in ve <span class="ideitalik">Ben</span>’im tarihimiz olunca, o uzun yol boyunca bütün zaferlerimiz ve yenilgilerimiz, önemsenişimiz ve boşlanışımız da iyice gün ışığına çıkıyor. Asıl trajik olan ise, <span class="ideitalik">Sen</span> ve <span class="ideitalik">Ben</span>, bir yandan hep önemli sayılmışız, ama öte yandan da yine hep sanki önemli değilmişiz gibi bir yana itilmiş, ezilmiş, görmezlikten gelinmişiz.</p>

  <p class="normal">Ve <span class="ideitalik">Biz</span>, bütün bunlara rağmen, kimi zaman ileri atılarak, kimi zaman da kendimizi zorla sürükleyerek, son soluğumuzu verircesine, hep canlı kalmaya çalışmışız.</p>

  <p class="normal">Belki de ölmüşüzdür yolun bir yerinde.</p>

  <p class="normal">Ama öyle olmuş olsa bile, henüz ayırdına varmış değiliz.</p>

  <p class="normal">Ölmemiş gibi yapıyoruz.</p>

  <p class="normal">Kendimize ölmüş gözüyle bakmıyoruz.</p>

  <p class="normal">Belki bütün yaptığımız, boyutlarını çoktandır yitirdiğimiz bir mezarın içinde köşe kapmaca oynamak. Ya da belki eski Mısır’ın <span class="ideitalik">Ölüler Kitabı</span>’nı tek kutsal kitap sayıp, kendi yeniden doğan ruhlarımızla avunmaktayız.</p>

  <p class="normal">Yeryüzünde olduğumuzu sanarak.</p>

  <p class="normal">Öyle ya da böyle, <span class="ideitalik">Sen</span>’likten ve <span class="ideitalik">Ben</span>’likten vazgeçmemişiz. <span class="ideitalik">Sen</span>’i ve <span class="ideitalik">Ben</span>’i göze almayı sürdürüyoruz. Koskoca bir resmi tarihe meydan okurcasına, her şeyin <span class="ideitalik">Biz</span>’le başlayıp <span class="ideitalik">Biz</span>’le bitmesi gerektiğini ilân ediyoruz ve bütün kötülüklerin, insanı insanlığından etmelerin kaynağını, bunun şimdiye kadar böyle olamayışında, <span class="ideitalik">Biz</span>’i hep bir yana itmelerinde arıyoruz.</p>

  <p class="normal">Bu uzun yolculuğa çıkarken, farklı olabilirdi her şey, çok farklı olabilirdi diye düşünüyorum. Çok önce. Şimdi eski Mısır kadar uzak bir geçmişte – gerçi bugünkü yolculuğumuz Mısır’da başlamayacak.</p>

  <p class="normal">Ama neden onca uzak bir geçmişe kaymak?</p>

  <p class="normal">Eknaton’un onca tanrıyı bırakıp tek bir Tanrıya sığınması nedendir? Tek Tanrıyla baş başa kaldığında çekeceği o korkunç yalnızlığı bile bile, nedendir?</p>

  <p class="normal">Belki bunu çok düşündüm de ondan.</p>

  <p class="normal">Eknaton’un yalnızlığından bugünkü yalnızlıklarımıza uzanan yol. Ben, Eknaton’u özlüyorum.</p>

  <p class="normal">Belki Krallar Vadisi’nde, bir piramidin kupkuru yalnızlığında.</p>

  <p class="normal">Gözlerime ince kumlar dolarken, bir mezar odasında ansızın sana sarılıyorum.</p>

  <p class="normal">Bu odada <span class="ideitalik">Biz</span>, ansızın alanlar dolusu gibi kalabalıklaşıyoruz. Tarihi <span class="ideitalik">Bizlerle</span> doldurmak peşindeyiz.</p>

  <p class="normal">Rubikon’da yüzen cesetlerle, Otuz Yıl Savaşları’ndan arta kalan kemiklerle, gelmiş geçmiş bütün savaşların ölüleriyle gübrelenmiş tarlalardan toplanan hasatla, Auschwitz’in ve Dachau’nun fırınlarından savrulan insan kokulu dumanlarla, Hiroşima göklerinde çizilmiş öldürücü mantar resimleriyle buralara, buraya kadar gelebilmişiz.</p>

  <p class="normal">Onca <span class="ideitalik">Sen</span>’in ve <span class="ideitalik">Ben</span>’in arasından geçerek, <span class="ideitalik">Biz</span>’i aşağılayışlarına, ayaklar altına alışlarına, üstümüze gaz ve benzin döküp yakışlarına, kurşuna dizişlerine, diri diri gömüşlerine, yaşatmayışlarına hep tanıklık ederek gelmişiz.</p>

  <p class="normal">Şimdi sığındığımız bu odada, masanın üstüne bir harita yayıyorum.</p>

  <p class="normal">Üstünde artık birbirimize armağan edebileceğimiz hiçbir adanın kalmadığı bir harita.</p>

  <p class="normal">Ve seni, haritanın başına çağırıyorum.</p>

  <p class="normal">Yaklaşıyorsun.</p>

  <p class="normal">Yüzün sapsarı.</p>

  <p class="normal">Biliyorsun.</p>

  <p class="normal">Kimi haritaların ortasındaki yalnızlıklarımızı çok iyi biliyorsun.</p>

  <p class="normal">Benim gibi değilsin çünkü.</p>

  <p class="normal">Karşında Eknaton kadar yaşlıyım, oysa sen, benden yıllarca gençsin ve o yüzden insanların, kalabalıkların arasından geçen yolların daha çok.</p>

  <p class="normal">O yüzden haritalardaki yalnızlıkları daha çarpıcı biçimde görebiliyorsun.</p>

  <p class="normal">Haritalardan <span class="ideitalik">Sen</span>’i ve <span class="ideitalik">Ben</span>’i tarih boyunca nasıl kovduklarını biliyorsun.</p>

  <p class="normal"><span class="ideitalik">İnsan</span> resminin çizili olduğu bir haritanın henüz yapılmadığını biliyorsun.</p>

  <p class="normal">Ve şimdi, tam sana adanmış bir başka öyküye başlayacağım sırada, yüzünde bir başka hüznün yansımalarıyla, bir kez daha bana doğru eğiliyorsun.</p>

  <p class="normal">Sen, Eknaton kadar yalnız kalmadın henüz.</p>

  <p class="normal">Ama Leonardo’yu ve Raffaello’yu seyretmenin, Vivaldi’yi, Beethoven’i, Mozart’ı dinlemenin insanları öldürmekten alıkoyamadığını daha şimdiden öğrenmişsin.</p>

  <p class="normal">Yaşamının son saatlerinde <span class="ideitalik">Aeneis</span>’ini yakmaya çabalayan Vergilius’un o son çaresizliğini sanki daha sabahla dolu bakışlarında bile taşımaktasın.</p>

  <p class="normal">Vergilius’un da <span class="ideitalik">Sen</span>’siz ve <span class="ideitalik">Ben</span>’siz ölmüş olduğunu biliyorsun.</p>

  <p class="normal">Peki neydi beni Vergilius’un yalnızlığında Eknaton’un yalnızlığından da öte etkileyen? Zaman içersinde daha yakın oluşumuz mu? Pek akla uygun gelmezdi böyle bir açıklama, çünkü onlar, bana göre ne yapılsa yine de zaman ötesi uzaklıktalar.</p>

  <p class="normal">O halde?</p>

  <p class="normal">Bu gecenin ortasında, bu insansız haritanın başında, seni neden tarihin başladığı topraklar yerine uçsuz bucaksız bir imparatorluğun görkemine sürüklüyorum?</p>

  <p class="normal">Evet, nedir beni Vergilius’un yalnızlığında bunca etkileyen?</p>

  <p class="normal">Derler ki, Latin ozanı Vergilius son demlerinde ünlü eseri <span class="ideitalik">Aeneis</span>’i yakmak istemiş, ölümsüzlük yaşamı kurtarmıyor, diyerek; ve Roma İmparatoru Augustus, gencecik bir ozanı göndermiş Vergilius’a, bir kez de o yalvarsın diye; ve o genç ozan, gecenin karanlığında uyuya kalınca koca ozanın dizinde, Vergilius onun altın rengi saçlarını düşlerinde altın bir lir yapıp, son bir ezgiye başlamış.</p>

  <p class="normal">Belki daha insanca bir arayıştır Vergilius’unki. Eknaton’un işi tanrılarladır. Onları acımasızca ayıklarken, en sona bırakacağı birinin yerini saptama peşindedir. Sonsuz yalnızlığı, onu bir türlü içinde barındıramayışından kaynaklanır ve <span class="ideitalik">Sensiz</span> kalır tek bir Tanrıyı ayakta tutayım derken.</p>

  <p class="normal">Tanrıları <span class="ideitalik">İnsan</span>’a yeğlemiş tüm umarsızlar gibi.</p>

  <p class="normal">Oysa Vergilius, dizeleriyle <span class="ideitalik">İnsan</span>’ı kucaklamak peşindedir. O yüzden <span class="ideitalik">Sen</span> ve <span class="ideitalik">Ben</span> şimdiye kadar hiç yapılmamış bir haritayı yapacaksak eğer, çizeceğimiz insan resimlerinden biri elbette Vergilius’unki olmalı. Çünkü o, Roma şiir sanatının doruğunu simgeleyen Publius Vergilius Maro, dizeleri yüzünden koca bir imparatorlukta tanrılaştırılmışken, kucağında uyuyan genç ozana tanrılığını değil, ama <span class="ideitalik">İnsanlığını</span> vasiyet edecektir.</p>

  <p class="normal">&nbsp;</p>

  <p class="indentmetinitalik">Dinle şimdi beni, kapıları yüzüme kapalı o cennet</p>

  <p class="indentmetinitalik">düşlerinde,</p>

  <p class="indentmetinitalik">Dinle Sen, Augustus’un buyruğuyla son soluğumun</p>

  <p class="indentmetinitalik">eşiğine gelen</p>

  <p class="indentmetinitalik">İlkbahar ozanı, dünya güzeli, altın saçlı delikanlı!</p>

  <p class="indentmetinitalik">Sen, dizimdeki başınla son yeryüzü gecemin deniz kokan</p>

  <p class="indentmetinitalik">konuğu,</p>

  <p class="indentmetinitalik">Yaklaşan ölümün buzlu esintilerindeki sıcacık</p>

  <p class="indentmetinitalik">yüzgörümlüğü, dinle</p>

  <p class="indentmetinitalik">Ölümsüzlüğe yargılı ilâhi Vergilius’un giderayak</p>

  <p class="indentmetinitalik">diyeceklerini!</p>

  <p class="indentmetinitalik">&nbsp;</p>

  <p class="normal">Yüzüme bakıyorsun.</p>

  <p class="normal">İkimizde de aynı soru.</p>

  <p class="normal">Ne yansıyacak Vergilius’un öyküsünden bizim haritamıza?</p>

  <p class="normal"><span class="ideitalik">Sen</span> ve <span class="ideitalik">Ben</span>, nasıl aşacağız o yalnızlığı?</p>

  <p class="normal">Öyle ya, aşamazsak eğer, tarihin onca yolundan bu odaya varmışlığı bir eyleme dönüştüremezsek, bizim haritamız da bomboş kalacak.</p>

  <p class="normal">Ama daha çok soru var bakışlarımızda, ve belki şimdi yapmamız gereken, Vergilius’un yakınmalarına biraz daha kulak vermek.</p>

  <p class="normal">Çünkü onun aradığı da <span class="ideitalik">Sen</span>’din.</p>

  <p class="normal">&nbsp;</p>

  <p class="indentmetinitalik">Bil ki, son düşlerimden bile silinip gitmelisin,</p>

  <p class="indentmetinitalik">o yüzünle</p>

  <p class="indentmetinitalik">Bir sunaksın, yaşayamadığım ne varsa Senin gençliğine</p>

  <p class="indentmetinitalik">adanmış;</p>

  <p class="indentmetinitalik">Benim kanım mı bu, saat başı damarlarımda daha çok</p>

  <p class="indentmetinitalik">donan,</p>

  <p class="indentmetinitalik">Adriyatik’in tirşe yakamozları gözlerinin yosun yeşilinde</p>

  <p class="indentmetinitalik">titrerken?</p>

  <p class="indentmetinitalik">Hiç tatmamak gelmiş geçmiş bunca ölümlünün</p>

  <p class="indentmetinitalik">mutluluklarından,</p>

  <p class="indentmetinitalik">Ve yazdığım binlerce dizeyle, yalnız Sensizliğe tutkun</p>

  <p class="indentmetinitalik">kalmak,</p>

  <p class="indentmetinitalik">Bu muydu sonunda tanrıların ilâhi Vergilius’a</p>

  <p class="indentmetinitalik">sunacakları ölümsüzlük?</p>

  <p class="indentmetinitalik">&nbsp;</p>

  <p class="normal">Masada, tam karşımda oturuyorsun. Bana bakmıyorsun şimdi. Bir kolunu başına yastık yapmışsın. Öteki elin ise haritanın çizileceği kâğıdın üstünde sürünerek parmaklarıma doğru uzanıyor.</p>

  <p class="normal">Bakmıyorsun.</p>

  <p class="normal">Ama elin, yine de yolunu bulabiliyor.</p>

  <p class="normal">İnsan sıcaklığına duyarlı tüm eller gibi.</p>

  <p class="normal">Ya da sevmesini hiç unutmamış eller.</p>

  <p class="normal">Bir Sensizlik tutkunu veya mutsuzluk âşığı olmak, böylece de tükenip gitmek söz konusu değil bizler için.</p>

  <p class="normal">Öyle olsaydık, bu odaya varmayı hak etmezdik.</p>

  <p class="normal">Ve aşk, bize hiç yakışmazdı.</p>

  <p class="normal">Parmakların yolda.</p>

  <p class="normal">Biz, gürültülü kalabalıklar içersinde birbirimizin sıcaklığına olan duyarlılığımızı yitirmemeyi başardık.</p>

  <p class="normal"><span class="ideitalik">Bizleri</span>, hani tarihte hep yaptıkları gibi, <span class="ideitalik">Bizi</span> de günlerden bir gün bir duvarın önüne götürebilirler.</p>

  <p class="normal">Ne yaparlarsa yapsınlar.</p>

  <p class="normal"><span class="ideitalik">Bizi</span> göze alabildiğimiz, bizi birbirimizden sormalarından utanmadığımız sürece tükenmeyeceğiz.</p>

  <p class="normal">Koca bir tarih boyunca kaçtılar <span class="ideitalik">Biz</span>’den. Ve <span class="ideitalik">Ben</span>, yüzyıllar boyunca <span class="ideitalik">Biz</span>’in kapısını çalacak yerde, çağrılarını hep eylemsiz dizelerle yaptı.</p>

  <p class="normal">&nbsp;</p>

  <p class="indentmetinitalik">Neyi kutluyor dışarıdaki askerler böyle gürültülü, sabahsız</p>

  <p class="indentmetinitalik">gecemde?</p>

  <p class="indentmetinitalik">Troya kaçkını Aenas’ı mı, yoksa Odysseus’un İthaka’ya</p>

  <p class="indentmetinitalik">kavuşmasını mı?</p>

  <p class="indentmetinitalik">Yok artık zamanım, kocamış ozan, kandildeki yağla</p>

  <p class="indentmetinitalik">yarışmakta;</p>

  <p class="indentmetinitalik">Sen, gençliğinin ateşiyle artık parmak uçlarımı bile</p>

  <p class="indentmetinitalik">ısıtamayan,</p>

  <p class="indentmetinitalik">Gecikmiş bahar, dinle yaşamadan kocayan şairin ölüme</p>

  <p class="indentmetinitalik">yakarışını,</p>

  <p class="indentmetinitalik">Bil ki, dizelerim şimdi yabancı yüreklerde atmakta;</p>

  <p class="indentmetinitalik">Sanki ben değildim sonrasız yalnızlıklarımla hayat veren</p>

  <p class="indentmetinitalik">onlara!</p>

  <p class="indentmetinitalik">&nbsp;</p>

  <p class="normal">Neydi Augustus’un Vergilius’a gönderdiği genç ozanın adı?</p>

  <p class="normal">Lysanias mı?</p>

  <p class="normal">Olabilir.</p>

  <p class="normal">Belki Vergilius, onu hiç görmedi.</p>

  <p class="normal">Belki Lysanias, hiçbir zaman o odaya girmeye cesaret edemedi.</p>

  <p class="normal">Ve Vergilius, Maecenas’a vasiyetnamesini yazdırırken, arkadaşı hayretle başını kaldırıp: "<span class="ideitalik">Ama Vergilius, Senin hiçbir zaman akik bir yüzüğün olmadı ki Lysanias diye birine vasiyet ediyorsun!</span>" dediğinde, "<span class="ideitalik">Zaten Lysanias da yoktu...</span>" diye karşılık verdi.</p>

  <p class="normal">Parmaklarımı tutuyorsun.</p>

  <p class="normal">Sonra bütün elimi.</p>

  <p class="normal">Şimdi anlıyorum.</p>

  <p class="normal">Sevişmenin doruklarında eller, neden elleri arar?</p>

  <p class="normal">Şimdi, ellerimiz bu haritanın üstünde kavuşmuşken anlıyorum.</p>

  <p class="normal">Her sarılışın ardından birbirimize geçmesini istediğimiz, <span class="ideitalik">Biz</span>’den çıkıp gitmesine izin vermediğimiz o sıcaklığa ellerimizle nasıl köprü kurduğumuzu anlıyorum.</p>

  <p class="normal">Şimdi bu harita, insan sıcaklığıyla ansızın sepia rengini almış.</p>

  <p class="normal">Hiç kuşkusuz alay edenler de olmuştur.</p>

  <p class="normal">Ben, Eknaton kadar yaşlıyım, <span class="ideitalik">Sen</span> de Lysanias kadar gençsin diye. Ama neye taptığımızı hiç anladılar mı ki bizim?</p>

  <p class="normal">Zaten sormadılar da.</p>

  <p class="normal">Korktular.</p>

  <p class="normal">Bütün korkuların varlığına son verebilecek olandan korktular.</p>

  <p class="normal">Bizim hiçbir şeyi cansız satırlarda bırakmayışımızdan korktular.</p>

  <p class="normal">Öylesine büyüktü ki korkuları, <span class="ideitalik">Biz</span>’i evlerimizin zindanlarına, güneşin özlemiyle sararmış sanat eserlerini de müzelere hapsettiler.</p>

  <p class="normal">Ölümsüzlüğe en büyük övgü olan kitaplar adına insanları kurşuna dizdiler.</p>

  <p class="normal"><span class="ideitalik">Onlar</span>, sonunda <span class="ideitalik">Sen</span> ve <span class="ideitalik">Ben</span> hiç <span class="ideitalik">Biz</span> olamayalım diye ellerinden ne geliyorsa yaptılar.</p>

  <p class="normal">Ozanların ozanı Vergilius bile, daha <span class="ideitalik">Bir</span> insanı sevmeyi başaramamışken, sevginin şiirini yazmaya kalkıştı.</p>

  <p class="normal">&nbsp;</p>

  <p class="indentmetinitalik">Ve anladı sonunda.</p>

  <p class="indentmetinitalik">İnsanlar sevişti, ben kalemimle düzmece doruklara</p>

  <p class="indentmetinitalik">tırmanırken;</p>

  <p class="indentmetinitalik">Sevgililerin kıyı kumlarına yazdıkları, dalgalara adanmış</p>

  <p class="indentmetinitalik">söylenceler,</p>

  <p class="indentmetinitalik">Benim pahalı papirüsler üstündeki dizelerimden daha</p>

  <p class="indentmetinitalik">kalıcıydı;</p>

  <p class="indentmetinitalik">Yaşamamakmış eski kitaplardaki ölümsüzlüğün adı,</p>

  <p class="indentmetinitalik">şimdi öğrendim.</p>

  <p class="indentmetinitalik">Sen, baharın ozanı, hangi düş titriyorsa şimdi gözlerinde,</p>

  <p class="indentmetinitalik">Yarın onu yakalamaya koş, bırak kalemi parmakların</p>

  <p class="indentmetinitalik">donmadan</p>

  <p class="indentmetinitalik">Ve sevilen yüzlere yaz tüm dizelerini sıcak soluğunla.</p>

  <p class="normal">Ama biz, günün birinde duvarın önüne götürseler bile, çünkü hep götürdüler, biz, gördüğümüz bütün sanat eserlerini okşamış olacağız.</p>

  <p class="normal">Okuduktan sonra bir bakışla, sıcacık bir el tutuşuyla, tutku dolu bir ezgiyle hayata geçirmediğimiz hiçbir dizemiz olmadı bizim. Biz, hiçbir heykele taştan donmuşluğu içersinde bakmadık. Geçmişin başyapıtlarından olan hiçbir heykelin yeri doğru değildi bizim için.</p>

  <p class="normal">Michelangelo’nun <span class="ideitalik">Musa</span>’sını hiçbir zaman loş bir Roma kilisesine yakıştıramadık. O, bir denizin kıyısında yükselmeliydi bize göre, masmavi bir denizin kıyısında, sulara binlerce yıl sonra yeniden insan kavmine yol vermelerini buyururcasına. <span class="ideitalik">Bizleşebilmiş</span> insanların kavimleri, içlerinde yarattıkları yepyeni, el değmemiş tanrılarıyla geçebilsinler diye.</p>

  <p class="normal">Şimdi başını kaldırıyorsun.</p>

  <p class="normal">Gözlerime bakmak için.</p>

  <p class="normal">Bir daha onlardan hiç ayrılmamak için.</p>

  <p class="normal">Bir hüzün, ve kocaman bir umut var bu bakışlarda.</p>

  <p class="normal">"<span class="ideitalik">Biz</span> olabildiğimize göre," diye sesleniyor hüzün, "neden bunca yüzyıl sürdü bu, neden?"</p>

  <p class="normal">Ve umudu, şimdiye kadar hiç yapılmamış olan bu haritada başlatıyoruz.</p>

  <p class="normal"><span class="ideitalik">Bizimle</span> başlıyor.</p>

  <p class="normal"><span class="ideitalik">Bizimle</span> başlaması gerektiğini bilenler, daha önce kimbilir kaç gönül kitabında müjdelenmiş olanlar, şimdi geldikleri için.</p>

  <p class="normal">Gerçekte hiçbir peygamber müjdelenmemişti.</p>

  <p class="normal">İnsanın insana binlerce yıldır müjdelediği, <span class="ideitalik">bizlerdik</span> aslında. Yani <span class="ideitalik">Sen</span> ve <span class="ideitalik">Ben</span>’den günün birinde <span class="ideitalik">Biz</span> olmayı başarabilenler.</p>

  <p class="normal"><span class="ideitalik">Bizlerdik</span> müjdelenmiş olanlar.</p>

  <p class="normal">Kutsanmışlığımız ise, peygamber olmayışımızdı.</p>
</body>
</html>
