<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dokunmak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_5">BALKONDAKİ DEFTERLER</h1>

  <p class="normal">Çok uzun zaman önce günce tutardım.</p>

  <p class="normal">İki yaz önce baktım, sekiz, dokuz defter olmuş. Hepsini yok etmeye karar verdim.</p>

  <p class="normal">Ancak her nedense, bu yok etme eylemini doğrudan, ya da diyelim ellerimle gerçekleştirmeyi içim götürmedi.</p>

  <p class="normal">Derken aklıma bir çare geldi. Odamın önündeki terasta nice zamandır öylece atılmış duran, eski bir evrak çantası vardı. Havanın bütün etkilerine açık bir çanta.</p>

  <p class="normal">Defterlerin hepsini getirip çantaya doldurdum.</p>

  <p class="normal">Sonra da çantanın ağzını iyice açıp bıraktım.</p>

  <p class="normal">Defterler önce Temmuz ve Ağustos sıcaklarını yiyip iyice kurudu. Sayfalar adeta incecik suntalara dönüştü. Ardından, sonbaharın ilk yağmurlarıyla birlikte, pelteleşme başladı. İlk kışın sonuna vardığımızda, mürekkepli sayfaların –anımsıyorum, bir zamanlar hepsi dolmakalemle yazılmıştı– çoğu okunmaz olmuştu bile. Ama sayfa oldukları, henüz seçilebiliyordu.</p>

  <p class="normal">Sonra ikinci yaz geldi.</p>

  <p class="normal">Çok, ama çok sıcak bir yazdı.</p>

  <p class="normal">Ufalanıp dökülmeler o yazla birlikte başladı.</p>

  <p class="normal">Akşam üstlerinin hafif rüzgârları sayfa parçacıklarını terasa yaymaya koyuldu; bunların çoğu, yağmur sularıyla birlikte terasın oluğundan akıp gitti. Sonbaharda, özellikle Ekim ve Kasım aylarında çıkan rüzgârlar ise işi hemen hemen tamamladı.</p>

  <p class="normal">Geçenlerde baktım, çantada rengini yitirmiş defter ciltlerinden başka bir şey kalmamış.</p>

  <p class="normal">Bir zamanlar kimi sayfalara yapıştırdığım fotoğraflar da eriyip gitmiş...</p>

  <p class="normal">Evet, artık o yıllarımdan geriye kalan yazılı hiçbir belge yok. Kendi tanıklıklarımın hepsini doğaya armağan ettim.</p>

  <p class="normal">Şimdi bazı akşamlar odamın penceresinden uzaktaki damlara baktığımda: "Oralarda geçmişimden binlerce, on binlerce, belki yüz binlerce parçacık var," diyorum; onlar, bir sıfırlanma anlamında belki hiçbir zaman yok olmayacaklar. Ama birbirlerini de bir daha asla bulamayacaklar. Aralarından hiçbir olay, hiçbir yüz belirginleşemeyecek.</p>

  <p class="normal">Kafamdaki anılarda ne kalmışsa, ancak o kadar.</p>

  <p class="normal">Ve o anıların da güvenilir yanı yok zaten.</p>

  <p class="normal">Geçen her zaman parçasının ardından kendimce yeniden kurguladığım bir takım öyküler.</p>

  <p class="normal">Defterlerimi doğaya bırakmamın nedenlerinden biri de belki buydu.</p>

  <p class="normal">Onlarda ne de olsa her şey, bir ölçüde nasıl olmuşsa öyle yazılıydı. Oysa anıların yaşayan kişi açısından asıl değerli ve önemli yanı, zamanın akışı içersinde özgürce hep yeniden yoğrulabilmeleridir.</p>

  <p class="normal">Tıpkı toprağı yoğurarak bir şeyler yapmak gibi.</p>

  <p class="normal">Şimdi nasıl yaşanmış olmaları isteniyorsa, <span class="ideitalik">öyle olmuş</span> gibi anımsanmaları.</p>

  <p class="normal">Belki bu noktada gizli bir suçluluk duygusundan da söz edilebilir. Yani insanın bir zamanlar bir şeyleri yaşanması gerektiği gibi yaşamamışlığından, erteleyip bir daha yaşanamaz kılmış oluşundan kaynaklanma bir suçluluk duygusu.</p>

  <p class="normal">Aslında güçtür bunu kendi kendine bile itiraf edebilmek. Hele zaman, geçmişte yaşanamamışları bir daha yaşamayı tam anlamıyla olanaksız kılmışsa...Evet ne diyordum: Yazılı belge, insanın elinden işte bu özgürlüğü alır. Çünkü bir şeyleri yaşayamadığını veya şimdi anımsamak istediğinden farklı yaşadığını yüzüne vurur.</p>

  <p class="normal">Belki ben de bu yüzden defterlerimi güneşin, yağmurun ve rüzgârların kucağına bıraktım.</p>

  <p class="normal">Unutmak istediklerimi gönlümce unutabileyim, anımsamak istediklerime de yeni biçimler kazandırabileyim diye.</p>

  <p class="normal">Buna hakkım var, çünkü ne yazılı idiyse, hepsi benimdi; bir zamanlar yaşanmış, bedeli de benim tarafımdan ödenmiş. Yaşayarak ya da yaşayamayarak, ama bir şekilde mutlaka ödenmiş...</p>

  <p class="normal">Sana gelince, merak etme, artık seninle yaşadıklarımızı belgeleyen satırlar da yok.</p>

  <p class="normal">Ölmezden birkaç saat önce yüzüme uzun uzun bakıp: "Biliyorum," demiştin, "biliyorum yaşadığın sürece kimseyi benim kadar sevmeyeceğini ve beni kendinde hep var etmek isteyeceğini. Ama bunu gerçekten yapmak istiyorsan, o zaman ikimizi, beni somut olarak anımsatabilecek ne varsa yok etmelisin; yaşanmışların hiçbiri bir anlamda senede bağlanmamalı; çünkü ancak beni yaşayacağın her zamana göre yeniden biçimleyebilirsen hep seninle kalabilirim; aksi takdirde bir mezar taşından farkım olmaz..."</p>

  <p class="normal">Haklıydın.</p>

  <p class="normal">Ama galiba biraz sınamak istedim.</p>

  <p class="normal">Ölesiye emin olmama karşın.</p>

  <p class="normal">Senden sonra kimsenin olmayacağını onca kesin bilmeme karşın. Yine de sınamak istedim.</p>

  <p class="normal">Kimi belgeleri ve resimleri saklayıp sanki seni eskitmek, sararıp soldurtmak, böylece de –hani, olur ya!– gerçekten öldüğüne inanmak istedim.</p>

  <p class="normal">Gel gelelim olmadı.</p>

  <p class="normal">Sen haklıymışsın.</p>

  <p class="normal">Olamazdı.</p>

  <p class="normal">Bir daha öyle bir ‘biz’ olamazdı. Paylaşmadığımız bir şey kalmamış. Dolayısıyla senden sonra biriyle paylaşabileceğim herhangi bir şey de kalmamış.</p>

  <p class="normal">Ama ben, sevmeden de yaşayamazdım...</p>

  <p class="normal">Bunu da biliyordun. O yüzden, şöyle demiştin: "Bütün çevren sevgisiz kalsa, sen yine de sevgiyi yoktan var edip herkese paylaştırırsın..."</p>

  <p class="normal">Öyle yaptım.</p>

  <p class="normal">İlk zamanlardaki o alışılamaz yokluğunu sonradan senin anılarımdaki sürekli varlığına dönüştürdükten sonra, sevgi konusunda dediğini yaptım. Biri olmayacaktı artık. Ama bu, sevgi üretip çoğunluğa dağıtmama engel değildi.</p>

  <p class="normal">Seni sevdiğim için kendimce hep bir şeyler ürettim. Onları yazdıklarımla, çevirdiklerimle, bakışlarımla, bir el tutuşuyla, bir baş hareketiyle, bir gülümsemeyle, bir sıcaklıkla, çoğu kez doğru dürüst ya da hiç tanımadığım insanlara dağıttım.</p>

  <p class="normal">Öğrencilerime de aslında galiba bilgiden önce sevgi vermeye çalıştım. Verdiklerimin nereye gittiğine ise hiç bakmadım ve bunu hemen hiçbir zaman öğrenemedim.</p>

  <p class="normal">Tıpkı defterlerimin parçacıklarının nereye gittiğini hiçbir zaman bilmediğim, bilemeyeceğim gibi...</p>

  <p class="normal">Evet, merak etme. Bizden geriye hiç yazı kalmadı.</p>

  <p class="normal">Bizi bilen de pek yoktu zaten.</p>

  <p class="normal">Vardıysa bile, pek yakıştırmamaya çalışmışlardı.</p>

  <p class="normal">Herhalde sevginin, bizliğin bu kadar katıksızını kendilerine bir türlü yakıştıramadıkları için.</p>

  <p class="normal">Bizden geriye bir şeyler, şimdi yalnızca başkalarına dağıtmakta olduklarımda var. Ama onlar, dağıtılanın bizden bir şeyler olduğunu hiçbir zaman bilemeyecekler ve belki de bu yüzden, bazıları yeni bizler yaratabilecekler.</p>

  <p class="normal">Kim bilir?</p>
</body>
</html>
