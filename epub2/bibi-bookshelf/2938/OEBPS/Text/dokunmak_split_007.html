<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dokunmak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_3">DOKUNMAK</h1>

  <p class="indentmetinitalik">"Bu horlanmış cehennemi</p>

  <p class="indentmetinitalik">gençliğinin bahçesinden kopardım..."</p>

  <p class="normal">Hazır değildim. O dokunuşu hiç beklemiyordum.</p>

  <p class="normal">Aslında bir ucuz kahramandım o gün için.</p>

  <p class="normal">Kendi dört duvarının arasına çekilip, insanları bir şeyleri yaşamaya hazır olmayışlarından, her şeyi erteleme alışkanlıklarından ötürü suçlamak kolay iş.</p>

  <p class="normal">Bunu ben de çok yaptım.</p>

  <p class="normal">Ama o dokunuşa hazır değildim.</p>

  <p class="normal"><span class="ideitalik">"Bilmem hazır mıydın dün geceye – / dizelerde soluk kalmamıştı, nicedir / bir tükenmişlik. / Bana ilk sarıldığında Paris’ti düşümde, / Helena, tek başına da kurtarabilirdi Troya’yı. / O zaman / destansız kalacaktık belki de; / yol / tarih öncesinden / dün geceye uzanmayacaktı."</span></p>

  <p class="normal">Yoksa ben değil miydim bu dizeleri yazmış olan?</p>

  <p class="normal">Şiir.</p>

  <p class="normal">Yaşanamamışlığın cehennemi.</p>

  <p class="normal">Bir gece treniydi. Biraz kestiriyordum.</p>

  <p class="normal">İkili koltukta, koridor tarafındaydım.</p>

  <p class="normal">Dokunmayla uyandım.</p>

  <p class="normal">Ne zamandan beri uyumakta olduğumu, ya da trenin nereye geldiğini, kalkıştan beri ne kadar geçtiğini hiç merak etmedim.</p>

  <p class="normal">Koluma dokunuşu.</p>

  <p class="normal">Uyku ile uyanıklık arasındaki ilk köprü.</p>

  <p class="normal">Hangisi önceydi?</p>

  <p class="normal">Gözlerimi açışım mı, yoksa dokunuşu mu?</p>

  <p class="normal">Anımsamıyorum.</p>

  <p class="normal">Böyle bir dokunmadan öncesi yoksa, anımsama da yoktur.</p>

  <p class="normal">Geçebilmesi için uyanmam gerekiyordu.</p>

  <p class="normal">Ama kımıldayamıyordum.</p>

  <p class="normal">Sanki bir kıyıdaydık.</p>

  <p class="normal">Onun gösterdiği sularda demirlemiştim.</p>

  <p class="normal">Sağ kolumu saran parmaklar.</p>

  <p class="normal">"Çok özür dilerim..."</p>

  <p class="normal">Tam önümde, ayakta duruyordu. Görmek için başımı kaldırmak zorundaydım.</p>

  <p class="normal">Bakışları bana inmişti.</p>

  <p class="normal">Yangın, parmaklarıyla başlamıştı.</p>

  <p class="normal">Bir tutkunun vurgunu.</p>

  <p class="normal">Hep böyle abartılır mı?</p>

  <p class="normal">Ama daha önce, kaç kez...</p>

  <p class="normal">Böyle her dokunmayla mı?</p>

  <p class="normal">Hep yeniden başlar.</p>

  <p class="normal">İnanmıyorum.</p>

  <p class="normal">Hepsine inandım.</p>

  <p class="normal">İnsan dayanamaz.</p>

  <p class="normal">Küller biter mi?</p>

  <p class="normal">Uçup dağılır.</p>

  <p class="normal">Başka yangınlar çıkar.</p>

  <p class="normal">Onu bir daha hiç görmedim.</p>

  <p class="normal">Oysa adak adayabilirdim bir kez daha görmek için.</p>

  <p class="normal">Bir daha bana dokunmayacaktı.</p>

  <p class="normal">Karşımda durmayacaktı.</p>

  <p class="normal">Yeryüzünde herhangi bir yoldan geçebilmek için benden yardım istemeyecekti.</p>

  <p class="normal">Yolu böyle bir ten yangınına belki de hiç düşmeyecekti.</p>

  <p class="normal">Rüzgâr yoksulu sularımda bir beden fırtınası.</p>

  <p class="normal">Azgın bir lodos.</p>

  <p class="normal">Yelkenlerimi indirmekte geç kalırsam, tek başına kıyıya vuran, yine ben olacağım.</p>

  <p class="normal">Utanılmış zamanların onun bakışlarıyla bir kez daha bozulan bekâreti.</p>

  <p class="normal">Hem yumuşacık ve sıcak, hem de öldüresiye hoyrat bir dokunma.</p>

  <p class="normal">Ama yine de...</p>

  <p class="normal">Ama yine de, isteseydi... isteseydi eğer... bütün bunları bilmeme karşın, isteseydi eğer, kendimi adak mumlarıyla aldatmazdım.</p>

  <p class="normal">Ten günahlarını bağışlatmak uğruna yakılan pişmanlık tütsüleriyle oyalanmak yerine, onda tutuşturduğum parmaklarımı dikerdim.</p>

  <p class="normal">Tam karşımda, ayaktaydı.</p>

  <p class="normal">Soluk soluğa gözlerine tırmanıyordum.</p>

  <p class="normal">Güzellikti.</p>

  <p class="normal">Parmakları demir atmıştı.</p>

  <p class="normal">Ama sarılmayacaktı.</p>

  <p class="normal">Dokunulamayan kusursuz güzellik, idamdır.</p>

  <p class="normal">Kalmayacaktı.</p>

  <p class="normal">Kalsaydı da, nasıl anlatabilirdim?</p>

  <p class="normal">Çoğunlukla neden yaşandığını, ve arada sırada birilerinin neden idama gönüllü gittiklerini nasıl anlatırdım?</p>

  <p class="normal">Ve sonra, anlamadığında, bunca eskitilmişlik içersinde onu bu yüzden nasıl suçlardım?</p>

  <p class="normal">Çıkartmadığımız günahlarımızın bile elimizden zorla alındığı ve bütün gerçek güzelliklerden günahtır diye boşuna esirgendiğimiz bir dünyada, anlamasını nasıl beklerdim?</p>

  <p class="normal">Gecelere karşı bizi cansız melekleriyle uyarmışlardı. O gecelerdeki idamlara gönüllüydük.</p>

  <p class="normal">Oysa dokunmasını bilen eller, yalnızca gece vakitlerinde uzanır.</p>

  <p class="normal">Bedenlerimizi hırçın bir sevecenlikle hazzın işkencesinden geçiren eller.</p>

  <p class="normal">Anlamadılar.</p>

  <p class="normal">Bitmeyen bağışlama vaatleriyle, bizi hep erdemlerin zincirlerine vurdular.</p>

  <p class="normal">Bakışları yağıyordu.</p>

  <p class="normal">Güneş yanığı bir gülümseme vardı yüzünde.</p>

  <p class="normal">Dua zamanıydı.</p>

  <p class="normal">Oysa tren, acımasızdı.</p>

  <p class="normal">Sarsıntısız alıyordu virajları.</p>

  <p class="normal">Bedenlerimiz birbirine savrulmuyordu.</p>

  <p class="normal">Parmaklarının çıkardığı yangının içine düşemiyordu.</p>

  <p class="normal">Elbet bilemezdi o an şeytana taptığımı.</p>

  <p class="normal">Kimi zaman masum bir maskenin ardından bakışlarının hançerini çeken ve sonra kusursuz bir güzelliğin önünde diz çöktürüp dua ettiren ve tapılan bir beden uğruna kendini aşağılamanın doyumsuz zevkini tattıran şeytana taptığımı bilemezdi.</p>

  <p class="normal">Bizler, günahlarına birbirlerinin bakışlarıyla pay biçenler, bunun için hiçbir Tanrıyı gereksinmiyorduk.</p>

  <p class="normal">Şeytandan başka kim olabilirdi?</p>

  <p class="normal">Ötekiler, günah korkularıyla yeryüzü günlerimize kıymışlardı.</p>

  <p class="normal">Kendi zaaflarımızdan cennetler yaratabileceğimizi anlamadan.</p>

  <p class="normal">Kazıkların dibine binlerce yalan yığıp, bedenlerimizi ateşe attılar.</p>

  <p class="normal">Öğrettikleriyle, bizlere hiçbir kıyımın hesabının sorulmadığı yeryüzü cehennemlerinin kapılarını açtılar.</p>

  <p class="normal">Onların insan olduğumuzda bizleri hiç tanımayan tanrılarına hep borçlu kaldık.</p>

  <p class="normal">Umutsuzluk tapınaklarının o kara yüzlü bekçileri, bizden sürekli insan olmamızı istediler.</p>

  <p class="normal">Sırf güzellik uğruna sevmenin hangi kutsal kitapta günah sayıldığını ise hiç açıklamadılar.</p>

  <p class="normal">Sarıldığımız bedenlerde tapılası olanı her aradığımızda, bizleri kendi karatörelerinin ilençlerinde boğdular.</p>

  <p class="normal">Kurbanlar, yalnızca onların tanrılarına adandığında sevaptı.</p>

  <p class="normal">Sen, şimdi parmaklarıyla bedenimi tutuşturan, ama ufak bir dokunuşla bileklerinden yukarıya, gençliğine uzansam, alışılmamışın korkunç tedirginliğiyle belki anında kaçıp gidecek olan Sen, anlamalısın ki, elbette şeytana tapılmalı!</p>

  <p class="normal">Aslında bu dokunma, bu tek dokunuş Seni tekrar yerine oturtabilmeliydi.</p>

  <p class="normal">Kim bilir ne zaman kalmış olduğumuz bir yerden başlarcasına.</p>

  <p class="normal">Çünkü ancak bir bakışın tanrısı seçtiğimizin kulluğuyladır ki, bin sevabı kısacık bir hazzın sonsuzluğunda harcayıp insan kesiliriz.</p>

  <p class="normal">Ötekiler mi?</p>

  <p class="normal">Hani hep: "Ne derler?" diye düşündüklerimiz...</p>

  <p class="normal">Sonsuz yaşamı önce firavunların bu dünyayı yadsıyan mumyalarında aradılar, ve beden beden dolaştırdıkları ruhları büyük köleliklere adayarak, kum tapınaklarının yıkıntılarına hapsettiler.</p>

  <p class="normal">Yeryüzü görkemlerinden arta kalan ne varsa, mezar hırsızlarına kaptırdılar.</p>

  <p class="normal">Hiç yaşamamış olmayı ölümsüzlük sandılar.</p>

  <p class="normal">Bedenlerini dinlemeyi günah sayarken, büyük göçlerde hep insana yabancı tanrılara kulluk ettiler.</p>

  <p class="normal">Bu gece, hemen buracıkta, bir zamanlar ‘Neredeydin?’ sözcüğüyle başlamış bir şeyleri sırf bu dokunma yüzünden devam ettirebilmeliydik.</p>

  <p class="normal">Ama hayır.</p>

  <p class="normal">Parmaklar çözülecek.</p>

  <p class="normal">Yangınını da alıp gideceksin.</p>

  <p class="normal">Bu yolculuktan da geriye sadece küller kalacak.</p>
</body>
</html>
