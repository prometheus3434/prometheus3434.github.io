<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dokunmak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_7">OLMAYAN BİR İSTANBUL GECESİNDE SENİNLE GEZİNMEK</h1>

  <p class="indentmetinitalik">"Bu gece bu kent, benden de tenha..."</p>

  <p class="indentmetinitalik">Kulaklarımdan silinmiyor genç popçunun söyledikleri.</p>

  <p class="indentmetinitalik">"Bu gece bu kent, benden de tenha... Çekemem... Çekemem..."</p>

  <p class="normal">Ve sonra, iki parça arasındaki söyleşisinden: "<span class="ideitalik">Melankolinin penceresinden bakıyorum, ve istediğim gibi bakabildiğimi algıladığım an, benim de kendime göre bir mutluluğum oluyor elbet...</span>"</p>

  <p class="normal">Buna benziyor mu benimkisi de?</p>

  <p class="normal">Kimi zaman ben de bu kenti benden daha tenha buluyorum. Üstelik çoğunlukla da en kalabalık caddelerinden geçerken. Ve en tenha olduğu yerlerde de benim için en kalabalık.</p>

  <p class="normal">Bu gece benimle bir tur atmaya ne dersin?</p>

  <p class="normal">Elbet bu kentte.</p>

  <p class="normal">Bir başkası oldu mu hiç?</p>

  <p class="normal">Kaçışlar bile kurtaramadı.</p>

  <p class="normal">Uyuşturucu bağımlılığına benzetenler var, ama değil.</p>

  <p class="normal">Tenha olduğunda bu kent, üstelik bir de benden fazla tenhalaştığında, ancak anımsama bağımlılığı yaratıyor.</p>

  <p class="normal">Oysa ne kadar kararlı veda ettiğim zamanlar olmuştu!</p>

  <p class="normal">Zamanı geldi artık, hoşça kal, eski kent! demiştim. Benden ne varsa, alıp götürüyorum. Belki de ayrıldığım, şu anda vedalaştığım aslında sen değilsin. Belki de sen, benden çok önce gittin. Yeni insanlar, artık senin olmayan, hiçbir zaman senin olamayacak insanlar seni kovduklarında, kentliğini bırakıp sessizce gittin. Bu yüzden şimdi, yani sen artık yokken vedalaşmaya kalkışmak, tanrılarınca çoktan terk edilmiş tapınaklarda sahibini hiçbir zaman bulamayacak dualar etmekten farksız. Belki de şimdi sana veda niyetine söylemek istediklerim, rasgele bir akşam, günbatımının kızıllığında, ağlaması çoktan dinmiş bir kayanın dibinde, geçmiş bir dua kitabının dağınık sayfalarını aramaktan başka bir şey değil.</p>

  <p class="normal">Olsun.</p>

  <p class="normal">Evet, bu kente veda edecektim.</p>

  <p class="normal">Tıpkı onun da benden çok önce yaptığı gibi, buralardan sessizce ayrılacaktım.</p>

  <p class="normal">Kül rengi sabahlardan birinde, benim dediğim, ama hiç benim olamamış evlerden birinden usulca çıkacaktım. Kimseyi uyandırmadan. Kimseye veda da etmeden. Uyandırırsam, anılarımı yıpratmalarından korkarak. Ayağa takılabilecek ne varsa, topladıktan sonra. Köşe bucağa benden bir şeyleri saklamaya çalışmadan, günün birinde dönersem tanıdık bir şeyler bulayım kaygısı gütmeden. Arkamdan uyanacakların onları hemen – şimdi artık sadece bazı eskicilerde kalmış taş plakların en iç bulandırıcı cızırtılarıyla süpürgeliklerin diplerine üfleyeceklerinden emin olarak.</p>

  <p class="normal">Belki çoğumuzun yaşamında arkamızdan çok acele toplanmış ve izlerimizin çok çabuk yok edildiği odaların burukluğu vardır.</p>

  <p class="normal">Bilemiyorum.</p>

  <p class="normal">Bildiğim tek şey var.</p>

  <p class="normal">Sende yaşamış olmaktan pişman değilim.</p>

  <p class="normal">Oysa bunun tersinin olabilmesi için, sende yaşadıklarımdan pişmanlık duymak uğruna, ne büyük çabalar harcadım! Yaşadıklarımın her biri için ayrı bir kefaret borcunu kaç haneye yazdım!</p>

  <p class="normal">Olmadı.</p>

  <p class="normal">Sabahın ilk ışıklarının elimdeki kadehe doğduğu zamanlardan, asırlık sabah orospularının yüz çizgilerini taşıyan meyhane kapılarından, en büyük beceriksizlikleri sevmek olanlara harcanan yıllardan, nice uzatmalı yalnızlıkların gece bekçiliğini yapmaktan, nice birlikte sabah uyanışlarının ardından hiç sevmemişçesine yaşamaya koyulanlardan, bilmem hazır mıydın dün geceye? sorusunu sorma cesaretini bir türlü gösteremeyenleri de sevmekten – hayır, sendeki bütün bu yaşanmışlıkların hiçbirinden pişman olamadım.</p>

  <p class="normal">Çünkü geceyi beklemekle geçen günlerin tadını çok iyi çıkarırdım. Yaprak zamanları gelip çattığında insanların yüzlerinin daha çabuk solduğunu, sevilenin yüzünde Zeytindağı’ndan bu yana tüm hüzünlerin haritasının okunabileceğini, ellerin nice bedenlerden yeni ülkeler yaratabileceklerini, ölümü yenebilen ten yolculuklarına çıkılabileceğini biliyordum.</p>

  <p class="normal">Bir zamanlar ölmeyi bile bu kentte istemiştim. Üstelik ölümüm haberli gelmeliydi. Onu karşılamak için koca bir düğün sofrası kuracak ve sofranın her yanını elden düşme oldukları için yaşamaya değer bulmadığım yarınlarımın mumlarıyla donatacaktım.</p>

  <p class="normal">Olmadı.</p>

  <p class="normal">Bu kenti ne ölerek, ne de ölmeden bırakabildim.</p>

  <p class="normal">Ölmenin yerine tenhalaşma geçti.</p>

  <p class="normal">Kent ve ben, giderek tenhalaştık.</p>

  <p class="normal">İyisi mi, bu gece birlikte dolaşalım.</p>

  <p class="normal">Bu saatte uzaklara gidecek değiliz.</p>

  <p class="normal">Ama şöyle, bu odadan dışarı.</p>

  <p class="normal">Nicedir bu kente hep yukardan bakıyoruz.</p>

  <p class="normal">Manzaraya bir diyeceğim yok.</p>

  <p class="normal">Alman Hastanesi’nin süslü damı altımızda kalıyor. Biz o damdan öte, Sarayburnu’ndan Boğaz Köprüsüne, kentin yarısını yaşamaktayız.</p>

  <p class="normal">Ama hep uzaktan.</p>

  <p class="normal">Çoğunlukla hep bu odadan.</p>

  <p class="normal">Yakındığımı sanma.</p>

  <p class="normal">Çoğunlukla odalarda yaşadım.</p>

  <p class="normal">Yolumun geçtiği bütün evlerde bir oda egemen oldu.</p>

  <p class="normal">Birbirine eklenen odalar bir yaşamın haritasını çizebilir mi?</p>

  <p class="normal">Sormakta haklıyım. Çünkü benim odalarım hep oldu.</p>

  <p class="normal">İçindeki senlerle birlikte. Çoğunlukla yalnız gelirdin.</p>

  <p class="normal">Ama kalabalık geldiğiniz de oldu.</p>

  <p class="normal">Benim odalarımda, benim yalnızlığımla birbirinizi tamamladınız.</p>

  <p class="normal">Odalar iz bıraktılar.</p>

  <p class="normal">Bu gece, sana bu odalara, geçmişimdeki bütün odalara uzanan bütün yolları göstermek istiyorum.</p>

  <p class="normal">Çıkalım.</p>

  <p class="normal">Masadaki ışığı söndürme.</p>

  <p class="normal">Çünkü döndüğümüzde, buradan hiç çıkmamış olmamızı isteyebilirim.</p>

  <p class="normal">Bırak yansın. Tabakları da kaldırma.</p>

  <p class="normal">Bu gece senden tek dileğim, kolumu bırakma hiç.</p>

  <p class="normal">Sakın bırakma.</p>

  <p class="normal">Herhangi bir yerden geçerken, bir anda düşebilirim.</p>

  <p class="normal">Ayrıca, kapıdan çıkarken gözlerine de bakmak istiyorum. Yollarda yalnız kalmamak için.</p>

  <p class="normal">Önce Asmalımescit’teki Nil Lokantası’na uğrayacağız. Şimdi babam oradadır. Seni babamla hiç tanıştırmamıştım. Yalnızca anlattıklarımdan biliyorsun.</p>

  <p class="normal">Onunla hiç tanışmadın.</p>

  <p class="normal">Benim anlattıklarım da yalandı.</p>

  <p class="normal">Çünkü bana da anlatılmıştı.</p>

  <p class="normal">Bu gece, belki de birlikte tanıyacağız babamı.</p>

  <p class="normal">Öldü.</p>

  <p class="normal">Hem de tam yirmi iki yıldır ölü benim babam. Feriköy’de. Ölü, ama ne var bunda? Yine de seninle tanıştıramaz mıyım? Çünkü ben sana bir ölüyü değil, ama babamı tanıtmak istiyorum. Böylece seninle bir ortak noktamız da olacak. Ben de babamla, ancak o öldükten sonra tanışabildim. Hem de çok sonra.</p>

  <p class="normal">O yaşarken aramıza girenler, onu hep kötülemiş olanlar, ölümünden sonra çekildiler.</p>

  <p class="normal">Benim için: "Artık nasılsa babasını tanıyamaz!" diye düşünmüş olmalılar.</p>

  <p class="normal">Ne kadar büyük yanılgı!</p>

  <p class="normal">Artık tamamlanmış, son noktası konmuş, kapağı takılmış bir yaşam kitabının sonradan okunmasını kimse engelleyemiyor.</p>

  <p class="normal">Gel, girelim.</p>

  <p class="normal">Şu iki basamağa dikkat et.</p>

  <p class="normal">Gördün mü, burada işte! Şu dipte, sol taraftaki yuvarlak masada, arkası tezgâha dönük oturan adam. Babam, işte o. Bu masaya her akşam aynı kişiler oturur. Babam ve Almanca bilen dostları, orası için "Stammtisch," derler. ‘Devamlı müşterilerin masası’ anlamına geliyor. Hep birbirlerini ve daha çok kendi zamanlarını yaşayan müşteriler.</p>

  <p class="normal">Zaten babam, sanırım bugünü hiç yaşamadı. Yaşamak istemedi. Bugünün İstanbul’unu da pek yaşamadı.</p>

  <p class="normal">Daha çok otuzlu yılların Almanya’sını, Münih’i ve Berlin’i yaşadı. Ben, o zamanlar onunla değildim. Onun için oralarda neyi ne kadar yaşadı, bilemeyeceğim. Zaten burada neyi ne kadar yaşamıştı, onu da bilemedim.</p>

  <p class="normal">Önlediler.</p>

  <p class="normal">Birileri onu, bir ayıp gibi hep benden sakladılar.</p>

  <p class="normal">Birileri, beni hep onun gibi olmayayım diye yetiştirdiler.</p>

  <p class="normal">Aman içkiye alışayım deme! diye uyardılar.</p>

  <p class="normal">Onun neden içkiye alıştığını söylemediler.</p>

  <p class="normal">O hep orospuların peşinden koşardı, sen öyle kadınlardan uzak kal! dediler.</p>

  <p class="normal">Yaşamım, bütün kadınlara kapalı kaldı.</p>

  <p class="normal">Bırakma kolumu!</p>

  <p class="normal">Babamın tam karşısında oturan şişmanca hanımı görüyor musun? O, bir zamanların ünlü piyanisti Madam Edith. Budapeşte Konservatuarından mezun. Aklımda kaldığı kadarıyla, Liszt’in öğrencisinin öğrencisiymiş. Hep Avusturya-Macaristan İmparatorluğu’nun çöküşünün hüzünlü görkeminden Asmalımescit’e kucak dolusu getirdiği söylenirdi.</p>

  <p class="normal">O yıllarda Asmalımescit’te ve bütün Pera’da, içkiler böyle hüzünlerin saçak altlarında yudumlanırmış.</p>

  <p class="normal">Evet, Madam Edith.</p>

  <p class="normal">Bir defasında bana minik, kırmızı bir otomobil armağan etmişti. Asmalımescit’te, Viyana Lokantası diye bir yer açmışlardı kocasıyla. Alkolik bir denizci eskisiyle evliydi. Lokanta iki katlıydı ve alt katında bir piyano vardı. Madam Edith, akşamları bu piyanoda çoğunlukla eski Viyana ezgilerini çalardı.</p>

  <p class="normal">İstersen, bir başka akşam oraya da gidebiliriz.</p>

  <p class="normal">Oyuncak otomobili annem ve babamla birlikte oraya gittiğimiz bir akşam vermişti. Babam çok memnundu oraya gittiğimiz için.</p>

  <p class="normal">Daha doğrusu, sanırım annemi oraya gitmeye razı etmiş olduğu için.</p>

  <p class="normal">Uzun bir masadaydık.</p>

  <p class="normal">Hepsi de babamın tanıdıkları, Türk ve yabancı, kadınlı erkekli bir kalabalıkla paylaşıyorduk.</p>

  <p class="normal">Henüz kısa pantolonluydum.</p>

  <p class="normal">Annemin yüzü asık mı asıktı. Masamızdaki öteki kadınlar, özellikle de babamın tanıdığı yabancı kadınlar onun gözünde hep birer orospuydu ve annem, babam için herhangi bir zaman orospu olmayı aklının ucundan bile geçirmemişti.</p>

  <p class="normal">Sanırım birliktelikleri ve benim sonraki yaşamım, biraz da bu yüzden yıkıldı. Çünkü annem, babamın en azından bazı gecelerinin birazcık orospusu olabilseydi eğer, belki evlilikleri en azından bazen bohème bir birlikteliğe dönüşebilecekti, ve benim sonraki yaşamımdaki kimi inişleri de insanlar orospu çocukluğuma verip bana daha bir hoşgörüyle davranabileceklerdi.</p>

  <p class="normal">Madam Edith, o akşam orospulara düşkün babam ile bir türlü orospu olmaya yanaşmayan o kadın arasındaki anason kokulu yalnızlığımı, o yaştaki bir çocuğun bir anasına, bir babasına, bir de masadaki yabancılara gidip gelen bakışlarındaki o korkunç yalnızlığı yakalamış olacak ki, piyanosunun üstünde duran küçük otomobili ani bir hareketle bana armağan edivermişti.</p>

  <p class="normal">Belki bir an, o otomobile atlayıp oradan kaçabileceğime inandığı için.</p>

  <p class="normal">O yılların Asmalımescit’inde, bana göre hep hüzün vardı.</p>

  <p class="normal">Beyoğlu’nda, Tünel’e yakın, Şato diye bir lokal var mıydı? Madam Edith, orada da çalar mıydı? Biz, oraya da gitmiş miydik?</p>

  <p class="normal">Bulanık.</p>

  <p class="normal">Ama Asmalımescit’te Çardaş vardı.</p>

  <p class="normal">O küçük adacıklar, İstanbul’un lövantenlik çağının son simgeleriydi.</p>

  <p class="normal">Hep Batıdan bir şeyler çağrıştıran, ama yarım kalmış simgeler.</p>

  <p class="normal">Öncesiz ve sonrasız bir hüzün.</p>

  <p class="normal">Geçiş dönemi mi?</p>

  <p class="normal">O dönem, kendi bitişinin ardından başka zamanlara bir şeyleri taşıyamadı.</p>

  <p class="normal">Kendi başına bir dönemdi.</p>

  <p class="normal">Oradan buradan kaçıp gelme bir avuç sığıntı insancığın yaşamı üzerinde yükselen o dünya, çabuk yıkıldı.</p>

  <p class="normal">Yıllar ve yıllar sonra, Jale Sancak’ın satırları beni yine o günlerin beklenmedik bir yurtsamasına sürükleyecekti: "<span class="ideitalik">...Belki Niça ölmeseydi / Perikli Atina’ya gitmeseydi / belki Markiz yıkılmasaydı, / ne bileyim, Tarabya Plajı bu kadar bozulmasaydı...</span>"</p>

  <p class="normal">Belki, ne bileyim, şimdi olmayan bir İstanbul gecesinde gezintiye çıkarken, Madam Edith sayesinde o çocukluk yıllarımın hüzünlerini daha kolay taşıdığımı anımsıyorumdur.</p>

  <p class="normal">Babamın sayısız ortadan kayboluşlarından birinin ardından, bir sabah vakti annemle, yani ben annemin elinden tutarak ve kısa pantolonumla, Madam Edith’in Asmalımescit’teki evine gitmiştik.</p>

  <p class="normal">Asmalımescit’te bir eve ilk kez giriyordum.</p>

  <p class="normal">Ayrıntıları yılların perdelerinin ardında elbet çoktan yitirdim. Belki de o gün, hiçbir şeyi belleğinde tutamayacak kadar korkmuş bir küçük çocuktum. Sadece uslu çocuk olmaya çalışan bir çocuk. Babası gibi olmamaya, daha çocuk olmayı öğrenemeden çalışmaya başlamış bir çocuk.</p>

  <p class="normal">O gün, daha hiçbir şey bilmiyordum.</p>

  <p class="normal">İlerde kurtuluşu artık çoktandır yaşamayan babamda arayacağımı, sabahın önünde geri çekilmeye başlamış nice gecelerde Kulüp 12’den –kulaklarımda hâlâ Madam Renate’nin sahneye yeni bir konuğu çağıran sesiyle– elimde içki kadehleriyle çıkacağımı, yanımda ‘uygunsuz’ kişilerle, kendimi annemin yıllar boyu ‘nezih’ tutmayı başardığı, hiçbir zaman benim olmayan ‘evimize’ değil, ama Ayazpaşa’daki bir bodrum katına, ‘uygunsuz’, ama yaşayan bedenlerin koynuna atacağımı bilmiyordum.</p>

  <p class="normal">Hayır. O gün henüz bunların hiçbirini bilmiyordum.</p>

  <p class="normal">Belki o evi, Madam Edith’in evini bir sabah vaktinde görmüş olmam, sonradan hiç unutamayışımda büyük rol oynamıştır. Bol ve solmuş bir sabahlık vardı Madam Edith’in sırtında. Gözleri, onca makyaj artığının altında bile çok güzeldi.</p>

  <p class="normal">"Yatarken neden hepsini silmiyorsunuz?" diye sormuştum.</p>

  <p class="normal">"Hepsi hiçbir zaman çıkmaz yavrum," demişti. "Böyle geceler hiçbir zaman bütünüyle çıkmaz. Bunu sen de ilerde, çok sonra anlayacaksın. Ama belki de anlamazsın. Dilerim anlamazsın."</p>

  <p class="normal">Anladım, Edith Teyze.</p>

  <p class="normal">Zamandan nelerin silinemeyeceğini çok iyi anladım.</p>

  <p class="normal">Neleri sonuna kadar taşımak zorunda olduğumuzu sonradan ben de anladım.</p>

  <p class="normal">Öyle iyi anladım ki, yıllar sonra, yapayalnız bir yaş günümün akşamında, şiirini bile yazdım.</p>

  <p class="normal">&nbsp;</p>

  <p class="indentmetinitalik">Asmalımescittendir kafakâğıdım</p>

  <p class="indentmetinitalik">Nil Lokantası’nda yazıldım okula</p>

  <p class="indentmetinitalik">On masalı birinci sınıfım</p>

  <p class="indentmetinitalik">Orospulardı ilk karnemi ıslatanlar</p>

  <p class="indentmetinitalik">Viyana Lokantası’ndan aldım diplomamı</p>

  <p class="indentmetinitalik">Alt katında Edith’in piyanosu</p>

  <p class="indentmetinitalik">Vals bastılar tuz yerine yarama</p>

  <p class="indentmetinitalik">Ceplerimde hep anason kokulu anılar</p>

  <p class="indentmetinitalik">&nbsp;</p>

  <p class="normal">Tatlı, insana tazelik veren bir sabah rüzgârı yoktu o gün Madam Edith’in evinin dört duvarı arasında. Ama sürekli yaşanan, koşan, koşuşturulan, ağlatan ve ağlanılan bir şeyler vardı. Bir de Liszt’in bir resmi – üst dudağı, eski öğrencisinin yeteneğini yemek müzikleriyle harcamasından ötürü buruk, alt dudağı ise var git, yaşa bütün önünden kaçamadıklarımızı dercesine sıcak, yüreklendirici.</p>

  <p class="normal">"Babamı gördünüz mü, Edith Teyze?"</p>

  <p class="normal">(Anneme şöyle bir bakıyor.)</p>

  <p class="normal">"Gelecek yavrum, ama işi çok..."</p>

  <p class="normal">Aslında Madam Edith’i ziyaretimizin tek nedeni babamı aramak değil. Birikmiş kira borcumuz. Ama para doğrudan istenemiyor.</p>

  <p class="normal">(Annem) "Görürseniz söyler misiniz, kira için biraz..."</p>

  <p class="normal">Madam Edith, hızlı düşünüyor.</p>

  <p class="normal">"Bakın, ben bir şeyler vereyim, akşam ya da en geç yarın onu gördüğümde alırım..."</p>

  <p class="normal">"Fakat..."</p>

  <p class="normal">"Ne fark eder ki?"</p>

  <p class="normal">Evet, etmeyebilir, Edith Teyze.</p>

  <p class="normal">Acaba sonradan ben, yaşamım boyunca paradan nefret etmeyi sizin o ölçüsüz zenginlikteki yüreğinizden mi öğrenmiş oldum? Paranın değerini hiç bilmemeyi bana o sabah siz mi öğretmiştiniz? Siz, yani belki kendi bakkal borçlarınızı bütünüyle temizlemeden bize kira parası veren insan, her şeyi sizden mi öğrendim?</p>

  <p class="normal">Para borcundan değil, insanlık ve sevgi borcundan, öyle borçları ödeyememekten korkmak – bunu da siz mi öğretmiştiniz bana?</p>

  <p class="normal">Madam Edith ile kocasını evimizde de ağırlamış olduğumuzu anımsıyorum.</p>

  <p class="normal">Annemle babam, onları bir akşam yemeğine çağırmışlardı.</p>

  <p class="normal">İçki içileceği bilindiğinden ve konuklar Asmalımescitli olduklarından, annem memnun muydu böyle bir davetten, bilemiyorum.</p>

  <p class="normal">Ama birileri ona: "Bari evde içmesini sağla da, ayağını dışardan kessin!" demişlerdi.</p>

  <p class="normal">Oysa babamın istediği içmek değil, yaşamaktı.</p>

  <p class="normal">Madam Edith biliyordu.</p>

  <p class="normal">Böyle bir evliliğin kurtarılamayacağını hep bilmişti.</p>

  <p class="normal">Ne var ki anneme söyleyemezdi.</p>

  <p class="normal">Kimsenin umudunu kıramazdı.</p>

  <p class="normal">İç dünyasında bütün umutlara, yaşamanın ve ölmenin her türlüsüne yer vardı. Koskoca bir imparatorluğun tüm çöküş hüzünlerini yüklenip Pera’ya sığınmıştı.</p>

  <p class="normal">Hayır, kolumu şu anda bırakma.</p>

  <p class="normal">Bana var gücünle sarıl.</p>

  <p class="normal">Düşebilirim.</p>

  <p class="normal">Çıldırabilirim.</p>

  <p class="normal">Ölebilirim de.</p>

  <p class="normal">Bırakma beni!</p>

  <p class="normal">Evet, nerede kalmıştık... Şu babamın sağ yanında oturan kadın, buralarda Madam Mimi diye bilinir. Sanırım asıl adı Maria’ydı ve Avusturyalıydı. Ama bir Türkle evliydi. Babamın son metreslerindendi. Yalnız Frau Gerda’dan önce mi, sonra mı, şimdi bilemiyorum. Frau Gerda, Almandı. Onunla bir kez karşılaştım, ama hiç tanışmadım. Madam Mimi’yle ise tanıştık. Hatta birkaç kez evlerine de gittim. Madam Mimi’nin kocası, cumhuriyetin ilk yıllarının ünlü bir politikacısının oğluydu. Fakat bu politikacının namuslu olmak gibi bir zaafının bulunması nedeniyle, oğluna adından başka bir şey kalmamıştı. Oğulun yalnız adıyla yetinmekte direnmesi üzerine de evin geçimini Madam Mimi, eve erkek pansiyonerler alarak üstlenmişti. Son pansiyonerlerden olan babam, ortaya kendine özgü bir ittihatçı-cumhuriyetçi sentezinin çıkmış olmasından ötürü, eve sanki daha farklı ve düzeyli bir hava getirmişti.</p>

  <p class="normal">O eve neden mi gittim?</p>

  <p class="normal">Babamdan para almak için.</p>

  <p class="normal">Aylık geçim paramızı almak için giderdim.</p>

  <p class="normal">Yakalayabildiğim zamanlar.</p>

  <p class="normal">Bana bunu öğretmişlerdi.</p>

  <p class="normal">Annem, evlendikleri zaman öğretmenmiş. Çalışmayı hemen bırakmamış. İzmir’deymişler. Ama sonra hem ben doğmuşum, hem de babam, İstanbul’da daha iyi bir iş bulmuş. Annem de daha tayini çıkmadan onunla birlikte İstanbul’a gidince, mesleğinden itifa etmiş sayılmış.</p>

  <p class="normal">Anneme göre, bu yüzden babam eve bakmak zorundaydı.</p>

  <p class="normal">Ben de babamı eve bakması için zorlamak zorundaydım.</p>

  <p class="normal">Yoksa annem, ‘kendi başının çaresine bakardı’, ve ben de ‘babam gibi birinin’ yanında kalırdım.</p>

  <p class="normal">Babam gibi biriyle kalmak, neden bu kadar korkunçtu?</p>

  <p class="normal">Bunu öğretmemişlerdi.</p>

  <p class="normal">Ama ondan nasıl para koparmam gerektiğini öğretmişlerdi.</p>

  <p class="normal">Bu yüzden, her ay başında ya da sonunda babamla aramızda bir yarışma olurdu.</p>

  <p class="normal">O, eve para vermeyi pek istemezdi.</p>

  <p class="normal">Aylık aldığında, benim en tahmin edemeyeceğim saatlerde çalıştığı yerden kaçardı.</p>

  <p class="normal">Annemin, annemin ailesinin ve arkadaşlarının kurgularına bakılırsa, babam, beni istemediği, evladına bakmadığı için vicdansızdı.</p>

  <p class="normal">Bunun doğru olmadığını yıllar sonra anlayacaktım.</p>

  <p class="normal">Avusturya Lisesi’ne gidiyordum.</p>

  <p class="normal">Yeni bir ders yılının başıydı.</p>

  <p class="normal">Babam, hiç beklemediğim bir anda: "Defter kalem ihtiyacın kaldı mı?" diye sormuştu.</p>

  <p class="normal">Evde değildik.</p>

  <p class="normal">Yalnızdık.</p>

  <p class="normal">"İki kalın, bir de ince defter gerekli," demiştim.</p>

  <p class="normal">Günlerden Perşembeydi.</p>

  <p class="normal">O gece babam eve gelmedi. Hafta sonunu da dışarıda geçirdi.</p>

  <p class="normal">Yine ‘eve’ para vermemişti.</p>

  <p class="normal">Pazartesi sabahı, benim gibi Moda’da oturan iki arkadaşımla birlikte okula gidiyorduk.</p>

  <p class="normal">Köprüde vapurdan çıkmış, Bankalar Caddesi’ne doğru yürüyorduk. Ansızın yokuşun başında babamı gördüm.</p>

  <p class="normal">Saat sabahın sekiziydi.</p>

  <p class="normal">Babam hâlâ müthiş içki kokuyordu. Üstü başı perişandı.</p>

  <p class="normal">Elindeki paketi uzattı.</p>

  <p class="normal">"İki kalın, bir de inceydi, değil mi?" diye sordu.</p>

  <p class="normal">Bu soruyu Türkçe değil, fakat Almanca sormuştu.</p>

  <p class="normal">"Zwei Dicke und einen Dünnen, nicht wahr?"</p>

  <p class="normal">Almanca konuşmaya, yanımda arkadaşlarımın bulunduğunu görünce karar vermiş olmalıydı.</p>

  <p class="normal">İçkiliydi, ama nasıl göründüğünün de bilincindeydi. Ve arkadaşlarımın yanında babamın bu hali yüzünden küçük düşmemi, nefis bir Almanca konuşarak engellemek istemişti.</p>

  <p class="normal">Gittiğimiz okulda bize öğretilmekte olan dili ana dili gibi konuşan bir babamın olduğunu görmelerini istemişti.</p>

  <p class="normal">Hayır, babamın istemediği ben değildim.</p>

  <p class="normal">O, benden bir şey esirgemek istiyor falan da değildi.</p>

  <p class="normal">O, ‘o evi’ istemiyordu. Parasını o ev için harcamayı anlamsız buluyordu.</p>

  <p class="normal">Ama beni, havanın çok soğuk olduğu bir Pazartesi sabahı, onca erken bir saatte, deftersiz kalmayayım diye, o kaç geceden kalma haliyle insanlara görünmeyi göze alacak kadar çok sevmişti.</p>

  <p class="normal">Babam o sabah sevgisini bana hiç beklemediğim bir anda getirmişti.</p>

  <p class="normal">Düşünüyorum da, sonradan, onsuz geçen yıllar boyunca, ben de sevgilerimi hiç bol keseden saçıp ucuzlatmadım.</p>

  <p class="normal">Hep kimileri artık hiç ışık yanmayacağını sandıklarında, onlara mum götürür gibi sevdim.</p>

  <p class="normal">Boş ver.</p>

  <p class="normal">Artık neredeyse bir sızı bile kalmadı içimde.</p>

  <p class="normal">O yıllara ait çok büyük, sanki buzdağlarının içinden geçen bir boşluk var yalnızca, o kadar.</p>

  <p class="normal">Bu boşluk, yüreğimden veya kafamdan hiç çıkmadı.</p>

  <p class="normal">Zaman oluyor, hâlâ çok üşüyorum.</p>

  <p class="normal">Sadece insan sıcaklığıyla geçen bir üşüme.</p>

  <p class="normal">Bir bedene, kimin olursa olsun, yeter ki sıcak, yeter ki beni bir sabaha daha çıkarabilecek bir bedene yakın olabildiğimde.</p>

  <p class="normal">Neden sen, neden bütün ötekiler, senden öncekiler ve sonra gelecekler, neden, anladın mı şimdi?</p>

  <p class="normal">Neden ne pahasına olursa olsun, anladın mı?</p>

  <p class="normal">Madam Edith’i ne zaman ‘bir daha hiç görmedim’, şimdi anımsamıyorum. Yaşamımda geç kalmış, ama dinlemeye doyamadığım bir masal gibiydi.</p>

  <p class="normal">Masada sana tanıtmadığım son kişi, üçüncü kadın. Hani şu gözlüklü olanı.</p>

  <p class="normal">Onun adı da Madam Josefin diye bilinirdi. Buraya yıllar önce yerleşmiş. Asmalımescit’teki evinin birkaç odasını pansiyon verirdi. Babamı sanatoryuma oradan kaldırmışlar.</p>

  <p class="normal">Ben o evi, babamın ölümünden iki, üç hafta sonra gördüm. Madam Josefin beni telefonla arayarak kendisinde babamın birkaç parça eşyası olduğunu, istersem uğrayıp alabileceğimi söylemişti.</p>

  <p class="normal">Oturduğu daire, apartmanın en üst katındaydı. Bir sürü de kedisi vardı. Babamdan kalanları, yine babama ait küçük bir el çantasına yerleştirmişti. "Yalnız bir tırnak makasım vardı," demişti, "sanatoryuma giderken babanıza vermiştim. Orada kalanları size gönderdiklerinde bir bakar mısınız? Benim tırnaklarıma çok uygun geliyordu da... Yoksa kıymetli bir şey olduğu için değil..."</p>

  <p class="normal">Hastaneden gönderilenler arasında tırnak makasını bulamadım.</p>

  <p class="normal">Çıkalım buradan.</p>

  <p class="normal">Geçti gitti işte. Hepsi geçip gitti.</p>

  <p class="normal">Bunların hepsi, bir resmin parçaları gibi.</p>

  <p class="normal">Resmin aslını bilen kalmadığından, parçalar da hiç birleştirilemeyecek.</p>
</body>
</html>
