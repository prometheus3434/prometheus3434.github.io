<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dokunmak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_10">...VE O KENTLERİN FOTOĞRAFSIZ ZAMANLARI</h1>

  <p class="normal">"Bir kent, orada sevdiğiniz biri varsa, bir evrendir."</p>

  <p class="normal">L. Durrell</p>

  <p class="normal">"Tam otuz yıl geçmiş, öyle mi?"</p>

  <p class="normal">Cem’in Maçka’daki evindeyiz. Ömer de var. Geç bir akşamüstünü paylaşıyoruz. Önü küçük bir bahçeye açılan bir giriş katı. Dışarısı arada sırada yağmakta henüz kararsız bir yaz yağmurunun abartılı şimşekleriyle aydınlanıyor.</p>

  <p class="normal">"Öyle ya, yetmişli yılların sonuydu. Neredeyse otuz yıl, vay canına!"</p>

  <p class="normal">Biraz şaşkınız.</p>

  <p class="normal">Çünkü bu otuz yılın hepsini paylaşmadık. Biz, otuz yıl <span class="ideitalik">önceki</span> kısa bir üçlü beraberlikten söz ediyoruz. Bu nedenle bu akşamki konuşmamızda arkada bıraktığımız zamanın önemi var.</p>

  <p class="normal">Cem için ise kalan yıllarımız da önemli. Ağır bir kanser ameliyatı geçireli henüz iki ay olmuş. Bundan sonraki ilk beş yılı, tıp biliminin deyişiyle bir ‘deneme süresi’ olarak yaşayacak. O beş yıl içersinde hastalık tekrarlamadığı takdirde, ‘kalan zamanından’ söz ederken sınırlamalardan daha bir uzaklaşmış olmanın rahatlığını duyacak.</p>

  <p class="normal">Aramızdaki tek fark, ya da onun bakımından durumun tedirginlik verici olması, yalnızca kanserin beraberinde getirdiği bazı somut(!) ölçülerden kaynaklanıyor.</p>

  <p class="normal">Biz kanser olmadığımız için, onun karşısında belki de birer <span class="ideitalik">hayatta kalan</span> rolündeyiz.</p>

  <p class="normal">Ama dediğim gibi, sadece bir rol. Dahası, belki de acınası bir yanılsama. Zira bu akşam, yarın ya da en yakın bir başka zamanda bizim boktan bir trafik kazasıyla dünya değiştirme olasılığımız ile Cem’in kanserinin yinelenmesi olasılığı arasında hiçbir derece farkı yok.</p>

  <p class="normal">Yine de kaçınılmaz bir yanılsama. Çünkü o bir kanser ameliyatı geçirdiğini, bizler de –en azından henüz teşhis edilmiş– bir kanserimizin bulunmadığını bilmekteyiz.</p>

  <p class="normal">Oysa bundan otuz yıl önce, Lozan’da birlikte geçirdiğimiz o unutulmaz iki gün ve iki gece boyunca, düşündüklerimiz hiç de böyle olasılıklar değildi. Gerçi aradan çok uzun zaman geçti, ama ben yine de o iki gün boyunca Cem’in günün birinde kanser ameliyatı geçirebileceğini, Ömer ile benim de daha kanser ameliyatı geçirmediğimiz için –biraz ahlaksızca– bir mutluluk duyabileceğimizi hiç düşünmediğimizden eminim.</p>

  <p class="normal">"Peki biz Lozan’da hiç birlikte resim çektirmedik mi?"</p>

  <p class="normal">Bir an duraklıyoruz.</p>

  <p class="normal">Ama sonra gerçekten de hiç resim çektirmediğimizi anımsıyoruz.</p>

  <p class="normal">"Acaba neden aklımıza gelmedi?"</p>

  <p class="normal">"Belki de o zamanlar her şeyin öyle devam edeceğini düşünüyorduk..."</p>

  <p class="normal">Öyleydi.</p>

  <p class="normal">En azından benim için.</p>

  <p class="normal">Sanırım aslında hepimiz için.</p>

  <p class="normal">Hatta bunu bile düşünmemiş olabiliriz.</p>

  <p class="normal">O yıllarımızda resim çektiğimiz zamanlar, bunu neredeyse bir alışkanlığın etkisiyle yapardık. "Bir anı olsun," derdik, fakat doğrusu anıların ne işe yarayacağını da pek bilmezdik.</p>

  <p class="normal">Hiç bilmezdik.</p>

  <p class="normal">Yaşadıklarımızla aramızdaki uzaklık, anıların yardımına gereksinim duyacağımız kadar değildi. Üstelik ‘ilerisi için’ dediğimiz zaman bile öyle çok uzakları düşünebildiğimizi, düşünmek istediğimizi sanmıyorum.</p>

  <p class="normal">"Size yaptığım resimleri göstereyim."</p>

  <p class="normal">Cem resim yapmaya başlamış.</p>

  <p class="normal">Ameliyattan sonra.</p>

  <p class="normal">Yağlıboya çalışıyor.</p>

  <p class="normal">Birkaç otoportresi var.</p>

  <p class="normal">Kendini hep çok sağlıklı resmetmiş.</p>

  <p class="normal">"Öyle rasgele çalışıyorum. Hiçbir iddiam yok. Özellikle geceleri yapıyorum. Ansızın uykumun kaçtığı çok oluyor..."</p>

  <p class="normal">Fotoğraf çekmeye hiçbir zaman merak duymadı. Anımsadığım kadarıyla hiç fotoğraf makinesi de almamıştı.</p>

  <p class="normal">Ama şimdi resim yapıyor.</p>

  <p class="normal">Fotoğraf çekmeye değil, resim yapmaya merak sarmış. Oysa fotoğraf çekmesi için elinde makine dışarı çıkıp dolaşmasına gerek yok. Dolaşamayacak kadar bitkin olduğunu biliyorum. Fakat evinin salonu çok büyük ve türlü heykellerle, biblolarla dolu. İstese bir sürü yakın çekim yapabilir.</p>

  <p class="normal">Neden, bu değil.</p>

  <p class="normal">Söylediği cümlelerin satır aralarından, yaşamında bire bir resmetmeye değer pek bir şey bulamadığı izlenimini ediniyorum.</p>

  <p class="normal">Bana göre, daha çok özlemlerinin resimlerini yapıyor.</p>

  <p class="normal">"Ama Roma’da çok fotoğraf çekmiştik," diyor resimlerini bizim için düzenlerken, arkasına dönmeksizin. "Bazıları hâlâ duruyor."</p>

  <p class="normal">Neden bilmem, ansızın bir başka kentin fotoğrafsız bir zamanını anımsıyorum.</p>

  <p class="normal">Cem haklı. Roma’da fotoğraf çekmiştik.</p>

  <p class="normal">Ama ben Londra’da, Trafalgar Meydanı’ndaki o adamın resmini çekmemiştim. Meydanı, uçak daha inmeden, kentin üzerinde bir yarım tur attığında görmüştüm.</p>

  <p class="normal">Her akşamüstü flüt çalmaya gelen yaşlı adam, o saatte henüz orada olmayabilirdi.</p>

  <p class="normal">Onu ilk kez kente varışımın ikinci günü akşama doğru, biraz dinlenmek üzere National Gallery’nin alçak duvarına, George Washington’ın heykelinin tam önüne oturduğumda görmüştüm. Yaşlı flütçü, yerini neredeyse bir görev disipliniyle almıştı.</p>

  <p class="normal">Hayır, rasgele bir dilenci değildi.</p>

  <p class="normal">Sanatını icra etmek için açık havayı yeğliyordu.</p>

  <p class="normal">Bir peyzaj ressamı gibi.</p>

  <p class="normal">Ve çaldığı parçalardan –As Time Goes by, Don’t Cry for Me Argentina, Three Coins in the Fountain, Amapola, Autumn Leaves...– yola çıkarak, bir zamanlar Savoy’da, Ritz’de ve benzeri yerlerde ‘yemek müziği’ çalmış olabileceğini düşlemek, pek abartı sayılmayabilirdi.</p>

  <p class="normal">(Sonradan o adamı Roma’da, gecenin bir vaktinde, Piazza di Santa Maria’daki kafelerden birinde, Ettore’ye anlatacaktım. Beni, yorgun başını gitarına dayamış olarak dinleyecekti, ve sonra: "Bu düşlediğin abartı olmasa bile," diyecekti, "insanın içinden şöyle demek geliyor: Eğer Savoy ve Ritz gibi yerlerde çaldıktan sonra yolu gerçekten Trafalgar Meydanı’na düşmüşse, o zaman ya çok ucuz yaşamış olmalı, ya da çok pahalı!")</p>

  <p class="normal">Şimdi ise iyice yıpranmış, ama tertemiz ve ütülü giysileriyle –renklerini çoktan yitirmiş papyonu bile eksik değildi– çalmak üzere bu meydana geldiğinde ve kasketini, gelip geçenler para atabilsinler diye –çok belirgin değil, vestiyerin bir köşesine bırakıvermiş gibi– yanına bıraktığında, nerede çalmakta olduğunu daha belki de ilk parçanın yarısına varmadan unutuyor, dudaklarında tatlı bir gülümsemeyle, sırf para versinler diye insanların yüzüne gülmeyi hayat boyu öğrenemediklerini belli eden gözlerini kapatıp, flütüne öyle üflüyordu.</p>

  <p class="normal">Londra’da kaldığım günler boyunca, meydana birkaç kez daha gittim.</p>

  <p class="normal">Ama o adamın fotoğrafını hiç çekmedim.</p>

  <p class="normal">Belli etmeden çekebileceğim halde.</p>

  <p class="normal">Resmini, varlığını hiç bilmeyeceği ve hiç görmeyeceği bir albüm için çalmak bana göre büyük bir haksızlık olacağı için çekmedim. O albüme girdiği takdirde, bir daha hiç flüt çalmayacağı için.</p>

  <p class="normal">Resmini yine de çekseydim ve bunu fark etseydi, belki o da bir zamanlar Amerika kıtasındaki bizonların resmini çizen bir Avrupalı araştırmacının çizimlerini gördükten sonra büyük bir üzüntüyle başını sallayan, neden üzüldüğü sorulduğunda da: "Yazık, bizonlarımız azaldı..." yanıtını veren yerli gibi, evet, Trafalgar Meydanı’nın o yaşlı sanatçısı da Amerika’daki yerli gibi bana: "Yazık!" diyecekti. "Beni şimdi çantana atıp götüreceksin ve bir daha burada hiç flüt çalamayacağım!"</p>

  <p class="normal">Ettore, katılmıştı bu düşünceme.</p>

  <p class="normal">"Evet, sanırım öyle derdi...Örneğin gitar çalarken gizlice resmimi çekseydin, ben öyle derdim!"</p>

  <p class="normal">Ama ben, Ettore’yle tanışmazdan çok önce, Londra’daki o adamın resmini çekmekten çekindiğimde, bunu belki de biraz, tam resim çekmeye hazırlandığım bir sırada, çevirmiş olduğum bir romanın belleğimden hiç silinmeyen bir sahnesini yeniden anımsadığım için yapmıştım. Marcel gelivermişti gözlerimin önüne. Ingeborg Bachmann’ın Malina adlı romanındaki Berduş Marcel. "<span class="ideitalik">Marcel ise şöyle öldü: Bir gün bütün berduşların Paris’in kent manzarasından silinmelerine karar verilmişti. Kentin düzgün bir görünümde olmasıyla da ilgilenen ve düşünülebilecek en kamusal nitelikteki Sosyal Yardım Örgütü’nün yetkilileri, polislerle birlikte Rue Monge’a geldiler; tek istedikleri, berduş yaşlıları yaşama geri döndürmek, geri döndürecekleri yaşama hazır olsunlar diye de önce onları iyice yıkayıp paklamaktı. Marcel, yerinden kalkıp onlarla birlikte gitti, çok sakin bir adamdı, birkaç kadeh şaraptan sonra bile bilge ve uysal kalabilen bir insandı. Onların gelmelerini büyük bir olasılıkla hiç umursamamıştı, belki de caddedeki iyi yerine, metronun sıcak havasının mazgallardan dışarı çıktığı yere yeniden geri dönebileceğini düşünüyordu. Kamunun esenliği için yapılmış olan, içinde çok sayıda duşun bulunduğu hamamda sıra Marcel’e de geldi; onu da duşun altına soktular, ve su hiç kuşkusuz ne aşırı sıcak, ne de soğuktu; ama Marcel, yıllardan beri ilk kez çırılçıplaktı ve ilk kez suyun altına girmişti. Daha kimse durumu anlayıp yardımına koşamadan yere düştü ve hemen oracıkta ölüverdi. Ne demek istediğimi anlıyor musun? Bu öyküyü anlatmayabilirdim. Ama şimdi, duşu bir kez daha hissediyorum. Marcel’i neden yıkamaya hakları yoktu, şimdi bunu biliyorum. Eğer bir insan kendine özgü bir mutluluğun buharları içersinde yaşıyorsa, eğer bir insanın ‘Allah sizden razı olsun’un dışında söyleyebilecek pek sözü kalmamışsa, o zaman o insanı yıkamaya kalkışmamalı; o insan için iyi olanı o insanın üstünden yıkayıp akıtmamalı; birini aslında varolmayan bir yeni yaşam için arındırmaya kalkışılmamalı...</span>"</p>

  <p class="normal">Trafalgar Meydanı’nda çalmakta olan yaşlı flütçü de bana bunları düşündürtmüştü.</p>

  <p class="normal">Hiçbir şeyini paylaşmadığınız, sadece rastlantı sonucu yaşamının sınır boylarından geçip gittiğiniz birinin sureti öyle hoyratça çalınmamalıydı.</p>

  <p class="normal">Birkaç dakika ile sınırlı olsa bile, yaşamının akışından hiçbir parça ondan izin alınmadan, bir düğmeye basılmakla değişmezliğe, zamanın sarartacağı bir sonrasızlığa yargılı kılınmamalıydı.</p>

  <p class="normal">Trafalgar’ın yaşlı çalgıcısını, Londra’nın fotoğrafsız bir zamanına dönüştürmekle yetindim.</p>

  <p class="normal">"Ettore de resim çekilsin istememişti."</p>

  <p class="normal">"Ettore mi? O da kim?"</p>

  <p class="normal">Şaşırmakta haklıydı. Cem, Ettore ile hiç tanışmamıştı. Ne Roma’da geçirdiğim ilk hafta içersinde, ne de onu izleyen birkaç hafta boyunca sözünü etmiştim.</p>

  <p class="normal">Bu adı ağzımdan aradan otuz yıl geçtikten sonra duyuyordu.</p>

  <p class="normal">"Hani Roma’nın içinde kaldığım bir hafta vardı ya, onunla o sırada tanışmıştık. Teatro dei Servi’deki o gece..."</p>

  <p class="normal">Tiyatroda kalabalıkça bir gruptuk ama, sadece biz tanışmıştık. Zaten Ettore gruptan da değildi. Kendi başına gelmişti. Fakat temsilden sonraki yemeğe katılmıştı. Üstelik şimdi, tam otuz yıl sonra, belki de istemeden, Cem’e yalan da söylüyordum. Çünkü Ettore ile tiyatroda değil, oyundan sonraki yemekte tanışmıştık.</p>

  <p class="normal">"Ama o bir hafta boyunca da beraberdik, yanında Ettore diye birini gördüğümü anımsamıyorum..."</p>

  <p class="normal">"Biz seninle, çoğunlukla gündüzleri beraberdik."</p>

  <p class="normal">Roma’ya varışımda bir karışıklık olmuştu. Aslında Via Appia Antica’da, yani Roma’nın biraz dışında, Cem’le Can’ın anneleriyle üvey babalarına ait olan villada konuk edilecektim. Fakat villadaki başka konukların ayrılmaları gecikince, ben de bir hafta boyunca Can’ın kentteki stüdyosunda kalmış, o bir haftanın sonunda Via Appia Antica’ya taşınmıştım.</p>

  <p class="normal">Roma’da ilk bir buçuk günüm, kentin sokaklarına ve dükkânlarına afiş yapıştırmakla geçmişti. Can’ın arkadaşı olan Patrick adlı bir İngiliz yönetmen, Amerikalı bir toplulukla birlikte Teatro dei Servi’de, ‘Trompets of The Lord’ adlı bir oyunu sahneleyecekti. İlk gösterime yalnızca üç gün kaldığından, Cem, Can, ben ve daha birkaç kişi afişlerin bir bölümünü dağıtma ve yapıştırma işini üstlenmiştik.</p>

  <p class="normal">Teatro Dei Servi küçücük, ama çok şirin bir tiyatroydu. İlk akşam tümüyle davetlilere ayrılmıştı. Daha çok zenci ilahilerine dayanan bir müzikal niteliğini taşıyan oyun, tek kelimeyle kusursuzdu. Temsil gece on buçuğa doğru bitmişti. Temsil sonrası için Ristorante d’Oro adlı küçük bir restoran kapatılmıştı. Orayı tıka basa doldurduğumuzu anımsıyorum. Cem, Can, antikacı Lübnanlı Nabil (benimkilerin yakın arkadaşıydı ve daha Roma’ya ilk geldiğim günün akşamı tanışmıştık) ve daha birkaç kişi, yuvarlak bir masaya oturmuştuk. Nabil, tam karşıma düşmüştü.</p>

  <p class="normal">Aradan bir saat kadar geçmişti. Atmosferin canlılığına, yemeklerle içkilerin de güzelliğine karşın, kalabalık ve küçük yerlerde her zaman olduğu gibi, hafiften sıkılmaya başlamıştım. Bir ara gözüm Nabil’e takıldı. İyice öne doğru eğilmiş, o uğultunun içersinde bana bir şeyler söylemeye çalışıyordu. Sonunda duyabildim.</p>

  <p class="normal">"Sıkılır gibisin. Sana bir arkadaş gönderiyorum..."</p>

  <p class="normal">Bir yandan da arkama bakmamı işaret ediyordu.</p>

  <p class="normal">Ettore’yi oturduğum yerde arkama dönünce gördüm.</p>

  <p class="normal">Girişte bir ara karşılaştığımızı anımsadım. Vestiyere gitarını bırakıyordu. Ama yüzünü pek iyi görememiştim.</p>

  <p class="normal">Arkama döndüğüm zaman da hemen göremedim. Çünkü gözlerimin hizasında beli vardı. Blucinine çok kalın ve eskimiş bir kemer takmıştı. Mavi çizgili, ince gömleği terden yer yer vücuduna yapışmıştı.</p>

  <p class="normal">Başımı kaldırıp baktım.</p>

  <p class="normal">"Ben, Ettore," dedi. "Nabil sıkıldığımı anlayınca beni sana gönderdi. Belki sen de sıkılıyormuşsun..."</p>

  <p class="normal">Son cümlesini söylerken bir elini omzuma koymuştu.</p>

  <p class="normal">"Nabil iyi tahmin etmiş. Öyle." Adımı söyledim.</p>

  <p class="normal">"Yanına sıkışabilir miyim?"</p>

  <p class="normal">"Tabii."</p>

  <p class="normal">"Yani şimdi bu Ettore dediğin, o gece bizim masamıza mı oturmuştu?"</p>

  <p class="normal">Cem, resimlerini sıralamaya ara verip bana dönmüştü. Meraklanmış gibiydi.</p>

  <p class="normal">"Evet, ama tanışmadınız. Kendini yalnızca bana tanıtmıştı. Zaten ondan sonra kalkana kadar da başka kimseyle konuşmadı."</p>

  <p class="normal">"Sence birlikte sıkılmamız pahasına burada kalmamızın bir anlamı var mı?"</p>

  <p class="normal">"Hayır, yok," dedim.</p>

  <p class="normal">"Yani kalkabiliriz..."</p>

  <p class="normal">"İstediğin zaman."</p>

  <p class="normal">Hemen kalktı.</p>

  <p class="normal">"Ben vestiyerden gitarımı alacağım."</p>

  <p class="normal">Can, biraz uzağımda birileriyle koyu bir sohbete dalmıştı. Cem ise kardeşinin Amerikalı sevgilisi Sandy’ye hafiften kur yapmakla meşguldü.</p>

  <p class="normal">"Ben gidiyorum, başım ağrımaya başladı," dedim.</p>

  <p class="normal">"Belki buradan sonra başka bir yere de takılırdık..."</p>

  <p class="normal">"Hayır. Bugünlük yeter. Gidip yatacağım."</p>

  <p class="normal">"O zaman yarın. Kararlaştırdığımız gibi. Sabah saat on birde Nabil’in dükkânında."</p>

  <p class="normal">"Şunu saat bir yapalım."</p>

  <p class="normal">"Neden o kadar geç?"</p>

  <p class="normal">"Neredeyse uçaktan indiğimden beri doğru dürüst uyumadım. Biraz dinleneyim, çünkü yarın da dolaşma var."</p>

  <p class="normal">"Peki, nasıl istersen. O zaman saat birde. İyi geceler."</p>

  <p class="normal">"Sana da. Can’a söylersin."</p>

  <p class="normal">"Oldu."</p>

  <p class="normal">Vestiyer’e geldiğimde Ettore’nin, gitarı sırtında, kapının dışında, sokakta beklemekte olduğunu görmüştüm. Arkası kapıya dönüktü.</p>

  <p class="normal">"Ayarladın mı?"</p>

  <p class="normal">"Neyi?"</p>

  <p class="normal">"Yani sonradan tekrar onlarla buluşmayacaksın herhalde?"</p>

  <p class="normal">"Ne yapacağımıza karar verdik mi?"</p>

  <p class="normal">"Sen de kararsız yaşayamayanlardan mısın?"</p>

  <p class="normal">Sokağın ışığında, yüzünde çok tatlı bir gülümseme var.</p>

  <p class="normal">Gecenin o koyu karanlığında, insana sanki ortalığı sabahın ilk ışıkları yoklamaya başlamış gibi canlılık veren bir yağmur serpintisinin içinden geçerek Viale San Salvatore in Campo’ya yürüyoruz.</p>

  <p class="normal">O saatte Piazza di Santa Maria bile boş.</p>

  <p class="normal">Meydandaki havuzdan çıkmak istermiş gibi duran mermer heykellere bakıyorum.</p>

  <p class="normal">Bir meleğin başı önüne düşmüş.</p>

  <p class="normal">Kanatları kapalı.</p>

  <p class="normal">"Evime gidiyoruz. İtirazın var mı?"</p>

  <p class="normal">"Hayır."</p>

  <p class="normal">Daracık merdivenlerden bir çatı katına tırmanıyoruz. Kapıdan içeri girdiğimizde yalnızca antrenin zayıf ampulünü yakıyor. Elektrik düğmesine uzandığında ona neredeyse yapışacak kadar yakınım.</p>

  <p class="normal">Ensesine inen saçlarından, omuzlarından, bütün vücudundan gelen kokuyu derin derin içime çekiyorum. Pino Silvestre ile John Player Special karışımı bir koku.</p>

  <p class="normal">Odaya, dairenin tek odasına girdiğimizde, yalnızca birkaç mum yakıyor. Gitarını köşeye, büyükçe bir dolabın yanındaki boşluğa bırakıyor. Sonra dönüyor. Başımı iki eliyle hafiften tutup, okşarcasına kendine çekiyor. Ama dudaklarının ulaşması çok zaman alıyor.</p>

  <p class="normal">"Hoş geldin..."</p>

  <p class="normal">Sonra gidip balkon kapısının iki kanadını da ardına kadar açıyor. Roma’nın binlerce göz kırpışı, gecenin serinliğiyle birlikte odaya doluyor.</p>

  <p class="normal">Pikabından hafiften nefis bir ezgi geliyor. Çıkarken kapatmamış olmalı.</p>

  <p class="normal">"Nedir bu çalan?"</p>

  <p class="normal">"Eleni Karaindrou’nun film müziklerinden. Rosa İçin Ağıt. Beğendin mi?"</p>

  <p class="normal">"Evet, hem de çok."</p>

  <p class="normal">"Bana hep yağmuru hatırlatır. Yağmur altında durmuş, çok uzaklara bakan iki insanı."</p>

  <p class="normal">"Bir filmden mi aklında kalmıştı?"</p>

  <p class="normal">"Hayır. Kendi senaryom. Kendi görüntülerim. Birbirlerine değil, ama uzaklara bakan insanlar. Birlikteliklerini yeterli bulmayanlar..."</p>

  <p class="normal">"Ya da birbirlerini nasılsa yitireceklerini bilenler!"</p>

  <p class="normal">Bu kez kollarını belime sarıyor. Hâlâ ayaktayız.</p>

  <p class="normal">"Hep yitirirler mi sence?"</p>

  <p class="normal">"Bak, şimdi çalan da Bir Veda Üzerine Çeşitlemeler. Evet. Ben tam olarak adlandırmıyorum. Yitirmek ya da her ne ise. O, hep olur. Beraber olanlar, zamanı geldiğinde artık bir arada olmazlar..."</p>

  <p class="normal">Yine dudaklarıma eğiliyor.</p>

  <p class="normal">Bu kez daha uzun.</p>

  <p class="normal">Konuşmanın ardından susamışçasına.</p>

  <p class="normal">Kollarımı boynuna doluyorum.</p>

  <p class="normal">Yanağımı yanağına değdiriyorum.</p>

  <p class="normal">Gözlerim kapalı. Onu daha iyi görmek için.</p>

  <p class="normal">İçimi kırlarda uzanıp yatmanın, yumuşak otları başıma yastık yapmanın huzuru sarıyor.</p>

  <p class="normal">Beni ölesiye incitmekten korkarcasına: "Biraz izin verir misin?" diyor, "sana bir şey çalmak istiyorum."</p>

  <p class="normal">Pikabın yanına gidiyor. Otuz üçlük bir plak çıkarıyor. Çalmakta olanı kaldırıp onu koyuyor. Bir gitarın sesi, odanın her yanını dolanıyor. Sanki çalan da bizimle.</p>

  <p class="normal">"Bu çalan, Maninas de Plata," diyor. "Tanıyor musun?"</p>

  <p class="normal">"Hayır. İlk kez duyuyorum..."</p>

  <p class="normal">"Aslen İspanyol çingenesi. Daha okuma yazma bilmiyor. Tabii nota da bilmiyor. Hep doğaçlamadan çalıyor. Bütün plakları öyle..."</p>

  <p class="normal">"Plağın kabında fotoğrafı var mı?"</p>

  <p class="normal">"Ne yapacaksın?"</p>

  <p class="normal">"Merak ettim nasıl biri diye..."</p>

  <p class="normal">"Fotoğrafsız merak et. Sınırlama kendini."</p>

  <p class="normal">"Sınırlamak mı?"</p>

  <p class="normal">"Elbette. Bundan sonra onu her dinlediğinde, neden hep yüzünü de hatırlamak için zorlanasın? Onu örnek al!"</p>

  <p class="normal">"Nasıl yani..."</p>

  <p class="normal">"Otuzuna geliyor. İstese çoktan okuma yazma ve nota öğrenirdi. Ama nota öğrenmeyi açıkça reddediyor."</p>

  <p class="normal">"Neden?"</p>

  <p class="normal">"O zaman notalara geçmiş her parçayı her zaman üç aşağı beş yukarı aynı şekilde çalacak da ondan. Oysa şimdi, her defasında gönlünce çalıyor, alabildiğine özgür..."</p>

  <p class="normal">Yatağın kenarına oturuyorum.</p>

  <p class="normal">Loşlukta gözüme uçsuz bucaksız gibi gözüken bir yatak. Mumların alevi, üstündeki örtüye bordonun bütün tonlarını yağdırıyor.</p>

  <p class="normal">Hava yağmurun ardından boğucu.</p>

  <p class="normal">Gömleğimi çıkarıp kendimi sırtüstü yumuşacık yastıkların gölgelerine bırakıyorum.</p>

  <p class="normal">Yatağın yanındaki küçük yuvarlak masanın üstünde, deniz kabuklarından yapılma bir çerçevede fotoğrafı var. Bir günbatımı ışığında sırtını kameraya dönmüş. Gitar çalıyor.</p>

  <p class="normal">Masalsı bir görüntü.</p>

  <p class="normal">"Bu, çok güzel bir resim..."</p>

  <p class="normal">"Çeken, çok güzeldi. O yüzden saklıyorum."</p>

  <p class="normal">Yatağın yanına geliyor. Loş ışıkta bakışlarını uzun süre yüzüme dikiyor.</p>

  <p class="normal">Bir ara başını biraz kaldırıp kendi fotoğrafına bakıyor.</p>

  <p class="normal">Sonra ağır, çok ağır el hareketleriyle gömleğinin düğmelerini çözüyor. Her hareketini dikkatle izlememe rağmen, gömleğini sırtından ne zaman çıkardığının ayırdına tam olarak varamıyorum. Onu yeniden, ancak sırtüstü yanıma uzandığında hissedebiliyorum.</p>

  <p class="normal">Bu, sonraki yıllarda da, bugüne kadar, hiç değişmedi.</p>

  <p class="normal">O ufacık zaman parçası hep boş kaldı.</p>

  <p class="normal">Gömleğini sırtından tam olarak ne zaman çıkardığını hiç hatırlayamadım.</p>

  <p class="normal">"Sanki fotoğraflara düşman gibisin," diyorum, "oysa şu ayrıntılar fotoğrafta yakalanabilirdi..."</p>

  <p class="normal">"Hangi ayrıntılar?"</p>

  <p class="normal">"Şimdi, seni gömleğini çıkardığın sırada izlerken kaçırdığım ayrıntılar. Hareketlerinin ağır olmasına rağmen kaçırdıklarım. Çıplak bir vücudun her düğmenin açılmasıyla birlikte adım adım belirginleşen, nabız atışları gibi canlanan çizgileri. Sadece birkaç parmağını kullanarak kendini soyman. O parmaklara duyduğum kıskançlık. Bütün düğmeler çözüldükten sonra, gömleği çıkarmak için kollarını bir an için hafiften iki yana açtığında, o çarmıha geriliş görüntün..."</p>

  <p class="normal">"İndiren, sen olmak ister miydin?"</p>

  <p class="normal">"Anlamadım..."</p>

  <p class="normal">"Beni çarmıhtan indiren, sen olmak ister miydin?"</p>

  <p class="normal">"Evet, isterdim. Çok isterdim."</p>

  <p class="normal">"Neden?"</p>

  <p class="normal">"Çünkü sen, henüz ölmemiş olurdun, ve başındaki dikenlerden yapılma taç yüzünden alnından sızan kanlar, dudaklarımı nemlendirirdi. Ve sonra, ellerindeki çivileri çıkardığımda, bitkin başını başıma dayardın. Ölmemek için onca çabandan fışkıran ter, benim senin bedeninde çarmıha gerilmek için onca uğraşmamdan ötürü sızan tere karışırdı. Ve son anlarında, bütün bedenimle sende çarmıha gerilirken, Golgotha’ya uzanan o yol boyunca neden bütün acıları tek başına taşıdığını sorardım sana. Sende idam edilmem için neden onca zaman beklemek zorunda kaldığımı sorardım..." Ağır ağır doğruluyor. Bana doğru eğiliyor. Bütün vücuduyla üstüme yatıyor. Kollarımı iki yana açıyor. Ellerimi, tırnaklarını avuç içlerime iyice batırarak sıkıyor, sıkıyor. Kollarımı hafiften yukarı kaydırarak iyice geriyor. Çektiğim acı sanki sonsuz, ve acının doruk noktasında böylesine bir mutluluğun ardından beklenebilecek tek şeyin ölüm olduğunu düşünüyorum. Başını omzumla yanağım arasına gömdüğünde, ter içinde kaldığını hissediyorum.</p>

  <p class="normal">Sesi boğuk geliyor.</p>

  <p class="normal">"Böyle mi?"</p>

  <p class="normal">"Evet..."</p>

  <p class="normal">Sabah, gözlerimi gri bir loşlukta açıyorum.</p>

  <p class="normal">Ana rahmindeymiş gibi yatmakta olduğumu fark ediyorum.</p>

  <p class="normal">Başımı biraz çevirdiğimde, bana arkadan sımsıkı sarılmış, onun da öyle yattığını görüyorum.</p>

  <p class="normal">Yüzüme değen saçları hâlâ terli.</p>

  <p class="normal">İki cenin gibiyiz.</p>

  <p class="normal">Gecenin bir vaktinde ölümden yaradılışa geçmişiz.</p>

  <p class="normal">Ne zaman olduğunu anımsamıyorum.</p>

  <p class="normal">Ve sonra, fısıldadığını duyuyorum.</p>

  <p class="normal">"Bunları hiçbir fotoğrafa sığdıramazdın..."</p>

  <p class="normal">"Hayır...sığdıramazdım."</p>

  <p class="normal">"Bütün yaşananlar, ancak fotoğrafsız zamanlarda kalır..."</p>

  <p class="normal">"Evet."</p>

  <p class="normal">Cem, kanepede yanıma oturuyor. Dalgın.</p>

  <p class="normal">Son yarım saattir yalnızız.</p>

  <p class="normal">Öykünün geri kalan bölümünü yalnızca onunla paylaştım.</p>

  <p class="normal">Yine dalgın, bir sigara yakıyor. Yüzüme bakmıyor.</p>

  <p class="normal">"O günden sonra ne fotoğraf çektim, ne de fotoğraf biriktirdim," diyorum.</p>

  <p class="normal">"O zaman benim de neden hiç fotoğraf çekmediğimi biliyorsun!"</p>

  <p class="normal">"Biliyorum..."</p>

  <p class="normal">"Ve neden resim yaptığımı da!"</p>

  <p class="normal">"Evet. Çünkü resim, fotoğraf gibi değil. Fotoğraf gibi yalan söylemeye kalkışmaz. Resim, yaşananların süzülmüş halidir..."</p>

  <p class="normal">"Şu gördüğün resimlerin hepsi, yaşadıklarımdan bende kalanlar. Belki gerçekte öyle değillerdi, ne kişiler, ne de olaylar... Ama bende nasıl kaldıkları önemli, ve ben onları öyle resmettim. Bu yüzden o resimlerde ‘bir zamanlar...’ deyip geçmişte dondurabileceğim hiçbir şey yok. Onların hepsi, <span class="ideitalik">bugün</span>! Oysa fotoğraflar öyle değil. Hepsi de bir daha yaşanması olanaksız anları geçmişin bir yerinde kaskatı dondurmak peşinde. Mezar taşları gibi..."</p>

  <p class="normal">Sigarasından bir nefes daha aldıktan sonra bana dönüyor.</p>

  <p class="normal">Yüzü bitkin, ama bir tablo kadar canlı.</p>

  <p class="normal">Dışarıya bakıyoruz.</p>
</body>
</html>
