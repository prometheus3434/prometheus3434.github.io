<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dokunmak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_6">DÖRT İNCİL</h1>

  <p class="normal">Öykünüz, sizin de bildiğiniz gibi, tanışmamızdan çok önce doğmuştu. Belki şimdi sadece kâğıda dökmekte acele ediyorumdur.</p>

  <p class="normal">Nedenine gelince –yani bu acelenin, demek istiyorum–, sizinle karşılaştıktan, daha doğrusu bu kez tanışmak için karşılaştıktan sonra düş kırıklığına uğrama korkusu değil.</p>

  <p class="normal">Hayır, neden kesinlikle bu değil.</p>

  <p class="normal">Çünkü herhalde çok iyi bildiğiniz gibi –bilmeniz gerekir, zira aynı zamanda bir fotoğraf sanatçısısınız ve insanoğlunun hiçbir öyküsünün tek boyutlu olmadığını bildiğiniz için insan fotoğrafları çekmektesiniz–, en iyi tanışanlar, hatta birbirlerini delice sevenler bile –belki de asıl onlar!–, hep kafalarında ötekine ilişkin birden çok gerçeklikle yaşarlar. Henüz iyi tanışmadıkları zamanlardaki öteki, olmasını istedikleri ve istemedikleri, kızdıkları ve kızmadıkları zamanki öteki; uzayıp giden bir ötekiler zinciridir o tek kişiyle ilişkilerimiz aslında. İşte bu nedenle, düş kırıklığı diye bir şeyin de –bu bağlamda– söz konusu olmaması gerekir. Ben, belki genel eğilimin tam tersine, düşlerin kırılması ya da kırılmamasını dert etmektense, düşlerin olabildiğince çoğaltılmasından yanayım; bir insan üzerine kaç düş kurulursa, o insan bir o kadar çoğaltılmış, onu yitirme olasılığı da azaltılmış olur. Çünkü o zaman kendisine ilişkin bütün düşleri kırıp parçalamaya o insanın gücü bile yetmez...</p>

  <p class="normal">Bu öyküyü sizinle karşılaştıktan sonra, ama tanışmazdan önce yazmaktaki aceleme gelince, buraya kadar olanların bütünlüğü bozulmasın istedim, o kadar; çünkü biliyorum ki tanışmamızdan sonra –en azından benim için– bir başka öykü başlayacak ve o, bu öyküyü etkileyebilecek.</p>

  <p class="normal">Şimdi yazmakta olduğum öykü, birkaç yıl önceki Noel gecesi, İstiklâl Caddesi’ndeki San Antonio Kilisesi’nde, çanlar tam on ikiyi vururken, kilisenin yan kapısından elinizde büyük ve parlak bir haç, sırtınızda tören giysileri, dantelli yakanız, bol ve yine dantelli kol ağızlarınızla, başrahibin arkasından tören alayı ile birlikte girdiğiniz an başlamıştı.</p>

  <p class="normal">Altara doğru yürüyor ve kimseye bakmıyordunuz.</p>

  <p class="normal">İlk girdiğinizde yüzünüz, burayı kim bilir kaç Noel önce, belki de Grand Rue de Pera’nın son insanlarıyla birlikte bırakıp gitmiş bir İsa’nın tozlu tasvirinin asılı olduğu yere değil, kalabalığa dönüktü.</p>

  <p class="normal">Ama yine de siz, kimseye bakmıyordunuz.</p>

  <p class="normal">Oysa org eşliğindeki ilâhiler başlamıştı.</p>

  <p class="normal">Meryem’in yüzü, henüz Golgotha’nın acılarından çok uzak, çocuk İsa’ya eğilmişti.</p>

  <p class="normal">Üç kral, henüz yoldaydı, ve siz, Golgotha’yı, o zamandan bugüne kimlerin çarmıhlara gerildiğini, kaç düzmece İsa’nın başkalarının çarmıha gerilmiş bedenlerini ödünç alarak elden düşme peygamberliklere soyunduklarını çok iyi bilen biri olarak, kimseye bakmıyordunuz.</p>

  <p class="normal">Ve başrahibin sesi İsa’nın aslında hepimiz için doğduğunu müjdelerken, benim gözlerim, belki de bu kilisede işlenmiş en büyük günahın yansımalarıyla ve tutkuların hiçbir İncil’de yazılı olmayanıyla, yalnızca size bakıyordu.</p>

  <p class="normal">İsa, belki evet.</p>

  <p class="normal">Ama böyle bir çatının altında ne siz, ne de ben müjdelenmiş olabilirdik.</p>

  <p class="normal">Haklıydınız buradakilere bakmamaya.</p>

  <p class="normal">İsa’nın kavminden olan ve olmayan, her Noel gecesi buraya gelmelerine karşın hiç bağışlanmayan, nice zamanlardır inanmayan, dahası artık inandıklarını bile sanmayan bütün bu insanlar.</p>

  <p class="normal">Her Noel’de, gece yarısına doğru kör kütük sarhoş gelirler, kulaklarında çoktandır yalnızca adı kalmış bir Rus Lokantası’nın artık çalınmayan balalaykalarıyla tanrıoğlu İsa’nın doğum ilâhilerini karıştırırlardı.</p>

  <p class="normal">Çarpılmış ağızlarından dökülen yalan dualar, ermiş tasvirlerine sinek pisliği gibi yapışırdı. Üstelik yalanları da her zaman öyle gecelerin en ucuz hesabı olurdu.</p>

  <p class="normal">Kim kalmıştı ki onları bağışlayabilecek, sahibinin çoktan terk ettiği bu tanrıevinde?</p>

  <p class="normal">Bunca beden kaçkınına kim, o bir parça ekmekle şaraptan yeni bedenler biçebilirdi?</p>

  <p class="normal">Haklıydınız bakmamakta.</p>

  <p class="normal">Onlar ki birbirlerinin duası olabilmeyi çoktan unutmuşlardı, burada hiçbir zaman bağışlanmadılar.</p>

  <p class="normal">Bütün zamanlar boyunca bedenlerinin şehvetinden korkup, ruhlarını düzmece sevaplarla iğdiş ettiler.</p>

  <p class="normal">Belki yalnız burada değil, önlerine çıkan her tapınakta mumlar yakarken, günah diye damgaladıklarının yüzüne bir gün olsun bakamadılar.</p>

  <p class="normal">Onlar, aslında dünyanın hiçbir kilisesinde, hiçbir Noel gecesi bağışlanmadılar.</p>

  <p class="normal">Haklıydınız bakmamakta.</p>

  <p class="normal">Onlar günah çıkartmakla yaşamayı, doğmayı ve ölmeyi hep karıştırdılar.</p>

  <p class="normal">Ve sonunda o düzmece kentsoyluluklarıyla, burada kentlerin belki de en soysuzunu yarattılar.</p>

  <p class="normal">Bu yüzden, hiç bağışlanmadılar.</p>

  <p class="normal">Haklıydınız bakmamakta.</p>

  <p class="normal">Böyle bir çatının altında ne siz, ne de ben müjdelenmiş olabilirdik.</p>

  <p class="normal">Biz, yazılmış da olamazdık.</p>

  <p class="normal">Artık yalnızlıkların umarsızlığından değil, ama kalabalıkların ıssızlığından ölmeye yatmak peşindeyken, hiçbir kitapta yazılmış olamazdık.</p>

  <p class="normal">Kanayan çarmıhlarımız sırtımızda, bedenlerimizi nikâhlamış düzmece Mesihlerden kaçıp gece vaftizlerinin dualarına sığındığımızda, artık kalabalıklarda olamazdık.</p>

  <p class="normal">Siz ve ben, yapayalnızdık o kalabalığın içinde. Ama kendimizi başlangıçta bunca yalnızlığa adamış olmadığımızı da biliyorduk.</p>

  <p class="normal">Yanlışımız, orada olmak değildi.</p>

  <p class="normal">Belki bizim artık olabileceğimiz herhangi bir yer kalmamıştı.</p>

  <p class="normal">Orada, o kilisenin çatısı altında, artık olmayan bir kent ile onun yaşamak istediğimiz çöküşü arasındaki amansız, fakat görkemli savaşı, insan İsa ile tanrıoğlu İsa arasındaki bedensel savaşı çağrıştırırcasına kurguluyorduk.</p>

  <p class="normal">Hayır, yanlışımız orada olmak değildi.</p>

  <p class="normal">Seçtiğimiz sürgün yerinin neresi olabileceğini kestirebilecek kadar yaralıydık.</p>

  <p class="normal">Aslında hemen orada, daha tanışmazken, tören alayının geçişi sırasında, çıplak dirseklerimiz –hiç de kaza süsü verilmeksizin– değebilmeliydi birbirine, ve birbirimizin gözlerine ardında hangi kapıların açılacağını bilerek, günahları bütün kitaplardan kovarak bakabilmeliydik.</p>

  <p class="normal">İşte o zaman, inanın bana, evet, işte o zaman taştan oyulma ermiş yüzlerinin kaskatı dudaklarında mumların alevinden çok daha kalıcı gülümsemeler belirebilirdi.</p>

  <p class="normal">Biz, bütün o insanlarla aynı ataları, aynı tarihi bile paylaşmıyorduk.</p>

  <p class="normal">Onlar, her Noel’de "O, hepimiz için doğdu!" müjdesini ilk kez duymuşçasına dinlerken, aslında İsa’yı belki Golgotha’dan çok önce terk etmişlerdi.</p>

  <p class="normal">Yine onlar, Golgotha’da kanını insan kardeşleri için döken İsa’nın topraklarına varabilmek için, Haçlı Seferlerinin kan denizinde yüzmeyi inançlarından saymış olanların torunlarıydı.</p>

  <p class="normal">Biz ise kendi geçmişimizi ancak batık bir Akdeniz kentinin tarihöncesine uzanan yosun kaplı merdivenlerinden inerek, hiç kan tutmayan sunakların üstündeki yarım kalmış yazıtlardan okuyabilirdik.</p>

  <p class="normal">Hayır, siz de biliyorsunuz buraya Tanrıyı aramak için gelmediğimizi. Tıpkı İsa’nın kim bilir kaç Noel önce bu kiliseyi bırakıp gittiğini bildiğiniz gibi. O zamandan bu yana bütün dualar, vitraylara kir gibi yapışıp kalmış.</p>

  <p class="normal">Belki eskiden, hani buraya daha Basilica di San Antonio diye gelinirken, bu kubbenin ötesinde yakarışlara kulak veren de vardı. Ama San Antonio, meyhane sonrası Noel ayinlerinin Sen Antuvan’ına dönüşeli beri, dualar da sanki edenlerin yüzüne geri tükürülmekte.</p>

  <p class="normal">Hayır, bunları bilmemize karşın, varsaydığımız bir tanrıoğlu bizi kutsasın diye gelmedik buraya.</p>

  <p class="normal">Hiç tanışmadık.</p>

  <p class="normal">Ama çoktan yitirilmiş bir kentin bir zamanlarki haliyle en iyi burada, sığındığımız bu eski tapınakta düşlenebileceğini siz de biliyorsunuz.</p>

  <p class="normal">Bu, belki de aramızdaki en güçlü bağ.</p>

  <p class="normal">Şimdi baktığımda, biraz arkadan da olsa, o güzel yüzünüzün haritasını çıkarabiliyorum.</p>

  <p class="normal">Ve ellerinizi izlerken, bu görünen kentin altında aramaktan hiç usanmadığımız öteki batık kentin haritasını ancak sizin parmaklarınızın çizebileceğini biliyorum.</p>

  <p class="normal">O kent ki, batışını Venedik gibi yüzyıllar boyu sürdüremeden, içinde yaşayanları daha yüzyıllar boyunca da batacağına inandıramadan, duvar kalıntılarına görkemli bir batışın yurtsamalarını bile çizemeden silinip gitti.</p>

  <p class="normal">Doğru dürüst, anılar boyunca içlere sindirilebilecek bir çöküşü yaşayamadan silinmiş bir Pera, sanki artık kimselerin deniz kıyısında oynayan Tadzio’lara bakarak ölemediği bir Venedik’ten çok daha hüzün verici.</p>

  <p class="normal">Bütün bu kalabalık.</p>

  <p class="normal">Atalarımız gibi, belki umut kaynaklarımız da onlarınkinden farklı. Örneğin siz ve ben, kurtuluşu ve umudu biraz olsun Çehov’da arayabilir miydik dersiniz?</p>

  <p class="normal">Örneğin bizler de onun kişileri gibi bir gün dinleneceğimizi, ya da ilerde, çok ilerde, artık bizim çoktandır olmayacağımız bir dünyada yaşayacak olanların çektiğimiz acıları anlayacaklarını, adlarımızın, yüzlerimizin silinip gitmesine karşın acılarımızın boşuna olmayacağını umut edebilir miydik?</p>

  <p class="normal">Ama Çehov, satırlarını bu hüzün kokan umutlarla örerken, dünya Auschwitz’i, Dachau’yu daha yaşamamıştı ki!</p>

  <p class="normal">O zamanlar bağışlama olabilirdi.</p>

  <p class="normal">Çehov, kendisinden öncesinin mirasını geleceğe bıraktığı satırlarla bağışlatabilirdi.</p>

  <p class="normal">Raskolnikof’un elleri yalnızca yaşlı bir tefeci kadının, yaşamını başkalarının kanını içerek sürdüren bir kadının kanına bulanmıştı, ve diz çöktüğü toprak parçasına inecek bir pişmanlık yağmuru o kanları temizlemeye yeterli olabilirdi.</p>

  <p class="normal">Bizim kimlik belgelerimizde, doğum tarihi hanelerimizde ise bin dokuz yüz kırklı yıllar yazılı. Benim doğumum, ikinci büyük savaşın tam ortalarına rastlıyor. Bir de damga basılmış: "Ekmek karnesi verilmiştir." Ama bu damganın altında, kilometrelerce ötedeki fırınlardan, çok başka fırınlardan, ekmek pişirmek için değil, fakat saçlarına ve dişlerine kadar soyulmuş cesetlerden son kalanları da yok etmek için kullanılan fırınlardan esinlenilmiş, görünmez mürekkeple yazılmış öyküler gizli.</p>

  <p class="normal">Çehov, kendi zamanına kadar çekilmiş acıların günün birinde boşa gitmeyeceğini, anlaşılacağını, gelecekteki insanların dilsiz acıları bile duyacaklarını umut edebilirdi.</p>

  <p class="normal">Dostoyevski ise Raskolnikof’unu işlediği o tek cinayetinden ötürü, çıldırtıcı bir yalnızlığın uçurumlarına uzanan, sonunda katilini belki de kurbanından çok daha fazla öldürmüş cinayetinden ötürü bağışlatabilirdi.</p>

  <p class="normal">Bize gelince, sonrasından bize kadar uzanan zaman mirasında bağışlatmaya gücümüzün yetebileceği bir insanlık kalmadı.</p>

  <p class="normal">O zamandan bugüne şu yeryüzünün topraklarının eriştiği her yerde karşılaşılan toplu mezarlar ya da toplu mezarsızlar, tanrıyı da, tanrıoğlunu da daha bir bilinmezlere sardı.</p>

  <p class="normal">Hem zamanın akışında yaşamak, hem de kimi zamanları onlar başka zamanlardı diye umursamamak, paylaşmadığımız zamanların mirasının ağırlığından da böylece kurtulmak olası mı?</p>

  <p class="normal">Bunu yapabilenler vardır belki.</p>

  <p class="normal">Umutlarıyla başka kaynaklardan beslenebilenler.</p>

  <p class="normal">Onca yadsınmış, onca güçsüz, kendi suretleri olan insanın onca aşağılanışını umursamayan tanrılar ve tanrıoğulları karşısında hâlâ yalvarabilenler olmuştur.</p>

  <p class="normal">Dünya, kendi yarattığı peygamberlerden yüzyıllar sonra yeniden putatapar oldu.</p>

  <p class="normal">Öyle olmamış olsaydı siz, o Noel gecesi kurtuluşu kilisedeki tanrıoğlu tasvirinin kırmızısı çoktan solmuş kanları yerine, dört İncil’den hiçbirinde yazılı olmayan bir kaynakta, benim gözlerimde arar mıydınız?</p>
</body>
</html>
