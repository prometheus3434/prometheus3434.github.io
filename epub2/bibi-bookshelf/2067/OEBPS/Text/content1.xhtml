<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum" id="b1">Tokat’a doğru</p>

  <p class="ilk">Tokat’tan ayrıldığım zaman henüz on iki yaşında, başında kavak yelleri esen bir çocuktum. Benim için her şey tozpembeydi. Şimdi, yıllar sonra, her gün belki onlarca kez sözünü ettiğim, dilimden düşürmediğim memleketimi, doğup büyüdüğüm yeri, Tokat’ımı, sevgili eşim Ağavni’ye gösterebilecektim. Gönlümdeki şehir ne İstanbul, ne Paris, ne Londra’ydı... Yokluğun olmadığı, bolluğun kilerlerimize dolduğu, kahkahalarımızın bağlarda bahçelerde çınladığı, özlemini her an ensemizde hissettiğimiz, bizi yakıp kavuran Tokat’a gidiyordum. Hayal miydi, gerçek mi? Gerçekti. Arabam Samsun yönüne dönmüştü. Yeşilırmak boyunca on kilometrelik yolum kalmıştı Tokat’a. Arabamın penceresini açtım, eşime:</p>

  <p>“Bu havayı iyice içine çek, kokuyu alıyor musun?” diye sordum.</p>

  <p>“Genzimi yakacak kadar elma kokusu alıyorum.” “Biraz sonra elma bahçeleri biter, bağlar başlar; envai çeşit üzümün, nehir boyunca uzanan bostanların, tarlaların, Tokat’a has <i>tomates</i>in, biberin kokusunu alacaksın birazdan.”</p>

  <p>İşte canım Tokat’a giriyoruz. Koca Sivas ilinin meyve ve sebze ambarı yemyeşil Tokat. Elinizle salkımına dokunduğunuzda parmaklarınızı birbirine yapıştıran altı çeşit üzümüyle, birbirinden güzel Diren, Kaşıkçıoğlu, Malkaya, Sepetçioğlu, Bey bağlarıyla meşhur Tokat. Hele hele küçük Gesi bağları...</p>

  <p>Malum, Gesi bağları Kayseri’nin en ünlü üzüm bağlarıdır. Tokat’ta Gesi bağlarını, Kayseri’nin Garmir<sup>+</sup> köyünden göçmüş olan Çopur Ohannes ağa memleketinden getirdiği üzüm <i>devek</i>leriyle kurmuştu.</p>

  <p>“Gesi bağları, Kayseri’nin üzüm deposuydu. Öyle üzümlerimiz vardı ki, ağzına aldığında kabuğunun eridiğini zannederdin. Sonra o bağları kaybettik, elimizden uçup gitti. Tokat’a sürgün olduk ama ben ‘Avşar dudağı’ üzümünün altı tane kökünü bin bir zorlukla alıp buraya getirdim, yeniden bağımı yaptım.” diye anlatırdı Ohannes ağa.</p>

  <p>Haddini bilmezin biri olduğum için, hemen sorardım:</p>

  <p>“Kayseri’deki bağlarınıza ne oldu Ohannes babug<a href="../Text/dipnot.xhtml#Footnote0001" id="Feedback0001"><sup>[1]</sup></a>.”</p>

  <p>“Duyduk ki bağlarımız hep sökülmüş. Yerimize gelenler yılların emeği olan üzüm <i>devek</i>lerini kesmişler de ekmek fırınlarında yakmışlar. Derler ki, o fırında yapılan ekmek hem üzüm kokuyormuş hem de tadına doyum olmuyormuş.”</p>

  <p>Koca adam bu son cümleyi söylerken çocuklar gibi ağlar, hemen ardından da bir şarkı tuttururdu.</p>

  <p class="gir1">Gesi bağlarından gelsin geçilsin,</p>

  <p class="gir3">Kurulsun masalar, rakı, şarap içilsin.</p>

  <p class="orta">*</p>

  <p>İşte Tokat’a vardık. Birkaç dakika içinde acı gerçek bütün çıplaklığıyla çarptı yüzümüze. İnanması benim için çok güçtü, ama o yeşil cennet Tokat’ımda ne bağ kalmıştı ne bahçe. Her taraf bina olmuş, çorak toprak olmuş, dağ olmuş, taş olmuş, bilmem ki sevgili Tokat’ım sana ne haller olmuş! Nerede bağdan bağa akseden o musiki âlemi, nerede Hapap’ın Osgihan emminin udunun sesi, nerede Santuri Onnik emminin şen şakrak oyun havaları, nerede Efrem dayının, yani Kemani Ethem’in o nağmeli keman sesi, nerede Tokat’ın tek akordeoncusu ve en yakışıklısı Keğam ağbi...? Hani, nerede bağdan bağa mis gibi <i>mırmırik</i> şarabının kokusu, nerede geceyarıları mahzenlerde gizlice yapılan mis kokulu rakıların, <i>amberi</i> diye anılan kaçak likörün? Ellerindeki bakır kalaylı Tokat maşrapalarını toprağa gömülü küplerden doldurup, “Haydi ağalar, iyiliğe!” deyip, sıhhate, afiyete içen o insanlar neden sessizliğe gömülmüş? Neden bütün bunların yerine bir garip şamata kaplamış her yanı? Hangi acı poyraz esip de seni böyle tarumar etmiş?</p>

  <p class="orta">*</p>

  <p>Tokat’a göç etmiş Dağıstanlı Türk aileleri vardı o zaman, asil, vakur. Bir de hep şık giyimli, kızları ayrı erkekleri ayrı güzel Çerkesler. Onlar da göç etmişler. Çerkeş köylerine gittiğinde insanın ağzı açık kalırdı; gümüş takımla, semaver bardakla çay içilirdi. Çerkeş mızıkası<sup>+</sup> denen, akordeon benzeri bir alet çalarlardı. Keğam ağbinin akordeonu da kocamandı. Briyantinle taranmış saçları, pırıl pırıl giysileriyle Keğam ağbi, cam arkasında, güller arkasında, üzüm asmalarında göz süzen nice Ermeni kızının kalbinde yatardı.</p>

  <p class="orta">*</p>

  <p>Hepsi gitmiş, Tokat bir garip sessizliğe bürünmüş velhasıl. Bu uçsuz bucaksız bağlarda tek bir Ermeni kalmış, o da bağlama ustası amcam Âşık Şükrünün, yani Avedis’in oğlu Isdepan. Avedis amcam, nam-ı diğeriyle Âşık Şükrü, o devrin en önemli türkü ve oyun havaları araştırmacısı Muzaffer Sarısözen’den<sup>+</sup> de takdir görmüştü. Avedis amcamın ünü ta uzak yörelere dahi yayılmış bağlaması da sükût’etmişti bugün.</p>

  <p>Amca oğlum Isdepan’la karşılaştığımızda birbirimize öyle bir sarıldık ki kemiklerimiz kırıldı adeta. Yılların hasreti, sahip olduğumuz onca ortak anı adeta cisimleşmiş, elle tutulur hale gelmişti. Hem ağladık, hem güldük, kimleri yâd etmedik ki.</p>

  <p>“Bir tek sen kalmışsın emmioğlu.”</p>

  <p>“Bir Allah, bir ben.”</p>

  <p>“Peki eş dost, yar yâran?”</p>

  <p>“Bağım bahçem var.”</p>

  <p>Amcamın bağlamasını gösterdi:</p>

  <p>“Dostum da, dert ortağım da bu.”</p>

  <p>“İstanbul’a gel desem gelmez misin?”</p>

  <p>“Eğer başın darda ise gelem, kurban olam; yoksa...”</p>

  <p>Emmimin bağlamasını gösterdi.</p>

  <p>“O ve ben burada biteceğiz. Burada doğdum, burada öleceğim. Bu benim alınyazım.”</p>

  <p>Tanrı’dan başka hiçbir güç Isdepan’ın iradesine karşı gelemezdi. O, Kore<sup>+</sup> gazisiydi, Kunuri muharebesindeki yiğitliğiyle Tokat’ın övünç kaynağı olmuştu. O dönemin ünlü gazetecisi Hikmet Feridun Es’in <i>Hürriyet</i>’teki Kore haberine başlık bile olmuştu: “Kore’de bir arslan, adı Isdepan Arslan.” Tokat’a dönüşünde bizzat vali ve belediye başkanı tarafından bando eşliğinde karşılanmıştı amca oğlum, dev yapılı pehlivan torunu.</p>

  <p class="orta">*</p>

  <p>Otomobilimi ta Selçuklulardan kalma ünlü Taşhan’ın meydanına bıraktım. Önce doğup büyüdüğüm evi görmeliydim. Tokat Ermenilerinin çoğu, Semerkant, Pazarcık, Behzat yörelerinde birbirlerine komşuluk ederdi. Önceki devirlerde hemen hepsi Ermenice konuşurdu; yedi kiliseleri, okullarıyla kendilerine özgü, canlı bir kültür ortamı yaratmışlardı. Şimdi o insanlar, sonbaharda kanat çırpıp bölük bölük göçen turnalar gibi uçup gitmiş olsalar da pes etmemek, izlerini takip etmek gerek. Tokat’ta daha içeceğim o kadar çok su, göreceğim o kadar yer var ki. İçimden bir ses:</p>

  <p>“Agop, geçen zamanı geri getiremezsin, yoluna devam et, kimler geldi, kimler geçti buralardan,” diyor.</p>

  <p class="orta">*</p>

  <p>Otomobilimi bıraktığım yerden hemen Setencilere saptım; sağa dönüp elli metre yürürsem Pazarcık mahallesine gireceğim ve doğup büyüdüğüm ev çıkacak karşıma. Açın Tokat’ın yollarını, deli Agop geliyor!</p>

  <p>Anam nasıl derdi:</p>

  <p>“Deli itin yarası eksik olmaz. Her tarafın yara bere içinde deli Agop!”</p>

  <p>İşte, çocukluğumun geçtiği evin önündeyim. Ev duruyor, pencerede Arus ablamın eliyle kenarlarına oya işlediği perdeler yok. Alacalı bulacalı iri basma çiçeklerle bezeli kaba bezler asılı perde niyetine. Camın önünde ablamın zakkum çiçekleri de yok. Ama vaktinde bu ev bizim evimizdi. Tam ortada durdum. Michelangelo’nun Meryem ve İsa’yı tasvir ettiği ünlü heykeli Pieta’yı seyredermiş gibi seyrettim evimi. Gözlerime bir buğu bulutu çöktü ve hafif bir yağmur yanaklarımda yol açtı. O hiç ağlamayan deli Agop ağlıyordu.</p>

  <p>Hemen yanımızdaki evde oturan Küpçülerin Azniv teyze çıkıp seslenecek diye bekliyordum.</p>

  <p>“Agop oğlum, şu ağzını burnunu yıka, köpek yalasa suratını, doyar vallah!”</p>

  <p>Öbür yanımızdaki evde, kahkahaları yedi mahallede çınlayan Tahtabalı<sup>+</sup> Dzağig hala... Hemen şu üst katta oğlu Muşeğ dayıgiller. Ötede, mıhçı Nişan emminin evi. Bir umutla kapının önüne bakıyorum, her gün birbirimizi bir öğün dövdüğümüz canım arkadaşım Hampartzum yok. Ya hemen onların yanındaki evdeki Maritsa <i>dudu</i>nun<sup>+</sup> sessiz sakin torunu Vahe? Ötede, çok sevgili, garip, kambur, köse Sahak ağbimiz. Hemen altındaki evde kalaycı Kirkor dayılar. Durmadan kıvırcık saçlarını çektiğim, canını yakıp ağlattığım, çerçi Abraham dayının kızı Zarmine abla. Nazik, zarif, dünya tatlısı bir kız olan beşik kertmem Vartuhi...</p>

  <p>Adım bile atamadan, evimin önünde bir heykel gibi duruyordum. Tam karşıda Esma teyzeler otururdu, mahallenin tek Türk ailesiydi. Temiz, düzenli, ağırbaşlıydılar. Bizim bayramlarımızda, <i>Dzınunt</i>’ta<a href="../Text/dipnot.xhtml#Footnote0002" id="Feedback0002"><sup>[2]</sup></a>, <i>Zadig</i>’de<a href="../Text/dipnot.xhtml#Footnote0003" id="Feedback0003"><sup>[3]</sup></a> onlar bize gelirdi, onların bayramında biz onlara giderdik. Hatırlarım, bir ara muhacirler “Gâvura kurban eti vermek günah!” diye söylenti çıkardıklarında Esma teyzenin kocası Nizam emmi nasıl da kızmıştı:</p>

  <p>“Tövbe estağfurullah, yobaz herifler!”</p>

  <p>İşte Esma teyze penceredeydi. Eşimle durmuş ona bakıyorduk, o da merak içinde bizi gözlüyordu. İhtiyarlamıştı ama yine aynı Esma teyzeydi. Haylazlıklarım çizgiyi aşınca bir güzel tımar ederdi eskiden beni. Zira çok namlıydım. Mahallede çöplüğe çıktığım zaman analar çocuklarını kanatları altına alır:</p>

  <p>“Bana bak deli oğlan, hele bizim çocuğa bir dokunasın, kulaklarını koparırım senin!” diye gözdağı verirlerdi.</p>

  <p class="bolum" id="b2">Haylaz Agop, deli Agop!</p>

  <p class="ilk">Haylazlıklarımdan bıkan anam bir gün o kadar sinirlenmişti ki sağ kulağımı çekerken kulağımı yarıya kadar yırttı, ben ses çıkarmadığım için durumu ancak kan akmaya başlayınca fark etti :</p>

  <p>“Vah anam!” diye dizlerini dövmeye başladı, “Ya Rab, sen in misin, cin misin, yahu acı duymuyor musun, acı denen şeyi bilmiyor musun? Bir bağırsan bırakırdım kulağını, ne bileyim ben!”</p>

  <p>Hemen yaraya bal sürdü de öyle kaynadı kulağım.</p>

  <p class="orta">*</p>

  <p>Köyde çocukları kundak yaparlar. Günde kaç kez kundağımı ayaklarımla çözermişim. Zıpkacı<sup>+</sup> Mihran emminin eşi Azniv hala anlatmıştı zamanında:</p>

  <p>“Oğul, ben bir gün Markırit hatuna kızdım, ‘sen ne biçim kundak yapıyorsun ki bu it söküp atıyor!’ diye. ‘Gel de sana kundak yapmayı öğreteyim,’ dedim. Sardım sarmaladım, bağladım seni. Yarım saat sonra darmadağın ettin güzelim kundağı. ‘Tam <i>Vosgeperan</i>’ a<sup>+</sup> gidecek cinsten deli bu oğlun!’ dedim anana.”</p>

  <p><i>Vosgeperan</i>, viran olmuş, ayakta bir tek dört duvarı kalmış eski bir kiliseydi. Müslümanlar da, Hıristiyanlar da akıl hastalarını ve çok ağır rahatsızlığı olanları oraya götürür, akşam yatıya bırakırlardı. Demir bir kapısı vardı. Didoz teyze denilen yarı deli yarı akıllı ihtiyar bir kadın bekçiliğini yapardı. Sabah hasta sahipleri gelir, kapıyı açıp hastalarının yanına varırlardı. “<i>Vosgeperan</i>’ın evliyası gece gelip onlara şifa bahşediyor,” derlerdi. Tokat’ta, yani Ermenicesiyle Yevtokya’da Ermenilerin böyle çok ziyaret yeri vardı. <i>Ğad</i><sup>+</sup> ve <i>Honor Godor</i><sup>+</sup> da böyle şifalı yerler olarak nam yapmıştı. Hepsi de eski, viran kiliselerdi.</p>

  <p class="orta">*</p>

  <p>Gözüm doymazmış, o kadar aç gözlüymüşüm ki, anam illallah dermiş. Anna <i>mama</i><a href="../Text/dipnot.xhtml#Footnote0004" id="Feedback0004"><sup>[4]</sup></a> bir gün anama:</p>

  <p>“Markırit, <i>Der</i><a href="../Text/dipnot.xhtml#Footnote0005" id="Feedback0005"><sup>[5]</sup></a> Mıgır’ı çağır,” demiş.</p>

  <p><i>Der</i> Mıgır, ince, narin, çok sesiz bir insandı. Bizim Tokat’ın gayri resmi papazıydı. Ölümüzü de dirimizi de o okurdu, hem de gönüllü.</p>

  <p>“He ya, <i>Der</i> Mıgır’ı çağır, bunun gözlerine iki dilim ekmek bağla, <i>Der</i> Mıgır İncil’den ekmek suresini okusun; bak o zaman gözü nasıl doyuyor.”</p>

  <p>Okuttular gerçekten de, ama değişen bir şey olmadı.</p>

  <p class="bolum" id="b3">Esma teyze</p>

  <p class="ilk">Esma teyze nihayet penceresini açtı.</p>

  <p>“Hey, efendi! Birini mi arıyorsunuz; belli, yabancısınız, yardımcı olayım.”</p>

  <p>“Teyze,” dedim bizim evi göstererek, “Yıllar önce bu evde kimler oturuyordu?”</p>

  <p>Yüzünün ifadesi değişti, gözleri ta uzaklara daldı. Boğuk, neredeyse ağlamaklı bir sesle, yavaş yavaş: “Pehlivanlar... Makır hatunla Garo efendiler.”</p>

  <p>“Peki teyze, Makır hatunun en küçük oğlu...</p>

  <p>Söz ağzımda kaldı.</p>

  <p>“Anaaam!” dedi. “Deli <i>Akop</i> gelmiş!”</p>

  <p>Kadıncağız bir anda kapının eşiğine indi.</p>

  <p>“Anam, rüyamda görsem inanmam!”</p>

  <p>O benim yanağımı öptü, ben de onun elini.</p>

  <p>“Hadi yukarı gelin. Vallah bırakmam!”</p>

  <p>“Mümkün değil! O kadar az vaktimiz var ki. İki gün kalacağız Tokat’ta. Eğer fırsat bulursam tekrar geleceğim, söz veriyorum.”</p>

  <p>“Ulan deli!” diye girdi lafa, sonra birden uyandı, hafiften kızardı:</p>

  <p>“Aman gelin kızım alınma, bizde meşhur sözdür, ‘ürümedik<sup>+</sup> it olmaz, lakapsız yiğit olmaz.’ Seninki, bizim yedi mahallenin delisi, korku bilmez <i>Akop</i>’umuzdu. Hadi <i>Akop</i>, şu anana bir bağır bakayım: ‘Ekmek isterim, katığı bol olsun, sarı yağ sür, içine çökelik doldur, çabuk çabuk!’ Hadi yine bağır.”</p>

  <p>Gerçekten de sokakta oynarken karnım acıktığında anama tıpkı böyle seslenirdim. Yaşlı kadın geçmişi en ince ayrıntısına varana dek hatırlayarak yâd ediyordu.</p>

  <p>“Anan ne yapıyor.”</p>

  <p>“Anam çok genç yaşta, sizlere ömür.”</p>

  <p>“Vah Markırit hatun! Allah’ın ne kadar aziz bir kuluydu.”</p>

  <p>İşte bu minvalde uzun uzun konuştuk. Elini öptüm, biz giderken dakikalarca kapısından ayrılmadı... Dönüp dönüp ardımıza bakıp ona el salladık.</p>

  <p>Bin bir dert, bin bir anıyla harmanlanarak hem sevinç, hem de hüzün kol geziyordu içimde. Yine de en büyük arzum, bir kaşık yemekle doyan, yemek saatini hatırlatmazsan acıkmayan eşime Tokat kebabı yedirmekti.</p>

  <p class="bolum" id="b4">Tokat’ın kebabı</p>

  <p class="ilk">Antepliler, Urfalılar, Adanalılar, Tokat kebabını yemeden, olmaya ki “bizim kebabımızın üstüne kebap yoktur” diyesiniz... Hele bir Tokat kebabını yiyin, kararınızı ondan sonra verin. <i>Furun</i>udur Tokat kebabını Tokat kebabı yapan. Uzun bir kabre benzer bu <i>furun</i>. Ortada iki metreye yakın bir demir uzanmıştır, ateş tam ortada yerde ve iki yanlarda yanar. Şişler bu demire asılır ve iki yanda yanan ateşle pişer.</p>

  <p>Koyunlarımız, sürülerimiz, ünlü Topçam yaylalarında, kekiğin ve tatlıbilemin<sup>+</sup> bol olduğu Gümenek denen ünlü mesire yerindeki yaylalarda yayılır. Yörenin usta kebapçıları eti almakta mahirdiler. Ben bilmezdim hayvanın neden sağ tarafını bırakıp hep sol yanını aldıklarını, meğer hayvan sağ tarafa yattığı için o taraf daha sert olurmuş.</p>

  <p>Sebze mevsimi başladığında Tokat kebabının da zamanı gelmiş demektir. Domatesimizin kokusu yeter. Hiçbir esans bu kadar güzel kokamaz, insan domatesin kokusuyla doyar. Yol boyu, Yeşilırmak bahçelerinden geçerken <i>baldırcanımız</i> görülür, <i>mordon</i> patlıcanı, içinde tek bir çekirdek bulamazsın. Süt gibidir. Ateşe koy, serp tuzu, tereyağı gibi ye. İsotumuz, insanın ağzında eriyen, yarı acı, <i>tonboş</i> biberimiz. İşte bu sebze bolluğu kebapları ihya eder...</p>

  <p>Sivas’ın en ünlü lokantası Tokatlı Harut ustanınkidir. O zamanlar büyük bir şehir olan Sivas’ta, şehrin eşrafı ve devlet erkânı, ziyafetlerini kebapçı Harut’un lokantasında verirdi. Harut’un şöhreti zamanla Sivas sınırlarını aşmıştı. Eğer standart bir Ermeni tipi çizmek mümkün olsaydı, ressamlar Harut’un resmini çizerdi herhalde. Kalın ense, iri bir burun, kalın kaşlar, tok bir ses... Yemek saatinde lokantada zor yer bulurdun; vitrininde kocaman bir tabela asılıydı. “Sebzelerimiz bugün Tokat’tan geldi.” Sebze günlük gelmezse Harut usta o gün kebap vermez, “Sebzenin buharı üzerinde olmalı,” derdi.</p>

  <p>Canım Tokat’ım, koca Sivas’ı besleyen Tokat’ım...</p>

  <p class="orta">*</p>

  <p>Gelin, şu çengelli şişin dizilişini bir seyredelim.</p>

  <p>Et buttan değil, pirzolanın kemikle birleşmeye başladığı yerden, yumurta büyüklüğünde kesilir. En başa pirzolanın yağlı kısmı takılır. Sonra bir patlıcan parçası, bir et, bir domates, bir et, bir yarım isot, bir et, en alta ise tüm bir sarmısak konur. Tuz serpilmez, çünkü tuzlanırsa et sulanır, kanını kaybeder. Şişin üzerine müşteriden izin alınıp şarap dökülür, zira Müslümanlar şarap haram diye istemezler, ama Ermeniler ve Tokat’ta çoğunluk olan Aleviler kebap şaraplı olsun isterler. Fırının en altına <i>hodula</i> dediğimiz bir nevi pide konur. Kebap çok yavaş bir tempoda pişer. Suyu önce sarmısağa sonra en alttaki pideye damlar. Sakın kebaptan önce bu pideye ağzınızı dokundurmayın, inanın lezzetinden pideyi bitirirsiniz; iştahsız biriyseniz bu pideyle doyarsınız bile. Nihayet, kebap, genellikle Ermeni bakırcı ustalarının işi, oval, kalaylı bir kapla masaya gelir.</p>

  <p class="orta">*</p>

  <p>Eşim önüne gelen kebabı görünce şaşırdı kaldı. Kebapçı İstanbul’dan gelen hemşerisi için bizzat servis yaptı. Hanımımın şaşırdığını görünce lafını sakınmadı.</p>

  <p>“Afiyetle ye yenge. Bir porsiyon daha istersen anca bir saatte verebilirim, çünkü çok siparişim var.”</p>

  <p class="orta">*</p>

  <p>Kebapçının evi, dükkânın üstünde eski bir Ermeni eviydi.</p>

  <p>Mutlaka altta kileri vardır. Kilerde de her Ermeni’nin evinde olduğu gibi, şarap küpü. Kebapçı bıyıklarından belli olur, Alevi. Hepsi palabıyıklıdır. Alevilerin kültüründe şarabın çok önemli bir yeri vardır. Hele bir damlacık da edebiyat tutkunuz varsa Alevilerin işret masasından kalkamazsınız. Ne kadar ozan varsa o masadadır. Şiirlerle konuşurlar, sevgili Peygamberleri Hazreti Ali için “hu” çekerler. Zaten ozan dedin mi Aşık Veysel de dahil Alevi ozanlar başı çeker.</p>

  <p class="orta">*</p>

  <p>“Şimdi yenge sana küçük bir bakraçta şarap getireceğim. Biraz da Tokat’ımızın şarabının tadına bak hele.”</p>

  <p><i>Mırmırik</i> dediğimiz, şarapla şira arası çok leziz bir içkidir bu. Önce su gibi gider, çünkü tadına doyamazsın, sonra başın yavaş yavaş dumanlanır.</p>

  <p>Oval sinideki kebabı ve iki bardak şarabı bitirdiği zaman eşim hayli şaşkındı:</p>

  <p>“Ben mi bitirdim bunca kebabı?”</p>

  <p class="bolum" id="b5">Harp zamanı</p>

  <p class="ilk">Tam karşımda Tokat’ın ünlü kalesi. <i>Ciniviz</i>lilerden kalma kale, bulutlara erişmiş burçlarıyla, olanca ihtişamıyla bana bakıyor.</p>

  <p>“Hiç bakma, sana geleceğim. Tokat’ımı kuşbakışı, sende seyredeceğim.”</p>

  <p>1945 yılında, bolluğa alışkın Tokat ahalisi, bizde harp olmadığı halde, tıpkı harpte olan ülkelerin halkları gibi, bitmiş tükenmişti. Yaşam mücadelesinin herkesi yorgun düşürdüğü günlerden bir gün ünlü kalenin tek topu birden bütün şehri, yeri ve göğü inletmeye başladı. On iki yaşındaydım. Acaba Almanlar mı geliyordu? Ramazan değil, iftar saati değil, sahur saati değil, topun Tokat’ı ha bire inleten sesi de neyin nesi? Şehri saran bahar kokusunun üzerine düşen bu barut kokusunun sebeb-i hikmeti ne?</p>

  <p>Meğer... İnsanları helak eden, binlerce ocak söndüren, kadını dul, evladı yetim bırakan o meşum İkinci Cihan Harbi bitmiş.</p>

  <p>Almanya, yıllar yılı Hitler denen bir faşistin eliyle hem kendini, hem de bütün Avrupa’yı bitirmişti. Ama işte Taşhan’ın kulesindeki radyo hoparlörü sonuna kadar açılmış, aynı sözleri tekrarlayıp duruyordu:</p>

  <p>“Muhterem dinleyiciler, ben haber şefi Nurettin Artam. Hamd olsun, şükürler olsun, Almanlar kayıtsız şartsız teslim oldu.”</p>

  <p>Hepimiz bir sevinç fırtınası içindeydik. Herkeste bir mutluluk, gözler ve yüzler pırıl pırıl... Harbe girmeyen bir ülke olduğumuz halde neler neler görmüştük. Devrin siyasetçileri bize harbe girmişiz gibi sefalet yaşattılar. Harpte ölmedik ama açlıktan, sefaletten ölenler oldu, bir sefalet ki, kapkara bulut gibi üzerimize çöktü. Açlık veremi, şekersizlik uyuz illetini getirdi. Aş yok, iş yok; her an siren çalar, koş sığınaklara. Sanki bombalansak bu üzeri paslı teneke kaplı sığınaklar kurtaracak bizi! Yama yapılacak yeri kalmayan urbalar ayağımızda; vesikayla avuç kadar ekmek, bir tedirginlik, bir korku, yaşamla ölüm arasında gidiş gelişler. Analarımızın ağlaya sızlaya durmaksızın ettiği dualar, Müslümanların Hazreti Muhammed’den, Hıristiyanların İsa Peygamberden dilediği yardımlar.</p>

  <p>Zavallı köylünün tek besin kaynağı buğday, insanların elinde ancak yiyecekleri kadar kalıyordu. Buğdayın bir kısmı topluca askere, bir kısmı da vagon vagon dostumuz Almanya’ya. Bir nevi göz boyama! Zira burnumuzun dibindeki Yunanistan ve Bulgaristan’da açlıktan ölen insanlar rakamlara sığmıyor, daha dünyayı tanımayan bebeler kara toprakla kucaklaşıyordu. Bizim oralarda sıtma tutmayan, uyuz olmayan kimse yok gibiydi. Fırınların önünde, ellerinde vesika denen bir kart, kuyruğa girmiş yarı çıplak insanlar. Bekledikleri, haç usulü dörde bölünmüş, <i>zilim</i> dediğimiz bir ekmeğin yarısı ve simsiyah bir kepek ekmeğinin dörtte biri. Bunun biraz daha fazlasını alabilmek için yeni doğan bebelere hemen nüfus cüzdanı çıkarılırdı. Kırbezi denilen giysiler Sümerbank’tan vesikayla alınacak, hatta kefen bile.</p>

  <p>Memlekette gaz lambası yok, Rusya’dan geliyor; Kamel marka, üzerinde bir deve resmi. Teneke gazlar da vesikayla. Gece on birden sonra hiçbir evden ışık görünmemeli, çünkü pasif koruma var. Kaleden alarm verildi mi, neşe kaynağı güzelim Tokat’ı bir ölüm sessizliği sarar. Biz değirmenciydik, açlık, yokluk bize dokunmadı. Ama hemen yandaki komşu aç yatsa, anam “Lokmalar boğazıma diziliyor,” derdi.</p>

  <p class="bolum" id="b6">Tavra’nın değirmencileri Tokat’a</p>

  <p class="ilk">Bizim sülalenin büyük bölümü Sivas’ın kâmilen Ermeni kazalarından Tavra’dan<sup>+</sup> gelmeydi. Şairi, sazlısı, sözlüsü bol, halkı inancına sıkı sıkıya bağlı bir kazaymış Tavra. Pehlivan ailesi sonradan üçe ayrılmış: Küçük amcam Yervant, Tokatlı ortanca âşık amcam Avedis ve babam Garabed. Evimizde şiir ve halk edebiyatı fırdönerdi. Ailemizin dağılışını en güzel Kevork ağbimin dörtlüğü ifade etmiştir:</p>

  <p class="gir1">İstanbul’un yolu düz</p>

  <p class="gir2">Uç eve ayrıldık biz</p>

  <p class="gir2">Et tırnaktan ayrıldı</p>

  <p class="gir3">Bar-ı hanemiz<sup>+</sup> dağıldı.</p>

  <p class="orta">*</p>

  <p>Türküleri, oyun havalarını biz Ankara Radyosundan dinlerdik. Hâlâ hatırlarım, o zamanlar çok sevilen, tempolu, canlı bir oyun havası vardı. Radyoda bu şarkının daha ilk notalarını duyar duymaz hareketlenir, o an elimizde ne iş varsa bırakır, eğlenceye yelken açardık. Bu şarkıyla aramızda özel bir bağ vardı, çünkü muhtemelen Ermeni bir <i>aşuğ</i><a href="../Text/dipnot.xhtml#Footnote0006" id="Feedback0006"><sup>[6]</sup></a> tarafından yazılmıştı ve büyüklerimizin memleketi olan Sivas’ın Tavra yöresiyle ve oradaki Surp<a href="../Text/dipnot.xhtml#Footnote0007" id="Feedback0007"><sup>[7]</sup></a> Nişan kilisesiyle<sup>+</sup> ilgiliydi. Ancak, şarkıda geçen “Surp Nişan” kelimesi yasakçı zihniyetin hoşuna gitmemiş olacak, ne yazık ki bir süre sonra şarkı radyolarda çalınmaz oldu. Yeri burası mıdır bilmem ama bu güzel şarkının unutulmasına gönlüm razı gelmediği için buraya kaydediyorum:</p>

  <p class="gir1">Tavra’nın Surp Nişan’ı, bütün Sivas’ın şanı</p>

  <p class="gir2">Tavra’yı sevmeyenin, yoktur dini imanı</p>

  <p class="gir2">Hey Tavralı Tavralı, paraları turalı</p>

  <p class="gir3">Görmedik sizin gibi, bu cihan kurulalı...</p>

  <p class="orta">*</p>

  <p>İşte bizim külliyen değirmencilerden oluşan bu pehlivan sülale, 1915’te tam altmış beş aile, Niyazi Paşa’nın emriyle hiçbir engele takılmadan Tokat’a getirildi. Sivas ile Tokat arasında bulunan, çoğu Niyazi Paşa’ya ait değirmenlerin çalışması gerekiyordu, yoksa Tokat aç kalırdı. Bütün askere un veren <i>pavlika</i>nın<sup>+</sup> en büyük ustası, sultanların ünlü güreşçisi Simon Pehlivan’ın torunlarından Hovak emmiydi. O un fabrikasının tüm yükü, mesuliyeti, tamamen onun üstündeydi.</p>

  <p class="orta">*</p>

  <p>Un nasıl öğütülür? Bir taşın altına buğday düşecek de un olacak, sonra bekle ki ondan ekmek olsun. Değirmencilik çok ince bir tekniğe dayanır, bir buğday fazla düşse un siyahlanır. Değirmende iki taş vardır; alttaki sabittir, üstteki döner, en altta, suyla dönen çarkın dingili, delik olan alt taşın ortasından geçer, bu dingilin tepesinde, baltacık denen, kelebeğe benzeyen bir demir vardır. Bu demir üstteki taşa girer, taş bu baltacığın üstünde döner. Baltacığı her adam yapamaz, zira hatalı yapılırsa kolayca kırılır. En önemli baltacık ustası Tokat’ın ünlü demircisi Karakaş’ın Manuk ustadır. Şehirdeki yirmiyi aşkın demirci boş olsa, Mercedes fabrikası gibi çalışan Manuk ustanın dükkânında yine kuyruk olurdu: “Manuk ustanın baltasıyla demir kessen, demir kesilir, baltanın ağzı bozulmaz,” derdi herkes. Hemen taşın üstünde büyük, huni şeklinde tahta bir kap vardır. Bu büyük kabın ucunda da küreğe benzeyen başka bir kap. Bu kaba sabitlenmiş bir tahta parçası vardır, değirmenin üst taşı gibi durmadan, onunla beraber döner. Bu dönüşün yarattığı titreşimler değirmenin üst taşındaki büyük deliğe beş altı buğday tanesi düşürür. İşte ustalık burada başlar. Buğday <i>üğü</i>lenirken bir yana un diğer yana kepek düşer. <i>Taşd</i> dediğimiz teknenin içinde kepek una karışırsa değirmenci acemi demektir. Affedilir şey değildir bu, çünkü ekmek <i>yöre</i>, yani simsiyah olur. Bu yüzden <i>dişengi</i> denen bir çekiçle diş diş tarama yapılır. Düz taş katiyen un yapmaz, ezer. İşte bu <i>dişengi</i>yi yapan kişi de usta olmalıdır. Çalışırken insanın saçı gerçekten ağarırdı ama sabaha kadar dönen iki gözlü değirmenden gözlerini hiç ayırmaman gerekirdi, yoksa garip köylünün ununu hiç ederdin. Ben babamın değirmende çalışırken ayakta uyuduğuna kaç kez şahit oldum. Bünyesi alışıktı buna. Değirmen, üç günde bir taşlar <i>dişengi</i>ye gelene kadar, hiç durmaz. Taş <i>dişen</i>ir, iş devam eder.</p>

  <p class="orta">*</p>

  <p>İşte o harp yıllarında köylü de aciz kaldı, buğday harmandayken devletin eli de harmandaydı. Kolcu denen atlı memurlar her harmanın başında nöbetteydi. Buğdayını devlete vereceksin. Sana ancak yetecek kadar, karnın doyacak kadar buğday kalacak. Hele bir de kaçak iş yaparsan, mahvoldun demektir. Oysa normalde köylü ununu tohumunu ayırır, artan buğdayını da satar; onun yegâne kazancıdır bu. Bu yüzden harp zamanı insanlar akşam karanlık bastığında çalabildikleri kadar çalıyorlardı. Kendi malını çalan zavallı köylü!</p>

  <p>Bu durum harbin son yıllarında tam bir fecaat halini almıştı. Boynunda torbayla kadınlar, buğday taşıyan <i>çeten</i> denen arabaların ardından gider, dökülen başak tanelerini toplarlardı. Böyle bir avuç buğdayla çocuğunun nafakasını çıkaran kadınlar çoğalmıştı. Hey gidi günler; öbek öbek, dağ gibi buğday harmanları hayal olmuştu.</p>

  <p class="bolum" id="b7">Harp dayanışması</p>

  <p class="ilk">Komşumuz bir kadıncağız vardı. Yoksuldu ama halini pek belli etmez, kendi halinde geçinir giderdi. Onu da bir gün <i>çeten</i>in arkasında, iki yaşındaki kızını sırtına bağlamış, buğday peşinde koşarken gördüm.</p>

  <p>Anam hep, “Deliler çok vicdanlı olur,” derdi, hemen koşup ona haber verdim. Annem hemen telis dediği bir çuvala un doldurdu. Ortanca ağbim Nişan’a seslendi:</p>

  <p>“Haydi Nişan oğlum. Al şu çuvalı da şu kadına bırak. Anamın selamı var de. Bu da biterse haber salsınlar bana!”</p>

  <p>Annem Nişan ağbime “<i>kayl</i>” yani “kurt” Nişan derdi, çünkü kurt gibi ekmeğini taştan çıkarırdı. Evin en gamsızı, en neşeli, en şakacısıydı Nişan ağbim. Kendine göre bütçesi vardı, babasını öldürseler bir kuruş vermez, “Canımı alın, paramı almayın!” derdi.</p>

  <p class="orta">*</p>

  <p>O yokluk yıllarında birçok Ermeni aile bu yoksulluk kervanına katılmıştı.</p>

  <p>Deli Murat, Tokat’ın ele avuca sığmazlarındandı. Dev gibi vücudu, Allah vergisi kuvveti, hiç durmayan çenesi ile meşhurdu. Lafını hiç esirgemez, dangul dungul konuşurdu. Koyu bir Hıristiyan olduğu için, özellikle dini tartışmalar yüzünden onu her gün beş on kişinin içinde, yumruklar arasında görürdünüz. O kadar insanüstü bir kuvvete sahipti ki ona vuran yere düşer, kendisi yine ayakta kalır, şöyle bir silkelenir, başından eksik olmayan kasketini tekrar başına kor, ceketini düzeltir, hiçbir şey olmamış gibi söyleyeceğini söylerdi:</p>

  <p>“Kusura bakmayın ağalar, kemiklerimi de kırsanız vız gelir bana! Bırak ki, Tokat’ın silindiri üstümden geçse kemiklerimi kıramaz. Ben bildiğimden şaşmam. Gerçeğe hiç yaşmak çekmem!”</p>

  <p>İşte bu yokluk günlerinde Deli Murat Tokat Ermemleri arasında yoksullar için yardım toplamak alışkanlığını geliştirdi. Sırtına bir çuval alır, Ermeni değirmencilerin, Ermeni ağaların kapısına varırdı. Anama:</p>

  <p>“Makır hatun, bana on ekmek ver, Matosların Şuşanlar üç gündür perişanmışlar,” der, çuvalını doldururdu.</p>

  <p>Gece karardı mı, bildiği bütün kapıları çalar, açılan her kapıya nüfusuna göre ekmek verir, sonra da sır olur giderdi.</p>

  <p class="orta">*</p>

  <p>Harp zamanının evliyalarından biri de Asdvadzaduryanların Aram efendiydi. Eli darda olan, başı sıkışan, onun ne yapıp edip derdine bir derman bulacağını bilmenin verdiği güvenle Aram efendiye koşardı. Dzağig hala anlatırdı, doktorlar çok ağır hasta olan tek oğlu Kara Yeğya’yı tedavi için İstanbul’a götürmekten başka çaresi olmadığını söylemişler. Dzağig halada para ne gezer! Bizim eve gelip de dert yanınca, anam:</p>

  <p>“Dzağig bacı, Asdvadzaduryan Aram efendiye şöyle bir yanaş bakalım. O adam kendini fakire fukaraya adamıştır, derdine bir çare bulur elbet.”</p>

  <p>Dzağig hala anamın sözünü dinlemiş, Aram efendinin kapısını çalmış. Ertesi gün yanımıza bando mızıkayla geldi:</p>

  <p>“Makır hatun, ağa elini uzattı bize. İstanbul’a gidiyoruz.”</p>

  <p>Tokat’ta dert babası olmuş, çalışmış çabalamış, paraları sıraya dizmemiş, Türk dememiş, Ermeni dememiş, elini cebinden çıkarmamış gerçek bir evliyaydı Asdvadzaduryan Aram.</p>

  <p>Anam boşuna, “Asdvadzaduryan efendinin kapısını çalan eli boş dönmez,” demiyordu.</p>

  <p>Aram efendi genç yaşta hayata veda edince Tokat’ın Türkleri de Ermenileri de cenazesinde gözyaşı döktü. Öyle ki, Asdvadzaduryan adı zamanla bir efsaneye dönüştü. İş, dört Türk’ün Asdvadzaduryanların evine gidip “Sizin efendinin kabrinde sabaha kadar ışık yandı, haberiniz ola!” diye yeminle kitaba el basmalarına kadar vardı. Anam adamların anlattığını duyduğunda hiç şaşırmamıştı:</p>

  <p>“Eğer bir insanın mezarına nur doğacaksa, zaten böyle bir fakir fukara babası için caizdir.”</p>

  <p class="bolum" id="b8">Harp yıllarında öğrenci olmak</p>

  <p class="ilk">Şuradaki büyük bina benim okulumdu. 1940-45 yılları arasında bu okulda okudum. Tokat’ın ünlü tüccarlarından Yarmayanların konağıymış burası. Sonra devlet okulu olmuş, kim ne diyebilir? Zaten o zaman Tokat’ta yedi ilkokul vardı. En yüksek okul ortaokuldu. Yokluk içinde geçti okul hayatımız. Bir defter, bir kalem bulmak ne büyük şeydi o zamanlar. Kalemimiz parmak kadar kalsa da atmaz, baldıran ağacının ince dallarına kalemin ucunu takar, kullanmaya devam ederdik. Zamk yoktu, ağaçlardan reçine toplar, zamk yapardık. Giysilerimiz birörnekti, zira vesikayla Sümerbank’tan alınırdı. Ayakkabılar da öyle. Ama çok dikkatli kullanmak gerekirdi, çünkü yenisini almak mümkün değildi.</p>

  <p>Çalışkandım. Milli bayramlarda kendimi yırtarcasına okuduğum şiirler beni bütün okulun tanıdığı bir talebe haline getirdi. Beşinci sınıftayken aldığımız bir haber bütün okulda büyük bir heyecan yaratmıştı. Sınıfı birincilikle bitirene bir çift fotin hediye edilecekti. Arkadaşlarım:</p>

  <p>“Hadi Agop, ekmeğine yağ sürüldü!” diyordu.</p>

  <p>Haberi alınca anam bile havaya girdi:</p>

  <p>“Hadi deli oğlan, senin için çalışkan diyorlar, birinci ol da övüneyim.”</p>

  <p>İmtihanlar başladı. Anam “kuvvetli ye ki zihnin açılsın,” diyor, özel kahvaltılar hazırlıyordu. İki ineğimiz vardı. Sarıkız dediğimizin sütü çok yağlı olurdu. Anam onun sütünden kaymak yaptı, babamın köyden yolladığı oğul balı da cabası. Ya Rab, şu imtihanlar bitmesin ne olur! İmtihan deyip geçmeyin, o zamanlar çok ciddiye alınıyordu. Başka okullardan gelen öğretmenler, mümeyyizler sorardı soruları.</p>

  <p>Çalışmıştım, ateş gibiydim, soruların cevabını hemen veriyor, kendimi bilgiyle dolup taşıyormuş gibi hissediyordum. Kocabaş’ın Nurettin efendinin oğlu Erdem’le yarışıyorduk. Zaten sınıfta da öğretmenin sorusuna hangimiz önce cevap vereceğiz diye rekabet halindeydik. İmtihanlarda ben de Erdem de sekiz dersten pekiyi aldık. Son ders, “resim-iş” adeta bir finaldi. Okul müdürümüz bana:</p>

  <p>“Tahtaya bir daire çiz,” dedi.</p>

  <p>Çizdim.</p>

  <p>“Tam ortasına bir nokta koy.”</p>

  <p>Tam ortayı bulmak zorundaydım. Bir an heyecanlanıp noktayı ortaya yerleştiremedim, müdürümüz derin bir nefes aldı:</p>

  <p>“Bu derse orta veriniz.”</p>

  <p>Erdem birinci olmuştu. Bana çok yakınlık gösteren sınıf öğretmenim Nadide Bağların boynu biraz bükük kaldı. Beni bir kenara çekip:</p>

  <p>“Annene selam söyle Agop, aman okumayı bırakma, göreyim seni.”</p>

  <p class="orta">*</p>

  <p>Bir süre sonra, anam, “Hangi parayla, hangi varlıkla okuyacaksın?” deyince okul önlüğümü astım. Zira harp yılları aile bütçemizi çok sarsmıştı. 1941’de Almanlar Stalingrad kapılarına dayanınca hükümet de Türkiye’deki yirmi beş yaşından kırk beş yaşına kadar bütün gayrimüslimleri Yirmi Sınıf<sup>+</sup> adı altında askere almış; babam, amcalarım ve Kevork ağbim birdenbire asker olunca ailenin iki değirmeninin kapısına da kilit vurulmuştu. Gidenler sağ salim döndüler dönmesine ama bizim ailenin bütçesi bir daha toparlanamadı. O şartlar altında okula devam etmem gerçekten de pek mümkün değildi. Yazları çalıştığım Yervant Evren’in dükkânında kendimi kuyumcu çırağı olarak buldum. Ama okuma hevesi içimde sönmeyen bir ateş gibi yanıyordu. Okumalıydım, bu kuyumculuk da neyin nesiydi ki! Okumakla büyük adam olurdum ancak. Yoksa hep bir kenarda kalırdım. Ama nasıl bir yol bulmalıydım? Bütçemiz benim okul masraflarımı karşılayamazdı. Bir süre sonra birden şimşekler çaktı kafamda; okumak için tek çare İstanbul’a gitmekti. Harp bitmişti, yavaş yavaş yaralar sarılıyordu. İstanbul! Bunu nasıl düşünememiştim? Uzakta yanan bu ışık bana yeni bir hayat getirecekti.</p>

  <p>İstanbul’da babamın üvey kardeşi vardı, benim amcam. Zamanında babamdan iyilik görmüştü; her mektubunda ona olan minnettarlığını yazar, “Değerli ağbim, bana yaptığın iyiliklerin altından nasıl kalkarım?” diye sorardı.</p>

  <p>Bir süre sonra anamı yavaş yavaş doldurmaya başladım:</p>

  <p>“Ana, ne olur amcama yaz, ben ona külfet olmam, akşamları çalışırım, gündüz okula giderim.”</p>

  <p>On iki yaşındaydım ve o yaştaki her çocuk gibi dünyayı bir hayal âlemi olarak algılıyordum:</p>

  <p>“Ana, ustam anlatıyor, orada çok zengin Ermeni tüccarlar varmış, elbet onlardan biri beni okutur. Beni İstanbul’a salıver, amcamla yengem bana elbet bir kâse çorba verirler.”</p>

  <p>“Bir Ermeni okulu varmış ki, köyden gelen kimsesiz çocukları alıp bu okulda okutuyorlarmış. Yatıp kalkıp okuyormuşsun. Evin gibi.”</p>

  <p>Anamın başını böylece yedim, bitirdim. Anam güzel Ermenicesiyle amcama bir mektup yazdı, çünkü Türkçe okuyup yazmayı pek iyi bilmezdi. Çocukluğunda Tavra’daki Ermeni okuluna gitmişti.</p>

  <p>Bir süre sonra, amcamın en yakın arkadaşı olan ustam Yervant Evren elinde bir mektupla müjdeyi verdi:</p>

  <p>“Hadi Agop, gözün aydın, amcan seni İstanbul’a istiyor.”</p>

  <p>O an nasıl düşüp ölmedim, hayret! O ne sevinç, o ne mutluluktu. Dükkândan fırladım, “İstanbul’a gidiyorum!” diye bağıra çağıra ta köprü başına koştum. Görenler, “Vah vah, oğlan deliydi, şimdi zırdeli oldu,” diyordu herhalde. Onlar ne derlerse desinler, ben masallar şehrine gidiyordum... Bir süre sonra gerçekten de muradıma erdim, İstanbul’a gittim. Ama durun, size biraz daha Tokat’tan söz edeyim, nasılsa İstanbul faslına geliriz birazdan.</p>

  <p class="orta">*</p>

  <p>Kebabımızı yedik, kahvemizi içtik, kebapçıyla vedalaşıp eşimle Tokat kalesine tırmandık. Bir uçaktan seyreder gibi seyrediyorduk şehri. Hemen karşımızdaki Gıjgıj dağı Tokat’ın sembolüdür adeta. Doruğunda Gıjgıj Dede’nin mezarı ve onun hemen eteklerinde ekseriya Bulgaristan ya da Yunanistan’dan gelme muhacirlere verilmiş geniş araziler. Muhacirler biz Ermenilere genelde düşmanca davranıyorlardı. Yerleştikleri arazilerin altında Ermeni mezarlığı bulunuyordu. Olmaya ki aklınıza haçlı, derli toplu bir mezarlık gelsin! Bir toprak yığınının çevresine dizilmiş taş parçalarından oluşan mezarlardı bunlar. Hoş, Tokat’ın ünlü taş ustaları zamanında cilalı, değerli taşlarla mezarlar yapmışlardı buraya, ama kiliselerden sökülen değerli taşlar gibi, bu taşlar da muhacir evlerinin temelleri için yağma edilmişti.</p>

  <p class="bolum" id="b9">Gevur, boynuna satırla vur!</p>

  <p class="ilk">Harp zamanındaki o açlık fırtınalarında sönen ocakların biri de Kaledibi’ndeydi. Yukarı mahallede tek göz bir evde yaşam mücadelesi veren Kahkısi teyzenin kızı Nıvart abla verem denen celladın elinde can alıp can veriyordu. Onun gibi gariban, kimi kimsesi olmayan marangoz Haçik ağbinin nişanlısıydı. Ne tedavisi vardı ne kurtuluşu, yol görünmüştü bir kere.</p>

  <p>Tokat’ta beş fayton vardı, biz bunlara yaylı diyorduk. Bunlardan birinin sahibi Ermeni’ydi. Faytoncu Mıgır emmi incecik, nazik yapılı bir insandı, atları hep pırıl pırıldı. Faytonu da temiz olduğu için çoğu kişi Mıgır emmiyi tercih ederdi. Bahtsız Nıvart’ın tabutunu bahtsız nişanlısı Haçik yaptı. Tabutu taşımayı Mıgır emmi üstlendi. Tek papazımız <i>Der</i> Mıgır da dini merasimi yerine getirdi. Nıvart’ın tabutunu Gıjgıj dağındaki mezarlığa götürdük. Aslında daha önce mezarlığımız Haç dağındaki kilisenin yanındaydı ama kilise de mezar da yola kurban gitmişti.</p>

  <p>Mezarlığa hayli insan gelmişti. Hatta evinden kolayına çıkmayan Hapap’ın Maritsa hala bile gelmişti. Kimsesiz bir garip için yerine getirilen son bir görevdi bu. Az önce sözünü ettiğim gibi, mezarlığın üst kısmı muhacir evleriyle doluydu. Cenaze merasimi sırasında mahallenin çocukları dillerine bir şarkı dolamış bağrışıyorlardı. Söyledikleri sözler yabancımız değildi, sabah akşam mahallemizden bu şarkıyla geçerlerdi. Tokatlı Türk aileler onları paylar, kovardı, ama onlar oralı olmaz, dudu kuşu<sup>+</sup> gibi hırlamaya, baykuş gibi ötmeye devam ederlerdi:</p>

  <p class="gir1">Ge ge ge ge gevur</p>

  <p class="gir2">Boynunu satırla vur,</p>

  <p class="gir2">Kazana koy, hindi gibi kavur</p>

  <p class="gir3">Ge ge ge ge gevur!</p>

  <p>İşte bu şarkı şimdi mezarlıkta icra ediliyordu, sakınmadan fırlattıkları taşlar eşliğinde. Tabut ortada, cemaat ağaçların ardına saklanmış vaziyette. Ben çocuk denecek yaştayım, korkudan ağlıyorum. Birdenbire Maritsa hala kalabalıktan öne çıktı ve haykırmaya başladı:</p>

  <p>“Ağalar, efendi çocuklar, etmeyin, eylemeyin! Bırakın da ölümüzü gömelim!”</p>

  <p>İçlerinden biri atıldı:</p>

  <p>“Abe <i>gevur</i>lar, dininiz yok, kitabınız yok; dinsiz kitapsız <i>gevur</i>un ölüsü hortlarmış. Alın götürün, başka yere gömün.”</p>

  <p>“Oğlum sana kim dedi dinsiz imansızız diye! Biz Allah’ı sizden altı yüz sene evvel tanıdık!” <i>Der</i> Mıgır’ın elindeki İncil’i göstererek ekledi: “Aha, işte bu da kitabımız!”</p>

  <p>Taş yağmuru şiddetlendi. Coşmuşlardı bir kere. Ölüne mi ağlarsın, haline mi ağlarsın? Anam ellerini havaya kaldırdı.</p>

  <p>“Ya Rabbi İsa, neredesin? Halimize bak, kurtar bizi bu zulümden.”</p>

  <p>Tam bu sırada uzakta bir atlı belirdi. Tozu dumana katmış, doludizgin geliyordu. Maritsa hala atın önüne fırladığı gibi dizginlerinden yakaladı. At durdu, burnundan duman çıkıyordu sanki. Atın üstündeki şaşkındı:</p>

  <p>“Ana, hayır ola?”</p>

  <p>Bir Alevi dedesiydi. Atı da sarhoştu, kendi de.</p>

  <p>“Ah yiğit adam, hayrı ne ola ki, ölümüzü gömemiyoruz. <i>Gevur</i> deyip bizi taşlıyorlar. Bizden yardımını esirgeme. Şu kefensiz su gibi kızı gömelim.”</p>

  <p>“Ne diyorsun ana! Hazreti Ali efendimin keskin kılıcı boynuma. Bir taş daha atılamaz size.”</p>

  <p>Atını şöyle bir mahmuzladı, at şaha kalkıp kişneyerek ok gibi fırladı. Dede belinden tabancasını çekti, yer gök kurşun sesleriyle inledi. Yamaç üzerinde <i>gevur</i> taşlayan bu bir avuç kendini bilmez birbirini çiğneyerek dağıldı, kaçıştı. Mıgır amcanın ilahi okuyan titrek sesi daha kuvvetli çıkmaya başladı. Dede de atından inip mezara bir kürek toprak attı.</p>

  <p>“Ana, başka bir emrin var mı!”</p>

  <p>Maritsa hala sarıldı, öptü. Belki de bir dedeyi öpen ilk kadın oldu. Çünkü Aleviler ellerini sürmez dedelerine. Dede, Maritsa halanın duasıyla sürdü atını şehre doğru.</p>

  <p class="orta">*</p>

  <p>Bir süre sonra şehre Alişan bey adında bir emniyet amiri geldi, koca Tokat’ı susturdu. Kanunun çizdiği sınırı aşan her türlü davranışı ağır şekilde cezalandırırdı. O sıralar herkes kendi kabuğuna çekildi de derin bir nefes aldık. Ermenileri kolluyor, “En ufak bir şikâyetiniz olursa doğru bana gelin.” diyordu.</p>

  <p class="bolum" id="b10">Külhanbeyleri</p>

  <p class="ilk">Daha sonraları İstanbul’da önemli bir göreve atanan Alişan bey bütün Tokat’ı muma çevirdi, yazılı değil ama sözlü bir kanun haline geldi adeta: “Kimse kimsenin kılına dokunamaz, her türlü davayı ben hallederim!” diyordu. Eşliğinde en az üç polisle şehrin sokaklarını akşam sabah gezerdi. Yanından geçerken şöyle kuvvetlice bir öksürenin hali hiç de iyi olmazdı. Kısacası, onun zamanında Tokat İsviçre’ye döndü, dünyanın en sessiz yeri oldu.</p>

  <p>Her şehirde belli başlı birkaç külhanbeyi olur. Külhan, hamamların kazanlarının kaynadığı mahaldir. Burada, o dev kazanların kaynaması için yığın yığın odun olur. Ama yoksul halk kış gelince odunlardan götürmeye başlar. Bıçkın, serseri bir işçi bulup odunların bekçiliğine verirler. İşte o devirde, bu alikıran başkesenlere külhanbeyi derlerdi.</p>

  <p>Alişan bey de birkaç külhanbeyine kafayı takmıştı. Kısa bir sürede külhanbeyleri birer birer ortadan kayboldular. Onlara ne olduğunu tabii ki ancak Alişan bey bilirdi. Kısa bir zamanda Tokat’ın garipleri külhanbeyi zulmünden kurtulmuş oldu böylece.</p>

  <p class="bolum" id="b11">Yirmi Sınıf Askerlik</p>

  <p class="ilk">Yıl 1941. Harp kızışmış, coşmuş, binlerce insanı bir anda toz ediyor, ölen öldüğüyle kalıyordu. Almanlar ateşten bir sel olmuş, her tarafı yakıp geçiyorlardı. Tokat’ın ünlü kervansarayı Hapan’ın kulesinde büyük bir hoparlör ajans haberlerini duyuruyordu. Oyun havası, eğlence müziği yoktu. Alman bir kadının söylediği bir marş veya şarkı duydun mu Almanlar bir yeri daha almış demekti:</p>

  <p>“Muhterem dinleyiciler dünyanın en güzel kadını Marlene Dietrich’ten dinliyorsunuz: Lili Marlen.”</p>

  <p>Bu şarkı her çalındığında, küçük ülkeler Alman çizmesi altında ezim ezim eziliyor demekti.</p>

  <p>O günlerde bir sabah bomba gibi bir haber ulaştı Tokat’a ve bütün Ermenileri oldukları yere mıhladı. Evlerin ışığı söndü adeta. Yirmi beş yaşından kırk beş yaşına kadar ne kadar gayrimüslim erkek varsa askere alınacaktı. Amma öyle asker elbisesiyle falan değildi bu askerlik, görev genellikle yol işlerinde çalışmaktı. Emir çıktı, iki gün sonra belediye meydanında toplanılacak. Yarından itibaren askerlik şubesinde kayıt yapılacak. Kaçaklar çok ağır cezaya çarptırılacak. En önemlisi, hiçbir mazeret beyanında bulunulmayacak. İki ayağı zor tutan, tek gözü görmeyen, iki kulağı sağır olanlar? Onlar da hiç itirazsız şubeye gidecekler.</p>

  <p>Kimse kimseye bir şey sormuyor ve söylemiyordu. Bilinen tek bir şey vardı: Almanlar Stalingrad’a dayanmışlardı:</p>

  <p>“Stalingrad’a girerlerse Almanlar harbi lehlerine çevirir,” diyordu büyük ağbim, hepimiz korku içindeydik. Tek bir şey düşünüyorduk: “İnşallah Stalingrad teslim olmaz.”</p>

  <p>İki gün sonra, belediye meydanı.</p>

  <p>Ağıtlar, hıçkırıklar, sel gibi gözyaşı, ahlar, vahlar. İnsanlar “ya dönülür ya dönülmez” bir yolculuğa çıktıklarını düşünüyorlardı. Şifahen vasiyetlerini bırakanlar dahi vardı. Pis bir hava, sulu kar, iliklerimize kadar donuyoruz ve her evin en azından bir erkeği meçhule doğru gidiyor. Bizden ise hem babam, hem Yervant ve Avedis amcalarım, hem de Kevork ağbim... Gidenler çoluk çocuklarını, karılarını, analarına babalarına emanet ediyorlardı. Ayağımda eski bir ayakkabı vardı, su alıyordu. Ayağımın birini kaldırıp birini indiriyordum, donacaklardı adeta. Babamın gözleri bir an ayaklarıma takıldı. Çavuşa gidip:</p>

  <p>“Bana on dakika izin ver,” dedi, “Şu oğluma bir çift lastik alayım.”</p>

  <p>“Seni tanıyorum, çabuk gel, yoksa beni ayaklarımdan asarlar.”</p>

  <p>Hemen meydanın yanında Bohor efendinin dükkânı vardı. Babam ondan bana “Cızlaved” marka bir çift lastik ayakkabı aldı.</p>

  <p>“Kazan dibi oğlum,” dedi bana, “Bu sana aldığım belki son şey. Hatıram olsun, bakarsın bir daha göremem sizi, anana mukayyet ol, yüreğini tüketme onun.”</p>

  <p>O ağırbaşlı, az konuşan, dev gibi adamın gözlerinden yaş akıyordu. Biraz sonra cemseler geldi. Babalarımızı, amcalarımızı, dayılarımızı bir meçhule doğru götürdüler. Nereye gidiyorlardı, niçin gidiyorlardı? Galiba bunun cevabını yalnız Allah biliyordu ki, gözleri nemli ihtiyarların, analarımızın hepsinin dudaklarından dualar akıyordu. Şefkat sadece gökten bekleniyordu o gün.</p>

  <p class="orta">*</p>

  <p>Semerci Maksut emminin iki kulağı da sağırdı. Askerlik şubesinde hiçbir soruya tam cevap verememiş. Onlar da bu bir taktik diye hayli hırpalamışlar adamcağızı.</p>

  <p>“Efendiler,” demiş, “Benim iki kulağım da sağırdır. Beni bağışlayın.”</p>

  <p>Şube başkanı yere bir nikel on kuruş atmış, zavallı adam gayri ihtiyari geri dönüp bakmış. Meğer bu bir kandırmacaymış.</p>

  <p>“Vay efendim, sen bir devlet dairesinde, devleti temsil eden kişileri uyutmaya çalışıyorsun!” diye memurlar sırayla okşamış garibanı. Zaten o dayakla hurdası çıkmıştı. Gidiş o gidişti, bir daha da geri gelmedi; Duğsuk hala iki çocuğuyla dul kaldı.</p>

  <p class="orta">*</p>

  <p>Anam böyle zamanlara boş durur kadınlardan değildi. O bir avuçluk kadın ne yapar eder birilerini harekete geçirmeyi becerirdi. Yine ortaya düştü, bütün tanıdık kadınlara haber saldı:</p>

  <p>“Akşam bize geleceksiniz, sabaha kadar dua edeceğiz.”</p>

  <p>Gerçekten de akşam ev siyahlar giyinmiş kadınlarla doldu. Anam ne olduğunu bugün bile anlayamamış olduğum bir şeyler yaptı, mangaldan yere kül döktü, okudu, üfledi.</p>

  <p>“Bu kül üstünde sabaha kadar dua edeceğiz. Böyle ağlayıp sızlamakla bir yere varamayız. Rabbi İsa’ya sesimizi duyuralım. Yüce çobanımız başıboş kalmış biz koyunlarını toplasın hele bir.”</p>

  <p>Küller üstünde dize gelip erkeklerinin sağ salim evlerine dönmesi için İsa’dan yardım istediler. Gerçekten de gidenler, bir süre sonra Almanların savaşı kaybetmekte olduğu ortaya çıkınca döndüler, hem de çok az fire ile. Tezkerelerini ceplerine koyup evlerine, ocaklarına döndüler. Bacalarımız tekrar tütmeye başladı.</p>

  <p class="bolum" id="b12">Paskalya</p>

  <p calss="ilk">Paskalya yaklaştığında, daha doğrusu Paskalya’dan önceki Kutsal Hafta’da Ermeni mahallelerinde hummalı bir çalışma başlardı. Kolay mı, kırk günlük oruç sona eriyor, yumurta bayramı geliyordu! Şehirde bazı çoştar<sup>+</sup> ağızlar yine fırsatı kaçırmaz, biz Ermenilere kendilerince laf atarlardı tabii:</p>

  <p>“Yarın pazar, <i>gevur</i>lav azar!”</p>

  <p>Kimin umurundaydı ki...</p>

  <p>Bayrama üç gün kala bütün mahalleyi çörek kokusu sarardı. Herkes karınca kararınca bir şeyler yapardı, olanı da, olmayanı da... Kimseyi boynu bükük bırakmamak bizim oralarda en kutsal vazifeydi. Biz değirmencilikle uğraştığımız için kışın tavuklarımız değirmenden eve gelirdi. Çok tavuğumuz vardı. Değirmencide tavuk şarttır, çünkü buğdayı çiğnemek çok büyük günahtır ve yere dökülen buğdayı tavuklar temizler, böylece hem kursaklarını doldurur hem de bizi günahtan kurtarırlardı. Yumurtamız da çok olurdu. Anam bunları garibanlara verirdi, çam sakızı çoban armağanı.</p>

  <p>Kutsal Çarşamba<sup>+</sup> akşamı evimizde yumurta boyanırdı. Çoğunlukla Müslüman komşularımızın çocukları anamın elini öpmeye gelirlerdi. O akşam mangalda küçük küçük kaplar kaynardı. Yumurtalar, soğan kabuğuyla, yazdan saklanmış yeşil ceviz kabuğuyla, kuru vişnelerin suyuyla rengârenk boyanırdı. Cumartesi akşamı arife yemeği yenirdi. Her evde masalar kurulur, Allah’ın sunduğu ne bereket varsa masaya konur, dualar edilir, kırk günlük oruç saat yedide bozulurdu. Ve tabii o kadar gün ağzına şarap koymamış olan büyüklerimiz şarapla mest olurlardı.</p>

  <p>O canım çörekler; cevizlisi, kuru üzümlüsü, sadesi, ortasına yumurta konmuş, altına yumurta sarısıyla haç çizilmiş çörekler. Türk komşularımız anama “Makır hatun, kızıl yumurtanın kabuğu ne zaman yere düşecek?” diye sorarlardı, zira hiçbir bahçeci, hiçbir bağcı, yılına göre mart ya da nisan ayında kızıl yumurtanın kabuğu yere düşmeden bahçeye inmezdi. Ancak yumurtanın kabuğu yere düşerse bağ bahçe zamanıdır diye bahçeler bellenir, ağaçlar budanırdı.</p>

  <p class="orta">*</p>

  <p>Paskalya sabahları bizim ev dolardı. Birçok evde olduğu gibi bizim evde de dua okunurdu. <i>Der</i> Mıgır bize gelir, Paskalya duasını bizde yapardı. Bu muhterem zat, eline çöreği alır, Rabbi İsa’nın son yemekteki sözünü tekrarlardı: “Alın yiyin, bu benim vücudumdur.” Herkes <i>Der</i> Mıgır’ın parçalara ayırdığı çörekten bir lokma atardı ağzına. Sonra bir bardak şarabı kaldırır, “Alın için, bu benim kanımdır,” derdi. Herkes o bardaktan bir yudum alır, şükür duasından sonra da eller yüzler öpülür, bayramlaşılırdı. Babaların elleri yelek ceplerine girer, beş kuruş, on kuruş, artık ne çıkarsa, bayram bahşişi olarak verirlerdi.</p>

  <p class="bolum" id="b13">Kilerimiz, mutfağımız</p>

  <p class="ilk">Sonbahar gelip üzüm deveklerinin yaprakları iyice yeşilliğini kaybedince Tokatlılar, en zengininden en fakirine, evin kışlık erzağını depolamaya başlardı. Bir süre sonra hafif bir soğuk bastırdığında incecik bir kırağı çalardı bağ bahçeyi. Bahçelerde sadece lahana, pırasa, pancar, havuç, <i>pazik</i><sup>+</sup> kalmış olurdu. Surp Hagop<a href="../Text/dipnot.xhtml#Footnote0008" id="Feedback0008"><sup>[8]</sup></a> günü gelince Gıjgıj dağının tepesinde ilk kar görünürdü. Bu ilk karı görünce anam bir iç çekerdi:</p>

  <p>“Surp Hagop sakalını salladı, yavaş yavaş geliyorum artık diyor.”</p>

  <p>Bitmek bilmez, insan boyu karla kaplı Tokat kışı...</p>

  <p>Topçam da karla kaplandı mı artık babamın Tokat’a dönme zamanı geldi demektir. Değirmen kapatılır, suyu tutan bentler açılır, sular ırmağa salınır, sonra da babam Tokat’a kırk kilometre uzaklıktaki Artova’nın Dodurga köyünden dört aylığına eve dönerdi. Değirmenin arabasında çuvallar içinde kışlık unumuz, koca koca kafeslerde tavuklarımız, en arkada da yaz boyu besilenmiş ineğimiz, arabaya bağlı... İneğimiz, bütün kış yiyeceklerimizin yegâne kaynağı, ahıra yerleşir. Bal, fıçıdadır. Tavuklar hemen ahırın yanındaki <i>pin</i>e, yani kümese yerleştirilir.</p>

  <p>Benden bir büyük ağbim Osgihan tavuklara tutkundu. Anam izin verse akşamları <i>pin</i>de tavuklarla kalmaya bile razı gelirdi. Tavuklarına isim de koymuştu. “Tombul Zızgan” diye çağırdığı irikıyım tavuğun yumurtası çift sarılı olurdu. Sesi bahçeyi inleten, altın sarısı, hindi büyüklüğünde bir de horozumuz vardı. Onun adı da “Aslan bey”di.</p>

  <p class="orta">*</p>

  <p>Duvara asılan kavurmamız, pastırmamız, sucuğumuz, teker teker kalıplanmış kuyruk yağımız, bulgurumuz, unumuz, <i>hevenk</i> dediğimiz, örme saça benzeyen örülmüş soğanımız, baş tacımız sarmısağımız ve hatta kaya tuzumuz... Hepsini kilerdeki <i>denk</i> denilen sandıklara yerleştirirdik. Anam her <i>denk</i>in üzerine eliyle haç işareti yapar:</p>

  <p>“Hayr<a href="../Text/dipnot.xhtml#Footnote0009" id="Feedback0009"><sup>[9]</sup></a> Apraham (Halil İbrahim) bereketi üzerinde olsun,” derdi.</p>

  <p>Kurutulmuş dolmalık biberler ve yemeklik yeşil biberler ipe dizilip asılırdı. Çokları patlıcan da kuruturlardı. Salça, domates küfelerle alınırdı. İki türlü salça yapardık. Biri geniş <i>harar</i>ların<sup>+</sup> üzerine sıralanıp güneş altında yapılırdı. Güneş ışınları domatesin kabuğunu çıkarır, onu salça haline getirirdi. Salça tuzlanıp küpe basılır ve en üste de salça küflenmesin diye bir santim kalınlığında zeytinyağı konur.</p>

  <p>Bir de domatesi bakır kazana koyup odun ateşinde yaptığımız salça vardı. Kaynayan domatesin kabuğu kendiliğinden üste çıkar, altta tortusu kalır, kabukları kevgirle toplanır, geriye kalan kısım iyice tuzlanıp yine küpe basılır, içi sırlanmış küplere konurdu. Sır, asırlardır uygulanan bir gelenektir Tokat’ta. Cam tozu sulandırılır, su haline getirilir ve küpün içine nazikçe sıvanır. Sonra fırına sokulup kurutulur. Erzak, bozulmaması için bu küplerin içine konurdu.</p>

  <p>Bin bir derde deva, tadına doyum olmayan kuşburnu <i>pelver</i>i Tokat Ermenilerinin özel tatlısı, reçeliydi. Kuşburnu, bildiğiniz yabangülüdür. Sonbaharlarda çiçeği dökülünce elimizde sepetler, dağ taş kuşburnu toplardık. Bütün Tokat yöresi ilkbaharda yabangülü kokularıyla dolardı. Bunlar kaynar suda güzelce yıkanır, üzerindeki hafif tüyler dökülür, iyice süzüldükten sonra kazana girer, zaten küp küp bekleyen üzüm suyundan da bir miktar eklenerek hazırlanmış olurdu. Sonra ateşe konurdu. Yavaş yavaş pişmesi gerekirdi. Pelte haline geldi mi, onu da sırlı küpe çek, ağzını iyi kapa ve doğru kilere... Şöyle ekmeğine bir dilim sür, o mayhoş tadına doyamazsın. Bütün kış boyunca iki küp <i>pelver</i>i bitirirdik. Bazen da şurubunu yapar, kana kana içerdik.</p>

  <p>Kazova’nın bal tatlısı <i>çur</i>lu<a href="../Text/dipnot.xhtml#Footnote0010" id="Feedback0010"><sup>[10]</sup></a> üzümünü eşek yüküyle alırdık. O gün üzüm küfeleri hangi evin önüne yığılmışsa en az 10-15 kız iş giysilerini giyip oraya koşardı. Kapıyı çalan içeri girerdi, öyle davet falan yoktu. Her ev birbiriyle samimiydi. Sazsız ama bol sözlü, bol kahkahalı, bol dedikodulu bir çalışma başlardı. Kızların biri mutlaka:</p>

  <p>“Falanca bana yanıp tutuşuyor ama bilirim, babam vermez,” diyerek sohbeti açardı.</p>

  <p>Aslında ne alan vardı ne veren. O kadar saf ve temiz kızlar hayal dünyalarıyla baş başaydı. Anam “büyük <i>taşd</i>” dediği tekneyi hafif meyilli olarak koyar, üzümler bol suyla yıkanırdı. Ayaklar sabunlarla yıkanırdı. Her ayağa bir laf atılırdı:</p>

  <p>“Kız Aşo, kıvırcık Avedis görmesin bu ayaklarını, vallah seni almaktan vazgeçer.”</p>

  <p>Aşo altta kalmazdı:</p>

  <p>“Gördü de, ‘o ayaklarına sedef nalın alayım!’ diye laf bile attı!”</p>

  <p>İki tekne içindeki üzüm nöbetleşe çiğnenirdi. Bir ekip <i>cibre</i> denen üzüm kabuğunu toplar, bir yana ayırırdı. Çeneler hiç durmazdı. <i>Cibre</i>yi iki tarafından kuvvetli elleriyle sıkan kızın biri:</p>

  <p>“O Ardaş denen oğlanı var ya, hele bu kış bana anasını <i>düğür</i><sup>+</sup> yollamasın, şu cibre gibi ezip suyunu çıkaracağım!”</p>

  <p>Üzüm sapları başka bir yana ayrılırdı. Üzüm sularının birkaç kez tülbentten geçirilmesi, süzülmesi gerekirdi. Şarap yapılacak üzümün suyunda bir tek kabuk veya çekirdek kalmamalıydı, yoksa şarap hemen sirke haline gelirdi. Tertemiz birinci su şarap içindi. Sonra o iki küp doğru kilere gider, ağzı hava alan tülbentle kapatılırdı. Kaynaması bitene kadar hava alması gerekir, sonra yere gömülü büyük küpe boşaltılır. O küpün de tertemiz olmasına özen gösterilir.</p>

  <p>Kalan hafif tortulu üzüm suyu, uzun, dar bir tahta fıçı ya çekilir. O fıçıda pekmez olacaktır, amma rengi tam düşmelidir, kehribar rengi, sapsarı. Hele biraz alaca renk olsun, vay o pekmezi yapmış olan evin kadınına, kızına! Bir pekmezi bile it <i>yal</i>ı<sup>+</sup> yapan kadına kadın mı denirdi!</p>

  <p>Pekmez için <i>godal</i> denilen, altına yuvarlak bir tahta mıhlı uzun bir sopayla üzüm suyunu durmadan dövmek gerekirdi. On güne varmaz macun gibi pekmez hazırlanmış olurdu. Hangi eve misafir gitsen pekmez kapının ağzındadır. Usul budur. Ekmeğe sür, gör lezzetini. Hele kışın, “pamuk kar” dediğimiz yumuşak kar yağınca, bir tas karın yanına bir kaşık da pekmez koyar, ona da kar helvası derdik.</p>

  <p><i>Cibre</i> atılmazdı. O da tuzlanır küpe basılırdı. O kabuklar on gün sonra kahverengi bir hal alır, sıkılıp suyu çıkarılırdı. İşte bu Tokat’ın <i>cibre</i> sirkesidir. Tabii içinde ne ilaç var ne göztaşı. Bir kaşık yeter paça için. Hani kızıp da “sirke iç!” derler ya, vallahi Tokat’ın sirkesi de içilirdi!</p>

  <p>Üzümün kabuğunu kullandık, ya sapı? Allah’ın sunup bize verdiği bu altın madeni üzümün nesi atılırdı ki sapı atılsın. Ancak Tokatlı değilsen “o da nedir?” diye çöpe atarsın üzümün sapını. Kışın en sevdiğimiz salata için kullanılırdı üzüm sapı. Küpün altı sapla sıvanır, bir sıra pazı sonra tekrar üzüm sapı dizilir, bir sıra da biber eklenir. Kat kat domates, hıyarın <i>savrak</i> dediğimiz cinsi. Her katta silme dolduracaksın, hiç hava kalmayacak. Üzüm çöplerini yeşil domatesi, suyu, kaya tuzunu koy, ağzına kapağı sım sıkı kapa.</p>

  <p>Bahsettiğim gibi, üzümün tertemiz suyu şarap içindi. Şarabı büyük ağbim Kevork yapardı. İşin ehliydi. Tokat’ta öyle ünlü şarap üreticileri vardı ki, bunlar devletten, Reji İdaresi’nden<sup>+</sup> izin alırlar, öyle şarap yaparlardı. Vergisini ödeyerek, yasal. Örneğin Gedikyanlar. Her yıl on ton şarap yaparlarmış. Herkesin evinde kendi şarabı olduğu halde Gedikyan efendinin şarabı da ayda bir iki masaya gelirdi illa. Diğer bir ünlü şarapçı olan marangoz Arşavir Urun emmi üretimi özel bir maharet isteyen siyah şarap da kordu. Safi kuvvetti Arşavir emminin o ünlü şarabı. Büyük oğlu Maksut ustayla bir gün İstanbul’da karşılaştık.</p>

  <p>“Maksut usta, şarap içiyor musun?” diye sordum.</p>

  <p>“Haşa! Babamın şarabından sonra ağzıma başka şarap koymam.”</p>

  <p>Maksut Urun haklıydı.</p>

  <p class="orta">*</p>

  <p>Üzüm suyunun mucizelerinden biri de meşhur <i>köme</i>mizdi. İstanbul’da kim akıl etmişse bu ünlü tatlımızın ismini cevizli sucuk koymuş. İstanbul’da satılmakta olan o berbat şeye sucuk adını vermek mantıklı olabilir, ama <i>köme</i>miz bambaşka bir şeydi. Bizde <i>köme</i> öyle kayış rengini alırsa çöpe atılırdı. <i>Köme</i>nin rengi kanarya sarısı, cevizi yağlı koz cevizi olmalıydı.</p>

  <p>Üzüm suyu <i>paloza</i> denen buğday nişastasıyla hafif ateşte kaynatılır. Ocak başında duvardan duvara ip çekilir. Daha önceden dikkatle kırılıp ikiye ayrılan cevizler otuzar santimlik öbekler halinde iplere dizilir. Üzüm suyu da artık ocaktan inmiş, yapışkan bir hal almıştır. Her bir ceviz öbeği şıranın içinde gezdirilir, üzüm suyu yavaş yavaş cevizin üzerine sarar. Şıra bir süre sonra kurumaya, soğumaya başlar ve böylece kıvama gelir. Ondan sonra bem beyaz olana kadar nişastalı pudraya bulanır. Köme en nihayetinde çamaşır gibi ipe asılır, üç gün sonra da üst üste dizilir. Bütün Büyük Oruç<sup>+</sup> boyunca Tokat Ermenisi kırk beş gün perhiz tutar. <i>Köme</i> kilerin en saygın erzağı olduğu gibi, oruç döneminin de en sevilen tatlısıdır.</p>

  <p>Eve misafir geldiğinde sofrada mutlaka üzüm turşusu da olurdu; sofranın zenginliğinin simgesiydi bu. Hele din bayramlarımızda, yılbaşı gecelerinde üzüm turşusu olmazsa olmazdı. Hindi cevizi büyüklüğünde yemyeşil çavuş üzümünden yapılırdı. O üzüm hiç sararmaz, koruğu ne renkse, turşu olunca da aynı renktir. Kabuğu yok gibidir, ağızda erir. Bir sıra üzüm salkımı, bir sıra hardalotu küpe kat kat dizilir. Üzerine biraz tuz, biraz limon, biraz su basılır ve hardalotu yapraklarıyla tamamen kaplanıp ağzı kapakla kapatılır. Kapağın etrafı hamurla çevrilir. Boğazının hakkıyla ağzının tadını bilen her kula Allah’ın lütfettiği bir yiyecek deposu görünümü alan kilerde yerini alır</p>

  <p class="orta">*</p>

  <p>Babamın değirmenden gelişinin ertesi sabahı kasabımız Süleyman efendi tam teçhizatlı gelirdi ineği kesmek için. Anam kesilecek ineğe <i>mısatsu</i>, yani “etlik” derdi. <i>Mısatsu</i> kesileceği zaman anam bizi bahçeden çıkarırdı:</p>

  <p>“Siz bakmayın. Gözleriniz kana alışmasın.”</p>

  <p>Ancak inek kesildikten sonra çıkardık ortaya. Süleyman efendi yüksek sesle dua eder, bir iki dakika içinde ineği kesmiş olurdu. Sonra hayvanın derisini yüzer, kendisi dericilikle de uğraştığı için emeğinin karşılığı olarak deriyi alırdı. Sıra gelirdi ineği parçalarına ayırmaya. Evvela on yedi parça pastırmalık et çıkardı, anam bunlara <i>pert</i> derdi. Her bir parçanın ismi vardı: sırt, dilpare, tadımlık, kuşgönü... Parça parça uç etler ise el makinesinde çekilip kıyma yapılırdı. Bunlardan sucuk yapılacaktı.</p>

  <p>Sucukları özel dikilmiş bezler içinde yapardık. Bağırsaktan yapılan sucuk gibi değildi. Sucuğu doldururken evin içi baharat kokusundan geçilmezdi ama hiç hissetmez, hiç rahatsız olmazdık. Evin içi de, dışı da kasap dükkânı gibi olurdu. Kırk elli parça sucuğu <i>araştak</i><a href="../Text/dipnot.xhtml#Footnote0011" id="Feedback0011"><sup>[11]</sup></a> dediğimiz tavana çengellerle asardık.</p>

  <p>Böylece sıra pastırmaya gelirdi. Pastırma etinin gayet dikkatli kesilmesi gerekirdi, ne ince, ne kalın. On yedi parça pastırma, <i>denk</i> dediğimiz sandıkta üst üste basılırdı. On gün kilerde bekletilir, daha sonra çemenle bir güzel sıvanırdı. Siz hiç çemen yediniz mi? O kadar lezizdir ki bir kere ağza değdiğinde, hiç yemeyen iştahsızlara bile koca bir ekmek yedirir çemen.</p>

  <p>Ekmek fırınımız haftada bir defa ekmek ve pide yapmak için yanardı. Bu da büyük maharet isterdi. Tekne içinde yoğurduğu hamur tam kıvamını buldu mu, anam hamuru şöyle bir düzeltirdi. Hemen beş dakika sonra hamurun muhtelif yerlerinden balonlar çıkardı. Böylece hamurun mayalandığı anlaşılırdı. Daha sonra hamurun üzerine beyaz bir bez çekerdi. Fırın yanar, ateş bir yana çekilir ve anamın uzun tahta ekmek küreği işler, <i>hodula</i> diye bir pide yapardı. Şöyle ortadan ikiye böler, sıcak sıcak çemeni de araya koyar, adeta yutardık.</p>

  <p>Çemenlenen pastırma da sucuk gibi tavana asılırdı. Dışardan içeri girdiniz mi, her taraf sarmısak, çemen kokusuyla bezenmiş olurdu. İşkembeler ve bağırsaklar (mumbar) temizlenir, özel bir sepetle, bizim doğal buzdolabımız olan kuyuya sarkıtılırdı. Buzdolabının ismini duymuştuk ama cismini hiç görmemiştik. Yiyecekler o buz gibi kuyuda günlerce kalırdı. Her şey aynı anda yenmezdi. Günü gelince işkembeden bir parça çıkarır, haşlar, iri dilimler halinde keser, sonra o parçaları tuza, karabibere batırır, sıcak sıcak yerdik. Buna tuzlama derdik. Artık parçalar ufak ufak kesilir, unlu ve yumurtalı bir karışımla çorba yapılırdı. Anam mumbarı oklavayla temizlerdi; bu oklava özel olarak bağırsak için yapılmıştı. Normal oklavalar gibi pürüzsüz bir yüzeyi yoktu, set set oyulmuştu. Bağırsağın içine sokulunca ne var ne yok tertemiz yapardı.</p>

  <p>Anam, yarma dediğimiz kırık buğdayı, kuru naneyi, soğanı, salçayı, kuru biberi ezer, ortaya çıkan macun kıvamındaki karışımı mumbara doldururdu. Mumbarın ağzını, elle çekilen kıyma makinesinin ağzına huni şeklinde bir alet yardımıyla yerleştirirdik. Makineyi çevirdikçe mumbarın içi dolmaya başlardı. Bu mumbarın bir kısmını işkembe gibi haşlar, bir kısmını da köfte gibi tavada kızartıp yerdik.</p>

  <p>Yarı yağlı yarı yavan etlere gelirdi böylece sıra. Bunlar kuşbaşı kesilirdi. Odunla yanan ocağın üzerinde, bakır kazan içinde pişmekte olan bu kuşbaşı etler <i>godal</i> denen bir tahta kepçeyle yanmayacak ve çiğ kalmayacak şekilde durmadan çevrilirdi. Etin tavına gelmesi saatleri bulurdu. Anam kazanın içine biraz elma kabuğu da atardı. Etler, kazandan içi sırmalı küplere dökülürdü. Buna kavurma der, kilerde saklardık.</p>

  <p>Donyağı dediğimiz beyaz iç yağları gayet küçük kesilir ve onlar da kazana girer, erimeye bırakılırdı. Yağlar erirken leblebi büyüklüğünde parçalar yüzeye çıkardı, bu parçalara anam <i>harhızin</i> derdi. Bu yanmış kavrulmuş yağ parçaları bir süzgeçle çekilir, geriye kalan yağ yuvarlak tekerlekler halinde dondurulurdu. Bu da kışlık yağımızdı.</p>

  <p><i>Harhızin</i>in lezzetine doyamazdık. Şimdilerde pizza denen, içinde ne ararsan bulabileceğin pideler yapıyorlar ya, işte anam <i>harhızin</i>den pizza benzeri pideler yapardı. O <i>harhızin</i>li pide, ayranla öyle güzel giderdi ki. Bizde teşekkür yoktur. Sofradakiler <i>harhızin</i>li pideyi yiyince durmadan “ölülerin canına değsin!” derdi; anamın cevabı da onların teşekkürü gibi göklerden gelirdi: “Helal olsun.”</p>

  <p>İnekle işimiz bu kadarla bitmezdi, ayakları ünlü paçamıza malzeme olurdu. Paçanın üzeri bir parmak yağ bağlardı; üstüne ekmeği, sarmısağı, kendi ellerimizle yaptığımız üzüm sirkesini döktün mü, bir tas yer, iki gün acıkmazdın. Haşlanmış koca inek dilini anam ateşte hafifçe kavurur, sonra tuzlar ve ucuna geçirdiği bir kınnapla asar, kuruturdu. O da kışın yaptığımız, yatsılık dediğimiz, saat gecenin onunda yenen öğüne dahil olurdu. Her defasında bir kaç dilim...</p>

  <p class="orta">*</p>

  <p>Ağustos sonunda anam eşek yüküyle odun alırdı. Bu, bizim kış aylarında kullanacağımız yegâne yakıttı. Kış geceleri saat ona doğru -arada bir karşılıklı düdükler çalarak gezen gece bekçileri istisna- sokakta hiçbir hayat belirtisi kalmamış olurdu. İşte o saatlerde anam, kor gibi olmuş ateşi çift kapaklı mangalla sobadan çekerdi. Herkesin bir görevi vardı. Babam avuç büyüklüğünde kestiği ekmekleri kızartır, büyük ağbim kulaklı dediğimiz bakır kabın içine tahta kaşıkla kavurma koyar, kilerden getirdiği ona yakın yumurtayla kavurmalı omlet yapardı. Nişan ağbim bu sırada ortadan kaybolurdu, ta sini ortaya gelinceye kadar. Ben de aşağıdan, anamın bahçeden toplayıp koyduğu pazı turşusu ve bir bakraç <i>mırmırik</i> getirirdim.</p>

  <p>En zengin ağa düğünlerinde daima baş tacı olan udi Osgihan ailemizin tek müzisyeniydi. O babam için çalar, ben de güya oynardım, şıkır şıkır. Bu, bir köy evinde mümkün olabilecek en lüks yaşamdı. Hele Osgihan ağbi iki bardak <i>mırmıriği</i> içti mi, artık onun mızrabını kimse tutamazdı. Her şey bittikten sonra Kevork ağbim dışarıdan tasla kar getirir, üzerine de açık kehribar renkli pekmezi dökerdi. O karlı pekmez bizim pastamız, dondurmamızdı...</p>

  <p>Canım pestilimizi unutur muyum hiç? “<i>Pasdil</i>, pestil, <i>besdil</i>” isimlerden her biri kullanılırdı bizim oralarda. Kadınlar bu zor işi nasıl becerirlerdi?</p>

  <p>Anuş ana ne diyordu:</p>

  <p>“<i>Besdil</i> dedin mi şöyle tül gibi olacak, bakınca karşıyı göreceksin, yoksa biz ona ‘manda gönü’ deriz!”</p>

  <p>Üzüm iyice karıştırılarak kaynatılır, içine biraz peksimet tozu katılır. Sonra soğutur, ekmek hamuru gibi yoğurursun. Merdaneyle ütü yapar gibi hamuru ütülersin, ezmeden, yırtmadan. Kuruyup iyice sertleşince bir mektup zarfı büyüklüğünde katlayıp kesecek, sonra da hafifçe pudralayacaksın, al sana tadına doyulmaz pestil.</p>

  <p><i>Madımağa</i>, biz aksan derdik. Yazın yeşili, kışın da kurusu, bol pastırmayla yenirdi. Pastırmayla yaptığımız asıl yemeğin, yani <i>dapdapov</i><a href="../Text/dipnot.xhtml#Footnote0012" id="Feedback0012"><sup>[12]</sup></a> dolmanın en mühim malzemesi Tokat’ın ünlü <i>bodiçi</i>, yani kara baklasıydı. Yarma buğday, soğan <i>sokhrazı</i>, yani yağda çevrilmiş kuşbaşı soğan, domates salçası, ıslatılmış kuru bakla ve her bir yaprağa fukara yaması gibi irice <i>yangön</i> denen yağlı pastırma... Bu malzeme aynı ölçüde pastırma dilimleriyle eşleşirdi. Pastırma bohça haline getirilir, üstüne, içindekiler dökülmeden, asma yaprağı altıgen sarılır dolma gibi. Sonra, ince, kılçıksız, telsiz yapraklarla bezenmiş kalaylı bakır kazana dizilir; en üste de her yanı kaplayacak şekilde pirzola. Onun üstüne de bir kapak kapatılır ve maltız dediğimiz kömür ocağının üstüne yavaş yavaş pişmesi için koyulurdu.</p>

  <p class="orta">*</p>

  <p>Büyük Oruç’un geliş tarihi ince ince hesaplanır ve kilerde saklananlara ek olarak, saman içerisinde sebze saklanırdı. Hafif kızarmış sert domates, biber, patlıcan hatta çalı fasulyesi samana gömülür, büyük oruç gelince bunlar kısım kısım çıkarılırdı. Dalından taze kopmuş halinin tadı olmasa bile, o yarı kızarmış domates samanın içinden kıpkırmızı çıkar ve ünlü çemenimizle muhtelif etsiz yemekler yapılırdı. Hayvansal hiçbir şey, yağ, süt, yoğurt yumurta, bir buçuk aya yakın bir zaman, Büyük Oruç süresince masaya gelmez, şarap da içilmezdi. Günaha, sevap kadar hürmeti vardı Tokat halkının.</p>

  <p>Kuru dolma bir perhiz yemeğiydi. Soğan, domates, maydanoz, haşlanmış patates, biber, hepsi ince ince kıyı, lir, bol salça ile dolma içi yapılırdı. Salamuralanmış üzüm yaprağıyla dolma gibi sarılır, sıra sıra dizilir, üzerine bir çay bardağı zeytinyağı dökülür, az ateşte pişirilirdi. Pastırmayı aratmayan, fevkalade lezzetli bir dolma çıkardı ortaya. Perhiz zamanı anamın yaptığı cevizli çemen ekmeğine de doyum olmazdı. Cevizli çemeni tıpkı sucuk gibi kurutur, sonra da dilim dilim keser, afiyetle yerdik.</p>

  <p class="orta">*</p>

  <p>Keşkek ya da bizim Ermenicede söylediğimiz şekliyle <i>herisa</i> Ermenilerin önemli bir yemeğidir. Ama doğrucu anam “<i>Herisa</i> bizim yemeğimiz değil,” derdi. Bu yemeğin gerçek ustaları Van, Maraş, <i>Ayntap</i> Ermenileriydi. Bizim Tokat’a o yörelerden gelen birileri getirmişti keşkeği belli ki. Keşkeğin bir çeşidinde, Ermenice <i>gorgot</i> dediğimiz iri taneli buğday, iri but kemiğiyle beraber kendine has malzemesiyle maltızda pişer; bir diğer çeşidinde ise, kemiksiz lop et, helva gibi oluncaya dek pişer, hatta tokmaklarla dövülür ve etle macun gibi karışır.</p>

  <p>Toronto’ya göçtükten sonra, bir gün, bahçeleriyle, bilhassa şeftali bahçeleriyle ünlü Saint Cathryn’s adlı bir yöreye gittim. Buraya çoğunlukla Türkiye’den çıkartılan Ermeniler yerleşmişlerdi, çoğunluk Antepli, Hataylı, Maraşlıydı. İşte <i>keşkeği</i> asıl onlar yapıyorlardı. Yılda bir defa toplanıp tam yedi iri kazan yakıyorlardı kilisenin bahçesinde. Adak edilmiş koyunların etleri bir masa üzerine konuluyor, bir dini merasimle okunuyordu. Gurbette ölen insanlar anılıyordu dualarla. Merasimin ardından yaşları belki doksanı aşmış analar, babalar ellerinde <i>godal</i>larla yanan kazanın başına geçerlerdi. Antep ve Maraş davul-zurna ekipleri, sabahın ilk ışıklarına kadar yöre oyunları oynardı. Binlerce kişi büyük çadırların altında, sabahın altısında ritüel bitene, ateş sönene kadar dururdu. Kazanın başında, kâseler elde, kaşık kaşık keşkek yenirdi. Gözümle gördüm, seksen beş yaşındaki Maraşlı Manuş ana üç tas keşkeği midesine indirdi. Gelini, “Evde bir avuç yemek yer,” demişti. Vay memleket hasreti vay, sen insana neler yaptırırsın!</p>

  <p class="bolum" id="b14">Hamam sefası</p>

  <p class="ilk">Geniş bir alana yayılmış ünlü Ali Paşa hamamının kadınlar kısmı ile erkekler kısmı kalın bir duvarla birbirinden ayrılmıştır, öyle ki hamamdan çıkan kadınlarla erkekler birbirlerini görmez. Birinci eyvan küçük bir yerdir, küçük bir kümbet altındadır. Ana bölümün ortasında çok büyük bir kümbet, yine çok büyük bir göbektaşı vardır. Ortada, şemsiyeye benzer mermer bir çeşme, çeşmede Çördük tepesinin ünlü suyu. Hemen yan tarafta külhan bulunur. Her babayiğit külhanın sıcağına dayanamaz.</p>

  <p>Tokat’ın ünlü Ermeni ustalarının el emeği göz nuru saplı taşlarda yıkanılır, hararet bastı mı ağızlar buz gibi çeşmeye dayanıp kana kana su içilir, öğleyin göbek taşı üzerinde yemek yenirdi, bilhassa Tokat kebabı. Her kebap geldiğinde hamamın çığırtkanının sesi duyulurdu:</p>

  <p>“Mıgır ağa, kebabın geldi!”</p>

  <p>“Mıstaaefendi, evden kebabınız geldi!”</p>

  <p>Ağaların kebabı ev yapımı olurdu. Yemesen de, kokla yeter. Bu ağalar küçük bir lokma üzerine bir parça et koyar, biz çocuklara ikram etmeden yemeye başlamazlardı, Babam:</p>

  <p>“Ağa, keyfine bak, şimdi bize de gelecek,” derdi.</p>

  <p>Ağa üstelerdi:</p>

  <p>“Yok Pehlivan’ın oğlu, çocuktur, canı ister.” Ardından gülerek eklerdi: “Sonra çükü düşer!”</p>

  <p>Kebap kapları birbiri ardı sıra sökün ederdi. Yenilir, yıkanılır, göbektaşı pirupak olur, kaplar dışarı çıkar, sonra da herkes göbektaşında şöyle bir kestirirdi, bir nevi tavşan uykusu. Lokanta mı desen, şifahane mi desen, eğlence yeri mi desen... Hamama gittiğimiz günler, babam, o zamanlar çok pahalı olmasına rağmen bize portakal ve mandalina alırdı. En büyük zevklerimizden biri de hamamdan sonra Mıgır emminin faytonuyla eve dönmekti</p>

  <p class="orta">*</p>

  <p>Anamla da kadınlar hamamına giderdim. Kadınlar hamamında kebap değil ama Tokat Ermenilerinin <i>bat</i> denen ünlü soğuk dolması olurdu. <i>Bat</i> dillere destan bir lezzettir. Geniş bir kap içine <i>yarma</i> denen kırık buğday konur, üzüm bıyığı, ince ince doğranmış domates, nar suyu, kıyılmış isot, salçayla bir güzel karıştırılırdı. Yaprağı, <i>nanor</i> denilen, Tokat’ın çavuş üzümüyle aynı aileden bir yeşil üzümünkiydi. Mis gibi kokardı. Anam bu yaprağa narinliğinden dolayı “Çin ipeği” derdi, incecik, hafif ekşimsi bir yapraktı.</p>

  <p>Anam, elinde bir tahta kaşık, o ekşimsi <i>batı</i> yaprağa sarardı. Bir kazan bat yerdik, biter giderdi. Türk tanıdıklarımıza da ikram ederdi anam, zira Türk hanımları çoğunlukla <i>lupet</i> denen ve bir nevi but olan, büyük boyda kesilmiş, kızartılmış veya kebabı yapılmış etten getirmiş olurlardı hamama.</p>

  <p>Bakın bu hamam meselesi düğünlerde de çok önemlidir. Gelin namzeti hamama götürülür ve oğlan tarafında kim var kim yok, ana, abla, hala, teyze, sırayla yıkar. Göbek taşına sofralar kurulur, yenilip içilir, para ile çağrılan, “zilli” denen kadınlar ayak bileklerinde zilli halhallarla raks ederler. Damat hamamı da bir âlemdir. Oyunlar, içkiler, olmadık muziplikler gırla gider. Sırayla herkes damadı sabunlar, ta ki zavallı sıcaktan bayılana kadar.</p>

  <p class="bolum" id="b15">Zanaatkârlar</p>

  <p class="ilk">Tokat’ın tek tük önemli caddelerinden olan Meydan’da on iki kuyumcu dükkânı çalışırdı. Bu caddede bir tek Türk kuyumcu vardı, çok sayılıp sevilen Celal bey. Diğer kuyumcular hep Ermeni’ydi. Yaz tatillerinde, yetenekli bir zanaatkâr olan Yervant Evren’in yanında çalışırdım; dükkânımız Celal beyinkinin yanındaydı. Öbür yanımız da Kibir Diran usta, onun yanında da antik Tokat işleriyle meşhur Gagoş’un Suren usta. Onun hemen karşısında Balcıların Hovagim usta. Gagoş’un Suren ustanın hemen yanı başında eski Ermeni işlerinde çok görülen <i>savat</i>ın<sup>+</sup> piri Aram usta. Yanında, ayakkabıları gıcır gıcır Boğos usta. İskarpinlerin sırrını ise ünlü kunduracı <i>Goba</i> Sarkis usta bilirdi. Bütün devlet büyüklerinin ayakkabılarını ya İncelerin Aram ya da <i>Goba</i> Sarkis yapardı.</p>

  <p>O ustaların yaptığı güzel işlere benzer bir işi merhum patrik Şınork Kalustyan’la çıktığımız bir Anadolu gezisinde bulmuştum. Erzurum’daydık, kuyumcular çarşısını geziyorduk. Çok eski bir dükkânın önünde durduk, içeride çok yaşlı, saçları bembeyaz bir adamcağız vardı. Vitrininde tozlu bir yüzük vardı. Gümüş, üstündeki desen Ermen <i>savat</i> işi. Eşim sordu:</p>

  <p>“Amca, bu yüzük kaç para.”</p>

  <p>Amca yüzüğün ederini söyledi.</p>

  <p>Eşimin hiç pazarlık yaptığını görmemiştim, iş olsun diye herhalde, “Şu kadar vereyim, o yüzüğü bana ver,” dedi.</p>

  <p>Adamcağız hiç diretmedi.</p>

  <p>“A kızım, ver o parayı, al sana nasip olsun, bir <i>gevur</i>a gitmesin,” dedi.</p>

  <p>Eşimi iyi tanıyordum, “yer yarılaydı da içine gireydim,” diye düşündüm o an.</p>

  <p>“Olmadı amca, alamam ben o zaman! Çünkü <i>gevur</i>un en koyusuyum, Ermeni <i>gevur</i>uyum.”</p>

  <p>Adamcağız sessizce başını salladı, mahcup olmuştu.</p>

  <p>“A kızım, bu yüzük tee ustamdan kalma. Ustam Ermeni’ydi, bu dükkânı her sabah <i>‘Der voğormya’</i><a href="../Text/dipnot.xhtml#Footnote0013" id="Feedback0013"><sup>[13]</sup></a> diye açardı. Al bu yüzüğü de ustamın ruhu şad olsun.”</p>

  <p>Ne yaptıysak yüzüğe karşılık para kabul etmedi.</p>

  <p class="orta">*</p>

  <p>Karşıda gördüğüm bina Asri han. Tokat’ın ünü her tarafa yayılmış yazmacıları bu handadır. Yazmacılık küçük iş değildir Tokat için, aşağı yukarı otuz kırk evin ekmek kapısı, şehrin bakırcılıktan sonra en çok para kazandıran işi. Hemşerim İşnar ağbi anlatırdı:</p>

  <p>“Ta İngiltere’ye kadar uzanırdı Tokat yazmalarının ünü. Manchester’a yazma satanlar vardı Tokat’tan. Hele komşu şehirlere, güneydeki komşularımıza mal yetiştiremiyorduk.”</p>

  <p>Kadınların başlarına taktıkları <i>çıt</i> denilen örtüler rengârenk iplere asılıp kurutulurdu. Genellikle çiçek desenli bu yazmaların her birinin adı farklıydı: çarkıfelek, çoban gülü, melek kanadı, ahu gelin... Gelinlik kızların <i>çeyiz</i>lerinin olmazsa olmazıydı bunlar. Hele Didoz’un Kirkor amcanın çizdiği desenler, boya ustası <i>Pesa</i><a href="../Text/dipnot.xhtml#Footnote0014" id="Feedback0014"><sup>[14]</sup></a> Nazar’ın baskıları, Tatos’un Aram’ın ustalığı... Tokat Ermenileri yazma işine damgalarını vurmuşlardı. Onlar kum taneleri gibi dünyanın dört bir yanına dağılınca yazmacılık da eski değerini kaybetti.</p>

  <p>İyi bildiğim, herkesin bildiği, tanıdığı, güvendiği dükkânların hiçbiri kalmadı Tokat’ta. Hemen Bohor efendinin yanında Kılıçların Dikran efendinin manifatura dükkânı vardı mesela. Dikran Kılıçyan giyim kuşamıyla tam bir beyefendiydi, öyle ki, zamanın Tokat valisi İzzettin Çağpar, pazar günleri makam arabasıyla Kılıçların Dikran’ın bağına, Tokat kebabı yemeye giderdi. Şuradaki ufacık dükkân Çıtçıt’ın Aram amcanın kırtasiye, aktariye ve bonmarşe<sup>+</sup> karışımı mağazasıydı. Amerikalılar gibi renkli kareli gömlek giyerdi, tertemiz bir insandı. Dükkânımın içinde, üzerinde “Kurşun kalem demek, Faber demektir!” yazılı koca bir kalem asılıydı.</p>

  <p class="bolum" id="b16">Usta dediğin Ermenidir, ben elhamdülillah Müslümanım!</p>

  <p class="ilk">1955’te, askerlik yaparken, görevli olarak Sivas’ın Yıldızeli kazasına giderdim. Yıldızeli Sivas’la Tokat arasında, bir zamanlar çoğunlukla Ermenilerin ve Alevilerin yaşadıgı bir yerdi. Burada Sarkis Seropyan adında, esmer, uzun boylu, atletik bir çavuş da görev yapıyordu; onunla çok iyi dost olduk ve askerlikten sonra da birlikte çok vakit geçirdik. Sarkis çavuş on altı askerle beraber Yıldızeli’nin bir tepesinde seyyar bir telsiz tesisini kontrol ediyordu. Çok önemli, çok ciddi bir görevdi bu, askeri birlikleri birbirine bağlayan telsiz hep çalışmalıydı; karda, kışta, kıyamette, onlar hep görev başındaydılar. Sarkis çavuş da bir subay gibiydi adeta. Bir gün:</p>

  <p>“Gel,” dedi, “Seni Şahin emmiyle tanıştırayım, Yıldızeli’nin en çok sevilen şahsiyetlerinden biridir. Görsen hayran kalırsın, kırk elinde kırk hüner var. Yıldızeli’nin avukatı, diş doktoru, baytarı, tarım uzmanı... Ne istersen ondan sorulur. Zaten kendi de ‘yetmiş köyün her şeyiyim’ der. Dişin mi ağrıyor, başın mı ağrıyor, atın mı hasta, buğdaya kırağı mı yağdı? Hepsi Şahin emmiden geçer.”</p>

  <p>Sarkis çavuşla Şahin emminin yazıhaneyle muayenehane arası bir şey olan işyerine gittik. Şahin emmi dev gibi bir adam, biz çocuk gibi kaldık yanında. Hemen yanındaki köşede bir adam uyukluyordu; ufak tefek, kafası sanki taşla ezilmiş gibi yamru yumru, velhasıl biraz garip görünümlü bir tipti. Sarkis çavuş ona da dönüp:</p>

  <p>“Merhaba usta,” dedi.</p>

  <p>Vay canına, adam bir canlandı:</p>

  <p>“Tövbe estağfurullah! Ben usta mıyım, elhamdülillah Müslümanım, neden usta olayım ki!” diye çıkıştı.</p>

  <p>Yörede ustalar genellikle Ermeni olduğundan usta diye anılmak gücüne gitmişti.</p>

  <p>Sarkis çavuş sinirlendi adamın çıkışına:</p>

  <p>“Ne parlıyorsun götten bacak! Adam, sen yüz yıl uğraşsan yine usta olamazsın, selamımı geri aldım! Şahin emminin yazıhanesindesin diye sana selam verdim ben!”</p>

  <p>Adam şöyle bir sallandı, allandı, içinden çıkamadı işin. Bizim Sarkis çavuş da hırsından titriyordu. Neyse ki o tok sesiyle Şahin emmi girdi araya:</p>

  <p>Behey muhtar, bunların kusuruna bakılmaz, bunlar asker. Biz asker milletiz, bunlar bizim gözbebeğimiz, keyfine bak sen, uyumana bak, ne de olsa <i>cahel</i> genç.”</p>

  <p class="bolum" id="b17">Güller ve balıklar</p>

  <p class="ilk">Yine kaledeyim. Tokat’ı alçaktan uçan bir tayyaredeymişim gibi seyrediyorum burada; bitmiş tükenmiş, sel gitmiş kumu kalmış olsa da... O güzel evlerden, konaklardan, bağlardan bahçelerden geriye kalanlar nokta nokta gözüme batıyor. Çoğu devlet dairesi olmuş, sinema olmuş, okul olmuş; ancak bu şekilde kalabilmiş ayakta.</p>

  <p>Hemen şu Kaledibi’nde, Tokat’ın en güzel okka güllerini<sup>+</sup> bahçesine seren ve o gül bahçesine canı gibi bakan, akşamları güneş yavaş yavaş gözden yiterken güllerin arasında <i>cermak çur</i>unu<a href="../Text/dipnot.xhtml#Footnote0015" id="Feedback0015"><sup>[15]</sup></a> yoğurt eşliğinde keyifle yudumlayan Ohanik emminin evi vardı. Şimdi virane olmuş halini seyrettikçe aklıma Cahit Sıtkı’nın meşhur mısrası geliyor:</p>

  <p class="gir4">Bu kaçıncı bahçe gördüğüm, tarumar...</p>

  <p>Ohanik emmi Tokat’ın tek balıkçısıydı. Sanki çağlayarak akıp giden bütün Yeşilırmak onundu. Nehrin girdisini çıktısını, suyun dönüp durduğu, çağıldadığı, balıkların yuvaladığı, toplaştığı yerleri avucunun içi gibi bilirdi. Ağını kuvvetlice sallar, kefale benzeyen balıklardan bolca yakalardı. Sonra da söğüt dallarını bir ucunda bir çatal kalacak şekilde keser, balıkları bu dallara beşerden dizerdi. Soğuk nedir bilmezdi. Keçe pantolonu her zaman dizine kadar sıvalı, gömleği de karnına kadar açıktı. <i>Alabros</i><sup>+</sup> kesilen saçları kırlaşmış da olsa, sırtından hiç eksik etmediği o <i>çülaki</i><sup>+</sup> yeleğiyle, kuşağı ve dimdik yürüyüşüyle hep gencecikti.</p>

  <p>Sloganı hep aynıydı: “Handi balık!” yani, “Haydi balık!” Fiyatları sabitti. Beş balığa bir lira derdi. Elli kuruş vermeyi teklif edersen, kızar, hiçbir şey demeden yürür gider, sonra arkasını döner “Kömür de istiyor musun!” diye çıkışırdı. Yakaladığı balıkları hemen satar, iki saat içinde evine dönerdi. Hanımı Annik hala mezesini hazırlamış olurdu, evin tek kızı Anuş ablaysa servis yapardı. Ohanik emminin Odeon marka bir gramofonu vardı. Plakları sıra sıra dizer, ardı ardına çalardı. Kemani Tatyos efendi eşliğinde yudum yudum içerdi <i>cermak çur</i>unu.</p>

  <p>Anuş abla beni çok severdi.</p>

  <p>“Gelsene deli Agop,” derdi, “sana demet demet gül vereyim.”</p>

  <p class="bolum" id="b18">“Aman vur” oyunu ve Yerevan</p>

  <p class="ilk">Biz daha parmak kadar çocuklarken “aman vur” diye bir top oyunu oynardık. Bir daire çizilirdi. Ortada bir top olurdu. Şimdiki lastik toplardan söz ediyorum sanmayın, paçavradan dikilmiş toplardı bunlar. Biz lastik topa ancak 1945’ten sonra kavuştuk. Herkes elini topun üstüne koyar, top havaya fırlatılır, bir kişinin ismi söylenirdi. Bu isim söylenir söylenmez diğerleri hemen savuşmaya bakmalıydı. İsmi okunan kişi topu yakalayıp “stop” diye bağırır, böylece diğerlerini oldukları yerde hareketsiz bırakırdı. Böylece topuyla birini vurup oyundan elemeye bakardı. Bu oyunda herkes kendine bir takma isim seçerdi. Çoğunlukla ülke ya da şehir isimleri seçerdik. Almanya, İngiltere, Paris. Suren ağbinin takma ismi ise hepimizinkinden farklıydı: <i>Yerevan</i>, yani Ermenistan’ın başkent Erivan... <i>Yerevan</i>’ın efsane güzelliği daha çocuk yaşımızda kulağımıza fısıldanmış, adeta beynimize nakşolunmuştu. Suren ağbi dahil kimsenin Ermenistan’ı görmüşlüğü yoktu ama çocuk hayal gücünün sınırı olmuyor ki.</p>

  <p class="bolum" id="b19">Ermenistan’a göç!</p>

  <p class="ilk">Günlerden bir gün kulaktan kulağa bir haber yayılmaya başladı Tokat Ermenileri arasında. Önceleri herkesin fısıltıyla konuştuğu haber bir süre sonra Tokat Ermenilerinin en önemli meselesi haline geldi:</p>

  <p>“Sovyet Rusya karar almış; Türkiye, Mısır, Yunanistan, İran, Suriye ve Irak’taki bütün Ermenileri Ermenistan’a topluyor.”</p>

  <p>Bu haber bütün Tokat Ermenilerini şaşırttı. Ermenistan’ın göçmen kabul etmesi şaşırtıcıydı. Evet, Ermenistan Alman tehlikesinden uzaktı ama Rus himayesi altında kan ağlıyordu. Hitler’in kan kardeşi zalim posbıyık Stalin’in çizmesi Ermenilerin sırtındaydı. Gizliden gizliye bir göç tutkusu o mahzun Tokat Ermenilerini sardı kısa süre de. Şehrin ileri gelenlerinden bazıları İstanbul’daki akrabaları aracılığıyla Rus Konsolosluğu’ndan somut bilgi almak istediler. İstanbul’dan yanıt çok geçmeden geldi. Evet. Doğum tarihini, cinsiyetini, adını, soyadını bildirmen ve üç vesikalık fotoğrafla başvurman yetiyordu. Başta gözünü budaktan sakınmayan Nişan ağbim ve arkadaşları olmak üzere gençlerde hemen bir hareketlilik başladı. Büyük gizlilik ve sevinç içerisinde düştüler yola. İş dallanıp budaklanınca gizliliği de kalmadı. Bu coşku yavaş yavaş Türk komşularımızca hor görülmeye de başladı:</p>

  <p>“Bizim ne zararımızı gördünüz ki böyle sokaklara dökülüyorsunuz,” diyorlardı.</p>

  <p>Ok yaydan çıkmıştı bir kere. Pek çokları neye benzediğini dahi bilmeden yıllardan beri için için özlem duydukları Ermenistan’a gitmek için harekete geçiyordu. Ağbilerimiz “merhaba’yı unutmuş, ünlü bestekâr Saadettin Kaynak’ın bir şarkısıyla birbirlerini selamlar olmuşlardı:</p>

  <p class="gir1">Yolculuk var, yolculuk var, yarma,</p>

  <p class="gir2">Sevenler diyarına,</p>

  <p class="gir2">Yoldaş olmak ne mutlu,</p>

  <p class="gir3">Gönlünün uyarma yolculuk var.</p>

  <p>İşte bu göç seline kapılanlardan biri de balıkçı Ohanik emmi oldu. Vakit kaybetmeden, neyi var neyi yok, hepsini hiç pahasına sattı. Çok geçmeden yeni bir haber bomba gibi düştü şehre: Rusya bütün dünyadaki Ermenileri kabul ediyordu, ancak Türkiye’den gidecekleri istemiyordu! Böylece bir sürü insan büyük bir hayal kırıklığı yaşadı, Ohanik emmi için ise bu tam bir yıkımdı. Tokat’ta krallar gibi yaşayan, bütün devlet büyüklerine, bütün ahaliye balık satan, çok sevilip sayılan Ohanik emminin elinde hiçbir şey kalmamıştı. Bir zaman sonra, Ermenistan’a değil ama İstanbul’a göçtü, yıllar sonra onu Kumkapı’da deniz kenarında gördüm. O devasa bedeni ufalmış, çehresi tamamen değişmiş, ihtiyarlamış, gözlerinin feri gitmişti.</p>

  <p class="bolum" id="b20">Armaşlı bir aile</p>

  <p class="ilk">Şu köşedeki ev envai çeşit oyma taşla bezeli hâlâ, şurada ki küçük evinse ahı gitmiş vahı kalmış. Oysa zamanında hayran hayran seyrettiğim bu ev ünlü taş ustası Hamazasp ustanın eviydi. Hamazasp usta ve ailesi; ince, narin tül gibi eşi Yevkine teyze ve onun gibi kibar güzel dört kızı. Kimselerin işine karışmaz, tencerede pişirip kapağında yerlerdi. Gün batıp da, karanlık güneşin kızılı üzerinden Tokat’ı bir perde gibi yavaş yavaş sardığında onların evinde bir ışık yanardı. Bu ışıkla beraber sadece kızların yer aldığı küçük bir koro madrigaller<sup>+</sup> söylemeye başlardı. Lakin okudukları şeyler ne Tavralı Tokatlıların ne de öz be öz Tokatlıların anlayacağı düzeyde değildi. Anamın söylediklerinden hareketle onların farklı bir Ermeni ayini okuduklarını biliyorduk. Teganniler çoğunlukla lambadaki gaz bitene kadar devam ederdi.</p>

  <p>“Neydi o akşam çaldığınız güzel şarkılar?” diye sorduğumuza, bizi biraz hafif gördüklerinden olacak, kaçamak cevaplar verirlerdi:</p>

  <p>“Aman canım, o da bizim müziğimiz işte.”</p>

  <p>Anam, “Bunlar Armaş okulunda okumuşlar, Tehcir’de de buraya oradan gelmişler,” derdi.</p>

  <p>Bu Armaş nasıl bir yerdi, neredeydi ki anam Sorbonne üniversitesiymiş gibi göklere çıkarıyordu?</p>

  <p>Sonradan öğrendim. Armaş, İstanbul’a yakın, İzmit’le Adapazarı arasında, eski adı Bardizag, sonraki adı Bahçecik olan bir yerde kurulu eski bir Ermeni manastırı ve okuluymuş. Burada, yemyeşil doğanın, meyve bahçelerinin içinde çok önemli bir kültür merkezi faaliyet gösteriyormuş, okulları, matbaalarıyla... Tehcir’den sonra bölgeden çıkarılan Ermenilerin yerine gelenler birçok şeyi tarumar etmişler, çok şükür, “<i>gevur</i> ağacı” diye bırakıp kesmedikleri ağaçlar kalmış yalnızca.</p>

  <p>Hamazasp usta da Ermenistan’a gitme tutkusuyla her şeyini yok pahasına sattı. Tam yola koyulacağı sırada gelen ikinci haber tıpkı balıkçı Ohanik emmiler gibi onları da mahvetti. Yıllar sonra Feriköy’de bir taksi durağında o narin kızların en küçüğünü, Nanor’u gördüm. Önünde bir tartı aleti, insanları tartarak beş on kuruş kazanıp evine bakmaya çalışıyordu.</p>

  <p class="bolum" id="b21">Bulutların alıp götürdüğü yetimler</p>

  <p class="ilk">Hakkında bin bir türlü hikâye anlatılan Gıjgıj dağı bir efsanenin vücut bulmuş halidir. Tehcir’den önce dağın eteğindeki Surp Sarkis kilisesinde bir yetimhane varmış. Burada kimsesiz çocuklar eğitim görür, hem de kilise korosunda okurmuş. Tehcir zamanı kilisenin papazını ve çocukları jandarmalar toplayıp götürmüşler. Nereye? Bilen yok. Çocuklar hep bir ağızdan ilahi okuyarak kiliseden ayrılmışlar. Sonra ne olmuş peki? Jandarma onbaşı Kör Hacı adlı biri vardı, o anlatmış dedeme.</p>

  <p>“Birden Gıjgıj dağını bembeyaz bir bulut sardı, etrafta o güne dek duyulmadık bir gürültü vardı. Bulut çocukları kucakladı, dağa doğru uçtu, çocukların hepsini götürdü, biz de arkada öylece bakakaldık.”</p>

  <p>Onbaşı yemin de vermiş dedeme Gıjgıj dağında yaşananların aynıyla vaki olduğu üzerine. Anam her perşembe gündoğumunda kilisenin yıkık taşları arasında dolaşır, yetim çocukların ruhları için İncil okurdu.</p>
</body>
</html>
