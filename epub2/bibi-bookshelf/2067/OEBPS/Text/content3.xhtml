<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum" id="b47">Çurudak kaplıcası</p>

  <p class="ilk">Değirmenimizin yirmi kilometre ilerisinde tarihi kaplıcalar vardı. O zamanlar ismi Çurudak’tı<a href="../Text/dipnot.xhtml#Footnote0024" id="Feedback0024"><sup>[24]</sup></a>, sonra oldu Çırdak ve nihayet Sulusaray. Yörede Roma devrinden kalma pek çok saray kalıntısı vardı, yüzlerce kırılmış heykel, birçoğu ahır olarak kullanılan nice lahit. Ünlü Jül Sezar <i>“veni, vidi, vici”</i> yani “geldim, gördüm, yendim” dediği ünlü savaş için Milattan Önce 47 yılında Tokat’ın Zela, bugünkü adıyla Zile kazasına gelmiş ve burada yeraltından fışkıran sıcak suları görüp hayran olmuş. Havuzlarda Roma devrine ait bu kalıntılar arasında yüzerdik. Anam, “Bu suda çimdin mi ne derdin varsa hepsi uçar gider; çünkü bu su kudretten geliyor, Allah’ın bize lütfudur,” derdi. Gerçekten de Çurudak’ta bir hafta kaldıktan sonra bütün dertleri, tasaları ardımızda bırakır, sıhhat bulur, zindeleşirdik. Tokat’a dönüşte bambaşka insanlar olurduk adeta.</p>

  <p class="bolum" id="b48">Tokat’a dönüş, Bolos köyü ve Tıbrevank</p>

  <p class="ilk">Bir sabah Bolos’tan Heriknaz hala anamı ziyarete geldi. Bir köşeye çekilip fısır fısır konuşmaya başladılar; hayli dertleştiler, kadıncağız içli içli ağlıyordu. Bir süre sonra anam Heriknaz bacının sırtını sıvazladı:</p>

  <p>“Hiç düşünme Heriknaz bacım, ben sana Tokat’a dönüşümü iki gün önceden haber salarım. Gün doğanda senden geçerim, gönlün ferah olsun.”</p>

  <p>Sarılıp vedalaştılar. Artık ne konuşulduysa aralarında, anam çok yeislendi, o gün hayli dertli gözüktü.</p>

  <p>Artık Tokat özlemi de giderek bastırıyordu. Bir zaman sonra hazırlıkları gördük, değirmen değirmen gezip eş dostla vedalaştık. Anam Bolos köyüne haber saldı: “Pazar sabahı kuşlukta oradayım, emaneti hazırla.” Pazar sabahı babamın gizli gözyaşlarıyla yola çıktık. Gizli diyorum, çünkü babam gözyaşlarını hep gizli gizli döker, ama gözlerinin kızarmasının önüne geçemezdi. Yol boyunca yürüdü babam, bizi takip etti. Bolos’a varmamıza az kala o değirmenine döndü, biz yola devam ettik. Bolos, sık ağaçlar içerisinde çok verimli bir köydü.</p>

  <p class="orta">*</p>

  <p>Bolos deyince aklıma hep İstanbul’daki bir Ermeni okulu gelir. Nereden nereye... Hikâyesi biraz uzundur ama gelin anlatayım. Ben İstanbul’a 1946 yılında geldim. Bilirdim ki, bütün kiliselerin rahiplerinin başı, patrik diye bir lider vardır. Ben geldiğimde bu büyük din lideri, Muşlu Mesrob Naroyan hazretleri 1944’te ölmüştü. Onun yerine Sivas Tavralı, çok heybetli, çok macera geçirmiş bir zat, Kevork Aslanyan patrik vekili olmuş, patriklik seçimi de devlet izin vermediğinden bir türlü yapılamıyormuş. Aslanyan İstanbul Ermenilerini ikiye bölmüştü. Bir kısmı onu göklere çıkarırken, bir kısmı da yerin dibine batırıyordu. Olaylar, kavgalar... Kiliseler dua yeri olmaktan çıkmış, harp meydanı haline gelmişti: “İsterüük...” “İstemezüük...”</p>

  <p>Ta 1950 yılına kadar mesele sürüncemede kaldı. Devlet nihayet gerekli izni verince patrik seçimi yapılabildi. Aslanyan aday olmadı ve Arjantin Ermenilerinin dini önderliğini yapan Trabzonlu bir ruhani, Karekin Haçaduryan patrik seçildi. Bu yaman Trabzonlu, üstün bir eğitimci, yazar ve ilahiyatçıydı. “Laz inadı” vardı damarlarında, bildiğinden şaşmaz, her şeyin iyisini yapardı. Bir altmış boyundaydı; uzun beyaz sakalı, kelebek gözlükleriyle mini bir devdi. Kolunu sıvadı, Ali babanın çiftliği haline gelmiş olan kiliseyi ve kilise insanlarını hizaya soktu. Sağ eliyle haç çıkarıp sol eliyle cep dolduran nice parazitleri temizledi. Bu Karadeniz uşağının en büyük hayali Ermeni toplumu için ruhban yetiştirecek bir okul kurmaktı. O günün mevzuatı böyle bir şeye izin verir değildi. Ancak o yılmadı, devlet büyüklerinin, bürokratların kapısını hiç durmadan aşındırdı ve Üsküdar Bağlarbaşı’nda Surp Haç Tıbrevank adlı okulu Türkiye’de Ermeni topluluğuna ilahi bir hediye olarak sundu. Haçaduryan Patrik bir gün Tanrı’nın yanına gidince, onun yaktığı kültür meşalesini Yozgat’ın İğdeli köyünden yetişmiş, büyük bir kültür sahibi yeni Patrik Şınork Kalustyan daha da canlandırdı. Rahipleri, papazları Anadolu’ya saldı ve dört bir yana pirinç taneleri gibi dağılmış Ermenilerin çocuklarını, gençlerini toplayıp İstanbul’a getirtti. Vaftiz olmamış olanları vaftiz ettirdi. Gelen çocukların neredeyse hiçbiri Ermenice bilmiyordu, birçoğu da Türkçe. Ama Kalustyan yılmadan, usanmadan yürüdü zorlukların üzerine.</p>

  <p>Dönemin çok önemli eğitimcileri, Ermenice hocaları Dr. Vartan Gomikyan, Keğam İşkol ve Dr. Ardaşes Nişanyan, fizik ve kimya hocası Vahan Acemyan, matematik hocaları Vartan Aslanyan, Hampartzum Dadyan ve Ara Aratan, İngilizce hocaları Hermine Acaryan ve Rahip David Harding, edebiyat hocaları Sabri Altınel ve Demir Özlü, tarih hocası Melahat Akman Tıbrevank’a toplandılar. Bu sayede o çocuklar Ermeniceyi de Türkçeyi de İngilizceyi de bihakkın öğrenip çıtayı yükselttiler. Tıbrevank’ın temeline Rabbi İsa’nın nurlu yüzüyle harç koydukları için, yıllar sonra dünyanın neresine gidersem gideyim, gördüğüm Tıbrevanklılar hep yükselmiş, önemli yerlere gelmiş, kendilerini yoktan var etmiş insanlar oldular. İki büyük dini lider ve onların eli kolu olan papazlar, eğitimciler, o yalınayak başı kabak, yoksul çocukları toplayıp yüksek mevkilere eriştirdiler; o yüzden hepsinin adı hep minnetle, şükranla anılır bugün bile.</p>

  <p>Günlerden bir gün elime Tıbrevank okulunu tanıtan bir broşür geçti. Burada Tıbrevank’a o güne dek Anadolu’nun hangi yörelerinden öğrenci geldiğine dair bir liste vardı. Listede Bolos köyü de vardı ve karşısındaki rakam 19’du. Bolos’u şöyle bir gözlerimin önüne getirip bu rakamın önemini anlayınca gözlerim doldu. İşte bu okulun gücü buydu. Unutulmuş bir köyü bulup da oradan 19 çocuk çıkarmak, sevabına okutup yetiştirmek. Hey gidi Tıbrevank hey!</p>

  <p class="orta">*</p>

  <p>Daha Bolos’a varmadan gözlerim fıldır fıldırdı, saat erkendi, anam “Uyu!” diyor, ayak altında dolanmamı istemiyordu: “Yat hele, gün doğanda ben seni uyandırırım.” Sabah sabah anamın tepesinin tasını attırmaktan korktuğum için başımı atın saman torbasına koydum ve tavşan uykusuna yattım. Ama bir şeyler döndüğünü hissediyordum. Arabamız Bolos’ta Heriknaz halanın kapısında durdu. Gözümü araladığımda koltuğunun altında bir bohçayla Heriknaz halanın büyük kızını gördüm. Ana kız sarmaş dolaş olmuş hıçkıra hıçkıra ağlıyorlardı.</p>

  <p>“Ya Makır bacı, kurtlar bu kuzuyu kapmadan al götür. Önce Allah sonra sen. O gökte, sen yerde, elleriniz üzerinden eksik olmasın. Bir kötü hali olursa salıver, değirmen arabasıyla geri gönder. Ama şimdi hiç durmadan, alacakaranlık ışımadan gidin buradan. Yolunuz selamet olsun, fazla durmayın.”</p>

  <p>Anam bu gibi durumlarda çok soğukkanlı olmasına rağmen bu defa gözyaşlarını tutamadı. Kızcağız bir yaprak gibi titreyerek arabaya bindi. Anamın elini öptü.</p>

  <p>Anam:</p>

  <p>“Hiçbir şeyi dert etme. Bilirsin tek bir kızım vardı, Arus’um, onu Sivas’a gelin verdik, şimdi evimde yeni bir kızım olacak, seni hiçbir çocuğumdan ayırt etmem. Eğer bize ısınmazsan, Tokat’ı sevmezsen, elimle geri getiririm. Sen de şunu bilesin Heriknaz bacı, 16 yıl senin kızın olmuş, şimdi de benim kızım oluyor. Haydi kal sağlıcakla.”</p>

  <p>Arabamız Tokat yönüne sapmıştı ama yeni bacımın gözyaşları durmamıştı. Köyünün duman tüten bacalarını bilen, tarlasında çift süren, pınarlarından testilerle su taşıyan şu garip kız ardına baktıkça gözyaşlarının esiri oluyordu. Kınalı avucunda tuttuğu oyalı mendilini evine, köyüne sallıyor, sallıyor, ağlıyordu. Anam beyit ustasıydı, çok hafif, tatlı, meltem gibi bir sesle söyledi:</p>

  <p class="gir1">Tokat’ın dört bir yanı bağlar,</p>

  <p class="gir2">Analar hep karalar bağlar.</p>

  <p class="gir2">Bu ne zulüm verdin ya Rab,</p>

  <p class="gir3">Gelen ağlar, giden ağlar.</p>

  <p>Sivas’a gelin giden ablamın hasretiyle yanıp tutuşan anam yeni kızına öz evladıymışçasına sarıldı. Daha ilk günden ablamın iş arkadaşı Lusin <i>kuyriğe</i><a href="../Text/dipnot.xhtml#Footnote0025" id="Feedback0025"><sup>[25]</sup></a> fistanlar diktirdi, iskarpinler aldı ve yeni bacım tam bir şehirli kızı oldu. Bütün akraba ve dostlar bize kız görmeye geliyorlardı. Evimizde yeni bir hayat başladı, deli Agop’a da yeni bir oyun çıkmıştı; neler çekti o kızcağız benim gibi bir arsızın elinden. Ama hiç yılmadı, beni hep kardeşi gibi sevdi. Anama, “Makır hala, o benim <i>ğardaşım</i>,” diyordu o güzel köy Türkçesiyle. Geldiği hafta anam Ermenice öğretmeye başladı ona, köylük yerde o güne dek vaftiz olmadığından vaftiz ettirmek de istiyordu ama dini merasimi beklemeden ona ablamın adını verdi: Arus. Yeni ablamız Tokat’a çok çabuk intibak etti. Şehir ona saray gibi geldi. Anam onun üzerine titriyor, ona en güzel giyecekleri alıyor, yavaş yavaş onu bu yeni hayatın içine sokmaya bakıyordu.</p>

  <p class="bolum" id="b49">Düğünümüz var dostlar!</p>

  <p class="ilk">Bizim değirmende yatıp kalkan bir delikanlı vardı, babamın sağ kolu. Adı Hacı’ydı, aslında kimi kimsesi kalmamış bir Ermeni çocuğuydu. Çiftlik kazasındaki bir dostu babama: “Pehlivan, bu oğlan sizden, al götür, kimsesi yok,” demiş, babam da alıp değirmene götürmüş garibi. Yazın değirmenin suyolculuğunu yapardı. Suyolculuk deyip geçmeyin, cesaret isteyen bir iştir. Yazın köylüler tarlalarını sulamak için değirmene gelen suyu çevirir, tarlalarına yönlendirirdi; suyu o alır, bu alır derken değirmenin suyu azalır, randımanı düşer. İşte suyolcu da gün boyu, nehir boyu yürür, elindeki kürekle, su alan tarlaların suyunu keserdi. Korku bilmeyen bir yiğit, saf bir melekti Hacı.</p>

  <p>Değirmenin ihtiyaçları için Tokat’a geldiğinde bizde kalırdı. “Abla, abla,” diye peşinde dolandığı anama deli olurdu, anam da onu öz evladı gibi severdi. Anam bazen durmaksızın ona sorgu sual eder, ailesine dair ayrıntıları hatırlamasına yardımcı olmaya çalışırdı.</p>

  <p>Anamla Arus ablamın sarıburma tatlısı hazırlığında olduğu bir gündü. Biri hamur açıyor, diğeri de ceviz kırıp tatlının içini hazırlıyordu. Anam birden “Buldum!” diye haykırdı. Hacıyla Arus’u nişanlamak fikri düşmüştü aklına. Her köy kızı gibi Arus bacım kıpkırmızı kesildi. İki gözü iki çeşme “Yok, istemem!” diyebildi, utancından oda oda kaçıyordu. Hemen değirmene haber salındı, Hacı çağırtıldı.</p>

  <p>Anam planından ona bahsedince aslan gibi Hacı’nın nutku tutuldu, kıpkırmızı oldu.</p>

  <p>“Ama Makır hala!”</p>

  <p>“Aması maması yok, oğlan bizim, kız bizim!”</p>

  <p>Ağlamalar, itirazlar hep boşa. Anam evin büyüğüydü, sözünden çıkmak olmazdı. Hemen yanımızdaki küpçü Dikran emminin altındaki iki küçük odalı yer kiralandı.</p>

  <p>“Şimdi köye git, benim ağaya söyle suyolculuğuna başka birini bulsun. Seni burada bırakacağım, Tokatlı olacaksın. Bir hafta sonra burada ol.”</p>

  <p>Hacı, anamın elini öptükten sonra değirmene döndü.</p>

  <p>Tokat Ermenilerinin eski bir gelenekleri, dayanışma alışkanlıkları vardır. Herkes bu boş eve karınca kararınca bir şeyler taşıdı ve kısa bir sürede şirin mi şirin bir ev düzüldü. Anam bir coşkulu, bir keyifliydi ki, görmeliydiniz. Önceleri ağlayıp sızlanan Arus bacım ikide bir bahane uydurup evine gidiyor, belli ki içi içine sığmıyordu. Anam bu hale burnunun dibinden gülüyordu.</p>

  <p>Anam terzi Misak ağbiye Hacı’yla vücut ölçüleri aynı olan üç numaralı ağbim Nişan’ın ölçüsüne göre bir damat kıyafeti diktirdi. Bolos köyüne haber gitti ve dört kişilik kız tarafı evimize misafir geldi. Arus’la Hacı arasında önce belediye nikâhı kıyıldı. Anam sonra Tokat’ımızın o zamanki gayri resmi rahibi <i>Der</i> Mıgır emmiye ikisini vaftiz ettirdi. Üstelik her zaman insan içine karışmayan eski kilise görevlisi <i>zıpkacı</i> Mihran emmi de bu <i>gınunkta</i>, yani vaftizde okudu. Hacı’nın vaftiz ismi de Mıgırdiç oldu.</p>

  <p>O günlerde lamba yakmak için kullanılan gazyağını bulmak en büyük meseleydi. Gazyağını vesikayla alırdık, gazı veren memur İbrahim ağa genellikle Ermenilere iltimas geçer, fazla fazla verirdi gazyağını. Bu işi kotarmada aracı olabilecek kişi de Duğsuk halaydı, zira İbrahim ağa ne zaman onu görse “ablama benziyorsun” der, ağlarmış.</p>

  <p>Duğsuk hala:</p>

  <p>“Makır hatun, sen hiç düşünme, benim de çorbada tuzum olsun,” dedi ve herkes gazyağının damlasına muhtaçken İbrahim ağadan üzerinde orak çekiç kabartması olan mavi renkte Rus gazı almayı bildi.</p>

  <p>“İbrahim ağa bu tenekenin üstünde 18 litre yazıyor! Kaç para vereceğiz?”</p>

  <p>“Al git hadi, durma burada.”</p>

  <p>Gazyağı gelince anam hüngür hüngür ağladı. İnancı yerine gelmişti bu sayede:</p>

  <p>“Dünya da batsa şu iki garibin düğününü yapacağız,” diyor, başka bir şey demiyordu.</p>

  <p>Kaçak rakı yapmakta kullanılan sıvıya anason konulmazsa votkaya benzer bir içki olan <i>enberiya</i> elde edilirdi. Hafifti, önce su gibi içilir ama sonra tatlı bir sarhoşluk verirdi. Bu içkiye renk renk pasta boyası katılırdı, allı, sarılı, yeşilli. Anam küçük kurabiyelerin cümlesine “şeker işi” derdi. Tepsi tepsi şeker işi yapıldı, evlerden bülbül yuvası, burma baklava akın etti, ev çerezlerle doldu taştı.</p>

  <p>Harp zamanı, pasif koruma günleriydi, gece on birden sonra ne sese ne ışığa izin vardı. Saat on oldu mu herkes evine çekilirdi. Bizim düğün bir gün sürecekti ama onca güçlüğe rağmen dört günü buldu. Yıllar sonra, büyük kompozitör Gomidas’ın<sup>+</sup> öğrencilerinden biri olan ünlü şef Parseğ Ganaçyan’ın korosunda koristken öğrendiğim “Dalilo” adlı neşeli mi neşeli şarkıya uygundu halimiz.</p>

  <p class="gir1"><i>Dalilo Dalilo sıncan e</i></p>

  <p class="gir2"><i>Yotn or kişer harsnig e</i></p>

  <p class="gir2"><i>Davul zurna gı perenk</i></p>

  <p class="gir3"><i>Yotn or kişer gı barenk</i><a href="../Text/dipnot.xhtml#Footnote0026" id="Feedback0026"><sup>[26]</sup></a></p>

  <p>Biz davul zurna pek bilmezdik ama dört gün dört gece düğün yaptık. Çalgısını koltuğuna alan bizim eve damlıyordu. Dört oda ve cumbalı salon dolup dolup boşalıyordu. Su gibi içki akıyordu. Ünlü Tokat fasılı, hanendeler, toplu halde söylenen şarkılar, ah ne eğlence. Zaten Tokat Ermenisine eğlenceden haber ver... İşareti alır almaz masalar kurulur, rakı konyak içilir, düğün bitse de eğlencenin arkası kesilmezdi. Çocukluğumun geçtiği Tokat’ta eğlence için her şey bir bahaneydi. Yalnız oyun havaları ve şarkılar değil, o eğlencelerde tangolar da çalınır, söylenirdi. Bunların en başarılı yorumcusu da merhum Setrak ağbiydi. Düğünlerde ise bu eğlenceler katlanarak artardı, yok kına gecesi, yok çeyiz gitti, çeyiz geldi, gelin hamamı, damat hamamı...</p>

  <p class="bolum" id="b50">Yıllar sonra Arus ablayla görüşme</p>

  <p class="ilk">Böylece eski Hacı yeni Mıgırdiç’le Arus ablam çok güzel bir çift oldular. Mıgırdiç’i anam kuyumcu yanına koydu, mesleğini çok güzel öğrendi, koluna altın bileziğini taktıktan sonra askere gitti, sonra da ben İstanbul’a geldim. Mıgırdiç’in askerliğinden sonra Amerika’ya göç etmişler. Ne onlar anamı, ne de anam onları unutmuş, hayli zaman mektuplaşmışlar.</p>

  <p>Yıllar sonra bir gece vakti telefon geldi Amerika’dan. Karşıdaki ses:</p>

  <p>“Agop Arslanyan’ı arıyorum,” diyordu.</p>

  <p>“Bendenizim, buyurun.”</p>

  <p>“New York’tan arıyorum, senin adına da, sana da kurban olayım.”</p>

  <p>“Haşa!” dedim, şaşırmıştım.</p>

  <p>“Ah benim deli Agop’um! Buradaki İstanbullu bir tanıdığa <i>Marmara</i> gazetesi geliyor. Orada senin bir yazını okudum, Tokat’tan, hem de benden bahsediyorsun. Aklımı kaybettim, İstanbul’a telefon açıp gazeteden numaranı aldım. Dünyalar benim oldu. Ben senin üvey ablan Arus’um.”</p>

  <p>Birdenbire gözyaşlarına boğuldum.</p>

  <p>“Ben sana kurban olayım Arus ablam. Ne güzel günlerdi onlar. Saçlarını örgü yapardın, ben onları yular gibi tutar, sırtına binerdim, neler, neler yapardım sana, beni affet Arus <i>kuyriğim</i>.”</p>

  <p>Hemen sözümü kesti:</p>

  <p>“Ah deli Agop’um, bırak bana ettiklerini, gözümde tütüyorsun. Ne kadar zamandır birbirimizden kopmuştuk, şimdi seni buldum. Yaşımı başımı aldım, biletim artık öte tarafa kesildi. Gel yanıma, misafirim ol. Hanımınla sana bilet yollayacağım, gel görüşelim.”</p>

  <p>“Sağ ol abla. Şimdi değil ama en yakın zamanda zaten geleceğim Amerika’ya, sana da mutlaka uğrayacağım.”</p>

  <p>“Ne güzel günlermiş onlar be Agop. Şimdi sade rüyada görüyorum. Sen o günleri geri getir, ben seni yine sırtımda gezdireyim, üstüne de milyonlar vereyim.”</p>

  <p class="bolum" id="b51">İstanbul’a hazırlık</p>

  <p class="ilk">Tokat’tan İstanbul’a on iki yaşımda geldim, ünlü Kartacalı kumandan Hannibal gibi zafere doğru gidiyordum adeta. Rüyalar şehri İstanbul, yedi tepe üzerine kurulmuş efsane şehir. Yıllardır masallarda dinlediğim, içinde yüzlerce saray, konak olan şehir, yüzlerce hatta binlerce Ermeni. Ben İstanbul’a varır varmaz, “Aaa, Agop gelmiş, bu çocukta okuma tutkusu varmış. Tokat gibi bir şehirde müthiş talebelik yapmış, anası babası Ermenice okur yazarmış üstelik. Bu çocuğu okula koyalım da güzel güzel okusun,” diyecekler, beni dört gözle bekliyorlar sanıyordum.</p>

  <p class="orta">*</p>

  <p>Hiç unutmam, İstanbul’a gelişimin ikinci yılı, çektiğim acılardan, yoksulluktan midemde büyük sancılar peyda oldu. Bana el uzatan komşumuz Sırpuhi hala beni Ermeni bir radyoloğa götürdü.</p>

  <p>“Bu oğlan bizdendir, sahipsizdir, bir mide röntgeni çekiversek?”</p>

  <p>“<i>Madam</i> Sırpuhi, sen biliyor musun mide röntgeninin fiyatını?”</p>

  <p>“Doktor, bir kısmını ben öderim.”</p>

  <p>“Bu gemi böyle yürümez, Hilal-ı Ahmer’e gidin, orada parasız çekiyorlar.”</p>

  <p>Sırpuhi hala, o dev yapılı kadın, elimden tuttu ve birlikte dışarı fırladık; adamın kafasına bir şey fırlatmamak için kendini zor tuttuğunu görebiliyordum.</p>

  <p class="orta">*</p>

  <p>Atları ahırdan dışarı çıkarırken at sahibi hayvanı muhakkak bir tımar edip şekle şemale sokar. Benim İstanbul’a gidişim de o hesaptı. Anam önce Kılıçların Dikran efendiden kaliteli kumaş alıp Ohannes ustaya güzel bir kıyafet diktirdi. Hayatımda ilk kez ısmarlama kostüm giyiyordum. Sarkis ustanın fotinleri ile birdenbire <i>şeherli</i> oluverdim. Tokat’ın usulü gereği ev ev dolaşıp helal almaya başladım.</p>

  <p>En önemli kapım, Tokat’ın feylesof kadını, akıl hocası, Fransızca, kitabî Ermenice bilen, koltuğunun altında daima deri kaplı bir kitap taşıyan Kayane <i>dudu</i>ydu. İnce çerçeveli gözlüğü burnunun üstünden düşmezdi. Seferberlikte İzmir’den gelmiş bu kadını çoğunlukla ismiyle çağırmaz, <i>Pıladz</i>, yani “yıkılmış” derlerdi. Her sözünde bir Sokrates felsefesi vardı, konuşmasını bilen, dopdolu bir kadındı.</p>

  <p>“Ne diyorsun deli oğlan? Sen parmak kadar çocuksun, bilirim ateş gibi oğlansın ama İstanbul’da ateşini hemen söndürürler. Allah saklasın, devler ülkesinde bir cüce. Öyle bir şehir ki, tozu kalmaz insanın. Neyse, bak da ayağını sağlam basasın ki kaymayasın, çünkü kayarsan kimse kolundan tutmaz. Allah korusun, bir tekme de onlardan yersin. Büyük şehrin büyük derdi, temizliği olduğu kadar pisliği vardır. Agop, ben bütün delileri severim. Yahu senin anan da baban da aklı başında insanlar, nasıl ola da parmak kadar bir çocuğu...! Her neyse, yol görülmüş bir kere. Ne derler, ‘giderim diye yol duymasın, satarım diye mal duymasın.’ Kafan çalışıyor, bak ki iyiye çalışsın. Kötü çok kolay elde edilir, iyi ise çok zor.”</p>

  <p>Bu âlim kadının elini öptüm. Alnımdan öptü. Ayrılığa, gözyaşı dökmeye alışıktı, bunlarla birlikte doğmuştu. Yıllar yılı acıyı, lanet olasıca göçü, büyük felaket yıllarını görmüştü. Ama... Yine de şimdi bile mendiliyle gözyaşlarını siliyordu.</p>

  <p>Ayrılırken, “Sana bir soru soracağım, cevabını şimdi verme, gerekirse yıllar sonra verirsin, ben bu dünyada olmasam bile duyarım. ‘Dünyada en ucuz şey nedir?’ İstanbul bunun cevabını öğretir sana.”</p>

  <p class="orta">*</p>

  <p>O zaman bu soruya hiçbir anlam verememiştim. Aklıma bildiğim bir masal geliyordu yalnızca. Masalda bir kral üç oğluna kendisini ne kadar sevdiklerini soruyordu. Küçük oğlu “Tuz kadar,” deyince babası oğluna darılıyor, ama yıllar sonra sofrasında tuz bulunmayan bir ziyafette oğlunun ne demek istediğini anlıyor, veliahtı olarak onu seçiyordu. Peki <i>Pıladz dudu</i>nun sorusunun cevabı neydi...? İstanbul’a yerleştikten kısa bir süre sonra bu soruya vereceğim cevabı buldum. Dünyada en ucuz şey bir insanın canıydı. Bugün sağ olsaydın doğru cevabı bulup bulamadığımı sorardım sana <i>Pıladz dudu</i>, toprağın bol olsun.</p>

  <p class="orta">*</p>

  <p>Çarşamba akşamı saat beşte Tokat’tan kırk iki kilometre ötedeki Turhal’dan İstanbul’a tren vardı. Elimizde Köse Haçik emmiden alınma tahta bavul, Turhal’e giden arabanın gelmesini bekledik. Araba geldi, eşyam arabaya kondu, ağıtlar yakıldı. Elmon hala bizimkilere takılıyordu:</p>

  <p>“Görüyor musunuz, ‘deli, deli’ diye yaka silkiyordunuz, şimdi deli gidiyor diye ağlıyorsunuz.”</p>

  <p>Tanıdıklarla birer birer vedalaştım. En yakın arkadaşım Lafazanların Murat’tı. Murat cebinden küçük bir çakı çıkarıp parmağını kanattı, “Hadi, sıra sende,” dedi. Ben de yaptım aynını. O benden bir yaş büyüktü, parmaklarımızı birbirine sürdük ve böylece kan kardeşi olduk. Bugün, aradan altmış yıla yakın zaman geçti, bu arkadaşlık hiçbir kazaya uğramadı, bir çınar gibi serpildi, dallanıp budaklandı.</p>

  <p>Araba hazırdı. Arkamdan buğday, tuz, şeker serptiler, testiyle su döktüler.</p>

  <p>“Yolun su gibi olsun, tadın tuzun eksik olmasın.”</p>

  <p>Ben o kadar mutluydum ki, “Bu insanlara neden üzülüyor!” diye şaşırıyordum. Alt tarafı bir çocuk bir yerden diğerine gidiyordu, harbe gitmiyordum ya. Meğer dünyadan haberim yokmuş, öyle bir harbe gidiyormuşum ki; dört bir yanım yedi başlı ejderhalarla sarılıymış da ruhum duymamış. Hayalimde taş ve toprağın altın, insanların bal kadar tatlı olduğu İstanbul’a gidiyordum. Koca bir tabela geliyordu gözümün önüne, “Doktor Agop Arslanyan.” <i>Pıladz</i> hala ne derdi: “Gönül ahmaktır, umar!”</p>

  <p>Âşık Tokatlı amcamın eşi, belki de Tokat’ın en güzel kadını Lusi yengem, anam, ben, Turhal’a doğru yola koyulduk. Onca yolu tek kelime konuşmadan gittik. Suskunluk hepimizi avucuna almıştı. Hassas bir kadın olan Lusi yengem yol boyunca ağladı. Hiç kımıldamadan oturuyordum. İlk kez bir kostüm giyiyordum, ön göğüs cebime bir ayna, bir de tarak koymayı unutmamıştım; bu, kostümün havasıydı. Başımdaki kasket bile kumaşla aynı renkteydi. Vay be, şöyle bir resmimi çekseler ne afili olurdu! Turhal’da indik, istasyonda beklemeye başladık. İlk defa tren görecektim. Kahve gibi bir yere oturduk. Anam istasyonda uzun boylu, Çerkeş kıyafetli yakışıklı birini gördü.</p>

  <p>“Ooo, bizim Çerkeş Yusuf ağa.”</p>

  <p>Adam da bizi görmüştü.</p>

  <p>“Ooo, Pehlivan ağamın gelini. Hayrola, nereye gidiyorsun böyle? Ne o, yoksa Sivas’a mı yolculuk, kızının yanına?”</p>

  <p>“Yok ağa yok, bizim deli oğlanı İstanbul’a yolluyorum.”</p>

  <p>Adamcağız şaşırıverdi:</p>

  <p>“Yahu Makır bacı, bu deli ‘hel’ demiş sen de ona ‘bel’ olmuşsun<sup>+</sup>. Tövbeler olsun!”</p>

  <p>“Allah’a emanet artık. Laf dinletemedik, bir kere ağzına bal sürüldü, bağlasan durmaz. Bu deli oğlanı yollamazsam kaçıp gider.”</p>

  <p>“Peki kime gidiyor bu oğlan?”</p>

  <p>“Haydarpaşa’da amcası karşılayacak. Sen de galiba İstanbul’a gidiyorsun. Mukayyet ol oğluma, önce Allah’a, sonra sana emanet.”</p>

  <p>“Hiç kaygun olmasın hatun abla. Kayınbabanın çok ekmeğini yemişim, iyi ki bana rastladın. Dört gece üç gün yolumuz var, bu çocuk perperişan olurdu.”</p>

  <p class="bolum" id="b52">Yolda</p>

  <p class="ilk">Yusuf amca yol boyunca bana hayat hikâyesini anlattı. Meğer onu atlı Çerkesler, Tehcir zamanı o daha üç yaşındayken, ölmüş bir kadının yanında çırılçıplak vaziyette ağlarken bulmuşlar. Çerkeslerde at her şeydir, atı olmayan Çerkeş yoktur. Bir defasında babam değirmende beni bir Çerkeş köyüne götürmüştü de, genç kızların, oğlanların giyim kuşamlarına hayran kalmıştım. Bizim Tokat halkı ne yazar onların yanında! Evlerinde her şey gümüştü; babamla bana çay yaptılar, gümüş semaver, gümüş çaydanlık, gümüş bardaklar. Kızları, erkekleri bizim Tokat’takinden çok daha serbestti. Mızıka dedikleri, ama akordeona benzeyen körüklü bir çalgıları vardı, onun eşliğinde ritmik, kıvrak danslar yapıyorlardı. İşte Çerkesler bu çocuğu atlarının terkisine alıp köye getirmişler, temizleyip paklamışlar. Onu bulan adam adını Yusuf koymuş ve kendine evlat yapmış.</p>

  <p>“Ben askerlik çağıma geldiğimde anlattı babacığım bana bütün bunları. ‘Artık yirmi yaşındasın, istersen Tokat’a gidebilirsin, belki bir akraban çıkar, vebali bizden gitsin, seni azat ediyoruz,’ dedi. Askere giderken onlarla vedalaştım, dönüşte Tokat’a yerleştim. Geçmişe dair hiçbir şey bilmediğim için kimseyi bulamadım, yengen Yeran’la evlendik ha deli oğlan. Vaftiz olmadan papaz efendi düğünümüzü yapmadı, biz de vaftiz olduk. Yusuf’un Ermenicesi olan Hovsep ismini aldım ama herkes beni Çerkeş Yusuf diye çağırır.”</p>

  <p>Yusuf amca Tokat’ta deri ticareti yapıyordu ve çok saygı görüyordu. O yolculuk boyunca beni bir baba gibi sahiplendi. O zamanlar kompartımanlarda fileden yapılma yük yerleri vardı. Yusuf amca diğer yolculara:</p>

  <p>“Ağalar, şu hamağı bu delikanlıya yatak yapacağım. Çocuktur, dört gece uykusuzluğa dayanamaz, harap olur,” dedi ve ben dört gece o filenin içinde yattım.</p>

  <p class="bolum" id="b53">İstanbul... İstanbul...</p>

  <p class="ilk">Haydarpaşa’ya vasıl olduğumuzda bitkin vaziyetteydim. O ne heybetli binaydı, çocuk romanlarında okuduğum dev şatolara benziyordu. Biz onun yüzde birine konak derdik Tokat’ta, vay canına, alt tarafı tren garı. Çerkeş Yusuf amcayla vedalaştık. Tahta bavulumu yere koydum. İriyarı bir adam bana doğru geliyordu. Onu resimlerinden tanıdım. Babamın evlat gibi büyütüp İstanbul’a yolladığı, çok çok sevdiği için hep “paşa kardeşim, paşa kardeşim” diye andığı, sonraları ismi Paşa’ya çıkan Yervant amcamdı.</p>

  <p>Şaşkındım, bir rüya içindeydim adeta; ayakta mıydım, uyuyor muydum, uyanık mıydım? Işıklar vardı her yerde pırıl pırıl, üst üste binalar, ilk kez gördüğüm deniz, düdük çalan vapurlar, insan seli... Tokat’ta yol boyu yürüdüğümde o kadar az insana rastlardım ki, burada halk sokağa dökülmüş gibi geliyordu. Otomobiller, tren gibi ray üstünde giden tramvaylar... Şehir insanları bu sürate nasıl dayanabiliyordu acaba?</p>

  <p class="orta">*</p>

  <p>Tokat’ta Sivas’a ve Samsun’a çalışan iki otobüs vardı. Bir de, yakın vilayetlere sebze taşıyan, marş basması için önüne bir demir takılıp durmaksızın çevrilen kamyonetler... Bin bir güçlükle marş basar, bir süre sonra bu defa da aşınmış dolma lastiklerden biri inerdi. Kısacası, bir kamyonun Tokat’tan Sivas’a gidişi Atlas okyanusunu aşmaktan daha zordu.</p>

  <p>Tokat’a otomobili ilk getiren ünlü Madımağın Celal’di. Dört köşe, tıknaz bir adamdı. Yaz kış kafasını usturayla kazıtırdı. Hiç kimseyle konuşmayan, burnundan kıl aldırmaz, pek tekin de olmayan biriydi. Tokat’a ilk kez kırmızı bir Ford ile girdiğinde şehirde yer yerinden oynadı. Kimileri buna cin arabası dediler. Behzat caddesinde bir aşağı bir yukarı piyasa yaparken nice kedi, köpek, tavuk, hindi ezdi. Kim, ne diyebilirdi ağalar ağası Madımağın Celal’e?</p>

  <p>Behzat caddesiyle Sulu sokağın kesiştiği yerde Tekel bayii Remzi efendinin dükkânı vardı. Madımağın Celal bir gün arabasıyla dükkânın kapısını devirip içeri girmiş. Remzi amcanın nutku tutulmuş, ama Madımak oralı değilmiş. Cebinden parayı çıkarmış, “Remzi, bana bir paket sigara ver!” demiş. Adamcağız korku içinde, “Yahu Celal, sen cinlerle yaşıyordun, şimdi cinlerin arabasını da aldın, tam cin olmuşsun!” diyebilmiş.</p>

  <p class="orta">*</p>

  <p>Vapura bindik. Tokat’taki son günlerimde allahaısmarladığa gittiğim <i>Şapatabah</i><a href="../Text/dipnot.xhtml#Footnote0027" id="Feedback0027"><sup>[27]</sup></a> Hovsep dayı:</p>

  <p>“Agop oğlum, İstanbul’a gidince Galata denen köprüye dikkatli bak, altından tekneler geçerken kerpeten gibi açılır kapanır. Karşısında, denizin ortasında, padişahın kızını yılan sokmasın diye yaptırdığı kuleli bir yer var, oraya Kız Kulesi derler. O ne güzel bir yapıdır, denizin içinde bir inci gibi, benim için o kuleye bir selam ver. Boğazın güzelliği de dillere destandır. Ortada deniz büyük bir nehir gibi akar, iki yakası yemyeşil ağaçlar, köşkler, yalılar, konaklar... Saatlerce bak, doyamazsın.”</p>

  <p>O gün Hovsep dayıyı hayranlıkla dinlemiştim, şimdi İstanbul’daydım, ama ne köprüye, ne Kız Kulesi’ne, ne de boğaza bakabiliyordum, zira nerede olduğumu, ne yaptığımı, adımımı nasıl atmam gerektiğini, ayakta nasıl duracağımı bilemiyor, ağzım açık, elimde tahta bavulum, amcamın ardı sıra yürüyordum.</p>

  <p>Amcam bana şöyle bir sıkı sarılmadı. İtalya’nın deli lideri Mussolini gibi kafasını salladı, lütfen bir “hoş geldin” dedi.</p>

  <p>“Aman oğlum, ağzını o kadar açma sonra içine sinek kaçar!”</p>

  <p>Utancımdan kıpkırmızı oldum. Ama ne yalan söyleyeyim, ne kadar dikkat edersem edeyim şehrin haşmetinden yine de ağzımı kapayamıyordum. Zaten Yusuf amca “İstanbul’da öyle binalar var ki, tepesine bakayım dersen şapkan kafandan düşer!” demişti. Binaların tepesine baktım ama şapkam yere düşmedi, zira amcam daha ilk andan şapkama kafayı takmıştı:</p>

  <p>“Şu başındaki <i>gollig</i><a href="../Text/dipnot.xhtml#Footnote0028" id="Feedback0028"><sup>[28]</sup></a> kasketini çıkar, bir daha da taktığını görmeyeyim.”</p>

  <p><i>Golliğ</i>in ne olduğunu bilmiyordum ama bir kez daha utancımdan yüzüm al al oldu, yavaşça kasketimi ceketimin cebine soktum ve tramvaya bindik. Şişhane yokuşu diye bir yeri çıkmaya başladık. İstanbul’da böyle dik yokuş olur muydu? Sonraları anladım ki İstanbul’da hiç düz yol yok, hep yokuş, yaşam yokuş, her anın yokuş; durmadan bu yokuşlarda çırpınacaksın ki nihayet düze eresin.</p>

  <p>Amcam kafamda bir kayıt defteri olduğunu zannetmiş olmalı ki her tramvay durağının ismini söylüyor ve “Unutma bu isimleri!” diye tembihte bulunuyordu.</p>

  <p>Biraz tereddüt, biraz korku içerisinde, “Olur emmi,” dedim.</p>

  <p>“Aman, bu kelimeyi bir daha duymayayım! Emmi Tokat’ta kaldı, bana amca diye hitap edeceksin!”</p>

  <p>“Peki amca,” dedim ve nihayet ismini çok kereler duyduğum Taksim’e geldik. Tramvaydan indik. Tokat’ta okul kitabında gördüğüm ünlü Atatürk heykeli Taksim’in orta yerindeydi, tanıdık bir şeyi görmüşçesine uzun uzun baktım o heykele. Amcamların oturduğu Feridiye caddesi hayli uzun bir caddeydi. Dört katlı bir evin önünde durduk, en üst kat amcamın dairesiydi. Buranın balkona çıkan bir odası çekme kat gibiydi, balkon da iptal edilip oda şekline sokulmuştu. Buraya amcamın “analığım” dediği ihtiyar bir kadın sığınmıştı, hemen köşedeki somya bana aitti. Sağ olsunlar, orayı o ihtiyar büyükanneyle paylaştık. Yengem asabi, mağrur, hep tepeden bakan bir tipti, ama ben İstanbul’a bir baltaya sap olmaya gelmiştim, kimseyi eleştirmeye hakkım yoktu. Onlara ben yalvar yakar olmuştum beni alsınlar diye.</p>

  <p>Vay kaplara kacaklara sığmayan Agop, bu hallere de mi düşecektin!</p>

  <p class="bolum" id="b54">Gurbetlik</p>

  <p class="ilk">Bir gün değirmende ağbimle yeni uçmaya başlayan bir şahin yavrusu yakalamıştık. Onu yakalayacağız diye parmaklarımız kan içinde kalmıştı. Niyetimiz kötü değildi, sadece kuşu beslemek istiyorduk. Çok maharetli olan Osgihan ağbim gün boyu uğraştı ve söğüt dallarından çok güzel bir kafes yaptı. Yavruyu kafese koyduk, yumurta haşladık, yiyecek ne varsa önüne koyduk. Yavru, yiyeceklere hiç bakmıyor, pençesiyle kafesi parçalamak için çırpınıyor, ateş gibi gözleriyle bize nefretle bakıyor, adeta kin kusuyordu. Bir süre sonra başını kafese vurmaya başladı. Büyük bir hata yapmakta olduğumuzu anladık, kafesin kapısını açıp onu azad ettik. Yavru şahin şöyle bir silkelendi, gerildi sonra yorgun kanatlarını açtı, hafif bir daire çizdi ve geldiği yöne doğru sanki bir özgürlük şarkısı söyleyerek uçup gitti.</p>

  <p class="orta">*</p>

  <p>O yavru şahinle aramızda bir fark vardı. Onu kafese biz zorla koymuştuk, oysa ben kafese gönüllü girmiştim. Modern şehirde bir köylü, bir değirmenci oğlu Agop’tum! Artık duyamayacağım sesler geliyordu aklıma. Sabahları serenat yapan horoz sesleri, çoban köpeklerinin ardı sıra yürüyen koyunların çıngırakları, kuzu sesleri, yelesini rüzgâra kaptırmış atların özgür kişnemeleri, yüzlerce, binlerce serçenin, sığırcığın şarkısı, birbirine yaslanmış selvi ağaçlarının çıkardıkları hışırtı.</p>

  <p>Şehirde ise hep binalar, binalar... Elini uzatsan karşıdaki evin penceresini açarsın, ama bunun adı gelişme! Biz Tokat’ta çok gerilerde kalmışız, bağlı bahçeli iki katlı evlerde saray misali oturuyormuşuz. Gece yarılarına kadar çalan tramvay çanını dinliyor, daracık yatağımda kımranmadan uyumaya çalışıyorum. Kımransam düşerim diye korktuğumdan put gibi yatıyorum. Ya Rab, ne zaman sabah olacak, olacak da bu insan ininden, Taksim, Feridiye caddesi 49 numaradan dışarı çıkacağım.</p>

  <p class="orta">*</p>

  <p>Tahtaba köyünden ihtiyar bir kadıncağız, Gülcivan ana hastalanmıştı bir gün. Arabayla Tokat’a getirdiler, anamın bir arkadaşının anasıydı. Anam onu bin bir rica minnetle Tokat Devlet Hastanesi’ne yatırdı. Kadıncağız bir gün kalabildi hastanede, ertesi gün yalvarıyordu:</p>

  <p>“Ne olur Makır kızım, beni evine götür.”</p>

  <p>Anam Gülcivan anayı hastaneden çıkarıp bize getirdi. Ona yüklükten çıkardığı en güzel yatakları serdi, etrafında bir hastabakıcı gibi fır dönüyordu, tek ki Gülcivan ana rahat etsin. Kadıncağız iki gün sonra:</p>

  <p>“Makır kızım, hele köye bir haber sal da oğlum Ardavazt gelsin, beni köyüme götürsün.”</p>

  <p>Anam çok hayıflandı:</p>

  <p>“Gülcivan ana, burada kal, doktora yakın olmak iyidir, yoksa seni rahat ettiremedik mi?”</p>

  <p>“Yok kızım, Allah senden razı olsun. Ben galiba öleceğim, gidem de köyüme, ahır sekimde şöyle bir yatam, hiçbir şeyim kalmaz.”</p>

  <p>Ahır sekisi ahırın bir köşesine yapılmış bir odadır. Kışın çok soğuk olduğunda hayvanlarla beraber orada sıcak sıcak yatılır. Kadıncağız sekisini arıyordu. Ben de İstanbul’da kendi halimi onunkiyle özdeşleştiriyor, mahzunlaşıyordum. Burukluk beni esir almıştı ama yine de kendimi teselli etmeye çalışıyordum.</p>

  <p>“Kimse seni allı pullu haberlerle, ille de gel diye çağırmadı. Kendi düşen ağlamaz, kimse sana ‘vah yavrum’ demez. Hem olan ne ki? Henüz ortada bir şey yok, kim bilir belki de yarın doğacak bir güneş seni huzura erdirecek. Hani <i>Pıladz</i> hala demişti, kızlar için ayrı erkekler için ayrı yatılı okullar varmış, bir de bakarsın öyle bir okuldasın.”</p>

  <p class="orta">*</p>

  <p>Anam kostümümün iç cebine bir on lira dikmişti. Tramvayda ikinci mevki üç kuruştu, yani cebimdeki az para değildi. Anam parayı düşürmeyeyim diye cebimin ağzını firketeyle kaparken: “Bu paraya mukayyet ol, kimseye kaptırma. Orası İstanbul, ne olur ne olmaz. O şehre giden, havasından mı suyundan mı, değişir, oraya uyarmış. Baktın olmadı, üçüncü mevki tren yedi lira imiş, Tokat’a bir bilet alırsın, üç lirayı harçlık eder, baba evine dönersin.”</p>

  <p>Geldiğimin dördüncü günü, içerde bir askıda asılı duran ceketimin iç cebine elimi attım. Cep bomboştu. Tek dayanak noktam olan mütevazı servetim gitmişti. Utana sıkıla amcamın yanına gittim:</p>

  <p>“Amca, iç cebimde bir para vardı, trenden inerken duruyordu, sonra acaba yolda mı düşürdüm?”</p>

  <p>O yaşta kendi kendini kandırırsın, karşındakini de kandırdığını zannedersin; ne yapayım, alenen “siz mi aldınız?” diyemezdim.</p>

  <p>Amcam birden kızardı, gözleri fırıl fırıl dönmeye başladı:</p>

  <p>“Önce bir hareketlerini düzelt, karşındakiyle konuşmayı öğren! Artık ahırdan çıktın, insanlar arasına girdin! Yontul, bu kütüklüğünle kalma! Ne bana ne yengene soru sorabilirsin sen, böyle bir hakkın yok! Biz sana soru soracağız, sen yalnız cevap vereceksin!”</p>

  <p>Tokat’ta yabancı bir mahalleden geçtiğimizde kalabalık bir grup bizi karşılarsa, dönüş yok, dayak yiyeceğiz demekti. Öyle zamanlarda soğuk bir ter basardı beni. Aynı teri o an da hissettim. O güne dek babamdan bir fiske dahi yememiştim, anamın dayağı günlük besinim gibi olduğu için kaale alınmazdı zaten. Oysa bu adam beni döverse bana çok acı gelecekti. Neyse ki fırtına çarpmadı, geçti gitti.</p>

  <p>Benim bildiğim, eşlerden biri kızıp sinirlendi mi diğeri işi küllemeye bakar, yatıştırır. Yengem ise tam aksiydi, yangına körükle giderdi. Masallardaki abartılmış kötü kadınları geçerdi. O kötü kadınlar yengemin yanında kanatsız birer melek gibi kalıyorlardı. Amcama kükrediği zaman o koca herif iki kat olurdu. Hiç alışık olmadığım, ailemde hiç görmediğim huylar vardı bu evde. Her akşam ikisi arasında bir çıngar kopar, ben naçar, fırtına geçene kadar bir deliğe sinerdim.</p>

  <p class="orta">*</p>

  <p>İstanbul’a vardığımın ilk haftası bir müjde aldım. Hafta başında Kapalıçarşı’da kuyumcu çıraklığına başlayacaktım. Yıl 1946. Kapalıçarşı’da kuyumculuk yüzyıllar öncesine dek uzanan bir Ermeni geleneğiydi. O zamanlar sıra sıra Ermeni kuyumcuları vardı, arada da ilaç niyetine Rum, Türk, Yahudi dükkânları. Çalışacağım yer Garbis Keçeci’nin ünlü Şen Tokat Pazarı’ydı. Evden bir nebze de olsa uzaklaşacağım, günün büyük kısmını bu dükkânda geçireceğim için çok mutluydum. Boşuna dememişlerdi: “Kul bunalır, bunalır, ama beklemediği bir anda Hızır yetişir.”</p>

  <p class="orta">*</p>

  <p>İşe başlasam da evde üzerimdeki baskı her geçen gün daha da artıyordu. Bir mengeneyle sıkıştırılıyormuşum gibi geliyordu bana. Üç cengâver ellerinde paslı kılıçlarıyla bana saldırıyordu sanki; her biri beni casus gibi kullanmaya çalışıyordu. Yengem “Amcan yolda karılara kızlara bakıyor mu?” diye soruyordu. Amcam, “Ben evde yokken yengen pencereye çıkıp gelip geçenle, erkeklerle konuşuyor mu?” ihtiyar cadı da “Yengenle amcan benim hakkımda ne konuşuyorlar?” diye sıkıştırıyordu. Durmadan “Hayır, görmedim, duymadım, bilmiyorum,” diyor, üç maymunu oynuyordum. Kızıyorlardı o zaman bana, ne aptallığım, ne alıklığım, dangalaklığım, kıroluğum kalıyordu. Her şeye boyun eğdim, boynum kıldan inceydi, kimseden şikâyetim yoktu. Kendim etmiş, kendim bulmuştum, Tanrı’nın bana verdiği cezaydı bu.</p>

  <p class="orta">*</p>

  <p>Babamın kan kardeşi Muşeğ Boyacıyan Kadıköy’de oturuyordu. Tokat’ın en değerli ailelerinden <i>zıpkacı</i> Mihran emminin kızı Kayane ile evliydi. Hiç görmemiştim ama methini çok duymuştum. Amcamla haber yollayıp beni durmadan yemeğe davet ediyordu. O zamanlar Kadıköy’de bütün evler bahçe içindeydi ve bu bahçeler envai çeşit meyveyle süslüydü. Kadıköy’den Bostancı’ya kadar olan şerit Tokat’tan farksızdı, hep bağ bahçe. Sonraki yıllarda bu cenneti beton yığınlarıyla dümdüz ettiler.</p>

  <p>Evcek yola çıktık. İstanbul’a geldiğim bir yıl olmuştu ama ilk kez vapura binip şehri görüyordum. Vapurda dışarıda durmak için izin aldım, izin verdiler ama bin bir ihtarla: “Kenarda durma, biri bir şey söylerse cevap verme, vapur iskeleye yanaşınca bizi bekle!”</p>

  <p>Tanrı’nın bir cenneti olmalı bu şehr-i İstanbul. Göz alabildiğine uzanan güzellikler, masmavi boğaz, yemyeşil, rengârenk çiçekler içinde kıyılar, saraylar. Gözümden bir yaş çeşmesi gayri ihtiyari akıp gidiyordu. O canım anamı, babamı, bacımı ve kardeşlerimi görüyordum, denizin üstünde yürüyüp gidiyorlardı. “Durun!” diyordum onlara, “Deli Agop akıllandı; buradayım kurban olduğum anam, bir lahzacık durun, neden benden kaçıyorsunuz? Ağbilerim, bir kere yanaklarınızdan öpeyim ne olur!” Ne durdular ne de bir cevap verdiler. Yüzüme bile dönüp bakmadılar ve sonra denizin üzerinde adeta buharlaştılar, kaybolup gittiler.</p>

  <p>Başımı demirlere dayadım, boğazın yasemin kokulu rüzgârı yüzümü okşuyor, bir yandan da deniz beni çekiyordu:</p>

  <p>“Gel Agop, sen Anadolu çocuğusun, ‘mihnet ile gül koklama, ısırgan otu ondan iyidir.’ Atıver kendini bu beyaz köpüklü sulara, bütün sıkıntıların bir anda biter. Tokat’a dön.”</p>

  <p>Dönmem. Köprü altında yatar, hamallık yapar, yine Tokat’a dönmem; sırtıma teneke bağlarlar, herkesin oyuncağı olurum sonra!</p>

  <p>Bu tahayyüller içinde solmakta iken, birdenbire yüzüme bir ferahlık serpildi, şifa veren bir nefes beni sardı ve bana anamın sütü gibi mukaddes geldi. İrkildim, titredim. Yoksa bu Rab İsa’nın nefesi miydi? Derken ninni gibi tatlı bir ses geldi kulağıma, bozuk bir Türkçeyle:</p>

  <p>“Neyin var yavrum, bir şeyin mi var, bir şey mi kaybettin? Sana yardımcı olayım.”</p>

  <p>Lacivert eşarbının çevrelediği güzel yüzünde ilahi bir ışık yanıyordu. Bu bir rahibeydi. Anamın anlattığı rahibeyi ilk kez yanı başımda görüyordum. Anam, “Onlar kendilerini Rab Mesih’e adamışlardır, hiç evlenmezler, isimleri ‘Mukaddes Kızlardır,” derdi.</p>

  <p>Pamuk kadar beyaz ellerini omzuma koydu.</p>

  <p>“Bir şey mi kaybettin, neden böyle helak olmuş bir halin var?”</p>

  <p>Sanki Tanrı katında hesap veriyordum. Bu şehirde ilk kez birine korkusuz cevap veriyordum.</p>

  <p>“Evet ana, kendimi kaybettim.”</p>

  <p>O kadar yavaş konuşuyordu ki, kelimeler bir fısıltı halinde çıkıyordu dudaklarından, dalga sesleri onu duymamı zorlaştırıyordu. Yanaklarımı öptü, elindeki beyaz mendille gözlerimi sildi. Donakaldım, kımıldayamadım yerimden. Anam sabahları ben uyurken gelir, parmaklarını gür saçlarımın içinde gezdirir, beni öper koklardı. O munis sesiyle adımı sordu.</p>

  <p>“Agop” dedim.</p>

  <p>“Agop, Ermenisin?”</p>

  <p>“Evet.”</p>

  <p>“Gregoryensin<a href="../Text/dipnot.xhtml#Footnote0029" id="Feedback0029"><sup>[29]</sup></a>?”</p>

  <p>Bu kelimenin anlamını bilmiyordum.</p>

  <p>“Evet,” dedim.</p>

  <p>Takdir eden gözlerle baktı:</p>

  <p>“İlk Hıristiyanlar sizsiniz,” dedi.</p>

  <p>Bunu hiç duymamıştım. Cevap vermedim.</p>

  <p>Eli omuzlarımdaydı, içimden yolun bitmemesi için dilekler tutuyordum.</p>

  <p>“Agop,” dedi, “biz hepimiz kaybolmuştuk, senin gibi başıboş olan, kurtlara yem olacaktır, çünkü sahipsiz koyunu kurt kapar. Tanrı bize acıdı, tek evladını bize çoban olarak yolladı, çünkü kötüye gidiyorduk ve yüce Mesih bizi kurtardı. Nasıl ki bu vapur birazdan limana sığınacak, bizim tek sığınacağımız da İsa Mesih’tir. Sen ona sığın, hiç kaybolmayacaksın. Zira ebedi ve mukaddes limanımız odur.”</p>

  <p>Onun kanatları altında bir minik serçe gibi huzur duyuyordum.</p>

  <p>“Bak,” deyip Moda yönünü gösterdi. Büyük bir haç görünüyordu uzakta. “Şu haçları görüyor musun? Ben o kilisede bulunurum çok zaman. Her perşembe sabah saat onda iki saat Türkçe ayin yaparız, ne zaman vaktin olursa gel; biz hangi dinden, hangi milletten olursa olsun bütün insanlar için dua ederiz. Allah birdir, zira hepimizi o yarattı. Ne zaman yolun düşerse gel kilisemize, beni ara, Mağdalena rahibeyi görmek istiyorum de.”</p>

  <p>Elindeki siyah çantaya davrandı.</p>

  <p>“Sana biraz para vereyim; borç olarak, büyürsen, ne zaman paran olursa bana ödersin.”</p>

  <p>Hemen elini tuttum.</p>

  <p>“Yok teyze,” dedim, “şu an o kadar zenginim ki...”</p>

  <p class="orta">*</p>

  <p>Vapur iskeleye yanaşırken bizimkiler geldi. Uzaktan görmüşler, yengem “Rahibeyle ne konuşuyordun?” diye sordu.</p>

  <p>“Tanrı’yı konuşuyorduk.”</p>

  <p>Amcam rahibeye sinirlendi:</p>

  <p>“Boş kadın!”</p>

  <p>Bu sırada benim içimdeki bütün fırtına dinmişti. Bir tüy kadar hafif, bir rüzgâr kadar hürdüm, zira başıboş bir koyun değildim artık, benim de bir çobanım vardı.</p>

  <p>Muşeğ amca beni bağrına bastı, ağladı, öptü. Amcama hayır dualar etti:</p>

  <p>“Yaptığın çok iyi bir şeydi; kan kardeşime bir yerde borcunu ödüyorsun.”</p>

  <p>Amcam Tokat kebaplarını yuttukça “Ne demek, ne demek,” deyip duruyordu. Muşeğ amca yengemi de bana baktığı için övdü:</p>

  <p>“Agop’u arada bize de yollayın, hiç çekinmeyin.”</p>

  <p>Yengem canı gönülden cevaplamaya çalıştı:</p>

  <p>“Ne demek canım, çocuğun bize hiçbir ziyanı yok.”</p>

  <p class="orta">*</p>

  <p>Bu gezi beni çok mutlu etmişti. Fırtınanın gücü ne olursa olsun sığınacak bir limanım vardı artık, dünyam değişmişti, bana zor kurşun işlerdi. Ama evde yavaş yavaş suyum ısınıyordu. Aldığım haftalığı onlara veriyordum, onlar da bana bir harçlık veriyorlardı. Harçlıklarımdan artırmaya çalışıyordum ve şeytan içime girmişti bir kere. Biriktirdiğim paraları yanımda tutmuyor, İstanbul’daki en büyük manevi desteğim olan, babamın dayı kızı Elmon halaya veriyordum. Bir süre sonra epey bir para biriktirmiştim. Bir gün İstanbul’dan Tokat’a giden birine verdim bu parayı, anama götürmesini söyledim. Anama da bir mektup yazıp “sakın bana bir şey yazma,” diye tembihledim. Bu, aileme gönderdiğim ilk paraydı.</p>

  <p class="orta">*</p>

  <p>Beş yıl kadar sonra, artık ufak ufak kendi ayaklarım üzerinde duracak hale geldiğimde Mağdalena anayı ziyaret etmek, ona olan gönül borcum için teşekkür etmek istedim. Beyaz bir orkide alıp Kadıköy’e geçtim, kiliseye yollandım. Kapıyı bir rahibe açtı:</p>

  <p>“Kimi arıyorsunuz?”</p>

  <p>“Rahibe Mağdalena anayı arıyorum.”</p>

  <p>Durakladı.</p>

  <p>“O şimdi Rab İsa Mesih’in yanında.”</p>

  <p>Ne kadar üzüldüğümü görünce rahibe boynundaki haçla beni kutsadı. İyilik meleğimi yakalayamamıştım. Elimdeki tek beyaz orkideyi kilisenin minberindeki İncil’in üzerine koydum. Yukarıdaki bir tabloda bembeyaz kanatları ve şefkat dolu yüzüyle Mağdalena ana bana bakıyordu. Onun sayesinde yaşadığım her türlü zorluk bana kuvvet vermişti beş yıldır. Mücadele etmeyi, yılmamayı, her çıkmazın bir çıkışı, her gecenin bir sabahı olduğunu ondan öğrenmiştim. Onun ilahi ışığı bana ömrüm boyunca göz kırpacaktı.</p>

  <p class="bolum" id="b55">Kapalıçarşı’da öğle yemekleri ve aşçılar</p>

  <p class="ilk">Öğle yemeğim üç kuruşa çeyrek ekmek -param olduğunda yarım ekmek- ve on kuruşluk tahin helvasından ibaretti. Çarşıdaki Rum bakkal Todori usta beni görünce kahkahayı basardı:</p>

  <p>“Hoş geldin benim yağlı müşterim, her tarafından Trabzon yağı akıyor! Bre <i>palikarya</i><sup>+</sup> senin gibi on müşterim olsa bir hafta sonra sermayeyi kediye yükler, gider Sultanahmet camiinin önünde el açarım!”</p>

  <p>Okkalı göbeği, şarapla al al olmuş yanaklarıyla sempatik adamdı Todori usta. Bazen artmış kaşar ve salam parçalarını bir kâğıda kor, “Al bre Pehlivan, bunlar sana hediye, para istemez,” derdi.</p>

  <p>Şu bir gerçek ki Kapalıçarşı’daki ustalar merhametsiz ve acımasızdı. İki kardeş olan ustalarım her öğlen lokantadan gelen nefis yemekleri midelerine indirirler, beni buyur etmezlerdi. Taksim’deki Trigon adlı Rum pastanesinin vitrinindeki pastaları içim eriyerek seyreder, ilerde çok para kazanırsam on pasta birden yiyeceğime dair sözler verirdim kendi kendime. Yokluk insanı hayal denizinde yüzdürür. Büyük ustam yemek yerken öyle kendinden geçerdi ki, ağzının iki yanından yağlar akardı. Eh, yediği, çarşının en kral aşçılarından Vanlı Mihran ustanın yemekleriydi.</p>

  <p class="orta">*</p>

  <p>Kapalıçarşı kuyumcusu kadar boğazına düşkün esnaf yoktur. Onun için en ünlü aşçılar o zamanlar çarşıdaki lokantalarda çalışırdı. Bursalı iki Rum’un işlettiği Bursa lokantası meşhurdu ama iki ortak her gün hesap yüzünden kavga ederdi. Lokantanın garsonları ikiye ayrılır, tencere tabak birbirine girer, harp edilir, karakoldan polis gelince anca barışılırdı. Ertesi gün aynı harp tekrarlanır, para çekmecesine hangi ortak önce yetişmişse hasılatı cebe indirir, akşam kasayı boş gören öbür ortak ortalığı ayağa kaldırırdı. Ermenice çok güzel bir deyim vardır: <i>Koğı koğen koğtsav, Asdvadz desav zarmatsav.</i><a href="../Text/dipnot.xhtml#Footnote0030" id="Feedback0030"><sup>[30]</sup></a> En sonunda Bursa lokantası kapandı ve yerine bir banka şubesi açıldı.</p>

  <p>Ermeni lokantalarındaki ustaların her birinin kendine özgü yemekleri vardı. Mihran ustanın yaptığı <i>havidz</i><a href="../Text/dipnot.xhtml#Footnote0031" id="Feedback0031"><sup>[31]</sup></a> denen Van tatlısı koca tepsilerle yapılır, hepi topu iki saatte biterdi. Hayk ustanın tandırının kokusu çarşıyı tutardı. Hele toprak kapta yaptığı çoban güvecinin tadına doyum olmazdı. Mekânının adı “Türk lokantası”ydı. Üç katlı binada yer bulmak meseleydi.</p>

  <p>Zırdeli Zare ustanın muhtelif balık çorbaları, midye dolmaları meşhurdu. Ama Allah korusun, kapıdan sığmayan o dev adam bir coşsun, ne tabak ne bardak bırakır, her şeyi kırıp dökerdi. Zare usta Nafıa<sup>+</sup> askerliği zamanında yol yapımında çalışırken bir taş yığınının altında kalmış, ölümden dönmüştü, siniri o günlerden kalmaydı. Oysa krizi tutmadığı zamanlar ne iyi adamdı. Benim gibi <i>hılez</i><a href="../Text/dipnot.xhtml#Footnote0032" id="Feedback0032"><sup>[32]</sup></a> çocuklar ustalarımıza yemek sipariş ettiğimiz zaman hemen okkalı bir midye açar, üstüne de biber ekler, “Ye <i>dzo</i><a href="../Text/dipnot.xhtml#Footnote0033" id="Feedback0033"><sup>[33]</sup></a>, çükün düşmesin!” derdi.</p>

  <p>Patronlar bu lokantaların her birini haftanın bir günü ziyaret ederdi mutlaka. Topikçileri,<a href="../Text/dipnot.xhtml#Footnote0034" id="Feedback0034"><sup>[34]</sup></a> lakerdacıları ise her köşede görürdün. Ama hiç kimse ıstakozcu Hampik ağa gibi olamazdı. Cyrano de Bergerac’ın<sup>+</sup> burnundan büyük, biber veya patlıcan gibi bir burun, hep sarkık kalın dudaklar, açık düğmelerinden kıllar görünen bir göğüs ve belde Acem kuşağı. Yüzlerce Ermeni kuyumcunun çalıştığı Çuhacı hanın önünde “Ben böyle canavar görmedim!” diye bağırır, <i>çavela</i>sındaki<sup>+</sup> ıstakozun övgüsünü yapardı. “Kamyon çekiyor!” diye haykırırdı, “Nah, az önce Gedikpaşa yokuşunda bir kamyon kalmıştı, işte bu canavar çekti!” Anadolu’dan mal almaya gelmiş adamlar tezgâhının önünden geçerken birdenbire duraklar, ıstakoz denen deniz canavarını hayretle seyrederlerdi. Hampik ağa onları görünce coşardı: “Vay hayvan vay, ben böyle hayvan görmedim!” Adamlar bir an alınırlar, ama o hiç istifini bozmaz, ıstakoza bakarak, “Ama ne hayvan! <i>Çorkodani</i><a href="../Text/dipnot.xhtml#Footnote0035" id="Feedback0035"><sup>[35]</sup></a>!” derdi.</p>

  <p>İşte bütün bu yemekler içinde ben tahin helvası ekmekle yaşar gider, yutkuna yutkuna doyardım.</p>

  <p class="bolum" id="b56">Sırpuhi hala</p>

  <p class="ilk">Zaman çarkı lehime dönüyordu. Canım kadar sevdiğim kan kardeşim Lafazanların Murat İstanbul’a geliyordu. Onunla Tokat’ta beraber nice omuz omuza kavgalar vermiştik. Şeytan tüyü vardı Murat’ta, her kavgadan muzaffer çıkardı. Murat’ın yaz sonunda çok sevdiği dayısının yanına geleceğini duyunca günleri saymaya başladım. Artık yıldızım parlıyordu, acaba rahibe Mağdalena benim için de mi dua etmişti? Bana yeni bir hayatın başlangıcını müjdeleyen sürprizler art arda geliyordu.</p>

  <p>Hemen yanımızdaki evde Ermeni bir çift oturuyordu. Sırpuhi hala bizim evdeki huzursuzlukları, kavgaları, dövüşleri hep duyar, bana acırmış. Güçlü kuvvetli, gözünü budaktan sakınmayan, kıvırcık saçlı güzel bir kadındı. Mahallenin hiçbir delikanlısı ona kötü gözle bakamazdı. Kocası Harutyun amca mazlum, sessiz, efendi bir adamdı. Plymouth marka arabasıyla Taksim’den Sarıyer, Büyükdere taraflarına taksicilik yapardı 25 kuruşa. Çocukları olmamıştı. Ben onları tanıdıktan bir süre sonra, Harutyun amca, tam da ruhuna uygun bir biçimde, arabasının içinde uyurken hayata veda etti. Yapayalnız kalan Sırpuhi hala bana bir gariban gözüyle bakar, amcamla yengemden hiç çekinmeden balkondan seslenirdi:</p>

  <p>“Agop oğlum, şu pastayı ye de içim açılsın, aslan oğlum!”</p>

  <p>“Oğlum, şu sıcak köfteleri yut bakayım!”</p>

  <p>Ya Rab, yoksa bu kadın gizli bir rahibe miydi? Olamazdı, zira mahallede can sıkıcı bir olay olursa bir erkek gibi yakası açılmamış küfürleri basardı. Sivas ellerinden gelmişti. Sivas’ta yaşayan Murat ismindeki dayısını anlatırdı bana hasretle:</p>

  <p>“Alnı bir karış gelirdi dayımın, her at onu taşıyamazdı. ‘Murat geliyor’ dediklerinde yedi mahalle ayağa kalkardı. Yiğitliğiyle yörede nam salmıştı,” der, nedense sonrasını anlatmazdı, “Bizim ailenin Sivas’ta kalması mümkün değildi artık. Ne yapalım, kalktım, bu kaypak İstanbul’a geldim.”</p>

  <p>Bir cumartesi akşamı amcama, “Oğlanı bu akşam bana verin, yarın sabah erkenden gezmeye götüreceğim,” dedi.</p>

  <p>Amcam dakikliğe çok önem verirdi.</p>

  <p>“Akşam kaçta dönersiniz Sırpuhi hanım?” diye sordu.</p>

  <p>“Aşağı yukarı yedide evde oluruz.”</p>

  <p>Evden alacaklarımı alıp Sırpuhi halaya gittim. O zaman evlerde banyo yoktu. Kazanla su kaynatılır, tuvalette bir oturağın üzerine oturulup o suyla yıkanılırdı.</p>

  <p>Sırpuhi hala:</p>

  <p>“Soyun oğlum,” dedi, “seni bir güzel yıkayayım. Yarın sabah Kartal’a gideceğiz, bizim Surp Nişan kilisesinin<sup>+</sup> günü. Öğleyin de yukarıdaki bağlardaki ayazmaya<sup>+</sup> gider, orada kâğıt kebabı yer, döneriz.”</p>

  <p>Ne diyordu bu dev anası, dünya güzeli kadın? Kilise, bağlar, kâğıt kebabı... Yerimden fırlayıp boynuna atıldım, karşılıklı ağladık. Bir süre sonra “Soyun oğlum, su ısındı,” dedi. Durakladım, kadın yanında ben nasıl soyunurum? Durakladığımı görünce birden uyandı:</p>

  <p>“Ulan, burada kedi falan yok ki bamyayı kapsın Agop!”</p>

  <p>Anam, “Deli, deli görürse saklanacak yer arar,” derdi. Sırpuhi hala da benim gibi deliydi işte.</p>

  <p>Başımdan taslarla sular aktıkça kendimi aklanmış paklanmış hissediyordum. Sırpuhi hala “Otur bakalım Harutyun eniştenin koltuğuna,” dedi. Oturdum, tepsi içerisinde çay ve envai çeşit yiyecek geliyordu önüme. Kendimi bir kral gibi hissediyordum, yün yatağıma yattığım zaman Sırpuhi hala dayısının yiğitliklerini anlatıyordu. Uyumuş kalmışım. Sabah Sırpuhi halanın sesiyle uyandım:</p>

  <p>“Kalk bakalım Agop can, kahvaltımızı yapalım.”</p>

  <p>Amcamların evinde önüme konulan bir gıdım peynirle yapılan kahvaltılara benzemiyordu bu. Sırpuhi halanın masasında kuş sütü eksikti yalnızca. Yola çıktık, vapura binip Haydarpaşa’ya geçtik. Kartal’a kadar bütün yol bağlarla, bahçelerle, köşklerle, meyve bahçeleriyle doluydu. Allah’ım Tokat bu, Tokat işte! İşte aynı bağlar, aynı bahçeler. Trende bu güzellikleri şevkle seyrede seyrede Kartal’a geldik. Surp Nişan kilisesinde mahşeri bir kalabalık vardı. Çok güzel bir ayin yapıldı. Ayinden sonra Yakacık’a çıkıp Ayazma adlı lokantada kâğıt kebaplarımızı yedik, her şey çok güzeldi. Sırpuhi halayla konuşup gülüşüyor, yeşilliğin, temiz havanın tadına varıyorduk. Faytonlar, Tokat’taki gibi çeşmeler, üzüm bağları, çoğu Ermenice konuşan bir kalabalık. Bir rüyada gibiydim ve Tanrı’dan beni bu rüyadan uyandırmamasını diliyordum.</p>

  <p>Sırpuhi hala benim okuma tutkumu çok iyi biliyordu. Ben de ne yaparsam yapayım konuyu okula getirmeden yapamıyordum. Boş zamanlarımda Taksim’deki Esayan<sup>+</sup> okulunun önünden geçer, okul binasını bir mabet gibi seyrederdim. Kimi zaman okul dağıldığında ben de sokakta öğrencilerin arasına karışır, kendimi öğrenci gibi hissetmeye çalışırdım. Gerçi bazen kıyafetime bakıp, “Sen bu kıyafetle talebe olamazsın, kendini kandırıyorsun,” diye kızardım ama bu bir tutkuydu bende. Bugün dahi okumuş yazmışlara, çizip çiziktirmişlere karşı hürmetim sonsuzdur.</p>

  <p>Dönüş yolunda Sırpuhi halayla okul konusunda derin bir sohbete koyulduk. Sırpuhi hala süngümü düşürmek pahasına bana gerçekleri söylüyordu:</p>

  <p>“Bak oğlum, sen şu şartlarda okula gidemezsin. Kaç yıldır okuldan uzak kaldın, dağıldın, yıprandın, kendini toparlaman çok zor. Artık on dört yaşına geldin, süratin kesilmiştir, yoksa ben seni okula yollardım. Ama yine de senin yapacağın çok işler var. Bak ki kendi kendini yetiştir, bir an önce aileni buraya getirmeye çalış. Yağlı, yağsız, kap kacaksız da olsa senin evin, senin ailen olsun.”</p>

  <p>“Doğrusun Sırpuhi hala, kulağım da kalbim de sendedir,” diye cevapladım onu. Ama bir süre sonra yeni bir cevher yumurtladım. Sırpuhi hala Fransız yetimhanesinde yetişmişti ve çok güzel Fransızca konuşuyordu.</p>

  <p>“Sırpuhi hala bana Fransızca ders verir misin?”</p>

  <p>Güldü: “Agop can, sen hangi milletsin?”</p>

  <p>Şaşırdım: “Ermeniyim?!”</p>

  <p>“Ermenice biliyor musun?”</p>

  <p>“Bilmiyorum”</p>

  <p>“Ermenice bilmiyorsun, Fransız mı olacaksın da Fransızca öğrenmek istiyorsun; sen önce kendi lisanını, Ermeniceyi öğren.”</p>

  <p>Durakladım, utandım, biraz da cahilliğime yandım.</p>

  <p>“Kusura bakma Sırpuhi hala,” dedim mahzun.</p>

  <p>“Bilakis, öğrenmeye istekli olman beni her zaman memnun eder, ama insan önce kendini tanımalı, kendini tanımayan insan dünyanın en komik insanıdır. Evvela nesin, ne değilsin, bunun cevabını gayet rahat vermelisin. Fransızcanın da sırası gelir, İngilizcenin de, ama kendini iyice bildikten sonra.”</p>

  <p>O günden sonra Ermenice öğrenmeye karar verdim. 1948 yılında İstanbul sokaklarında, caddelerinde elinde bir alfabe ile bağıra çağıra harfleri tekrarlayan bir çocuk gördüyseniz o bendim işte.</p>

  <p>O günün akşamı eve saat dokuzda vardık, geç kalmıştık. Gün boyu içimde bir yerleri tırmalayan tedirginliğin nedeni de geç kalma korkusuydu zaten. Sırpuhi hala eve yaklaşınca birdenbire içimin karardığını hissetti: “Dur seni amcanlara ben teslim edeyim,” dedi. Belli ki daha kapıyı açar açmaz parlayacağını bildiği amcama karşı bana kalkan olmak istiyordu. Ben yine de Sırpuhi halaya teşekkür ettim ve ısrar edip onu evine soktum.</p>

  <p>Gerçekten de amcam kapıyı hışımla açtı:</p>

  <p>“Sokak köpeği, saat kaç!”</p>

  <p>Boynumu büktüm, kedi gibi büzüldüm, konuşmanın faydası olmadığını biliyordum artık.</p>

  <p>“Çık dışarı! Bu sana ceza olsun, yengen ne zaman gel derse, içeri o zaman gireceksin!”</p>

  <p>Demir kapı yüzüme kapandı. Bütün gün sürdüğüm zevk u sefa heder olmuştu. Kapının önünde duramazdım, konu komşu sorgu hâkimi gibi meseleyi öğrenmeye çalışırdı. Yine Sırpuhi halaya gitmeye karar verdim, daha yatmamıştır diye düşünüyordum. Ama birden çekindim, o yiğit kadın olanları duyunca ayaklanır, amcamın evini başına yıkardı. Vazgeçtim. Şöyle Taksim’e kadar bir çıkayım dedim. Öğlen yediğim kebabın tadı damağımdaydı ama yine de acıkmıştım. Taksim’de <i>Vosgeperan</i> kilisesinin<sup>+</sup> köşesinde Lale Muhallebicisi vardı. İçeride büyük bir kazanda kaynamakta olan tavuk suyuna çorbanın kokuşunu duyuyordum ama hiç param yoktu; o kokuyu bugün dahi hatırlıyorum. Ortalıkta biraz dolandıktan sonra eve döndüm. Arkadaşım Jilber’in annesi bir rahatsızlığı nedeniyle gecelerini çoğu zaman pencerede geçirirdi, beni kapının önünde beklerken gördü. Neden sonra kapı açıldı, içeri girdim.</p>

  <p>Jilber’in annesi amcamların beni kapıda beklettiklerini ertesi gün Sırpuhi halama anlatmış. Bu olay benim için bir dönüm noktası olacak, bir karanlıktan sonra yeni bir gün doğacaktı. Bir iki gün sonra Sırpuhi hala, “Seni en yakın zamanda yanıma alacağım, sık dişini!” diye müjdeyi verdi. Üzerime bir ferahlık geldi, adeta yeniden doğuyordum.</p>

  <p class="bolum" id="b57">Amcamın dehşetli planı</p>

  <p class="ilk">İstanbul’daki ilk ustam Garbis Keçeci’nin yanından 1948’de ayrılmış, ardından hemen Hagop ve Aram Balyan kardeşlerin dükkânına girmiştim. İşi öğreniyor, gittikçe daha maharetli bir kuyumcu oluyordum. Bir gün amcamla aramızda geçen bir olay artık onun evinde kalmamı imkânsız hale getirdi. Amcam ustalarımı tanıyordu, bir gün yanlarına gidip benden dert yanmış:</p>

  <p>“Yahu Balyan usta, bu oğlanı Tokat’tan getirdim, inan ki evin ne tadı kaldı ne tuzu, karı koca her gün harp halindeyiz. Ben bunu şimdi Tokat’a yollasam Tokat’a <i>çal</i><sup>+</sup> olurum. Zira bizim Tokatlılar birbirlerine çok bağlıdır, bilirim çocuğu geri gönderdim diye hakkımda neler diyeceklerini. Gel bana yardım et, bu çocuk tezgâhtan altın çalıyor diye işten atıver, ben de ‘çalıştığı yerden çalan çocuğu evimde tutmam!’ diye postalarım hemen Tokat’a.”</p>

  <p>Ustamgiller sert insanlardı ama koyu Protestan, gayet koyu Hıristiyanlardı ve hiç yalan konuşmazlardı. Amcamın söylediklerini duyunca hayretler içinde kalmışlar:</p>

  <p>“Ne diyorsun sen! Hayatta böyle bir şey yapamayız. Biz bu çocuğu çok denedik, köşelere para bıraktık, kasten yere altın parçaları düşürdük, hiçbirini almadı. Baron<a href="../Text/dipnot.xhtml#Footnote0036" id="Feedback0036"><sup>[36]</sup></a> Arslanyan, söyledikleriniz bize terstir, ne inancımıza ne kitabımıza sığar!”</p>

  <p>Bunları bana küçük ustam anlattı birkaç gün sonra.</p>

  <p>“Agop bana bak, ispiyonculuk ayıptır, ama hayır içinse buna ispiyon denmez. Amcan senin için bize ahlaksız bir teklifte bulundu. Çok dikkat et, bir iftiraya kurban gitmeyesin.”</p>

  <p>Balyan kardeşlerin dükkânından ancak 1955’te askere giderken ayrıldım. Onlar Arjantin’e göçmeden önce bütün atölyeyi bana bıraktılar ve bunu emeklerimin karşılığı olarak yaptıklarını söylediler. Genç yaşımda mesleği öğrenmiştim, üstelik yepyeni modeller çıkarıyordum. Piyasada hiçbir atölyede olmayan bu modeller çok beğeniliyor, adeta kapışılıyordu. Ustalarımın kazancı buna paralel olarak artıyordu, benim haftalığım da.</p>

  <p>Ustamın anlattıkları beni adeta kalbimden vurmuştu. Artık amcamda duramazdım. Öldüm öldüm, dirildim. Tokat’a gönderildiğimi düşünüyordum, üstelik hırsızlık suçlusu olarak. Pehlivan ailesinde çok şeyler olmuştur, kavga da, külhanbeylik de... Ama bir hırsız... Vallahi aile mahkemesi beni idama mahkûm ederdi. Asırlık ailenin onuruna halel getirmenin cezasıydı bu.</p>

  <p class="bolum" id="b58">Sırpuhi hala beni amcamgilden istiyor!</p>

  <p class="ilk">Bir pazar sabahı Sırpuhi hala beni amcamgilden bir kız ister gibi istedi. Ama o dağları taşları yıkan kadın, beni öyle bir tezgâhla aldı ki, ayrılırken ellerini öptüğüm yengem ilk kez alnımdan öptü beni.</p>

  <p>“Bu çocuğu bana verin ne olur! Harutyun’u da kaybettim biliyorsunuz, evimde bari küçük bir horoz olsun. Bana bir iyilik yapın, yine ne zaman isterseniz gelir size, her zaman yine emrinizdedir. Benim hiç çoluğum çocuğum olmadı, belki bir nebze azalır çocuk hasretim.”</p>

  <p>Bir anda kendimi Sırpuhi halanın evinde, özel yatağımda buldum, korkuluk niyetine evin erkeği de oldum. Durdurun dünyayı inecek var! Bir kartalın kanatları altındaydım, benim için her şeyi en ince ayrıntısına varana dek hesaplıyor, en ufak bir falsoyu kabul etmiyor, daima benim selametimi düşünüyordu. Tokat’a, anama Ermenice bir mektup yazdı: “Oğlun bizim evin erkeği oldu, çoluğum çocuğum olmadığı için amcasına çok yalvardım, oğlunu aldım onlardan. Agop iyi bir yolda, inşallah yakın zamanda siz de gelirsiniz de birbirinize kavuşursunuz.”</p>

  <p>Sırpuhi hala haftalığımı almıyor, “Biriktir,” diyordu, “Benim senin parana ihtiyacım yok. Biriktir, para sahibi ol ki ananı babanı İstanbul’a getiresin.”</p>

  <p>Bana iyi bakıyordu, vücudumu ortaya çıkaracak kıyafetler alıyor, “Güzel fotinler, güzel kıyafetler giyin oğlum, on tane kız gelmeli arkandan,” diyordu. Kötü günler geride kalmış, kendime güvenim artmıştı. Anadolu’dan gelme bir köylü çocuğu olduğum için mahallede daha evvel mikropluymuşum gibi benden kaçanlar yanıma sokulmaya başladılar. Allah’ım ne oluyordu bana! Mahallenin Ermeni kadınları hatırımı sormaya bile başladılar. Amcama, yengeme yerlere kadar eğilip hürmetlerimi arz ediyorum. Amcam beni gördüğünde, “Ne zaman istersen evin hazırdır,” diyor. Bense içimden, “Allah göstermesin!” diye dua okuyorum.</p>

  <p>Fiyakalı çocuk oldum, pencere perdelerinden kaçamak bakışlar atan kızlar çoğaldı. Ben de hemen âşık oluyor, durmaksızın aşk şiirleri yazıyordum. Hatta bir süre sonra şöhretim artınca arkadaşlarımın aşk mektuplarını da ben yazmaya başladım. Sırpuhi haladan öğrendiğim Ermeniceyi de okuyup yazmaya başladım. Sırpuhi hala Türkçe konuştuğumda duymazdan geliyor, Ermenice pratik yapmamı sağlıyordu. Kurduğum cümlelerde on kelimenin beşi yanlış da olsa Ermenice konuşmaya gayret ediyordum. Ama ne gaflar yapıyordum! Bir gün ustamın midesi rahatsız oldu, yakınımızda, Gedikpaşa’da ustamın arkadaşı Dr. Varujan Pakin’in muayenehanesi vardı, koştum. İçeride beş altı Ermeni kadın vardı. Doktor telaşla “Hayrola!” dedi. Ermenice, “ustamın midesi çok ağrıyor” demek istedim:</p>

  <p>“<i>Varbedis ıstakozı şad keş gı tzavi!</i>”</p>

  <p>Bir de baktım kadınlar kahkahalarla gülüyor. Meğer Ermenice mide anlamına gelen “<i>ısdamoks</i>” ile ıstakozu karıştırmışım. Bir gün de papaz efendiye “<i>kerayr</i>” dedim, “<i>derhayr</i>” diyeceğime, adama “efendim” diyeceğime “eniştem” demiş oldum böylece.</p>

  <p class="orta">*</p>

  <p>Kan kardeşim Murat İstanbul’a gelmişti. Gece gündüz birlikteydik. Daha önce askerlikte başımdan geçen bir olayı anlatırken sözünü ettiğim Sarkis Seropyan da bize katıldı, müthiş bir üçlü olduk. Ermeni cemaatinin o yıllarda Fenerbahçe, Galatasaray ve Beşiktaş’la başa baş mücadele eden spor kulübü Şişli Spor’a devam etmeye başladık. Kulüp binası Taksim’de, Esayan okulunun yanındaydı. Sarkis spora merak salmadı, dünyası okumak yazmaktı; sonradan da başarılı bir gazeteci-yazar oldu zaten. Ben kulübe üye oldum, üye numaram 154’tü. Murat’la ayda bir liraya atletizme yazıldık. Bir süre sonra ben atletizmden koptum, halter çalışmaya başladım, Murat ise sonraları atletizmde kulübe pek çok madalya kazandırdı. Sonraki yıllarda kulüpte eğitmenliğe başladım. Bugün bile yabancı ülkelerde hâlâ talebelerime rastlarım.</p>

  <p class="bolum" id="b59">Korist, sporcu, oyuncu Agop</p>

  <p class="ilk">Sırpuhi hala sayesinde kendi ayaklarım üzerinde durabilir hale gelmiştim artık. Beni Tokat’tan uğurlarken anam İstanbul’da kiliseye ilk gidişimde kapının eşiğini öpmemi istemişti. Tokat’ta kilise kalmadığı için anam kilise hasretiyle yanıp tutuşuyordu. Bir süredir Balıkpazarı’ndaki Üç Horan Ermeni kilisesine<sup>+</sup> gidiyordum, daha önce hiç duymadığım çan sesleri içimi ürpertiyordu. İlk gidişimde hele, çok şaşkındım, ömrüm boyunca yalnızca yıkıntı halindeki kiliseler görmüştüm, bu gördüğüm ayaktaki ilk Ermeni kilisesiydi. Eşikte eğilip diz çöktüm, yeri öptüm. Büyük ağbimin ilahilerinden birini okuyarak içeri girdim. Tokat’ta, evimizde ağbimin yönettiği ayinlerde dualarımızı çoğunlukla Türkçe yapardık.</p>

  <p class="gir1">İşte tatlı bir müjde, haleluya</p>

  <p class="gir2">İsa’m geldi artık kalbimize, haleluya</p>

  <p class="gir2">Haleluya kurtulduk, hamdolsun kurtulduk</p>

  <p class="gir2">Rab İsa gelince bize, iman doldu kalbimize</p>

  <p class="gir3">Haleluya, haleluya, haleluya...</p>

  <p>Kiliseye sıkça gidip gelmeye başladım. Pazar sabahları ayinlerdeki muganni gençlere imreniyordum. Bir pazar sabahı papazın elini öptüm ve mugannilerin oluşturduğu yarım dairenin içinde yerimi aldım. Diğer çocuklar ne yapıyorlarsa aynısını ben de yapıyordum. Anam bana 10-15 kelime Ermenice öğretmişti, işte bildiğim o kelimeler geldiğinde Enrico Caruso<sup>+</sup> gibi solo yapıyordum. Sesim defolu çıkıyor olmalı ki, mugannibaşı Hacı Isdepan Garabedyan kulağıma eğildi ve “Yeni geldin daha, kulağını bize iyi ver, her çarşamba akşamı da iki saat çalışmamız var, gel bizimle birlikte çalış,” dedi. Kısa sürede koroya uyum sağladım, her işe koşan, sevilen bir eleman oldum.</p>

  <p>1952’de İstanbul gençler halter şampiyonasında 67 kiloda birinci oldum. Dönemin ünlü spor spikeri Sulhi Garan’ın radyoda yaptığı anonsu herkes duymuştu. Artık adım tanınmaya başlamıştı. Tenor olarak kilise korosuna da girdim. İstanbul’a gelen dünyaca ünlü Ermeni şeflerin korolarına giriyordum. Parseğ Ganaçyan, Hampartzum Berberyan, Ohan Duryan, Ara Bartevyan gibi ustaların korosunda okudum.</p>

  <p>Harbiye’deki İnci sinemasına “Çobanın Aşkı” adlı bir film geldi. Filmin afişinde Ermeni oyuncuların adlarını görünce merak ettim. Film, Tiflisli ünlü kompozitör Armen Dikranyan’ın ünlü operası <i>Anuş</i>’tan yapılmış bir uyarlamaydı. <i>Anuş</i> beni o kadar sardı ki partisyonlarını bulup ezberledim. 1950’de İnci Sineması’nda Osmanlı zamanının ilk kompozitörü Dikran Çuhacıyan’ın “Leblebici Horhor Ağa” operetinde sahneye çıktım. Bir başka seferde de Ermeni mizahının büyük ustası Hagop Baronyan’ın “<i>Medzabadiv Muratsganner</i>” (Saygıdeğer Dilenciler) oyununda papazı oynadım. Sahnenin tozunu yutmuştum, çok büyük keyif alıyordum ama bir yandan da haftanın dört günü Şişli Spor Kulübü’nde çalıştırıcılık yapıyordum, ikisine birden yetişmem zordu. Daha bestekârların adını bile söyleyemiyordum ama müziği Viyana’da büyümüş bir çocuk gibi içiyordum. Bulduğum kitaplardan çok sesli müzik hakkında yeni şeyler öğreniyordum. Radyo konserlerinde eserleri tanımaya, bestecileri hakkında kendi çapımda değerlendirmeler yapmaya başladım.</p>

  <p>Azaduhi isminde dünya iyisi bir kızcağızla tanıştım. Azad abla diyordum ona, edebiyat düşkünüydü. Üç arkadaşımla beraber pazar günleri Azad ablanın evine gidiyorduk. Ailesi bizi canı gönülden ağırlıyordu ve birlikte su içer gibi kitap okuyorduk. Okuyor, tartışıyor, öğreniyor, paylaşıyorduk. Yunan mitolojisinden giriyor, tarihten çıkıyor, klasiklere dalıyorduk.</p>

  <p>Azad abla bize Ermeni edebiyatını tanıtıyor, o lirik sesiyle büyük Ermeni şairlerinin şiirlerini okuyor, yazarlar hakkında bilgi veriyordu. Bir sürü şiir ezberimdeydi artık, arkadaş topluluklarında yana yakıla okuyordum bunları. O cahil, okumamış kafama rağmen Ermenice edebiyatı Azad abla sayesinde tanıdım ve sevdim. Küçük grubumuzdaki arkadaşlarımla birlikte, yazarlar ve şairler hakkında Ermeni okullarına giden nicelerinden daha çok şey bilir hale geldik, çünkü bizde onlarda olmayan şevk vardı.</p>

  <p>Askere gitmeden, on sekiz on dokuz yaşlarımda artık bir nebze düzlüğe çıkmıştım. Koyun yavrusunu büyütür, ama yavrunun artık olgunlaştığını düşündüğünde boynuz vurur ona, “artık arkamdan gelme,” der. Cebim biraz para görmüştü, Feridiye’ye yakın bir sokakta devrin ünlü dansözü Ermeni asıllı Nergis Moğol’un yeni yaptırdığı apartmanın alt katını kiraladım ve ailemi Tokat’tan getirdim. Sırpuhi hala ilerlemiş yaşında bütün malını mülkünü Halıcıoğlu’ndaki Kalfayan kız yetimhanesine bıraktı. Cenazesinde elimden geleni yaptım, onu huzur içinde uyuyacağı sevgili eşinin yanına gömdürdüm.</p>

  <p class="orta">*</p>

  <p>1961 yılında, Şişli’deki Karagözyan yetimhanesinin<sup>+</sup> toprağının bir kısmına Ankara’dan torpilli bir kodaman el koymak, orayı otoparka çevirmek istiyordu. O toprakta bin bir masrafla Şişli Spor Kulübünün tesislerini yapmıştık. O sıralar Mıgırdiç Şellefyan adında Ermeni bir milletvekili vardı, ondan yardım istedik. Bize, “Siz pazar günü orada bir spor şöleni yapın, ben de İstanbul milletvekili arkadaşlarımı çağırayım, durumu onlara anlatayım,” dedi. Arsanın elden gitmemesi için o pazar günü hemen bir şenlik organize ettik. Biz halter ekibi olarak bir gösteri yapacağız, kız voleybol takımımız, Teknik Üniversite kız voleybol takımıyla bir maç yapacak vs.</p>

  <p>Bizim voleybol takımında bir kız gördüm, hemen vuruldum. “Seni çok beğendim!” dedim, “Ben seni hiç beğenmedim!” diye cevapladı. “Seni alırım,” dedim ama o hiç pas vermedi. Bin bir dil döktüm dinlemedi, son taktiğimi devreye soktum ve hindiler gibi şiştim, şiştim, kollarımı şişirdim, kiloları aşırdım havalara, oralı bile olmadı. Ama ben Tokatlı Agop’tum! Bir süre sonra öğrendim ki bu güzel kız Elmadağ’daki, bugün artık kapanmış olan Bezazyan okulunda öğretmenlik yapıyormuş. Hep başı önde yürüyen, çok kibar bir kızdı. Neticede, 1961’de, ben yirmi sekiz, öğretmen Ağavni Kaplanyan yirmi yaşında iken onu ailesinden istedik, Ağustos 1963’te de evlendik. Düğün davetiyemize “Kaplan ve Arslan evleniyorlar!” diye yazdık. O günden sonra hayatım tamamen değişti, başarılı bir öğretmen ve sporcu, altın kalpli bir melekti. Yirmi dört yıl daha öğretmenlik yaptı. Bugüne kadar beni nasıl idare etti, bana nasıl dayandı, onu ben de bilmiyorum.</p>

  <p class="orta">*</p>

  <p>On altı yaşlarımdayken “Altın Ayaklar” diye bir film seyrettim. Ünlü bir Rus balerinin hayatıydı, orada Tamara Tamarova adlı bir balerin Giselle’i oynuyordu. Filmden o kadar etkilendim ki evlenip kızım olduğunda onu balerin olarak büyütmeye karar verdim. Yanımdaki arkadaşlarım hayalperestliğime güldüler. Yıllar sonra kızım Taksim’deki Atatürk Kültür Merkezi’ndeki Büyük Salon’da Giselle’i oynadı. Arkadaşım Varujan Boyacıyan, “Hey gidi Agop! Hatırlar mısın, çocuk yaşta Melek sinemasında söylediğin sözü? Hey hey! Tokat nire, bale nire?”</p>

  <p class="orta">*</p>

  <p>Yıllar yılı “bahçe, bahçe,” diye yandım tutuştum. Sonraki yıllarda Erenköy’de yeni yapılmış bir binadan bir kat aldım. Müteahhitten balkona çiçeklik yapmasını istedim, inşaat ruhsatını zora sokar diye istemedi. Balkon kocamandı, uğraştım, envai çeşit çiçekler yetiştirdim. Onlar benim bütün dünyamdı. Civarın en dikkat çeken evi oldu benimki. İnsanlar tarif verirken “Hani çiçekli balkon var ya ondan sola dön,” diye anlatıyorlardı. Apartmandan bir grup insan benim bu keyfimden rahatsız oldu ve şikâyet üzerine bir süre sonra balkonumu belediye ekipleri buldozerle yıktı.</p>

  <p>İlerleyen yaşımda Toronto’ya taşındığımda dostlarım bana apartman katı almamı örterdiler. “Asla!” dedim, bahçeli ev istiyordum, başka şey değil. Taşındıktan sonra eşimle evi paylaştım, ön bahçe onun oldu, arka bahçe benim. Eşim ön bahçeyi bir çiçek cenneti haline getirdi. Arka bahçe benimdi, asmalar, on bir meyve ağacı, envai çeşit sebze. Artık ikimiz de emekliydik, yılın sekiz ayını bahçede geçirmeye başladım. Büyük torunum Salpi’nin koluna sepetini takıp sebze toplamasını zevkle seyreder oldum.</p>

  <p class="orta">*</p>

  <p>Aziz patrik Şınork Kalustyan’la tanışma şerefine nail olduktan sonra onun neferi olmuştum. Onunla durmaksızın Anadolu’yu gezdim. Neler neler gördüm. Hayır işlerinde onun yanında olmak mutluluğunu tattım. Ah ettiğim hiçbir şey kalmadı; yalnız, Kanada’ya göçtükten sonra Tokat’ımı bir daha göremedim, belki de yüce Tanrım öyle münasip gördüğü için. En büyük okulum insanlık okulu oldu. Bütün insanları sevmesini öğrendim, ayrımsız, nereden gelirse, kim olursa olsun... Zarfın değil mazrufun önemli olduğunu hiç unutmadım.</p>

  <p>Getronagan lisesinde<sup>+</sup> okuyan bir arkadaşım, sonradan doktor çıkan Yetvart Deldağ, 1953 yılında bir gün okuldaki duvar gazetesi için benden bir şiir istedi. Sonradan Hüsnü Neşet adıyla <i>Cumhuriyet</i> gazetesinin sanat ekinde de yayımlanan bu şiirde insan sevgisini vurgulamak istemiştim:</p>

  <p class="gir1">Bir insan seveceğim, simsiyah olsun</p>

  <p class="gir2">Bir insan seveceğim, sapsarı olsun</p>

  <p class="gir2">Beyaz olsun, kuzguni olsun</p>

  <p class="gir2">Kara, kızıl olsun, sarı olsun</p>

  <p class="gir2">Ne isterse, o renk olsun</p>

  <p class="gir2">Yeter ki insan olsun.</p>

  <p class="gir2">Arayacağım her yerde</p>

  <p class="gir2">Bir gün Çin’de, bir gün Hint’te</p>

  <p class="gir2">Gideceğim ta Kaf dağının ardına</p>

  <p class="gir2">Yeter ki ereyim muradıma.</p>

  <p class="gir2">Bulursam kul köle olacağım</p>

  <p class="gir2">Bulamazsam?</p>

  <p class="gir2">Yeisimden çıldıracağım.</p>

  <p class="gir3">Bir insan seveceğim, deniz köpüklerinden olsun.</p>

  <p class="bolum" id="b60">Tokat, ah Tokat...</p>

  <p class="ilk">Rüya gibi şehirler gördüm, İtalya’da Po ovasını, göz alabildiğine uzanan üzüm bağlarını gördüm, Fransa’da Burgonya’yı, o göz kamaştıran yeşillikleri gördüm ama hiçbiri Tokat’ın yerini tutmadı. Tokat denen o bir avuç şehir, kutsal kitapların Dicle ile Fırat’ın ortasına yerleştirdiği cennetten daha güzeldi benim için. Bir garip şarkı gibi içimde hep var oldu, hep ona dair düşler kurdum. O düşlerde gündoğumunda annemle birlikte kalkıp ineklerimizi çobana saldık, ahırı itinayla temizledik, bahçeye inip domates, isot topladık, akşam olunca sobadan mangala ateş çektik, fosul kebabı yaptık, babam pastırmaları fukara yaması gibi iri iri kesti, kilere inip anamın kurduğu pazı, hıyar, lahana turşusunu tasa koydum, elimdeki bakraca henüz kaynamakta olan, daha sönmemiş üzüm şarabını, <i>mırmıriki</i> doldurdum, bir maşrapa da anamdan gizli kafama diktim...</p>

  <p>O güzel günleri, o güzel geceleri bir kez daha yaşayabilir miyim? Çingene kral olmuş, maiyeti ile gezerken dere kenarındaki kamışları görmüş, “Ah!” demiş, “Şunlardan ne güzel sepet örülür...” Cennet gibi bir şehirdeyim ama hâlâ “Tokat” diyorum. Tokat benim için bir serap adeta, yakalamak için ne kadar koşsam boş, uzaklaşıyor gün be gün. Dostlarım evime geldiğinde bahçemdeki ocağın başına geçiyorum, eşimden kaçırıp domateslerin içinde sakladığım bir duble rakımı dikiyorum kafama, başlıyorum türküme:</p>

  <p class="gir1">Ey onbeşli onbeşli</p>

  <p class="gir2">Tokat yolları taşlı</p>

  <p class="gir2">Onbeşliler gidiyor</p>

  <p class="gir3">Kızların gözü yaşlı.</p>

  <p>Kebap kıvamına geldikçe etleri yavaş yavaş çekiyorum kayık tencereye. Misafirlerim, “<i>Baron</i> Agop, ateşten gözlerin kıpkırmızı oldu!” diyorlar, halbuki ben babam gibi için için ağlıyorum. İstihkakım olan bir duble rakımı veriyor eşim işte o zaman. Tokat’ta kebap yaparken söylenmesi şart olan türküye başlıyorum bu defa:</p>

  <p class="gir1">Gesi bağlarından gelsin geçilsin,</p>

  <p class="gir3">Kurulsun masalar, rakı, şarap içilsin.</p>

  <p class="orta">*</p>

  <p>Sözünü etmiştim, Kanada’da Saint Cathryn’s şehrinde Maraşlı, Antepli Ermeniler keşkek geceleri düzenler. Özel çadırlarda sabaha kadar kazanlar kaynar, eğlence olur. Bu gecelerden birinde, Grek adlı kuyumcu bir dostumla müzik üzerine hasbihal ederken, Maraş-Antep davul zurna ekibi çıkıp da köy havalarını çalınca, birdenbire kendimi, elimde mendil, halay çeken grubun arasında buldum. Türkiye’nin muhtelif yerlerinden Ermeniler hep birlikteydik. Az önce Beethoven üzerine sohbet ettiğimiz dostum oturduğu yerden bana hayretle bakıyordu. Bugün gibi gözümün önündeki bu fotoğraf hayatımın bir özetidir adeta. Daha sonra ne yaşamış olursam olayım, aslım köylüydü ve o dünyadan hiç çıkamadım, çıkmadım. Bunları yazarken, anamın bazen coşup da içli içli söylediği, hem ağlayıp hem bizi ağlattığı o meşhur türkü geliyor aklıma:</p>

  <p class="gir1">Havada bulut yok, bu ne dumandır,</p>

  <p class="gir2">Mahlede ölüm yok, bu ne şivandır,</p>

  <p class="gir2">Ana ben ölmedim, bu ne figandır</p>

  <p class="gir2">Burası Huş’tur, yolu yokuştur</p>

  <p class="gir3">Giden dönmüyor, acep ne iştir?</p>

  <p>Ah, anam, hiç giden gelir mi? Sen daha elli iki yaşında, öz kızın Arus’u bir hırsızın, bir katilin elinden kurtarmak isterken öte tarafa gittin de geri geldin mi? Günümüz geldi mi hepimiz gerçek yerimize gideceğiz; ama şu bir gerçek ki doğduğum yere, memleketime, Tokat’a olan tutkum, hasretim hiç sönmeyecek.</p>

  <p>Adım Agop, memleketim Tokat.</p>
</body>
</html>
