<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>AgaclarinOzelHayati-12</title>
    <meta http-equiv="Content-Type" content="text/html; charset=utf-8" />
  

</head>
  <body id="AgaclarinOzelHayati-12" xml:lang="tr-TR">
  <div>
    <p><st c="0">Verónica ve Julián, Daniela’nın o eski düğün kasetini bulduğu günü, tedirgince ya da Verónica’nın Julián’ın sırtını ısırırken gülerek söylediği gibi arsızca sevişmek için fırsat bilmişlerdi.</st></p>

    <p><st c="191">İki şişe şarap devirmişlerdi ve geceyi şimdiki zamanı sonsuzluk içinde genişleten büyük büyük cümlelerle kendilerinden geçerek sonlandırmışlardı. </st><st c="338">Bu gerçekten de bir kaçamaktı, gerçeklikten ani bir kaçıştı. </st><st c="399">Verónica, Julián’a baktı ve ağır ağır, âdeta kelimeleri hecelercesine dedi ki: Eğer ben ölürsem kızımın Fernando’yla yaşamasını istemiyorum. </st><st c="540">Seninle ya da annemle kalmasını tercih ederim. </st><st c="587">Kötü bir filmdeki mükemmel eş rolüne bürünen Julián, Verónica’yı sımsıkı kucakladı ve dedi ki: Sen ölmeyeceksin. </st><st c="700">Ve yeniden içine girdi, tekrar gülüştüler, sabaha kadar içmeye ve sevişmeye devam ettiler.</st></p>

    <p><st c="790">Bu cümlelerin hatırası ona etine batan sivri uçlu bir iğne hissi veriyor. </st><st c="865">Daha biraz önce umutsuzluğunu artıran bir dizi gereksiz telefon etti. </st><st c="935">Julián evin dört bir yanında ayakkabısının içinde parmaklarını büzerek zoraki adımlarla dolanıyor, sanki çiçekle ya da mayınla dolu bir tarlada yürüyor. </st><st c="1088">Kızın odasında Sünger Bob şeklindeki saat sabaha karşı iki buçuğu gösteriyor. </st><st c="1166">Julián, İlk kez birisi o saatin sabaha karşı iki buçuğu gösterdiğine şahit oluyor, diye düşünüyor, bu önemsiz gerçeklik bekleyişini telafi edebilirmiş gibi.</st></p>

    <p><st c="1322">Sırf haksız bir kanunun kaprisine boyun eğmek için olsa da roman devam ediyor: Verónica gelmiyor. </st><st c="1421">Şimdilik eski bir döneme ait görüntüler yok, arkada çalan müzik de yok, sadece yersiz olduğu besbelli, abartılı bir cümle, Julián’ın önce gittikçe yükselen, sonra da sessizliğe kavuşana dek kısılan bir sesle tekrarladığı, abartılı bir cümle var – sanki gizlenmiş bir koltukta oturan birisi, bu yersiz cümleyi on kez tekrarlayan Julián’ın sesiyle oynayarak eğleniyor: Ben ölüleri olmayan bir aileden geliyorum, diyor, camlı bir bölmeymiş gibi duvara bakarak: merhaba, ben ölüleri olmayan bir aileden geliyorum.</st></p>

    <p><st c="1930">Çok uzun zaman önce, fakültedeki gizli bir avluda ot tüttürüp kavun eşliğinde ağır yudumlarla köpeköldüren içiyordu. </st><st c="2048">Akşamı, sınıftan bir grup arkadaş, birbirlerine aile hikâyelerini anlatarak geçirmişti, ölümle ilgili hikâyeler kendilerini ısrarla dayatıyordu. </st><st c="2193">Orada bulunanlar içinde hiç ölüsü olmayan bir aileden gelen tek kişi Julián’dı ve bu saptama onu tuhaf bir ıstıraba sürüklemişti: arkadaşları, ölen anne babalarının ya da ağbilerinin ve ablalarının evde bıraktıkları kitapları okuyarak büyümüştü. </st><st c="2439">Ama Julián’ın ailesinde ne ölüler ne de kitaplar vardı.</st></p>

    <p><st c="2494">Bir ikiz villa ve azgın çiçeklerle dolu bir ön bahçe: her yaz tuğlaların üzerine bir kat kar beyazı boya atarlardı – bu rengin adını tekrarlamak hoşuna gidiyor: kar beyazı. </st><st c="2668">Belki de ev sadece bir ya da iki kez boya badana görmüştü, ama Julián, her yıl yazın başına doğru ailenin cümbür cemaat tuğlaları boyamaya giriştiğini düşünmek istiyor. </st><st c="2837">Uzun yıllar boyunca ev yeniliğini korudu. </st><st c="2879">Belki de hâlâ yenidir, belki de oraya yeni bir aile taşınmıştır, olabilir, diye düşünüyor Julián, içeri saklanmaları uzun sürmez.</st></p>

    <p><st c="3008">Julián yoğun nostalji bulutunu dağıtmaya çalışırken 1984’ten, Los Angeles Olimpiyatları yılından gökyüzüne saplanan bir cirit görüntüsüne rastlıyor. </st><st c="3158">Bonzai takıntısı yüzünden şüphesiz zaman kaybetti. </st><st c="3209">Şu anda yazmaya değecek tek kitabın 1984’ün o günlerine dair uzun bir hikâye olduğuna inanıyor. </st><st c="3305">Yerinde ve işe yarar tek kitap bu olur.</st></p>

    <p><st c="3344">Biraz zorlanarak da olsa bu manzarayı öbürlerinden ayırmayı beceriyor: televizyonun karşısındaki siyah, gerçeğinden farksız suni deri bir koltuğa oturmuş ya da oturtulmuş, gözlerini bir ciridin havada uçuşuna dikmiş. </st><st c="3562">Bu orta halli evlerin dibinde ölüm yaşıyor ama 1984’ün çocuğu bunu bilmiyor, nereden bilecek ki: bir ciridin havada uçuşunu ya da yürüme yarışını seyrediyor – koşması yasaklanmış o Meksikalı atletleri seyretmekten büyük zevk alıyor, onların kusursuzca ilerledikleri, pürtelaş yürüyüşlerini taklit ederek eğleniyor.</st></p>

    <p><st c="3876">O akşamlardan birinde Julián’ın babası işten eve dört koca koliyle dönüyor, Julián ve kız kardeşi kolilerin açılmasına yardım ediyor: ilkinden yüz kasetlik “Büyük Besteciler” koleksiyonu çıkıyor, geriye kalan üç kolinin içindeyse dünya, İspanyol ve Şili edebiyatından oluşan bir kütüphane var; kalın, samankâğıda ucuz basım, sıra sıra bej, kırmızı ve kahverengi onlarca kitap. </st><st c="4254">O zamana kadar evde sadece otomobil bakımıyla ilgili bir ansiklopedi ve BBC’nin İngilizce öğrenme seti vardı. </st><st c="4364">Bu yeni kitaplar, ailenin refah seviyesi düşünüldüğünde, eve az da olsa zenginlik getiriyor.</st></p>

    <p><st c="4456">Bu ailenin kurulması kolay olmadı. </st><st c="4492">Arkadaşları unutup yerine yenilerini bulmak gerekti. </st><st c="4545">Kendini çalışmaya adamak gerekti – at gözlükleriyle kalabalığın içinde yol almak, bir dünya can sıkıcı soruya göğüs germek, mutsuz ama yoksul olmayan bir geleceğe erişmek için bir patika ya da kestirme yol arayarak ilerlemek gerekti. </st><st c="4779">Artık kimsenin sandığı yok ya da sadece boş, boşaltılmış sandıklar var, içinde yüzüklerin, saç tutamlarının, yırtıldı yırtılacak katlanmış mektupların, sepya fotoğrafların olmadığı sandıklar. </st><st c="4971">Hayat, canlı ve keskin renklerle şipşak bir geçmişin kurulduğu kocaman bir albüm.</st></p>

    <p><st c="5052">Julián saplantısına lanet okuyor: Karla’yla yaşadığı dönemde esas aşağıdaki bardan gelen konuşmaları bir deftere geçirmekle uğraşmalıydı. </st><st c="5191">Keşke öyle yapsaydı. </st><st c="5212">Ölü bir görüntünün üzerine ışık tutmaktansa tıpkı o 1984’teki çocuğunki gibi hayatları anlatmalıydı. </st><st c="5313">Edebiyat yapmak yerine aile aynalarında kaybolsaydı çok daha iyi ederdi. </st><st c="5386">Sadece iki bölümden oluşan bir roman düşünüyor: ilki çok kısa, çocuğun o zamanlar bildiklerinin dökümünü yapıyor; ikincisi hayli uzun, aslında sonsuz, çocuğun o zamanlar bilmediklerini anlatıyor. </st><st c="5582">Bu hikâyeyi yazmak istediğinden değil. </st><st c="5621">Bu bir proje değil. </st><st c="5641">Aslında bu hikâyeyi yıllar önce yazmış olmayı, şimdi de okuyabilmeyi isterdi.</st></p>

    <p><st c="5718">Gün sona erdiğinde, kütüphane oturma odasına kurulduktan sonra, baba aileyi Monopol kartonu etrafına topladı. </st><st c="5829">Bazı ailelerde gece saat dokuzu vurunca erkek kendini şaraba, kadınsa ütüye verir, bahçede yara bere içinde kalan ya da bir odada karanlık oda</st><a id="idTextAnchor006"></a><a href="../Text/AgaclarinOzelHayati-20.xhtml#idTextAnchor011"><span><st c="5971">[2]</st></span></a><st c="5975"> oynayan, ya da banyoda sabun köpüğünden baloncuklar yapan, ya da mutfakta kesik sütle tuhaf tatlılar yapmaya çalışan çocukları kendi kaderleriyle baş başa bırakırlar. </st><st c="6143">Ayrıca gecenin çöküşünü ciddi salon sohbetleriyle karşılayan aileler de var. </st><st c="6220">Bir de o saatlerde yüzlerine sinen acının halesiyle ölülerini anan aileler var. </st><st c="6300">Kimse oyun oynamaz, kimsenin çıtı çıkmaz: büyükler kimsenin okumayacağı mektuplar yazar, çocuklar kimsenin cevaplamayacağı sorular sorar.</st></p>

    <p><st c="6437">Buradaysa, öbürlerinden farklı olarak, sokağa çıkma yasağı saatinin gelmesini Monopol oynayarak bekleyen bir aile var. </st><st c="6557">Her şey hazır: hastane, hapishane, sinema, banka, zarlar, şans kartları, evler, binalar, sokaklar. </st><st c="6656">Oyuncular alt tabakadan gelip yukarıları zorlayan ciddi bir adam, yüzü sevecenlik ve hüzün dolu bir kadın, güzel ve narin bir kız çocuğu ve sekiz dokuz yaşlarında, adı Julio olacakken Julián olan küçük bir oğlan çocuğu – bu inanması güç ama yine de doğru bir hikâye: ona Julio adını vermeyi düşünmüşler, nüfus memuruna da aynen böyle söylemişler ama adam Julián duymuş ve nüfus kaydına da Julián yazmış, anneyle baba adama itiraz bile edememiş, çünkü o yıllarda bir nüfus memuru dahi karşısında kayıtsız şartsız korku ve saygı beslenilmesi gereken kişilerdenmiş.</st></p>

    <p><st c="7218">Masanın etrafında esmer bir adam, beyaz bir kadın, daha az beyaz bir kız çocuğu ve daha az esmer bir erkek çocuğu var. </st><st c="7338">Esmer adam hep kazanıyor. </st><st c="7364">Beyaz kadın hemen sıkılıyor ve oyunu bırakıyor. </st><st c="7412">Daha az beyaz kız çocuğu her şeyini kaybedene kadar oynamaya devam ediyor ve kıpır kıpır gözlerle, bir dahaki sefere esmer adamı yeneceğine dair kendi kendine söz veriyor. </st><st c="7584">İsmi değiştirilmiş daha az esmer çocuğun gözü ne kazanmakta ne de kaybetmekte, sadece daha fazla kola istiyor. </st><st c="7695">Kızının vazgeçmemesi babanın hoşuna gidiyor ama yine de onu yenmekten, kazanmaktan, hep kazanmaya devam etmekten memnun. </st><st c="7816">Anneyse tam tersine, biraz önce malını mülkünü ipoteğe yatırdı ve parayı çocukları arasında eşit şekilde bölüştürdü. </st><st c="7933">Oturmuş bir Violeta Parra şarkısının akorlarını çalıyor, birazdan şarkıya başlayacak. </st><st c="8019">Hikâye bu, ne eksik ne de fazla: onları oyun oynarken görüyoruz, 1984 yılındaki yüzlerine bakıyoruz, onlara gülüyoruz, onlara üzülüyoruz, dürüst ve gergin can sıkıntıları içindeki onlara eşlik ediyoruz.</st></p>

    <p><st c="8221">Şimdi Julián gök mavisi bir sokağın, Tobalaba’nın yakınlarında yaşıyor, daha önce mavi bir sokağa, Irarrázaval’a birkaç adım mesafede yaşıyordu, Ñuñoa Meydanı’nın karşısında, düşmanına dönüşmesine ramak kalmış bir kadınla. </st><st c="8445">O eve Monopol’de olmayan başka sokaklardan geçerek gelmişti. </st><st c="8506">Bu sokaklar Monopol’de yoktu, çünkü büyük başkentin batı yakasında, uzakta kalıyorlardı. </st><st c="8595">Bu renksiz sokaklar insanın hafızasında grimtırak bir tona bürünüyor. </st><st c="8665">Julián’ın çocukluk ve ilkgençlik yıllarında bu sokaklar beyazdı. </st><st c="8730">Tozlanalı çok olmadı. </st><st c="8752">Zaman onları kirletmeyi ancak şimdi, kısa bir süre önce becerdi.</st></p>
  </div>
<div id="charCountTotal" value="8816"></div></body>
</html>
