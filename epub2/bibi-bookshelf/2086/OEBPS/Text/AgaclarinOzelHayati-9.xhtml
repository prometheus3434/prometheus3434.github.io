<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>AgaclarinOzelHayati-9</title>
    <meta http-equiv="Content-Type" content="text/html; charset=utf-8" />
  

</head>
  <body id="AgaclarinOzelHayati-9" xml:lang="tr-TR">
  <div>
    <p><st c="0">Defol evimden amcık ağızlı.</st></p>

    <p><st c="28">Julián bir akşamüstü iş dönüşünde, oturma odasının duvarında kırmızı boyalı iri harflerle yazılmış bu mesajla karşılaştı. </st><st c="151">Panik duygusuyla bir an mesajın kanla yazılmış olduğunu düşündü. </st><st c="216">Sonrasında bir kutu boya ve halıda birkaç leke görmüş olsa da o feci sahne zihnine çakılıp kaldı: bugün bile Karla’yı, kendini kesip işaretparmağını gittikçe yayılan kan gölüne batırırken hayal etmek onu dehşete sürüklüyor. </st><st c="440">Bugün bile sevgilisinin oturma odasının duvarına amcık ağızlı yazmasının haksızlık olduğunu düşünüyor, çünkü o hikâyede Julián amcık ağızlıdan başka bir şeydi. </st><st c="600">Bir aptaldı, götün tekiydi, uyuzdu, bencildi ama asla amcık ağızlı değildi. </st><st c="676">Dahası, o evin her ikisine de ait olduğu bir dönem de geçirmişlerdi, birdenbire uzaklaşmaya başlayan Karla olmuştu. </st><st c="792">Julián çabucak, hatta hemen Karla’nın yokluğuna teslim oldu, tek hatası buydu – gerekli bir hataydı, diye düşünüyor şimdi, Karla’nın yokluğunda: artık sonsuza dek hayatından çıktı.</st></p>

    <p><st c="972">Julián bir elinde valiz, ötekinde bonzai, hemen o gece evi terk etmişti ve ilerleyen haftaları eşinin dostunun evinde kalarak tam bir alkol cehenneminde geçirmişti, dinleyecek kimi bulsa hikâyesini anlatmaya can atıyordu. </st><st c="1195">Ama anlatmayı pek beceremiyordu. </st><st c="1228">Yakın geçmişindeki küçük sığınakların ardına gizleniyordu ama bu küçük sığınaklar çok azdı ve Julián bunu gayet iyi biliyordu. </st><st c="1355">Muhabbetin ağır ilerlediği bir gecenin sonunda, Beş piscola bile dilinin altındaki baklayı çıkarmaya yetmiyor, demişti arkadaşı Vicente. </st><st c="1492">Haksız da sayılmazdı. </st><st c="1514">Öte yandan bonzai yer değişikliklerini fena halde yadırgıyordu. </st><st c="1578">Julián’ın vicdan azabı içinde çabalamasına rağmen son istasyona vardıklarında ağaç kuruyayazmıştı.</st></p>

    <p><st c="1676">Julián’ın, o dönemi neden annesiyle babasının evinde geçirmediğini açıklamak için bir sürü paragraf, hatta neredeyse koca bir kitap yazmak gerekir. </st><st c="1825">Şimdilik sadece o yıllarda Julián’ın, ailesi yokmuş gibi yaptığını söylemek yeterli olacak. </st><st c="1917">Ailesi varmış gibi yapanlar da var: kalkan kadehlerin ve ezberden cümlelerin şıpın işi uzlaşmaların yolunu açtığı can sıkıcı buluşmalar düzenlerler. </st><st c="2066">Julián ise bunun aksine ailesi yokmuş gibi yapıyordu: bazı iyi arkadaşları vardı, bazıları da o kadar iyi değildi ama ailesi yoktu.</st></p>

    <p><st c="2197">Bir pazar günü gazete ilanlarına bakarken Verónica’nın adresinin aynısını gördü. </st><st c="2279">Daire ikinci kattaydı, La Reina’daki bir ortak konutta, şehir merkezine uzak, yalnız bir adam için çok büyük ve çaylak bir öğretmen için fazla pahalıydı. </st><st c="2433">Julián küçük ve ucuz bir yer, eski hayatından pek de farkı olmayacak yeni hayatına başlamak için bir sığınak arıyordu, o pazar mantıklı bir gününe denk geldiğinden bu fikirden vazgeçti. </st><st c="2619">Ama bir sonraki pazar aynı ilana tekrar rastladı, bu sefer o kadar sağduyulu bir gününde değildi: işi daha fazla uzatmadan daireyi görmek üzere evden çıktı, Verónica’nın evini tekrar görmenin hoş olabileceğini düşünüyordu. </st><st c="2842">Oraya varınca kapıcının hafif ebleh suratını ve çalıların cırtlak sarısını hemen hatırladı, ilk geldiğinde tuhaf bir sanatsal kaygıyla budandıklarını düşünmüştü. </st><st c="3004">Bahçedeki dev kaktüsü hatırlamıyordu, ne de pencereleri koruyan siyah demir parmaklıkları, ama burayı sevmişti, balkonların varlığı ve öğle yemeği saatini beklerken birkaç çocuğun bisikletle turlaması hoşuna gitmişti.</st></p>

    <p><st c="3221">Verónica ve Daniela’nın yerine pek büyük olmayan üç oda ve daha önceden bildiği oturma odasıyla karşılaşmıştı. </st><st c="3333">Bu daire Julián’ın birkaç kitabı ve solgun bonzaisi için fazla genişti ama kararını vermişti: fiyatı biraz düşürene kadar ev sahibiyle pazarlık etti ve belli ki onu daha fazla ders peşine düşmeye ya da mahalledeki yeniyetmeler için gezici bir şiir atölyesi düzenlemeye mecbur bırakacak yalapşap hazırlanmış kontratı imzaladı.</st></p>

    <p><st c="3658">O zamandan sonra o yarı boş yerde yaşadı. </st><st c="3701">Sabah sekizde evden çıkıyordu, gece çökünce de yazıya kapanmak ve ağacının dermansız kederine tanıklık etmek üzere eve dönüyordu.</st></p>

    <p><st c="3830">Bir gece Sergio ve Bernardita ziyaretine geldi. </st><st c="3879">Bu bekâr evinde kaşık, tencere, yastık, kül tablası, lamba ve hatta bir çift perde eksikti, bu yüzden Julián getirdikleri hediyeler için minnettarlığını dile getirirken kendisini biraz aptal hissetti: Jeanette Winterson’ın bir kitabı ve Bernardita’nın el çabukluğuyla evin sağına soluna yerleştirdiği akıl uçurucu miktarda kokulu mum ve cam küre.</st></p>

    <p><st c="4225">Bonzainin kör talihi için özür diledikten sonra Julián onlara esas anlatmak istediği hikâyeyi anlattı: bu eve daha önce de gelmişti, daha önceki mukimlerini (biraz abartılı olan bu sözcüğü kullanmıştı, mukimler) tanımıştı, genç bir kadın ve onun kızı. </st><st c="4478">Anlattığı hikâyede arkadaşlarına manalı görünen gizemli bir vurgu, bir tür hayranlık duygusu sezinlemek işten değildi.</st></p>

    <p><st c="4596">Sen de bu yüzden mi kiraladın burayı, dedi Bernardita, kinayeli ama sevecen bir tonla. </st><st c="4684">Rastlantıların gücü aşkına.</st></p>

    <p><st c="4711">Hayır, diye cevapladı Júlian, mahcup. </st><st c="4750">Şiddetle, hatta gereksiz dozda bir hırçınlıkla karşılık verdi: Kiraladım çünkü denk düştü.</st></p>

    <p><st c="4840">Evet Julián, kabul et, dedi Sergio. </st><st c="4877">Kiraladın çünkü bugüne dek fazlasıyla Paul Auster romanı okumuşluğun var.</st></p>

    <p><st c="4950">Sergio ve Bernardita içlerinden gelen arsız kahkahayı tutamadı. </st><st c="5015">Julián da güldü, ama isteksizce ya da arkadaşlarının gitmesini ve ancak gülme krizini atlatınca geri dönmelerini isteyerek. </st><st c="5139">Bu can sıkıcı esprinin ardından Julián bir daha Paul Auster romanı okumadı. </st><st c="5215">Hatta birkaç defa, </st><span><st c="5234">Yalnızlığın Keşfi</st></span><st c="5251">’nin birkaç sayfası hariç, Auster’ın sulandırılmış bir Borges’ten daha fazlası olmadığını iddia ederek okumaktan caydırmaya çalıştığı insanlar dahi oldu.</st></p>

    <p><st c="5405">Ama bu başka bir hikâye, önemsiz bir hikâye, konuyla ilgisi yok – fakat belki de bu yanlış yolu izlemek daha iyidir, Julián yanlış yollarla dolu özenti bir kitaptan çok zevk alırdı. </st><st c="5588">Elbette gülmekten yerlere yatmak ya da dudağın kenarına yerleşen alaycı bir gülümseme daha uygun olurdu. </st><st c="5693">Kitabı, kitapları kapamak ve işi daha fazla uzatmadan, koca hayatla değil ama şimdiki ânın kırılgan zırhıyla yüzleşmek daha iyi olurdu. </st><st c="5829">Şimdilik hikâye ilerliyor ve Verónica gelmiyor, bunu akıldan çıkarmamak, bin bir kez tekrarlamak gerek: döndüğünde roman bitiyor, kitap o dönene ya da Julián artık onun dönmeyeceğine emin olana kadar sürüyor.</st></p>

    <p><st c="6037">Arkadaşlarının ziyaretini takip eden günlerde Julián, kafasında Verónica ile küçük kızın bu evde yaşadığına dair sayısız gündelik sahne canlandırdı. </st><st c="6187">İşten dönüşte kapıyı, yabancı bir yere giren birinin tedirginliğiyle açıyordu. </st><st c="6266">Bu yüzden misafir odasında uyuyordu, o zamanlar bu odanın adı yeşil odaydı – evin en küçük odasıydı, belki de burayı inzivaya çekilme alışkanlığından dolayı seçmişti. </st><st c="6433">Mavi oda el değmemiş halde, bomboş duruyordu, odada sadece kılları sertleşmiş bir fırça ve yerde unutulmuş birkaç gazete vardı. </st><st c="6561">Beyaz odada birkaç kutuya istiflenmiş otuz ya da kırk kadar kitap ve iki eğreti ayak üzerinde duran kalın pano buraya bir tür çalışma odası havası veriyordu. </st><st c="6719">Gecenin geç saatlerine kadar belli bir yöntem izlemeden, düzensizce yazıyordu: vızıldayan bir sivrisinek ya da buzdolabının hırıltısı dikkatini dağıtmaya yetiyor da artıyordu. </st><st c="6895">Ama dikkatinin dağılmasının esas sebebi uydurduğu sahte anılardı: Verónica’yı balkonda dolanırken ya da dergi okurken ya da aynanın önünde yeni bir saç modeli denerken hayal ediyordu. </st><st c="7079">Verónica’yı, Verónica’nın yazarken kendisini izleyen hayaletini düşünerek yazıyordu.</st></p>

    <p><st c="7163">Bir gün onu aramaya karar verdi, bahanesini bulmuştu, yeni bir pasta isteyecekti. </st><st c="7246">Not kâğıtlarına baktı ama kâğıda yazılı numara kendisinin şimdiki telefon numarasıydı ve ona Verónica’nın pastalarını tavsiye eden iş arkadaşı artık ABD’de yaşıyordu. </st><st c="7413">O da ev sahibiyle konuştu, ev sahibi istemeye istemeye bir ihtimal Verónica’nın nerede olduğunu bilebilecek birini tanıyan biriyle onu temasa geçirmeyi kabul etti. </st><st c="7577">Julián, bir hafta boyunca saplantılı şekilde iz sürdükten sonra neyse ki numarayı ele geçirdi. </st><st c="7672">Cesaretini toplayıp araması için aradan bir hafta daha geçmesi gerekti.</st></p>

    <p><st c="7743">Ona telefonda bu tesadüfü anlattı ama konu Verónica’ya yeteri kadar ilginç gelmemişti. </st><st c="7831">Verónica’ya, Artık oturduğum yeri biliyorsun, bu sefer gelip pastayı bırakma sırası sende, dedi yapmacık bir keyifle. </st><st c="7949">Kendisine bu şekilde pas verilmesine fazlasıyla alışkın olan Verónica teklifi kabul etti ve mesafeli, bürokratik bir ses takınarak, Yarından sonra akşam saat yedide sana gelip pastayı bırakırım, dedi. </st><st c="8150">Julián’ınki tam teşekküllü bir fanteziydi: Verónica’yı, ta ki kesin olarak yelkenleri suya indirinceye kadar, taze anılarını düşünüp duygulanırken, bir yabancıyla bu kadar uzun süre konuştuğu için utanmış ama yine de ilerleyen birkaç saat boyunca iç dünyasını keşfetmeyi sürdürmek için bu ziyareti uzatmaya istekli bir halde hayal ediyordu: kendisini oturma odasında, sonra bir kez de mutfakta Verónica’nın üzerine atılırken, son olarak da veda niyetine onu kapıya yaslamış hayal ediyordu.</st></p>

    <p><st c="8639">Bütün bunların aksine Verónica’nın tek yaptığı tedbiri elden bırakmadan, istemdışı bir küçümsemeyle aşikâr bir hayal kırıklığını zar zor bastırarak eski evinin duvarlarını incelemek oldu. </st><st c="8828">Kurumuş bonzaiyi, Julián’ın son derece kasıtlı bir şekilde, olur da varlığı en azından bitkilere, belki de ölü kauçuk ağaçlarına ya da şişman bir kara köpeğin parçaladığı sarmaşıklara dair ürkek bir sohbet başlatır diye yere koyduğu bonzai cesedini bile fark etmedi. </st><st c="9095">Verónica sadece gülümsedi, parayı aldı ve gitmek üzere hareketlendi. </st><st c="9164">Julián son ve acıklı bir girişimde bulunarak coşkuyla atıldı: Bir önceki pasta sevgilim içindi, daha doğrusu eski sevgilim. </st><st c="9288">Bu annem için. </st><st c="9303">Şurada gördüğün ağaçsa kuruyor.</st></p>

    <p><st c="9334">Verónica cevap niyetine tek bir şey söyledi: Ah.</st></p>

    <p><st c="9383">Ve tekrar gülümsedi, sonra da gitti.</st></p>

    <p><st c="9420">Ama arkadan ikinci, üçüncü, dördüncü, hatta beşinci siparişler de geldi. </st><st c="9494">O aylar içinde Julián biraz kilo aldı, çünkü sabah kahvaltısında, öğle ve akşam yemeğinde </st><span><st c="9584">tres leches</st></span><st c="9595"> pasta yiyordu, bu sırada Verónica’nın direncini yavaş yavaş nasıl kırdığını düşünerek hayallere kapılıyordu. </st><st c="9705">Hayatının biraz olsun gerçeğe benzemesi için Julián her pasta siparişinde aile ya da arkadaş buluşmalarını bahane ediyordu, Verónica mönüyü değiştirmeyi önermişti, çünkü sürekli aynı pastayı yapmaktan canı sıkılmaya başlamıştı. </st><st c="9933">Ama Julián ne milföy pasta, ne karaorman pastası, ne ananaslı pasta, ne de portakallı pankek istiyordu. </st><st c="10037">Julián her zamankinden istiyordu, </st><span><st c="10071">tres leches</st></span><st c="10082">’ten, yanında da bir sürü Porto şarabı lütfen.</st></p>

    <p><st c="10129">Beş numaralı pastanın vakti geldiğinde Verónica önceki görüşmelere kıyasla çok daha açık ve hevesliydi. </st><st c="10234">Julián, belki bu sefer, nihayet bir kahve, bir kadeh şarap ya da daha doğrusu bir fincan şarap içmeyi kabul edebilir, diye düşündü, çünkü Julián’ın ne kadehi ne de bardağı vardı, evinde sadece fincan bulunuyordu. </st><st c="10447">Yanılmamıştı. </st><st c="10461">Artık Julián, Verónica için hoş, o kadar da çirkin olmayan bir adamdı, ama yine de kesinlikle kendini Julián’ın altında ya da üstünde düşünecek kadar ya da Julián’ın ısrarla hayal ettiği o son çılgın sevişme sahnesindeki rolünde olduğu gibi kapıya yaslanacak kadar ileri gitmemişti.</st></p>

    <p><st c="10743">Ama iş buraya vardığında Julián artık sadece iki arada bir derede yapılan bu sevişmelerin hayalini kurmakla yetinmez olmuştu. </st><st c="10870">Verónica’nın yatıya kaldığını ve onun da Verónica’nın evinde kaldığını, Verónica’yla birlikte yaşadığını, kızı uyandırmamak için Verónica’nın üzerine yavaşça, çıt çıkarmadan çıktığını, çocuk büyükannesiyle büyükbabasının ya da babasının –uzun boylu, sarışın ve sıska olduğunu öğrenmeden önce onun uzun boylu, sarışın ve şişman olduğunu düşünüyordu– evinde kaldığında bağıra çağıra kendilerinden geçerek seviştiklerini hayal ediyordu.</st></p>

    <p><st c="11303">Beşinci pastanın akşamında Verónica gerçekten de Julián’ın uzattığı bir fincan şarabı kabul etti. </st><st c="11402">Ama herhangi bir şekilde seks olmadı.</st></p>
  </div>
<div id="charCountTotal" value="11439"></div></body>
</html>
