<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>AgaclarinOzelHayati-15</title>
    <meta http-equiv="Content-Type" content="text/html; charset=utf-8" />
  

</head>
  <body id="AgaclarinOzelHayati-15" xml:lang="tr-TR">
  <div>
    <p><st c="0">Bakışını akıntıya sabitle: köprü ilerliyor, biz ilerliyoruz, su sabit, akmıyor. </st><st c="81">Üvey babası Julián, onu küçükken arada sırada götürdüğü köprüde böyle söylemişti. </st><st c="163">Başta zorlanıyorsun ama sonra gözün alışıyor, tıpkı bir figür, bir ejderha, bir ayı ya da bir yüz görene kadar bakman gereken o garip çizimler gibi; tekrar bak, bakışını sabitle, ilerlediğini, köprünün ilerlediğini hissedene kadar, nehir bir nehir olmaktan çıkana kadar gözlerini sudan ayırma. </st><st c="457">Su hızını kaybediyor, şimdi suyun üzerinde, bir teknede ilerleyen sensin.</st></p>

    <p><st c="530">Julián, Mapocho Nehri üzerindeki bir köprünün korkuluklarına dayanmış; Daniela bu anısından hiç bahsetmedi ama ilişki kurmak için bu anıdan birçok kez faydalandı. </st><st c="694">İlki küçük bir ihanetti, başka bir deyişle haylazlık: on beş yaşındayken bir akşamüstü babasıyla, gerçek babasıyla gezinirken onu köprüye götürme isteğine karşı koyamamıştı ki bunun için hayli uzun bir yol yürümeleri gerekecekti. </st><st c="924">Gizemli tavırlarla babasının elinden tutmuş onu sürüklüyordu, köprüye geldiklerindeyse sanki kendi sözleriymişçesine hesaplı bir ağırbaşlılıkla Julián’ın sözlerini tekrarladı. </st><st c="1100">Az kalsın ona üvey babasıyla yaptığı uzun yürüyüşlerden, sırf akıntıya biraz bakmak için şehri bir uçtan öbür uca kat ettikleri günlerden söz edecekti. </st><st c="1252">Ama yapmadı. </st><st c="1265">Onun yerine, Burası benim en sevdiğim yer baba, dedi ve yalan söylemiyordu: burada nehir durmuş gibi yapabilirsin, köprü karadan uzaklaşan ya da karaya yaklaşan bir gemi olur.</st></p>

    <p><st c="1440">O gezintiden sonra Daniela bunu sadece kendisinin bildiği bir oyuna, bir şifreye dönüştürme kararı aldı: sevgililerinin her birini Mapocho köprüsüne götürdü, hepsinin bu özel ânın ilk şahitleri olduklarına inanmalarını sağladı. </st><st c="1669">Bu sabah bu oyunu Ernesto’ya oynadığı son seferi düşündü ve sırf akıntıya bir şey fırlatmak için –bir fotoğraf, bir şapka, herhangi bir şey– tek başına o köprüye gitme arzusuyla doldu; o nesneyi akıntıda yitip giderken seyretmenin vereceği saf hazzı ve belki de bir çemberi tamamlamayı düşündü, her ne kadar çemberi tamamlama, başlayan şeyi bitirme gibi saçmalıklara inanmasa da. </st><st c="2049">O daha çok süreçlerin var olmadığına, görebildiğimiz çemberlerin asla göründükleri gibi olmadığına inanıyor.</st></p>

    <p><st c="2157">Köprünün üzerinde Ernesto’yla durduğu o an ötekilerden farklıydı. </st><st c="2224">Ernesto başından beri sırlara karşı isteksizdi, bu nedenle Daniela’nın itirafı karşısında bir oyuna kurban gittiğine, bir sessiz filmin başrol oyuncusu olduğuna dair en ufak bir kuşku duymaksızın –kuşkuya pabuç bırakacak bir adam değildi– tedbirli davrandı. </st><st c="2482">Daniela’nın sözlerine yansıtmayı alışkanlık haline getirdiği gizemli tonlamadan içi bayılmıştı. </st><st c="2578">Lafı hemen köprüye, köprünün yapım tarihine getirip bilmiş bir tavırla aynı dönemde inşa edilen binaların ve anıtların listesini dökerek sessizliği bozdu. </st><st c="2733">Ernesto böyleydi: her şeyden biraz bilen kendini beğenmiş bir genç. </st><st c="2801">Ama Daniela’nın yüzüne tokat gibi çarpan bu gerçek, Daniela’ya pek de kötü gelmedi.</st></p>

    <p><st c="2884">Daniela yüksek sesle, Babam hiç kitap yazmadı, dedi. </st><st c="2938">Gün gibi ortadaki bu kanaati keşfetti: babası yazar değil. </st><st c="2997">Üvey babasının da tam olarak bir yazar, gerçek bir yazar olduğu söylenemez ama şimdi düşüncelerini zorlaması, onları eğip bükmesi, biraz da abartması gerekiyor.</st></p>

    <p><st c="3157">Babanın mesleği ne?</st></p>

    <p><st c="3177">Mühendis.</st></p>

    <p><st c="3187">Annen ne iş yapıyor?</st></p>

    <p><st c="3208">İllüstratör.</st></p>

    <p><st c="3221">Üvey babasının mesleğini pek soran olmuyordu, hem de onun kuşağındaki çocukların neredeyse tümünün üvey babaları ve üvey anneleri olmasına rağmen. </st><st c="3369">Bu çocuklar üvey anne babalarına bu küçümseyici isimlerle hitap etmiyordu, belki de yıllar geçtikte başka üvey babalar ve üvey anneler biriktirdikleri için – sevmeye başladıkları ama sonra bir daha görmedikleri için kısa sürede unuttukları dizi dizi insan: sonsuza dek ortadan kaybolurlar ya da yıllar sonra tesadüf eseri süpermarkette kasa kuyruğunda karşılarına çıkarlar.</st></p>

    <p><st c="3742">Daniela’nın durumu böyle değil. </st><st c="3775">Onun sadece tek bir üvey babası oldu, şimdilerde onun gibi bir üvey babaya sahip olduğu için kendini şanslı hissetmesi gerektiğini düşünüyor. </st><st c="3917">Tek bir üvey babaya sahip olmak istikrar belirtisiydi. </st><st c="3972">Anket soruları arasında üvey babanın mesleği çıkmıyordu, bu nedenle de bu soru için bir cevap seçmesi gerekmedi: yazar ya da öğretmen, ihtimaller bunlardı. </st><st c="4128">Pazartesiden cumartesi gününe kadar öğretmendi, pazarlarıysa yazıyordu.</st></p>

    <p><st c="4199">Peki ya mesela babası anılarını yazacak olursa? </st><st c="4248">Ya da yazmayı aklının ucundan bile geçirmeyen kendisi, babasının hikâyesini toparlamak zorunda kalırsa? </st><st c="4352">Neden hikâyeleri toparlamak gerekir, hikâyeler kendi kendilerine var olamazlar mı ki? </st><st c="4438">En iyi karakter kim: babası mı, annesi mi, üvey babası mı? </st><st c="4497">Yalnızlık onu zorlamaya başladı. </st><st c="4530">Belki de mühendis ve illüstratör ya da illüstratör ve mühendis adı verilmesi gereken bu oyun onu usandırdı. </st><st c="4638">En iyi roman hangisi olurdu: bir illüstratöre âşık olan mühendisinki mi, yoksa bir yazara âşık olan illüstratörünki mi?</st></p>

    <p><st c="4757">Radyo programını bitirince Daniela annesini düşünüyor, hayattaki ya da ölmüş annesini. </st><st c="4845">Belli değil.</st></p>

    <p><st c="4857">Belki de bir gece gelmeyiverdi, Julián ona, “Artık gelmeyecek” ya da “Öldü” ya da “Çok kötü, çok üzücü bir şey oldu” dedi. </st><st c="4981">Şimdi Daniela annesini düşünüyor, sonra da babasını. </st><st c="5034">Onları görmek istiyor. </st><st c="5057">İyi bir seçim yapıyor: babasına gitmeyi seçiyor.</st></p>

    <p><st c="5105">Fernando, Daniela’nın hayatındaki düzensiz varlığına rağmen çocukluğunda yaptığı resimlerin çoğunda vardı. </st><st c="5213">Kimi zaman bazı özelliklerini karikatürize etmekten kendini alamamıştı –özellikle de kulaklarını– ama genellikle onu güzelleştirme ya da idealize etme eğilimindeydi. </st><st c="5379">Daniela, altı yaşındayken çizdiği bir resimde babasıyla beraber karda kayak yapıyor. </st><st c="5464">O zamanlar sıradağları bilmiyordu ama televizyonda karla ilgili bir haber görmüştü, karı sarı renkli, kayaklarıysa çatal biçiminde çizmişti.</st></p>

    <p><st c="5604">Annesiyle babasının evli olduğu yüz muğlak günün haricinde Daniela, hiç Fernando’yla birlikte yaşamadı. </st><st c="5709">O ayların ardından Fernando, her defasında daha da gençleşen sevgilileriyle aileler kurup dağıtarak hep bir öncekinden daha geniş evlere taşındı. </st><st c="5855">On yıldır eski gökdelen bölgesinde yaşıyor – bir zamanlar bu bölgede gerçekten gökdelenler varmış ama kısa süre sonra daha yüksek binalar bu gökdelenleri geçmiş.</st></p>

    <p><st c="6016">İşletme mühendisliği unvanını aldıktan hemen sonra Fernando, her türlü doğum günü organizasyonu konusunda uzmanlaşmış happybirthday.cl’nin müdürü oldu, şirketin ömrü sadece altı ay sürdü – Beklediğimden çok daha kısa ama evliliğimden çok daha uzun bir süre, diyerek dalga geçiyordu Fernando. </st><st c="6309">Kendiyle dalga geçme konusunda uzmandı ya da yine dalga geçerek söylediği üzere: Kendimle ilgili espri üretme konusunda uzmanım. </st><st c="6438">Yine de ona bir mizahçı demek doğru olmaz, çünkü Fernando espritüel diye tanımlanabilecek biri değildi, daha ziyade ciddi bir adamdı ama yine de savunma amacıyla kullandığı farklı bir mizah anlayışına sahipti. </st><st c="6648">Happybirthday.cl yanlış bir adımdı ama sonrasında işleri gözle görülür şekilde düzeldi. </st><st c="6736">Kırmızı noktalı mahalledeki pavyonu aslında sırf eğlence olsun diye açtı. </st><st c="6810">Şirketlerinin geri kalanı hemen hemen kendi kendini yönetiyor ve ona çok para bırakıyor.</st></p>

    <p><st c="6898">Fernando, şimdi Daniela’yla buluşacağı için kapıldığı bu hisse ilk kez kapılmıyor: onu havalara uçuran bir sevinç, mutlak sayılabilecek bir mutluluk, ama yine de tamamlanmamış şeklini, görüntüyü bozan küçük bir defoyu bırakıveriyor geride. </st><st c="7139">Onun geleceğini önceden tahmin etmiş olmayı, önemli bir sırrı paylaşmak için ya da sadece konuşmak için pat diye gelebileceğini bilmeyi isterdi – havalardan ya da kuzeyde yapılan yeni otobandan bahsederek salçalı spagetti yiyen ve kahve içen baba kız sahnesini canlandırmak için.</st></p>

    <p><st c="7418">Konuştuklarının ne olduğu, dillerinin ucuna gelip de söylemedikleri, sohbet arasında fonda titreşen mahcup sitemler, bütün bu ıvır zıvır nasıl anlatılır? </st><st c="7573">Her ikisinin de karanlıkta bırakmayı yeğledikleri bölgeler nasıl aydınlanır? </st><st c="7650">Zor geçen bir sürenin sonunda işi ateşkes anlaşmasına, hayat çizgilerinin sadece bir bölümünü paylaştıklarının bilincindeki insanların dolaylı suç ortaklığına döndürdüler. </st><st c="7822">Şimdi konuşuyorlar, evet konuşuyorlar ama sohbet soru cevap şeklinde ilerlemiyor. </st><st c="7904">Bu bir sorgulama değil. </st><st c="7928">Bu, layıkıyla, bir sohbet. </st><st c="7955">Yüzeysellik onlara iyi geliyor. </st><st c="7987">Birlikte vakit geçirme sporunu yapmayı seviyorlar.</st></p>

    <p><st c="8037">Fernando’nun sadece iki ya da üç kez gördüğü Ernesto hakkında konuşuyorlar. </st><st c="8114">Kızını memnun etmek için ona bu ilişkiyi onayladığını söylüyor ve Ernesto’yla arasındaki ilişkinin birkaç haftaya kalmadan biteceğini bilen Daniela babasının bu geç kalmış jestini takdir ediyor. </st><st c="8309">Cömertçe iki yıl geriye gidiyor, âşık oldukları zamana geri dönüyor ve babasının sözlerini yakıştıkları, işe yaradıkları o yere koyuyor.</st></p>

    <p><st c="8445">Rita Lee’den, Fernando’nun pavyonundan da konuşuyorlar. </st><st c="8502">Fernando hayatı boyunca düştüğü hataya düşüyor: bir baba olduğunu unutuyor, şevklendikçe şevkleniyor, kızına kendi hikâyesine dair bir sürü gereksiz ayrıntı veriyor. </st><st c="8668">Neden bilinmez, Fernando, Daniela’nın, mekândaki dansözlerden biriyle yaşadığı aşk ilişkisini dinlemekten hoşlanacağını düşünüyor.</st></p>

    <p><st c="8798">Daniela uzun bir sessizliğin ardından, Eğer bir kitap yazacak olsaydın, diyor, şimdi anlattığın hikâyeyi bana anlatmana gerek kalmazdı – hınzırca ve sözlerinden memnun gülüyor. </st><st c="8976">Bu sözleri bulup söyleyebilmiş olmanın verdiği sevinç, hikâyenin onda yarattığı utancı gölgede bırakıyor. </st><st c="9082">Zavallı bir kadın cart kırmızı babydoll’unu çıkarırken babasının kadıncağıza bakarak kendinden geçtiğini düşündü. </st><st c="9196">Merhamet duydu ve biraz da üzüldü. </st><st c="9231">Ama ardından babasının yazması gereken kitabın bu olduğunu düşündü: hiç kimseye anlatmamanın, ortalığa saçmamanın, mezara götürmenin daha iyi olacağı hikâyeler; kimseye söyleyecek sözü olmayan, kimsenin değerli bulmayacağı itiraflarla dolu bir kitap. </st><st c="9482">Önemli olan onları saklamış olmak, anlatacak gücü verecek nefesi biriktirmiş olmak.</st></p>

    <p><st c="9565">Hiç kitap yazmayı düşünmedin mi?</st></p>

    <p><st c="9598">Hayır. </st><st c="9606">Niye?</st></p>

    <p><st c="9611">Hiç. </st><st c="9617">Kitap yazmak aptalca bir iş. </st><st c="9646">Konuşmak daha iyi. </st><st c="9665">Affedersin.</st></p>

    <p><st c="9676">Neyi affedeceğim?</st></p>

    <p><st c="9694">Yazman gereken kitaba dair söylediklerimi affet.</st></p>

    <p><st c="9743">Fernando anlamıyor, Daniela anlamadığını biliyor, ki böylesi daha iyi. </st><st c="9815">Nokta.</st></p>
  </div>
<div id="charCountTotal" value="9821"></div></body>
</html>
