<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>AgaclarinOzelHayati-14</title>
    <meta http-equiv="Content-Type" content="text/html; charset=utf-8" />
  

</head>
  <body id="AgaclarinOzelHayati-14" xml:lang="tr-TR">
  <div>
    <p><st c="0">Peki ya Daniela? </st><st c="18">Daniela ne olacak?</st></p>

    <p><st c="36">Kırk dakikadır bir fincan çayı karıştırarak oturuyor. </st><st c="91">Acilen yanıtlanması gereken o soru karşısına dikilmiş ama mesafe almasını sağlamıyor – istediği bu: mesafe. </st><st c="199">Yıl yıl ya da kilo kilo mesafe satın almak, yaratmak, elde etmek istiyor, saat neredeyse sabahın beşi oldu ve kitap hâlâ sürüyor. </st><st c="329">Kitap kapansa da sürüyor.</st></p>

    <p><st c="354">Ve o öteki kitap, canını çıkarıncaya, anlamını kaybettirinceye kadar okuduğu, tekrar okuduğu kitap: Daniela bir gün o kitabı okuyacak. </st><st c="490">Okuduktan sonra Julián’a gidip diyecek ki, “Romanını okudum”, “Beğendim”, “Beğenmedim”, “Çok kısa”. </st><st c="590">Ya da gitmeyecek, çünkü o zaman Julián çok uzaklarda olacak, tek başına, belki de kendi çocuklarıyla. </st><st c="692">Bu son ihtimal onu çok rahatsız ediyor.</st></p>

    <p><st c="731">Kafasını dışarının buz gibi havasına daldırması gerek. </st><st c="787">Pencereleri açması gerek ama pencereleri açmaktan vazgeçti. </st><st c="847">Kurallarını bilmediği bir oyunda körlemesine yeni pozisyonunu arıyor.</st></p>

    <p><st c="916">Belki de hiç sahip olmadığı düşmanlar birleşmeye karar verdi.</st></p>

    <p><st c="978">Belki de her şey çok basit, ancak o her zamanki gibi abartıyor: sükûnet geri gelecek ve belki de o sonunda kısılmış bir ses olacak. </st><st c="1111">Yaşlandığında olmayı, olmayı becermek istediği şey bu: kısılmış bir ses.</st></p>

    <p><st c="1183">Gelecek kısılmış seslerin, diyor Julián yüksek sesle.</st></p>

    <p><st c="1237">Merhaba, iyi geceler, diyor, ben kısılmış bir sesim.</st></p>

    <p><st c="1290">Piyasada bulabileceğiniz en iyi kısılmış ses benim.</st></p>

    <p><st c="1342">Daniela’yı düşünüyor, on beş yaşında, bir otobüste, bir kır gezisinden dönüyor: teni hafif kararmış ama bakışları aynı – yeşile çalan gözleri sakin sakin manzarada geziniyor. </st><st c="1518">Kitap okumuyor, müzik dinlemiyor; arada bir uzun kirpiklerini birbirine doluyormuş gibi gözlerini kırpıyor, hemen ardından çorak tepeler, salınmış atlar ve ısrarcı reklam tabelalarından oluşan manzaraya geri dönüyor.</st></p>

    <p><st c="1734">Daniela’yı yirmi yaşındayken düşünüyor, bir bekleme odasında, dergileri karıştırıyor, mavi meçli saçlarını topluyor. </st><st c="1852">Julián, Daniela’nın neyi beklediğini, kimi beklediğini öğrenene kadar bu görüntüde kalabilir. </st><st c="1946">Ama o kadarını bilmek istemiyor. </st><st c="1979">Azını bilmek istiyor, kendisine yetecek kadarını.</st></p>

    <p><st c="2028">Sonra onu yirmi beş yaşındayken düşünüyor, bir parkta: Daniela iki elini güneşe siper etmiş ve uzaklardaki dondurmacıyı ya da pamuk helvacıyı ya da onu pikniğe veya mangala veya peyote yapmaya davet eden arkadaşlarını arıyor.</st></p>

    <p><st c="2254">Ve otuz yaşındayken; Julián böyle beşer beşer düşünüyor, Daniela’yı otuz yaşındayken, plajda sevgilisi Ernesto’yla beraber düşünüyor. </st><st c="2389">Kumsalda yürüyorlar, Ernesto öne geçiyor ya da belki Daniela adımlarını yavaşlatıyor, kumun altındaki zemini hissetmek için yere kuvvetlice basıyor.</st></p>

    <p><st c="2537">Daniela otuz yaşına geldiğinde Julián’ın romanını okuyacak. </st><st c="2598">Bu bir kehanet değil; Julián’ın kehanette bulunacak gücü yok, ayrıca tam anlamıyla bir dilek de sayılmaz, daha çok bir plan, bir gecede çalakalem çıkmış, ümitsizlikten yazılmış senaryo gibi bir şey. </st><st c="2797">Bugüne ihtiyaç duymayan bir gelecek hayal etmek istiyor; gelecek kendini bugünden kurtarabilsin diye olayları özgür iradeyle, aşkla yerlerine oturtuyor.</st></p>

    <p><st c="2949">Verónica’nın gelmesi ya da gelmemesi, ölmesi ya da sağ kalması, kurtulması, kalması önemli değil; her ne olursa olsun Daniela otuz yaşına basacak ve Ernesto diye bir sevgilisi olacak. </st><st c="3134">Otuz yaşındayken, her ne olursa olsun, Daniela kitabımı okuyacak, diyor Julián: sesi bir yudum kuru hava gibi; yüzü korkusuzca gölgeye karışıyor.</st></p>

    <p><st c="3279">Julián silinip giden bir leke.</st></p>

    <p><st c="3310">Verónica silinen ama iz bırakan bir leke.</st></p>

    <p><st c="3352">Gelecek Daniela’nın hikâyesi.</st></p>

    <p><st c="3382">Julián o hikâyeyi, gelecekteki o günü düşünüyor, yazıyor: sahne aynı, Daniela şimdiki, o zamanki evde yaşamaya devam ediyor, ev kısa bir süre önce tadilat görmüş – duvarlar artık yeşil, mavi ve beyaz değil, ama bazı eşyalar aradan geçen yıllara rağmen el değmeden kalmış: Daniela çayı, ekmek kızartma makinesini, dikiş kutusunu, el fenerini, yazlık elbiseleri nerede bulacağını biliyor. </st><st c="3770">Artık ne kirli halılar ne de çatlak bardaklar var. </st><st c="3821">Artık ne örümcekler ne kakalaklar ne de karıncalar var. </st><st c="3877">Daniela her zamanki odasında kalıyor, mavi odada, beyaz odadaysa kitaplar ve CD’ler duruyor – misafir odası artık adına yaraşır bir oda: arkadaşlarının neredeyse tamamı evlerinden ayrıldıktan ya da işlerini kaybettikten sonra orada kalmış.</st></p>

    <p><st c="4116">Psikolog olmuş. </st><st c="4133">Bir zamanlar herhangi birinin bir karar almadan önce psikoloğuna danışmaması düşünülemezdi. </st><st c="4225">Bu Şili’ye görece geç gelen ve çok kısa süren bir modaydı: bir geceden sabaha, elbette ki yoga ve reiki uzmanlarının ortalığı istila etmesiyle yüzlerce psikolog işsiz kaldı. </st><st c="4399">Daniela Şili Üniversitesi’nde psikoloji okumaya başladığında psikologluk çoktan belirsiz bir mesleğe dönüşmüştü. </st><st c="4512">Mezun olduktan ve birkaç ay işsizliğe direndikten sonra nihayet devlet radyosunda bir sunuculuk işi buldu.</st></p>

    <p><st c="4618">Daniela’nın programı sabah dokuzdan on bire kadar sürüyor ve devlet radyosundaki diğer bütün programlar gibi halkın sesine yer veriyor. </st><st c="4755">Daniela her gün yayına başlamadan önce duşunu alıyor ve kahvaltı ediyor ama bu sefer gayret göstermemeye kararlı. </st><st c="4869">Program başlamadan iki dakika önce birkaç parça ses geçirmeyen sünger alıyor ve süngerleri dikkatlice odanın kapılarına ve pencerelerine yerleştiriyor. </st><st c="5021">Yatağa geri dönüyor, kırmızı bir düğmeye basıyor ve minik bir provadan sonra ikna edici bir ses tonuyla konuşmaya başlıyor.</st></p>

    <p><st c="5144">Daniela’nın sesi kafa karıştırıcı bir tazeliğe sahip. </st><st c="5199">Küçük bir kız çocuğunun boğuk sesi ya da elli yaşında bir kadının sıcak sesi gibi. </st><st c="5282">Dinleyicileri yaşını bilmiyor, çünkü kendinden çok az bahsediyor; ilk telefon gelinceye kadar öylesine bir konu hakkında konuşmaya başlıyor, ama seçtiği konunun kimliğini açığa çıkarmamasına çok dikkat ediyor. </st><st c="5492">Bu açıdan annesine benziyor: bedavadan güven yok, sadece genellemeler, zeki ve esprili yorumlar, keyfe keder haller, iri laflar var ama yine de onları dillendiren sese dair çok az şeyi ortaya koyuyorlar ya da hiçbir şeyi çaktırmıyorlar. </st><st c="5729">Meslektaşlarının çoğu hiç utanmadan başkalarının sabrını sınayarak egolarını çitiliyor. </st><st c="5817">Ama o böyle yapmıyor. </st><st c="5839">Bu yüzden onun programını dinlemek zevkli.</st></p>

    <p><st c="5881">Ernesto’yla ne zaman tanıştı? </st><st c="5912">Üniversitede mi, acaba sınıf arkadaşı mıydı, öğrencisi miydi, hocası mıydı? </st><st c="5988">Bir panelde konuşurken Daniela’yı en ön sırada ya da en arka sırada gören bir katılımcı, bir akademisyen miydi? </st><st c="6100">Ernesto kim? </st><st c="6113">Nasıl biri? </st><st c="6125">Hiç önemi yok: mesele Daniela’nın evinde, bu evde birlikte yaşıyor olmaları, her ne kadar bugün yalnız olsa da – dün onu uğurlamaya havalimanına gitti, bir ekolojik turizm projesi üzerinde çalıştığı Quito’ya seyahat ediyor.</st></p>

    <p><st c="6348">Ernesto’nun bu kadar sık seyahat etmesi Daniela’nın hoşuna gitmiyor, bu yüzden şimdi, bir dinleyici sırlarını anlatırken, üzerinde hafif bir sersemlik hissediyor; yine Ernesto’suz bir ilk gün, artık gayet iyi bildiği bir zaman dilimi. </st><st c="6584">Yalnızlık ve hafif sersemlik zamanı. </st><st c="6621">Daniela duraksamaları hızla geçiştiriyor, cümleleri haşince yarıda kesiyor ama yine de içtenliği sürüyor, bilincini asla onu günü gününe dinleyen bir grup müptelanın varlığını unutacak kadar yitirmiyor.</st></p>

    <p><st c="6823">Yalnızlıktan her defasında biraz daha fazla zevk aldığını reddetmesi mümkün değil, ama buna karşılık Ernesto’lu haftalar zorlayıcı ve inişli çıkışlı geçiyor. </st><st c="6982">Şiddet var diye ya da bezginlik yüzünden değil. </st><st c="7030">Bu bir tür defo, birisinin, Ernesto ve Daniela’nın yüzlerini gelecek nesillere çevirdiği resme saçtığı boya. </st><st c="7139">Ernesto’nun çok yakında artık hiç dönmeyeceğini biliyor. </st><st c="7196">Kendini şaşkın, sonra öfkeli ve nihayet azimli bir sessizlik içinde hayal ediyor. </st><st c="7278">Böylesi iyi, fazladan vaat yok, olması gerektiği gibi: sevmekten vazgeçmek için seviyor ve başkalarını sevmek ya da bir süreliğine veya sonsuza dek yalnız kalmak için sevmekten vazgeçiyor. </st><st c="7467">Bu temel doktrin. </st><st c="7485">Tek temel doktrin.</st></p>
  </div>
<div id="charCountTotal" value="7503"></div></body>
</html>
