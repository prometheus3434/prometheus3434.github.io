<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buyukumutlar-ebup-4.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="buyukumutlar-ebup-4.html" xml:lang="tr-TR">
    <div class="story">
      <p class="e-1-baslik" id="toc_marker-1-16">On Altıncı Bölüm</p>

      <p class="e-paragraf">Aklımda hep George Barnwell vardı. Başta, ablama yapılan bu saldırıda benim de parmağımın olduğuna inanmıştım. Onun bir yakını olarak ve de onun tarafından çok bunaltılan biri olarak, herhangi başka birine kıyasla ben daha şüpheli bir konumdaydım. Ama sabah olup da hava aydınlandığında olanları tekrar düşündüm ve bu olay hakkında konuşulanları duyunca başka bir açıdan bakmaya başladım, ki bu daha mantıklıydı.</p>

      <p class="e-paragraf">Joe o esnada Üç Neşeli Kayıkçılar’da pipo içiyormuş. Akşam sekiz çeyrekten ona çeyrek kalaya kadar oradaymış. Ablam da mutfak kapısının önünde bir çiftlik işçisine selam vermiş en son. Adam onu tam olarak ne zaman orada gördüğünü hatırlayamadı -hatırlamaya çalıştıkça daha da kafası karıştı- ama dokuzdan önce gördüğünü söyledi. Joe ona beş kala eve geldiğinde onu yerde bulmuş ve hemen yardım istemiş. Joe geldiğinde ocağın ateşi harsız değilmiş; mumun fitili de çok yanmamış ama mum söndürülmüş.</p>

      <p class="e-paragraf">Evin hiçbir odasından bir şey alınmamış. Mumun söndürülmesi dışında mutfakta herhangi bir değişiklik söz konusu değildi. Mum, ablamla kapı arasındaki bir masanın üzerinde duruyordu. Saldırıya uğradığında yüzü ocağa dönükken mum arkasındaymış. Tabii ablamın yere düşerken ve başından kanlar akarken oluşturduğu görüntü dışında... Düştüğü yerde çok bariz bir ipucu vardı. Başına ve omuriliğine keskin olmayan, çok ağır bir cisimle vurulmuştu. Bunu yapan kişi, üzerine ağır bir cisim atmıştı canice, o yüzüstü yere düştüğünde. Joe onu kucağına aldığında yanında bir mahkumun ayak zinciri bulundu. Zincir kesilmişti.</p>

      <p class="e-paragraf">Joe zinciri bir demirci olarak inceledikten sonra uzun bir süre önce kesildiğini söyledi. Gemi hapishanesinden zinciri incelemeye gelen insanlar da bunu doğruladılar. Oradan kaçan birine ait olduğu belliydi ama ne zaman kaçmıştı orası bilinmiyordu. Yalnız şundan eminlerdi ki, önceki gece kaçan mahkumlardan birine ait değildi. Bunlardan bir tanesi yakalanmıştı ve ayağındaki zincir duruyordu.</p>

      <p class="e-paragraf">Aklıma benim mahkum gelmişti. Bence bu zincir ona aitti ve onu bataklıkta bıraktığımda duyduğum eğe sesleri bu zincirden gelmişti. Ama bu saldırıyı onun gerçekleştirebileceğini düşünmüyordum, çünkü ya Orlick’in ya da bana eğeyi gösteren yabancı adamın onu ele geçirip böyle kötü bir amaçla kullanabilecekleri kanaati uyanmıştı bende.</p>

      <p class="e-paragraf">Orlick’e gelince; bize söylediği gibi onu yolda gördüğümüzde bütün akşamı kasabada geçirmiş, dönüyormuş. Onu görenler olmuş. Bir sürü bara girmiş çıkmış. Zaten gelirken yanında Bay Wopsle ve ben vardık. Ablamla kavga etmesi dışında onun aleyhinde bir delil yoktu. Ablam zaten o dahil, çevresindeki herkesle milyon kez kavga etmişti. Yabancı adama gelince... Eğer bizde kalan iki şilin için geri döndüyse bunun için ablamla arasında herhangi bir tartışma çıkmazdı, çünkü ablam zaten o parayı geri vermek için hazırlamıştı kendini. Ayrıca, olayda bir tartışma da yaşanmamıştı. Saldırgan birdenbire sessizce yanaşmış, ablamın arkasına bakmasına fırsat bile vermeden onu yere sermişti.</p>

      <p class="e-paragraf">Vurduğu nesneyi benim sağlamış olmam -her ne kadar planlanmadıysam da- korkunç diye düşündüm ve bu düşünceyi zihnimden atamadım. Çocukluğumda yaşadığım bu olayı Joe’ya anlatıp anlatmamakta oldukça kararsız kaldım. Aylar sonra bile, her gün bu soruyu kendime soruyor, “Anlatmamalısın!” cevabında karar kılıyor, ertesi sabah yine aynı soruyla uyanıyordum. Çok eski bir sırdı bu ve içimde yer etmişti. O rahatsızlığı içimden söküp atamıyordum. Bu kadar kötü bir sonuca yol açmış olmamdan dolayı Joe’nun benden uzaklaşmasından korkmam bir yana, bunun kemikli etler yiyen devasa köpekler gibi benim hayal ürünüm olduğunu sanmasından da korkuyordum. Hâlâ doğruyla yanlış arasında kararsızdım ve olan olmuştu. En sonunda bir daha böyle bir şey olursa saldırganın yakalanmasına yardımcı olmak için bildiklerimi anlatmaya karar verdim.</p>

      <p class="e-paragraf">Polisler ve Londra’dan gelen dedektifler bir iki hafta evin çevresinde araştırma yaptılar. Bu tür durumlarda yetkililer neler yapıyorsa onu yaptılar. Bariz suçsuz olan bir sürü insanı sorguladılar. Bir sürü yanlış fikirle uğraştılar. Olaylardan bir sonuca varmak yerine olayları fikirlerine uydurmakta ısrar ettiler. Ayrıca Üç Neşeli Kayıkçılar’ın kapısında çok biliyormuş da bir şey söylemiyormuş havalarında duruyor, herkesi kendilerine hayran bırakıyorlardı. İçki almalarında bile gizemli bir hava vardı. Sanki suçluyu yakalamış gibiydiler ama gerçek şu ki hiçbir zaman yakalayamadılar.</p>

      <p class="e-paragraf">Devlet tarafından olaya el koymak üzere gönderilen bu kişiler geri gittiklerinden epey sonra bile ablam çok hastaydı. Hep yatıyordu. Görme yetisinde bir azalma vardı. Objeleri çift görüyordu. Çay fincanlarının ve şarap bardaklarının gerçeklerini değil, görüntülerini tutmaya çalışıyordu. İşitmesi de, hafızası da zayıflamıştı. Konuştukları anlaşılmıyordu. Yardımla aşağı inebilecek kadar düzeldiğinde söyleyemediklerini yazması için tahtayı bırakmayı unutmuyorduk. Onun hecelemesi, -berbat yazısı dışında- Joe’nun da okuması kötü olduğundan anlaşamadıklarında problemi halletmek için beni çağırıyorlardı. İlacı kuzu eti, çayı Joe, fırıncıyı pastırma olarak okumak da benim en hafif hatalarımdı!</p>

      <p class="e-paragraf">İlginçtir, huysuz halinden eser kalmadı. Sabırlı bir kadın olmuştu. Kollarıyla bacakları hep titriyordu. Daha sonraları, iki üç ayda bir, ellerini başına koyup bir hafta kadar o halde kalıyor, Allah bilir aklından neler geçiyordu. Ona uygun bir yardımcı arıyor bulamıyorduk ki iyi bir rastlantı sonucu birini bulduk. Çok rahatlamıştık. Bay Wopsle’ın büyük halası yaşama alışkanlığından vazgeçince Biddy bizim evin bir parçası oldu.</p>

      <p class="e-paragraf">Ablam tekrar mutfağa döndükten yaklaşık bir ay sonra Biddy elinde bütün eşyalarını içine doldurduğu tahta bir kutuyla bize geldi. O bizim için bir nimetti. En başta Joe için bir nimetti. Zavallı adam... Aklında hep karısının başına gelen kötü olay vardı. Durup durup gözlerinde yaşlarla “Ne kadar iyi bir kadındı eskiden, Pip!” diyordu. Biddy gelir gelmez ablamla ilgilenmeye başladı. Sanki çocukluğundan beri bunu yapıyordu. Joe kafasını dinlemeye başlamıştı. Zaman zaman Neşeli Kayıkçılar’a bile gidiyordu ve bu ona çok iyi geliyordu. Polisler zavallı Joe’dan bile şüphelenmişlerdi -o hiçbir zaman bunu öğrenmese de- ve sonra içlerinden biri onun karşılarına çıkan en esrarengiz insanlardan biri olduğunu söylemişti.</p>

      <p class="e-paragraf">Biddy’nin yeni görevindeki ilk başarısı uzun zamandır uğraştığım bir problemi çözmek oldu. Çok uğraşmıştım ama bir türlü halledememiştim. O da şuydu:</p>

      <p class="e-paragraf">Defalarca kez ablam tahtaya T harfine benzer bir harf yazıp, ondan istediğini ima etmişti bize. Kızarmış ekmekten katrana, tahta banyo fıçısına kadar<span class="dipnotno" style="font-size:0.74em;" xml:lang="tr-TR">3</span> T ile başlayan her şeyi sıralayıp durdum boşu boşuna. Bir zaman sonra, o şekli çekice benzettim. Kulağına eğilip bu kelimeyi söylediğimde masaya çekiçle vuruyormuş gibi vurmaya başladı. Yüzünde sanki “İşte bu!” demek isteyen bir ifade vardı. Hemen gidip bütün çekiçleri getirdim ama yine olmadı, bulamadım. Sonra aklıma koltuk değneği geldi, şekil olarak neredeyse aynıydı. Köyde birinden ödünç aldım bir tane ve büyük bir gururla ablama gösterdim. Ama başını öyle bir iki yana sallayışı vardı ki boynunu incitecek zannettik.</p>

      <p class="e-paragraf">Ablam Biddy’nin onun dilinden anladığını fark ettiğinde bu gizemli figürü tahtaya yine çizdi. Biddy baktı baktı; benim açıklamalarımı dinledi, ablama baktı, Joe’ya baktı -ablam Joe’nun adının ilk harfini yazıyordu tahtaya- ve koşarak demirhaneye gitti. Arkasından da Joe ve ben.</p>

      <p class="e-paragraf">“Tabii ki!” diye bağırdı. Yüzünde zafer ifadesi vardı. “Anlamıyor musunuz? Bu o!”</p>

      <p class="e-paragraf">Orlick’ti kuşkusuz! Adını hatırlamıyordu ve onu çekiçle sembolize ediyordu. Orlick’e bizimle beraber mutfağa gelmesi gerektiğini söyledik. Çekici yerine bıraktı, alnındaki teri koluyla, sonra da önlüğüyle sildi ve omuzları önde, dizleri bükülmüş bir şekilde dışarı çıktı.</p>

      <p class="e-paragraf">İtiraf ediyorum ki ablamın onun suçlu olduğunu açıklayacağını sanmıştım ve böyle bir olay gerçekleşmeyince de bozuldum! Onunla iyi geçinmek istediğini ima etti. En sonunda onu bulup yanına getirdiğimiz için mutlu olmuştu. Ona bir içecek vermek istediğini belli etti hareketleriyle. Orlick’le arasını düzeltmek, onun gönlünü almak istiyordu. Sanki kendisi çocuktu da sert mizaçlı bir büyüğünü yumuşatmaya çalışıyordu. O günden sonra, onun tahtaya o şekli çizmediği gün neredeyse hiç olmadı. Orlick omuzları önünde, gelip karşısına oturuyordu. Bunun anlamını benden daha iyi çözmüş gibiydi.</p>

      <p class="e-1-baslik" id="toc_marker-1-17">On Yedinci Bölüm</p>

      <p class="e-paragraf">Yine eski çıraklık rutinine dönmüştüm. Bu rutin, doğum günümde Bayan Havisham’ın evine gitmek için köyün ve bataklığın sınırları dışına çıkmam dışında hiç değişmedi. Gittiğimde Bayan Pocket kapıyı açma görevini devam ettiriyordu; Bayan Havisham onu bıraktığım gibiydi ve Estella’dan tam olarak aynı kelimelerle olmasa bile aynı tarz ifadelerle bahsetti. Görüşmemiz birkaç dakika sürdü. Tam yanından çıkarken bana bir altın para verip bir dahaki doğum günümde yine gelmemi söyledi. Bu gerçekten de yılda bir tekrarlanan bir olay oldu. Başta bu parayı almak istemedim ama “Yoksa daha fazla mı istiyorsun?” diye sorunca almaktan başka çarem kalmadı.</p>

      <p class="e-paragraf">O sıkıcı ev, karartılmış odadaki sarı ışık, tuvalet masası aynasının yanındaki solmuş sandalye o kadar aynıydı ki, durmuş saatlerin o gizemli mekanda zamanı durdurduğunu hissediyordum. Ben ve dışarıdaki her şey değişirken, orası olduğu gibi duruyordu. Gün ışığı bu eve hiç girmiyordu hatırladığım kadarıyla. Şaşkına çeviriyordu orası beni ve evimden ve işimden her seferinde daha çok nefret ediyordum.</p>

      <p class="e-paragraf">Biddy, ben hemen fark etmesem de, değişmeye başlamıştı. Topuklu ayakkabılar giyiyor, saçına başına özen gösteriyor, ellerini hep temiz tutuyordu. Güzel değildi, sıradandı; Estella gibi olamazdı, ama sevecendi, sağlıklıydı ve iyi huyluydu. Gelmesinin üzerinden daha bir sene geçmemişti -o sıralar yas halinden yeni çıkmıştı; bir gün çok manalı ve dikkatli bakan, çok güzel gözlerinin olduğunu fark ettim.</p>

      <p class="e-paragraf">Bir kitaptan pasajlar yazarken -hem yazımı hem okumamı geliştirmek için yapıyordum- başımı kaldırdığımda Biddy’nin bana dikkatli gözlerle baktığını gördüm. Ben kalemimi bıraktım; Biddy de dikişine ara verdi, bir kenara koymasa da...</p>

      <p class="e-paragraf">“Biddy, bunu nasıl beceriyorsun?” dedim. “Ya ben çok aptalım, ya da sen çok akıllısın.”</p>

      <p class="e-paragraf">“Neyi beceriyorum ki ben? Anlamadım!” diye cevap verdi Biddy gülümseyerek.</p>

      <p class="e-paragraf">Bütün evin işini o yapıyordu ve çok iyi yapıyordu. Ama benim kastettiğim bu değildi ve bu olmaması söyleyeceğim şeyi daha şaşırtıcı yapıyordu.</p>

      <p class="e-paragraf">“Benim her öğrendiğimi öğrenip bana yetişmeyi nasıl beceriyorsun?” Okuduklarımla gurur duymaya başlamıştım. Doğum günlerimde aldığım altınları kitaba veriyordum. Harçlığımın büyük bir kısmını da benzer şekilde değerlendiriyordum. O kitaplardan edindiğim bilgiler bana çok pahalıya patlamıştı; bundan eminim.</p>

      <p class="e-paragraf">“Sen nasıl oluyor da bu kadar okumayı beceriyorsun, sana sormak lazım.”</p>

      <p class="e-paragraf">“Ne zaman demirhaneden gelsem bunların başına oturuyorum. Ama senin kapak açtığını görmedim Biddy.”</p>

      <p class="e-paragraf">“Öksürük gibi bana da bulaşıyor demek ki!” deyip sessizce dikişine devam etti.</p>

      <p class="e-paragraf">Sandalyemin arkasına yaslanıp, başını yana eğmiş dikişini diken Biddy’ye bakarken onun farklı bir kız olduğu geçti aklımdan. Çünkü, hatırlıyorum da, bizim yaptığımız işe kabiliyeti vardı. Yaptığımız çeşitli işlemlerden anlar, kullandığımız aletlerin isimlerini bilirdi. Kısacası ben ne biliyorsam Biddy de biliyordu. Teorik olarak en az benim kadar iyi bir demirciydi. Hatta belki daha da iyisi...</p>

      <p class="e-paragraf">“Sen o her türlü imkânı en iyi şekilde değerlendiren insanlardansın Biddy. Daha önce buradaki kadar çok imkanın yoktu. Baksana, ne kadar geliştirdin kendini.”</p>

      <p class="e-paragraf">Biddy bir an bana baktı; sonra yine dikişine devam etti. “Ben senin ilk öğretmenindim yanlış hatırlamıyorsam!” dedi işine devam ederken.</p>

      <p class="e-paragraf">Şaşkın şaşkın “Biddy, niye ağlıyorsun?” diye bağırdım.</p>

      <p class="e-paragraf">“Ağlamıyorum!” dedi Biddy başını kaldırıp gülerek. “Nereden çıkardın ağladığımı?”</p>

      <p class="e-paragraf">Nereden çıkaracaktım, tabii ki elindekine düşen bir gözyaşı damlasından. Bir müddet sessizce oturup onun Bay Wopsle’ın büyük halasının dünyasını değiştirme kararı almadan önceki halini, yükünün ağırlığını düşündüm. O kötü dükkândaki umutsuzluğunu, o sefil akşam okulunu, öğretmenin kabiliyetsizliğinin yükünü onun çektiği günleri hatırladım. O zamanlar bile Biddy’deki cevherin farkına varmış olmalıyım ki ondan yardım istemiştim. Biddy ağlamayı kesmiş, dikişine devam ediyordu. Ona bakarken ve tüm bunlar aklımdan geçerken Biddy’ye minnettarlığımı yeterince gösteremediğimi düşündüm. Muhtemelen duygularımı kendime saklamamdan ve ona üstünlük taslamamdan kaynaklanmıştı bu durum.</p>

      <p class="e-paragraf">“Evet Biddy!” dedim yazmam bitip sayfayı çevirirken. “Sen benim ilk öğretmenimdin ve o zamanlar bir gün gelip de bu mutfakta beraber oturacağımız hiç aklıma gelmezdi.”</p>

      <p class="e-paragraf">“Ah zavallı!” dedi Biddy. Kendini unutmuş, bunu ablam için söylemişti. Onunla ilgilenip kendini rahatlatmak için ayağa kalktı. “Ne yazık ki öyle!”</p>

      <p class="e-paragraf">“Bence seninle daha çok konuşmalıyız, eskiden yaptığımız gibi. Sana eskisi gibi daha çok danışmalıyım. Önümüzdeki pazar günü bataklıklarda sakin bir yürüyüş yapalım mı? Uzun uzun da konuşuruz.”</p>

      <p class="e-paragraf">Ablamı hiç tek başına bırakmıyorduk ama Joe o pazar günü öğleden sonra ablama bakma vazifesini üstlenebileceğini söyledi; biz de Biddy’yle dışarı çıktık. Mevsimlerden yazdı ve hava çok güzeldi. Köyü, kiliseyi ve mezarlığı geçtikten sonra bataklığa gittik. Nehirdeki yelkenler ve manzara bana her zamanki gibi Bayan Havisham’ı ve Estella’yı çağrıştırmıştı. Nehrin kıyısına gidip oturduğumuzda, ayaklarımıza vuran dalgalar -onların sesleriyle biz sessizleşiyorduk- eşliğinde Biddy’ye iç dünyamı açmanın tam yeri ve zamanı diye düşündüm.</p>

      <p class="e-paragraf">Konuştuklarımızın aramızda kalacağına söz verdirdikten sonra, “Biddy, ben bir beyefendi olmak istiyorum!” dedim.</p>

      <p class="e-paragraf">“Senin yerinde olsam istemezdim!” diye cevap verdi. “Ne işine yarar ki?”</p>

      <p class="e-paragraf">Sesimin tonunu ciddileştirerek, “Ama Biddy, beyefendi olmak için özel nedenlerim var!” dedim.</p>

      <p class="e-paragraf">“Sen bilirsin Pip, ama sen mutlu olduğunu düşünmüyor musun?”</p>

      <p class="e-paragraf">“Biddy!” diye bağırdım sabırsızca. “Bu halimle ben hiç mutlu değilim ki! İşimden ve yaşadığım hayattan iğreniyorum. Çalışmaya başladığımdan beri ikisine de alışamadım. Saçma saçma konuşma!”</p>

      <p class="e-paragraf">“Saçmaladım mı ben şimdi?” dedi Biddy kaşlarını kaldırarak. “Öyleyse özür dilerim. Ben sadece senin iyi olmanı ve rahat bir hayat sürmeni istiyorum.”</p>

      <p class="e-paragraf">“O zaman şunu bil ki orada asla rahat olamam ben. Hayatımı değiştiremezsem ancak sefil biri olurum o kadar.”</p>

      <p class="e-paragraf">“Çok yazık!” dedi Biddy başını üzüntüyle iki yana sallayarak.</p>

      <p class="e-paragraf">Ben de kendi kendime sürüp giden kavgalarımda yazık olduğunu düşünüyordum. Biddy bunu dile getirince az daha ağlayacaktım. Doğru söylediğini, böyle şeyler düşündüğüm için zaman zaman pişman olduğumu ama bunu değiştiremediğimi söyledim.</p>

      <p class="e-paragraf">“Eğer işe biraz kendimi verebilseydim...” dedim Biddy’ye. Bir zamanlar saçlarımı yolup bira imalâthanesinin duvarına attığım gibi, bir yandan da yakınımdaki otları koparıyordum. “Çocukken olduğumun yarısı kadar bu işe düşkünlüğüm olsaydı, benim için daha iyi olurdu. Biliyorum. Senle Joe başka bir şey istemezdiniz o zaman. Joe benim işim çıktığında beni idare ederdi; ben sana eşlik edecek kadar büyürdüm ve biz farklı iki insan olarak burada otururduk. O zaman senin için yeterince iyi olurdum, öyle değil mi Biddy?”</p>

      <p class="e-paragraf">Biddy yelkenlilere bakıp içini çekerek “Evet, ben öyle çok fazla ince eleyip sık dokumam!” dedi. Aslında söylediği gurur kırıcıydı ama kötü bir niyetle söylemediğini biliyorum.</p>

      <p class="e-paragraf">“Bunun yerine olacakları sana söyleyeyim!” dedim. Otları yolmaya deva ediyordum; ağzıma da birkaç tane atmış çiğniyordum. “Tatminsiz, huzursuz, -bunu bana söyleyen kimse olmasaydı bir önemi olmazdı gerçi ama- kaba ve sıradan biri olurum. Öyle dedi birisi.”</p>

      <p class="e-paragraf">Biddy aniden yüzünü bana döndü ve yüzüme yelkenlilere baktığından daha dikkatli bir şekilde bakmaya başladı.</p>

      <p class="e-paragraf">“Bu hem yalan hem de çok terbiyesizce bir şey!” dedi gözlerini yine yelkenlilere çevirerek. “Kim söyledi bunu?”</p>

      <p class="e-paragraf">Şaşkındım. Lafın nereye gideceğini kestiremeden söylemiştim bu lafı çünkü. Yine de cevap vermeliydim. “Bayan Havisham’ın evindeki güzel kız! Hayatımda ondan daha güzelini görmedim. Hayranım ona. Sırf onun için bir beyefendi olmak istiyorum.” Bu delice itirafı yaptıktan sonra elimdeki otları nehre fırlatmaya başladım. Düşüncelerim de onları takip ediyordu sanki.</p>

      <p class="e-paragraf">Biddy biraz bekledi, sonra usulca “Ona nispet olsun diye mi, onu kazanmak için mi beyefendi olmak istiyorsun?” diye sordu.</p>

      <p class="e-paragraf">Sinirli sinirli “Bilmiyorum!” dedim.</p>

      <p class="e-paragraf">“Çünkü eğer ona nispet olsun diye istiyorsan...” diye devam etti. “Bence -sen daha iyi bilirsin ama- bu onun dediklerini takmayarak da yapılabilir. Onu kazanmak içinse bence -sen bilirsin ama- kazanmaya değecek bir insan değilmiş.”</p>

      <p class="e-paragraf">Bunlar benim kim bilir kaç kere aklıma gelen şeylerdi. Ne kadar güzel bir şekilde durumu ifade etmişti böyle. Ama benim gibi bir köy çocuğu en iyi ve en akıllı adamların bile her gün esiri olduğu tutarsızlıklardan nasıl kurtulabilirdi ki?</p>

      <p class="e-paragraf">“Dediklerin doğru olabilir ama ben ona deli gibi âşığım!” dedim.</p>

      <p class="e-paragraf">Bunu deyip, yüzü koyun yere yattım ve saçlarımı iki taraftan sıkıca çekmeye başladım. Değmeyen birini deli gibi sevmenin saçmalığının farkında olduğumdan, saçımı çekip başımı yerdeki çakıl taşlarına vurursam, yüzüme böyle bir muamelenin -benim gibi bir aptala ait olduğundan- müstahak olacağını düşündüm.</p>

      <p class="e-paragraf">Biddy çok akıllı bir kızdı. Benim üzerime daha fazla gelmedi. Çalışmaktan sertleştiği halde rahatsızlık vermeyen elleriyle ellerimi tuttu ve kibarca ellerimi saçlarımdan çekti. Sonra beni yatıştırmak için omzuma birkaç kez vurdu. Bu esnada ben yüzümü kolumun arkasına gizlemiş ağlıyordum, tıpkı imalâthanenin bahçesinde olduğu gibi... Şuna ikna olmak üzereydim ki birisi -ya da herkes- bana çok fena haksızlık yapmıştı ama tam olarak kim olduğunu bilemiyordum.</p>

      <p class="e-paragraf">“Bir şeyi öğrendiğime memnun oldum.” dedi Biddy. “O da bana güvenmen Pip. Bir şey daha, bana her zaman güvenebilirsin. Eğer ilk öğretmenin -zavallı öğretmen! Kendisinin öğrenmeye ihtiyacı var daha!- şimdi de öğretmenin olsaydı, bundan nasıl bir ders çıkaracağını sana söylerdi. Öğrenmesi zor olsa da... Ama sen zaten öğretmenini aştın; buna gerek yok artık.” Sessizce iç çekip ayağa kalktı. Canlı bir sesle, “Şimdi biraz daha mı yürüyelim, eve mi gidelim?” dedi.</p>

      <p class="e-paragraf">“Biddy!” dedim yüksek sesle. Kollarımı boynuna doladım ve yanağından öptüm. “Sana her zaman her şeyimi anlatacağım.”</p>

      <p class="e-paragraf">“Bir beyefendi olana kadar!” dedi Biddy.</p>

      <p class="e-paragraf">“Biliyorsun ki bu hiçbir zaman olmayacak, o yüzden dediğim hep geçerli. Sana bir şey anlatmama da gerek yok aslında. Geçen gece evde söylediğim gibi, benim bildiğim her şeyi sen de biliyorsun zaten.”</p>

      <p class="e-paragraf">“Tabii!” dedi fısıldayarak. Uzaktaki gemilere bakıyordu. Yine aynı değişik ses tonuyla “Daha yürüyelim mi, eve mi gidelim?” diye sordu.</p>

      <p class="e-paragraf">“Biraz daha yürüyelim!” dedim; yürüdük. Akşam olmaya başlamıştı. Çok güzel bir gündü gerçekten. “Estella’yla mum ışığında, durmuş saatlerle dolu odada pişti oynayıp onun küçümsemelerine katlanırken daha mı rahattım?” diye düşündüm. “Onu ve orayla ilgili bütün hayalleri ve hatıraları kafamdan bir atsam, işime asılıp onda çok iyi olmaya gayret etsem ne kadar iyi olurdu!” dedim kendi kendime. “O anda yanımda Biddy yerine Estella olsaydı mutsuz mu olurdum acaba?” dedim. Bu sorunun cevabını kesinlikle bildiğimi kabul etmeliydim. Sonra da içimden, “Pip, sen bir aptalsın!” dedim.</p>

      <p class="e-paragraf">Yürürken epey bir konuştuk ve Biddy’nin söyledikleri çok doğru geldi bana. Biddy hiçbir zaman aşağılayıcı ya da kaprisli olmadı. Bir gün öyle, bir gün böyle olan biri de değildi. Bana acı verdiğinde hissettiği tek şey acı olurdu; sevinç değil. Bana bir şey olmasındansa o kendini feda edebilirdi. Tüm bunlara rağmen, ben ikisini kıyasladığımda neden Biddy’yi daha çok sevmiyordum?</p>

      <p class="e-paragraf">“Biddy, keşke beni doğru yola sevk edebilsen!” dedim.</p>

      <p class="e-paragraf">“Ben de isterdim!” dedi.</p>

      <p class="e-paragraf">“Mümkün olsa da sana âşık olabilsem! Bu kadar eski bir arkadaşının böyle açık konuşmasına darılmıyorsun değil mi?”</p>

      <p class="e-paragraf">“Hayır, hayır. Hiç de değil. Aldırma sen bana!” dedi Biddy.</p>

      <p class="e-paragraf">“Yapabilsem çok iyi olurdu.”</p>

      <p class="e-paragraf">“Ama hiçbir zaman olmayacak bir şey bu, biliyorsun.” dedi.</p>

      <p class="e-paragraf">Birkaç saat daha önce konuşsak imkânsız gelecek bir şey çok da imkânsız görünmüyordu aslında. Kesinlikle ona âşık olmayacağımdan emin olamadım ama Biddy emindi ve bunu çok net söylemişti. İçimden bir ses “Doğru söylüyor!” diyordu ama bu kadar kesin konuşabilmesi sinirime dokunmuştu.</p>

      <p class="e-paragraf">Mezarlığa yaklaştığımızda bir tepecikten geçip bir merdiveni tırmanmanız gerekti. Sonra da bir bent kapağının yanına çıktık. Kapağın arkasından, ya da balçıkların içinden Emektar Orlick çıktı.</p>

      <p class="e-paragraf">“Selam!” dedi ters ters. “İkiniz nereye gidiyorsunuz böyle?”</p>

      <p class="e-paragraf">“Eve gidiyoruz, nereye gideriz ki başka?”</p>

      <p class="e-paragraf">“İyi peki. Sizi eve kadar götürmezsem çarpılırım!”</p>

      <p class="e-paragraf">Bu çarpılma cezasını dilinden hiç düşürmezdi. Benim bildiğim kadarıyla bu kelimeye belirli bir mana yüklemiyor ama sahte vaftiz ismi gibi onu da insanları kızdırmak, akıllarına kötü şeyler getirmek için yapıyordu. Daha da küçükken beni çarpacak olursa bunu keskin ve burgulu bir kancayla yapacağını düşünürdüm.</p>

      <p class="e-paragraf">Biddy onun bizimle gelmesine karşıydı. Fısıldayarak, “Gelmesine izin verme, sevmiyorum onu!” dedi. Ben de onu sevmediğimden ona teşekkür ettiğimizi ama bizi eve bırakmasını istemediğimizi söyledim. Bunu duyunca bir kahkaha patlattı ve bizden ayrıldı, ama bir süre arkamızdan gelmeye devam etti.</p>

      <p class="e-paragraf">Ablama saldıran ve teşhis edilemeyen kişi olduğundan şüphelenip şüphelenmediğini merak ettiğimden Biddy’ye Orlick’i niye sevmediğini sordum.</p>

      <p class="e-paragraf">Arkaya bakarak, “Çünkü sanırım benden hoşlanıyor!” dedi.</p>

      <p class="e-paragraf">“Sana hiç senden hoşlandığını söyledi mi?” diye sordum. Şaşırmıştım.</p>

      <p class="e-paragraf">Arkasına bakarak, “Hayır, hiç söylemedi ama ne zaman göz göze gelsek sanki gözleriyle üzerime üzerime geliyor.”</p>

      <p class="e-paragraf">Kanıt olarak söylediği ilginç olmasına rağmen, yaptığı yorumun doğru olduğundan şüphem yoktu. Emektar Orlick’in ondan hoşlanmasına çok kızmıştım. Bu sanki bana yapılan bir hakaretti.</p>

      <p class="e-paragraf">“Ama senin için önemi yok, öyle değil mi?” dedi Biddy sakin sakin.</p>

      <p class="e-paragraf">“Önemi yok da, yine de hoşuma gitmedi. Onaylamam böyle bir şeyi.”</p>

      <p class="e-paragraf">“Ben de. Sence bunun da önemi yok ama...”</p>

      <p class="e-paragraf">“Kesinlikle! Ama şunu söylemeliyim ki eğer kaş göz etmesine sen izin veriyorsan hakkında iyi şeyler düşünmem.” dedim.</p>

      <p class="e-paragraf">O geceden sonra gözüm hep Orlick’in üstündeydi. Biddy’ye hislerini belli etmesine imkân vermemeye çalışıyordum. Ablamın ona birdenbire peyda olan düşkünlüğü yüzünden Joe’nun evinden çıkmaz olmuştu. Yoksa ben onu evden uzaklaştırmasını bilirdim. O da benim bu “iyi” niyetlerimin farkındaydı ve aynıyla mukabele ediyordu. Sebebini daha sonra öğrenecektim.</p>

      <p class="e-paragraf">Artık aklım eskisinden de karışıktı. Biddy’nin Estella’yla mukayese edildiğinde ondan kat be kat üstün olduğunu, doğduğumdan beri içinde bulunduğum işçi yaşantısının utanılacak bir tarafı olmadığını; bilakis bu şekilde kendime daha çok güvenip daha mutlu olacağımı düşünüyordum. Böyle zamanlarda Joe’ya ve demirhaneye duyduğum soğukluk gidiyor, iyi bir şekilde yetiştiğimi, ileride Joe’ya iyi bir partner, Biddy’ye de eş olabileceğimi düşünüyordum ki birdenbire aklıma Havisham’ın evindeki günler geliyordu ve bu hatırlama bir bomba etkisi yapıyordu. Sonra aklım yine karışıyordu. Aklımı yine başıma toplamam zaman alıyordu. Tek bir düşünce beni alt üst ediyordu: Zamanı gelince Bayan Havisham’ın bana bir servet bırakacağı düşüncesi....</p>

      <p class="e-paragraf">Zamanı gelmiş olsaydı yine de kararsızlıklar içinde yüzmeye devam ederdim o zamanlar. O zaman bir türlü gelmek bilmedi, ama olayların akışı -biraz sonra da anlatacağım gibi- hızla değişecekti.</p>

      <p class="e-1-baslik" id="toc_marker-1-18">On Sekizinci Bölüm</p>

      <p class="e-paragraf">Joe’nun yanındaki çıraklığımın dördüncü senesi içindeydim. Bir cumartesi gecesiydi. Üç Neşeli Kayıkçılar’da ateşin etrafında bir grup insan toplanmış, dikkatle Bay Wopsle’ın elindeki gazeteyi yüksek sesle okumasını dinliyordu. Bu gruptakilerden biri de bendim.</p>

      <p class="e-paragraf">O sıralar çok konuşulan bir cinayet işlenmişti ve Bay Wopsle gazeteyi okurken kanlar içinde kalmıştı! Cinayetteki çirkin ayrıntıları bile anlatıyor, sorgulanan her bir tanıkla kendini özdeşleştiriyordu. Kurbanın ağzından “İşim bitti!” diye inliyor, katilin ağzından da “Sonun geldi!” diyordu canice. Tıbbî deliller kısmını bizim doktoru taklit eder gibi okuyordu. Silah sesleri duyan paralı yolun yaşlı sahibinin söylediklerini titreyerek ve yüksek sesle söylüyordu, ki o şahidin akıl sağlığından ve bilgilerinin doğruluğundan şüpheye düşülsün. Sorgu hakimi, Bay Wopsle’ın elinde Atinalı Timon; mübaşir de Corialanus olmuştu. Çok eğleniyordu bunları yaparken; biz de eğleniyorduk, gevşemiştik. Böyle bir ruh hali içinde sıra Wilful Cinayeti’nin mahkeme kararına geldi.</p>

      <p class="e-paragraf">Ancak o zaman karşımda sandalyesinin arkasına yaslanmış oturan yabancı bir beyin farkına vardım. Sessizce dinliyordu. Yüzünde aşağılayan bir ifade vardı ve insanların yüzlerini incelerken işaret parmağının kenarını ısırıyordu. Okuma bittikten sonra yabancı, “Hiç kuşkum yok hepiniz olayın çözüldüğüne inanıyorsunuz.” dedi.</p>

      <p class="e-paragraf">Herkes ona asıl katil oymuş gibi baktı. O da herkese gayet soğuk ve alaycı,</p>

      <p class="e-paragraf">“Suçlu tabii, öyle değil mi?” dedi. “Söyleyin, hadi!”</p>

      <p class="e-paragraf">“Bayım, sizinle tanışma şerefine erişmedim henüz ama ben suçlu diyorum!” dedi Bay Wopsle. Bunun üzerine biz de onu doğrulayıcı şekilde homurdanma cesaretini gösterdik.</p>

      <p class="e-paragraf">“Öyle dediğinizi biliyorum.” dedi yabancı. “Öyle diyeceğinizi biliyordum. Söyledim size. Ama size bir soru soracağım. İngiltere yasalarına göre bir insanın suçlu olduğu kanıtlanıncaya kadar masum olduğunu biliyor musunuz, bilmiyor musunuz?”</p>

      <p class="e-paragraf">“Bayım, bir İngiliz olarak ben...” diye cevap vermeye başlamıştı ki yabancı “Hadi!” dedi, işaret parmağını sallayarak. “Soruyu saptırmayın. Biliyor musunuz, bilmiyor musunuz? Hangisi?”</p>

      <p class="e-paragraf">Başını bir yana eğip, alaycı bir tavırla Bay Wopsle’a doğru işaret parmağını tekrar salladı.</p>

      <p class="e-paragraf">“Evet! Biliyor musunuz, bilmiyor musunuz?”</p>

      <p class="e-paragraf">“Tabii ki biliyorum!” diye cevap verdi Bay Wopsle.</p>

      <p class="e-paragraf">“Tabii ki biliyorsunuz demek. O zaman bunu niye hemen söylemediniz? Şimdi size bir soru daha soracağım.” Bay Wopsle’ı alıkoymaya hakkı varmış gibi “Bu tanıklardan hiçbirinin henüz doğru dürüst sorguya çekilmediğini biliyor musunuz?”</p>

      <p class="e-paragraf">Tam Bay Wopsle “Şunu söyleyebilirim ki...” diyordu ki yabancı sözünü kesti.</p>

      <p class="e-paragraf">“Ne? Evet ya da hayır diye cevap vermeyecek misiniz? Tekrar edeyim.” İşaret parmağını ona doğrultmuştu yine. “Cevap verin. Tanıkların hiçbirinin daha doğru düzgün sorgulanmadığının farkında mısınız değil misiniz? Hadi, tek bir söz bekliyorum sizden. Evet mi hayır mı?”</p>

      <p class="e-paragraf">Bay Wopsle tereddüt içindeydi. Ona güvenimiz sarsılmaya başlamıştı.</p>

      <p class="e-paragraf">“Hadi!” dedi yabancı. “Size yardım edeceğim. Yardımı hak etmiyorsunuz ama edeceğim. Elinizdeki gazeteye bir bakın. Bu ne?”</p>

      <p class="e-paragraf">“Bu ne mi?” diye tekrarladı Bay Wopsle. Elindeki gazeteye bakıyordu. Kafası karışmıştı.</p>

      <p class="e-paragraf">Şüpheci ve alaycı bir tarzda yabancı devam etti: “Biraz önce okuduğunuz gazete değil mi?”</p>

      <p class="e-paragraf">“Kuşkusuz.”</p>

      <p class="e-paragraf">“Kuşkusuz! Peki, o gazeteye bakın tekrar ve mahkumun, hukuki danışmanlarının savunma hakkını sonraya saklamasını tavsiye ettiklerini söylediği açıkça ifade edilmiş mi edilmemiş mi söyleyin.”</p>

      <p class="e-paragraf">“Daha şimdi okudum!” dedi Bay Wopsle yalvaran bir ses tonuyla.</p>

      <p class="e-paragraf">“Biraz önce okuduğunuzu boş verin bayım. Ne okuduğunuzu sormadım. Dua kitabını tersten de okursunuz, isterseniz, belki de yapmışsınızdır şimdiye kadar. O sayfayı çevirin tekrar. Hayır, hayır, hayır dostum, üst köşeye değil; benden daha iyi biliyorsunuz, alt köşeye, alt köşeye.” Hepimiz Bay Wopsle’ın hilekâr bir adam olduğunu düşünmeye başlamıştık. “Ee, buldunuz mu bakalım?”</p>

      <p class="e-paragraf">“İşte burada!” dedi Bay Wopsle.</p>

      <p class="e-paragraf">“Şimdi o yazıyı gözlerinizle takip edin. Mahkumun, hukuki danışmanlarının bütün savunma hakkını sonraya saklamasını tavsiye ettiklerini söylediği açıkça yazıyor mu orada söyleyin. Hadi!”</p>

      <p class="e-paragraf">“Tam olarak öyle yazmıyor!” dedi Bay Wopsle.</p>

      <p class="e-paragraf">“Tam olarak öyle yazmıyor!” diye tekrar etti adam. “Sonuçta söylenen şey özetle o değil mi?”</p>

      <p class="e-paragraf">“Evet!” dedi Bay Wopsle.</p>

      <p class="e-paragraf">“Evet!” diye tekrar etti yabancı. Etraftaki insanlara bakıyor ve eliyle şahidi, Bay Wopsle’ı gösteriyordu. “Sizlere soruyorum, bu adamın vicdanına ne diyeceksiniz? Elindeki yazıya aldırmadan zavallı bir adama suçlu damgasını yapıştıran bir adam gece yastığa başını koyduğunda uyuyabilecek mi sizce?”</p>

      <p class="e-paragraf">Bay Wopsle’ın bizim tanıdığımız adam olmadığını ve yavaş yavaş esas karakterinin ortaya çıktığını düşünüyorduk.</p>

      <p class="e-paragraf">Yabancı parmağıyla yine Bay Wopsle’ı göstererek, “Aynı adam, hatırlayacağınız gibi, bu davada jüri üyesi olabilir. Adamın suçluluğundan bu kadar eminken adil olacağına yemin edip devletle sanık arasındaki bu davada doğru bir karar verebilir mi? Sonra eve gidip huzur içinde yastığa başını koyabilir mi? Allah’ım ona yardım et!”</p>

      <p class="e-paragraf">Hepimiz Bay Wopsle’ın gerçekten de çok ileri gittiğine, henüz vakit çok geç değilken kariyerini noktalamasının iyi olacağına kanaat getirmiştik.</p>

      <p class="e-paragraf">Yabancı adam, otoriter bir edayla ve hepimiz hakkında bir sır biliyormuş da istediği an bunu ifşa edebilirmiş havalarında arka sıradaki sandalyeden kalktı, iki sandalye sırasının ortasına, ateşin karşısına geçti. Eli cebindeydi ve sağ elinin işaret parmağını ısırıyordu.</p>

      <p class="e-paragraf">Bize bakarak ve hepimizi tir tir titreterek, “Aldığım duyumlara göre, aranızda bir demirci ustası varmış. İsmi Joseph ya da Joe Gargery. O hanginiz?”</p>

      <p class="e-paragraf">“Benim!” dedi Joe.</p>

      <p class="e-paragraf">Yabancı eliyle Joe’yu yanına çağırdı. Joe da yanına gitti.</p>

      <p class="e-paragraf">“Bir çırağın varmış!” diye devam etti yabancı. “Pip diye tanınıyormuş. Burada mı?”</p>

      <p class="e-paragraf">“Buradayım!” diye bağırdım.</p>

      <p class="e-paragraf">Yabancı beni tanımadı ama ben onu tanıdım. Bayan Havisham’ın evine ikinci kez gittiğimde merdivenlerde karşılaştığım adam oydu. O sandalyesinde oturup etrafa bakarken tanımıştım onu. Şimdi karşısındaydım; elini omzuma koymuştu. Detayları incelemeye başladım yine. Evet, kafası büyüktü, esmerdi, gözleri çöküktü, kaşları gür ve siyahtı; büyük bir köstekli saati, sakal ve bıyık çıkması gereken yerlerdeki siyah noktaları, hatta büyük elinden gelen sabunun kokusu bile aynıydı.</p>

      <p class="e-paragraf">“İkinizle özel olarak görüşmek istiyorum!” dedi beni iyice inceledikten sonra. “Biraz vakit alabilir. Belki de evinizde görüşmemiz daha uygun olur. Burada konuşmak istemem. Arkadaşlarınıza daha sonra bilgi verirsiniz ya da vermezsiniz, sizin bileceğiniz iş.”</p>

      <p class="e-paragraf">Meraklı bir sessizlik içinde üçümüz Neşeli Kayıkçılar’dan çıktık ve eve kadar o şekilde geldik. Yolda giderken yabancı adam sürekli bana bakıyor ve parmağının kenarını ısırıyordu. Eve yaklaştığımızda, Joe olayın öneminin farkındaydı az da olsa ve önden gidip ön kapıyı açtı. Görüşmemiz zayıf bir aydınlatma sağlayan tek bir mumun yandığı misafir odasında oldu.</p>

      <p class="e-paragraf">Yabancının masaya oturmasıyla başladık. Mumu yanına alarak cebinden çıkardığı not defterine bir göz attı. Sonra defteri tekrar cebine koydu ve o karanlıkta gözlerini kısarak hangimizin hangimiz olduğuna baktıktan sonra mumu biraz uzaklaştırdı.</p>

      <p class="e-paragraf">“İsmim Jaggers ve Londra’da avukatlık yapıyorum.” dedi. “Çok tanınırım. Sizinle değişik bir iş konuşacağız. Öncelikle şunu söyleyeyim, bu benim fikrim değildi. Bana sorulsa, gelmezdim. Sorulmadı; o yüzden gördüğünüz gibi buradayım. Birinin gizli bir aracısıyım burada, o kadar.”</p>

      <p class="e-paragraf">Oturduğu yerden bizi iyice görememiş olmalı ki ayağa kalktı; ayağını bir sandalyenin arkasına koydu ve ona yaslandı. Bir ayağı sandalyede bir ayağı yerdeydi.</p>

      <p class="e-paragraf">“Şimdi, Joseph Gargery, sana bir teklif iletmek üzere geldim. Bu genci çıraklıktan azletmeni teklif ediyorum. Çalışma senetlerini onun iyiliği için iptal etmeye karşı çıkacak mısın? Böyle bir durumda herhangi bir karşılık bekler misin?”</p>

      <p class="e-paragraf">“Pip’in yolunu tıkamak için herhangi bir karşılık beklemek mi? Allah korusun!” dedi Joe adama dik dik bakıp.</p>

      <p class="e-paragraf">“Allah korusun dedin, iyi güzel de sorum şu: İster misin? İstiyor musun?”</p>

      <p class="e-paragraf">Joe gayet ciddi bir şekilde, “Cevabım hayır!” dedi.</p>

      <p class="e-paragraf">Bay Jaggers’ın Joe’ya bakarken tokgözlülüğü yüzünden onun aptal olduğunu düşündüğünü geçirdim aklımdan. Çok şaşkın bir haldeydim. Meraktan ve şaşkınlıktan nefesim kesilmişti.</p>

      <p class="e-paragraf">“Çok iyi!” dedi Bay Jaggers. “Söylediklerini unutup sonra sözünden dönme.”</p>

      <p class="e-paragraf">“Kim dönecek?” diye çıkıştı Joe.</p>

      <p class="e-paragraf">“Kimse dönecek demedim. Köpeğin var mı?”</p>

      <p class="e-paragraf">“Evet var.”</p>

      <p class="e-paragraf">“O zaman şunu unutma: Brag iyi bir köpektir ama Holdfast daha iyidir.<span class="dipnotno" style="font-size:0.74em;" xml:lang="tr-TR">4</span> Bunu unutma, olur mu?” diye tekrarladı Bay Jaggers, gözlerini kapatıp başını sallayarak. Sanki onu bir şeyden dolayı affediyordu. “Şimdi tekrar bu delikanlıya gelelim. Söylemek istediğim şey, onun parlak bir geleceği olduğu.”</p>

      <p class="e-paragraf">Joe’yla benim nefes alışımız hızlanmıştı. Birbirimize baktık.</p>

      <p class="e-paragraf">Parmağıyla beni göstererek, “Ona büyük bir mirasa konacağını söylemem istendi. Bu mirasın şu andaki sahibi onun bir an önce buradan götürülüp, büyük umutları olan bu gencin bir beyefendi olarak yetiştirilmesini istiyor.” dedi Bay Jaggers.</p>

      <p class="e-paragraf">Hayalim gerçekleşmişti işte! Benim en çılgın hayallerim gerçeğinin yanında hafif kalmıştı. Bayan Havisham bana büyük bir servet bırakacaktı.</p>

      <p class="e-paragraf">“Evet Pip!” diye devam etti avukat. “Söyleyeceklerimin bundan sonrası seni ilgilendiriyor. Öncelikle beni buraya gönderen kişi senin hep Pip ismini kullanmanı istiyor. Büyük umutlarına giden yolda böyle ufak bir şeye takılacağını sanmıyorum. Ama eğer bir itirazın varsa, şimdi söyle.”</p>

      <p class="e-paragraf">Kalbim küt küt atıyordu. Kulaklarımda öyle bir çınlama vardı ki, bir itirazımın olmadığını bile zar zor söyledim.</p>

      <p class="e-paragraf">“Olsaydı bir de! İkinci olarak, Bay Pip, sana yardım eden hayırseverin ismi kendi söylenmesini isteyene kadar bir sır olarak kalacak. Bu kişi sana bunu kendi gelip söylemek istiyor. Bunu ne zaman yapar bilemem, kimse bilemez. Yıllar sonra olabilir. Şunu anlamak zorundasın ki bunu araştırman kesinlikle yasak. Bundan sonra benimle yapacağın görüşmelerde o kişiye atıfta bulunmayacaksın. Eğer şüphelendiğin herhangi biri varsa, şüpheni kendine sakla. Bu yasak çok ciddi ve önemli bir sebepten dolayı da olabilir, öylesine verilmiş bir karar sonucu da olabilir. Bunu merak etmeyeceksin. Koşul bu. Bunu seni bağlayıcı bir yasak olarak kabul etmen, sana isteklerini ilettiğim kişinin ikinci şartı. Kendisinden talimatları aldığım kişiye sana bu koşulları iletmekten ve kurallara uymanı sağlamaktan başka bir sorumluluğum yok. Bu kişi senin umutlarını gerçekleştirecek kişi ve kim olduğu onunla benim aramda bir sır olarak kalacak. Böyle bir şartın bu kadar önemli bir servet yanında lafı bile olmaz ama eğer bir itirazın varsa şimdi söylemenin tam zamanı. Söyle hadi!”</p>

      <p class="e-paragraf">Bir kez daha güçlükle kekeleyerek bir itirazım olmadığını söyledim.</p>

      <p class="e-paragraf">“Aksini düşünmedim zaten! Evet Bay Pip, koşullar bu kadar.” Bana Bay Pip dediği ve yavaş yavaş daha önceki tavrını telafi etmeye başladığı halde benimle konuşurkenki şüpheciliğini bırakmamıştı henüz. Hâlâ konuşurken gözlerini kapayıp duruyor ve parmağını bana doğru sallıyordu. Bu haliyle hakkımda beni küçümseyebilecek her şeyi biliyormuş da, isteseymiş bunlardan bahsedebilirmiş gibiydi. “Bir tek anlaşmanın detayları kaldı. ‘Umut’ kelimesini birden çok kullanmış olsam da, alacağın tek şey umut değil tabii ki. Şu anda elimde senin eğitimini ve tüm masraflarını karşılamaya yetecek de artacak bir para var. Beni bundan sonra hamin bileceksin.” Tam teşekkür edecektim ki, “Yaptıklarımın karşılığını alıyorum, yoksa yapmam. İyi bir eğitim alman gerektiği düşünülüyor. Sen de elindeki imkânların farkında olarak hareket edeceksin bundan sonra.” dedi bana.</p>

      <p class="e-paragraf">Hep böyle bir fırsatın özlemini duyduğumu söyledim.</p>

      <p class="e-paragraf">“Şimdiye kadar özlemini duyduklarını boş ver!” diye çıkıştı. “Sen dediklerimi yap. Hâlâ istiyor musun onu söyle. Bir özel öğretmenin denetiminde başka bir yere yerleştirilmeyi kabul ettiğin cevabını mı aldım ben şimdi? Bu o mu demek?”</p>

      <p class="e-paragraf">Kekeleyerek evet dedim.</p>

      <p class="e-paragraf">“İyi. Şimdi de senin isteklerini sormak gerek. Bunun akıllıca bir davranış olduğunu zannetmesem de söz verdim o kişiye. Tercih edebileceğin herhangi bir özel öğretmen var mı?”</p>

      <p class="e-paragraf">Biddy’den ve Bay Wopsle’ın büyük halasından başka bir öğretmenim olmamıştı. O yüzden yok dedim.</p>

      <p class="e-paragraf">“Benim, hakkında bilgi sahibi olduğum bir öğretmen var. İşimize yarar diye düşünüyorum.” dedi Bay Jaggers. “Özellikle onu tavsiye etmiyorum, dikkatini çekerim. Ben zaten kimseyi tavsiye etmem. Kendisinden bahsettiğim kişi Bay Matthew Pocket.”</p>

      <p class="e-paragraf">Beynimde şimşekler çaktı. Bu ismi duymuştum. Bayan Havisham’ın akrabasıydı. Hani şu Bay ve Bayan Camilla’nın arkasından konuştukları kişi... Bayan Havisham öldüğünde ve gelinliğiyle masasına yatırıldığında başının olduğu hizada duracak olan Matthew....</p>

      <p class="e-paragraf">“Tanıyor musun?” dedi Bay Jaggers kurnaz bakışlarla bana bakarak. Cevabımı beklerken yine gözlerini kapattı.</p>

      <p class="e-paragraf">Cevabım ismini duyduğum yönündeydi.</p>

      <p class="e-paragraf">“Ooo! Demek ismini duydun. Ama sorum şu: Onun olmasına ne diyorsun?”</p>

      <p class="e-paragraf">Tavsiyesi için müteşekkir olduğumu söyledim ya da söylemeye çalıştım.</p>

      <p class="e-paragraf">“Hayır genç dostum!” diye sözümü kesti yavaşça başını iki yana sallayarak. “Unuttun herhalde!”</p>

      <p class="e-paragraf">Ben hâlâ hatırlamadığımdan tekrar tavsiyesi için minnettar olduğumu söylemeye başladım.</p>

      <p class="e-paragraf">“Hayır genç dostum!” diye kesti yine. Başını iki yana sallayıp hem kaşlarını çatıyor, hem de gülüyordu. “Hayır, hayır, hayır. Söylediklerin güzel ama işe yaramaz. Tavsiye kelimesi iyi bir seçim olmadı. Başka bir kelime dene.”</p>

      <p class="e-paragraf">Düzelterek bana Bay Matthew Pocket’ın ismini verdiği için minnettar olduğumu söyledim.</p>

      <p class="e-paragraf">“Daha iyiydi!” diye bağırdı Bay Jaggers.</p>

      <p class="e-paragraf">O beyefendiyi denemek istediğimi ekledim.</p>

      <p class="e-paragraf">“Güzel. Bay Pocket’ı kendi evinde denemen daha iyi olur. Gereken hazırlıklar yapılacak. İlk önce oğluyla tanışırsın; Londra’da oğlu. Londra’ya ne zaman geliyorsun?”</p>

      <p class="e-paragraf">Joe’ya bakarak -Joe hareketsiz bir şekilde bize bakıyordu- hemen gelebileceğimi söyledim.</p>

      <p class="e-paragraf">Bay Jaggers, “İlk önce gelmek için yeni kıyafetler alman lazım. Çalışma kıyafetlerinle gelemezsin. Haftaya bugün olsun. Paraya ihtiyacın olacak. Yirmi altın yeter mi?”</p>

      <p class="e-paragraf">Uzun bir cüzdan çıkardı, gayet sakin parayı sayıp masanın üzerine koydu ve bana doğru itti. İlk defa ayağını sandalyeden kaldırıyordu. Parayı iterken bacaklarını ayırdı ve elindeki cüzdanı sallayarak Joe’ya baktı.</p>

      <p class="e-paragraf">“Eee Joseph Gargery? Afalladın galiba.”</p>

      <p class="e-paragraf">“Öyle oldu!” dedi Joe net bir tavırla.</p>

      <p class="e-paragraf">“Kendin için hiçbir şey istemeyeceksin. Anlaştık değil mi? Hatırlıyorsundur.”</p>

      <p class="e-paragraf">“Anlaştık. Bu hep böyle olacak..”</p>

      <p class="e-paragraf">Bay Jaggers elindeki cüzdanı sallayarak, “Ama aldığım talimatlar arasında karşılık olarak sana bir hediye vermem de varsa?”</p>

      <p class="e-paragraf">“Neyin karşılığı bu?” diye sordu Joe.</p>

      <p class="e-paragraf">“Kaybettiğin iş gücünün karşılığı.”</p>

      <p class="e-paragraf">Joe omzuma bir kadın gibi dokundu. Onu buhar çekicine benzetirim zaman zaman. Bir insanın kafasını ya da yumurtanın kabuğunu kırabilecek, güçle yumuşaklığı birleştiren bir kombinasyon olan bir buhar çekicine... “İş önemli değil. Onura ve şansa kavuşmak için gitmekte özgür. Demirhane bir yana, siz eğer paranın bu küçük çocuğun ve onun eşsiz dostluğunun karşılığı olacağını sanıyorsanız...”</p>

      <p class="e-paragraf">Canım dostum Joe. Ben sana yaptıkların için bir teşekkür bile etmeden gitmeye bu kadar hazırdım. Seni yine kaslı demirci kollarınla, göğsün inip kalkarken, sesin giderken görüyorum yine. Benim iyi, hassas ve vefalı arkadaşım. Kolumu tutarken elinin sevgiyle titremesini hissediyorum hâlâ. Sanki onlar meleklerin kanat çırpışıydı.</p>

      <p class="e-paragraf">Ama Joe’yu parayı alması için cesaretlendiriyordum o zaman. Beni gelecekte bekleyen şansın ve servetin derdine düşmüştüm. Beraber yürüdüğümüz yollardan tekrar geriye dönemezdim. Joe’ya içini ferah tutması için yalvardım. Onun dediği gibi biz birbirimizin en iyi arkadaşıydık ve ben de hep öyle kalacağımızı söyledim. Joe bileğiyle gözlerini kapatmıştı. Oymak istiyordu sanki gözlerini. Ağzından tek bir kelime çıkmıyordu.</p>

      <p class="e-paragraf">Bay Jaggers, Joe köyün delisi, ben de onun bakıcısıymışım gibi bakıyordu bize. Sonunda sallamayı bıraktığı cüzdanı elinde tartarak:</p>

      <p class="e-paragraf">“Evet, Joseph Gargery. Seni uyarıyorum. Bu senin son şansın. Ben işimi yarım yamalak yapmayı sevmem. Sana vermem gereken parayı almak istiyorsan söyle vereyim. Ama eğer istediğin...” Lafının tam burasında Joe’nun üzerine gelerek etrafında dört dönmesiyle sustu. Bunu hiç beklemiyordu. Joe onu dövmek için ayaklanmış gibiydi.</p>

      <p class="e-paragraf">“Buraya aynı soruları tekrar tekrar sorup tepemin tasını attırmaya geldiysen sıkıysa kalk bakalım. Erkeksen çık karşıma! Ben ne diyorsam onun arkasında dururum.”</p>

      <p class="e-paragraf">Joe’yu uzaklaştırdım onun yanından. Hemen yumuşadı. Nazik bir üslupla bana kendi evinde kimsenin onu sinirlendiremeyeceğini ve ısrarcı sorularla başını şişiremeyeceğini iletmememi söyledi. Bay Jaggers Joe geldiğinde masadan kalkmış ve kapıya gitmişti. İçeri tekrar girmeye niyeti olmadığını gösterir bir tarzda son sözlerini söyledi.</p>

      <p class="e-paragraf">“Evet, Bay Pip! Buradan ne kadar çabuk ayrılırsan -bir beyefendi olarak yetişeceğinden- o kadar iyi. Haftaya bugün diyelim. Bu süre zarfında eline adresim geçer. Londra’da bir at arabası kiralar, doğru bana gelirsin. Şunu bil ki bunu böyle bir sorumluluğu üzerime almış olduğum için yapıyorum. Bu sorumluluk için para alıyorum. Bunu unutma. Olur mu?”</p>

      <p class="e-paragraf">Yine parmağını ikimize doğru sallamaya başlamıştı. Devam etmeye niyeti var gibi görünüyordu ama Joe’yu tehlikeli bulmuş olmalı ki daha fazla bir şey söylemeden gitti.</p>

      <p class="e-paragraf">Aklıma bir şey gelmişti ve sormam lazımdı. Kiralık arabasını bıraktığı Neşeli Kayıkçılar’a giderken arkasından yetişip:</p>

      <p class="e-paragraf">“Af edersiniz Bay Jaggers!” dedim.</p>

      <p class="e-paragraf">“Efendim? Sorun ne?” dedi.</p>

      <p class="e-paragraf">“Dediklerinizden dışarı çıkmak istemiyorum. O yüzden sormam gerektiğini düşündüm. Gitmeden önce buralardaki tanıdıklarımla vedalaşmamın bir sakıncası var mı?”</p>

      <p class="e-paragraf">“Hayır!” dedi. Ne demek istediğimi anlamamıştı.</p>

      <p class="e-paragraf">“Sadece köydekilerle değil, kasabadakilerle de...”</p>

      <p class="e-paragraf">“Hayır. Bir sakıncası yok.”</p>

      <p class="e-paragraf">Ona teşekkür edip eve kadar koştum. Eve geldiğimde Joe ön kapıyı kilitlemiş, salondan çıkmış, iki elini dizlerine koymuş, mutfaktaki ocağın önünde oturuyordu. Pür dikkat yanan kömürlere bakıyordu. Ben de yanına oturdum ve yanan kömürlere bakmaya başladım.</p>

      <p class="e-paragraf">Uzun bir müddet tek kelime etmedik.</p>

      <p class="e-paragraf">Ablam köşedeki yastıklı sandalyesindeydi. Biddy elinde örgüsü, ocağın karşısında oturuyordu. Joe, Biddy’nin yanına geçti. Ben de Joe’nun yanına, ablamın karşısındaki köşeye oturdum. Parlayan kömürlere baktıkça Joe’ya bakmam o kadar güçleşiyordu. Sessizlik uzadıkça, konuşma cesaretimi yitiriyordum.</p>

      <p class="e-paragraf">Epey bir zaman geçtikten sonra “Joe, Biddy’ye söyledin mi?” dedim.</p>

      <p class="e-paragraf">“Hayır!” dedi Joe. Hâlâ ateşe bakıyordu. Sanki çok önemli bilgilere sahipmiş de onu konuşturmaya çalışıyorlarmış gibi bir hali vardı. “Sana bıraktım Pip.”</p>

      <p class="e-paragraf">“Bence sen söyle Joe.”</p>

      <p class="e-paragraf">“O zaman Pip’in zengin bir beyefendi olma yolunda gittiğini söyleyebilirim. Tanrı Pip’i o zenginliğin içinde korusun.”</p>

      <p class="e-paragraf">Biddy elindeki örgüyü bıraktı ve bana baktı. Joe elleri dizlerinde bana baktı. Ben de bir ona bir öbürüne baktım. Kısa bir duraksamadan sonra ikisi de beni can-ı gönülden tebrik ettiler ama bu tebriklerinde bir burukluk vardı. Bu da benim canımı sıktı.</p>

      <p class="e-paragraf">Bu zenginliğin kaynağını söylememem gerekiyordu. Zamanı gelince ortaya çıkacaktı nasıl olsa. O zamana kadar bu paranın kaynağının gizli bir hayırsever olduğunu söyleyebilirdim sadece. Biddy başını öne salladı ve örgüsüne devam ederken sevindiğini söyledi. Joe, elleri hâlâ dizlerinde, “Ben de sevindim!” dedi. Beni yine tebrik ettiler ve heyecanla benim bir beyefendi olmamla alâkalı laflar sarf ettiler ama duyduklarım pek hoşuma gitmedi.</p>

      <p class="e-paragraf">Biddy ablama olanları anlatmak için inanılmaz bir çaba harcıyordu. Bence bütün anlattıkları boşunaydı. Ablam gülüyor, başını defalarca sallıyor ve hatta Biddy’nin söylediği “Pip” ve “zengin” kelimelerini tekrarlıyordu. Anlamlarının farkında olduğunu sanmıyorum. Durumu o kadar vahimdi.</p>

      <p class="e-paragraf">Joe ve Biddy yeniden eski neşelerine kavuşur gibi olduklarında ben hüzünlenmeye başladım. Bu tür duygular içinde olacağımı hiç tahmin etmezdim. Bu zengin olmamdan kaynaklanmıyordu tabii ki; bu sadece kendimle ilgili bir memnuniyetsizlikten ileri geliyordu. Gerçi o zaman sebebinin farkında değildim.</p>

      <p class="e-paragraf">Her neyse... Dirseklerimi dizlerime, elimi yüzüme koydum. Ateşe bakıp, ikisinin benim evden ayrılmamla ve bensiz ne yapacaklarıyla ilgili konuşmalarını dinledim. Ne zaman ikisinden birinin bakışlarını yakalasam -bakışları sıcak değildi, özellikle Biddy’nin- alınıyordum. Sanki bana güvensizliklerini ifade ediyordu gözleri. Allah biliyor, bu yönde herhangi bir ima ya da bir söz yoktu ortada ama ben öyle hissediyordum.</p>

      <p class="e-paragraf">Öyle anlarda ayağa kalkıp kapıdan dışarı bakıyordum. Mutfaktaki kapıyı içeri hava alsın diye yaz geceleri açık tutardık. Gözümü kaldırıp gökyüzüne baktığımda gördüğüm yıldızların şimdiye kadar aralarında ömrümü geçirdiğim basit eşyaları aydınlatan zavallı, kendi halinde yıldızlar olduğunu düşündüm ne yazık ki.</p>

      <p class="e-paragraf">“Cumartesi gecesi!” dedim, peynir ekmekli, biralı akşam yemeğine oturduğumuzda. “Beş gün daha, gitmeme bir gün kalacak. Beş gün çabuk geçer.”</p>

      <p class="e-paragraf">“Evet Pip!” dedi Joe. “Çabuk geçer.” Bira kupasının içinde sesi boğuk çıkmıştı.</p>

      <p class="e-paragraf">“Hem de çok çabuk!” dedi Biddy.</p>

      <p class="e-paragraf">“Düşünüyorum da Joe, pazartesi günü kasabaya gidip yeni kıyafetler sipariş ettiğimde kıyafetleri orada ya da Bay Pumblechook’un evinde giyeceğimi söyleyeyim. Buradakilerin tip tip bakmalarını istemem.”</p>

      <p class="e-paragraf">“Bay ve Bayan Hubble seni yeni kibar halinle görmek isteyebilirler Pip!” dedi Joe. Hızlı hızlı üzerine peynir koyduğu ekmeğini kesiyor, bir yandan da benim daha dokunmadığım yiyeceklere bakıyordu. İkimizin ekmeklerimizi karşılaştırdığımız günlere gitmişti sanki. “Bay Wopsle da öyle. Neşeli Kayıkçılar da çok memnun olurlar.”</p>

      <p class="e-paragraf">“Ama ben istemiyorum Joe. Bunu o kadar bayağılaştırırlar ki katlanamam.”</p>

      <p class="e-paragraf">“Peki, sen eğer katlanamazsan...” dedi Joe.</p>

      <p class="e-paragraf">Biddy elinde ablamın tabağını tutarken, “Peki o halini Bay Gargery’ye, ablana ve bana göstermeyecek misin? Göstereceksin değil mi?” diye sordu.</p>

      <p class="e-paragraf">“Biddy, o kadar hızlısın ki sana yetişmek çok güç!” dedim. Sesimde hafif bir kızgınlık vardı.</p>

      <p class="e-paragraf">“O her zaman hızlıydı!” dedi Joe.</p>

      <p class="e-paragraf">“Bir saniye daha bekleseydin Biddy, giysilerimi bir bohça içine koyup -muhtemelen gideceğim akşamdan bir önceki akşam- buraya getireceğimi duyacaktın.”</p>

      <p class="e-paragraf">Biddy bir şey söylemedi. Onu affedip, Joe’yla ona iyi geceler diledim ve yatmaya odama çıktım. Küçük odama girdiğimde, oturup uzun uzun etrafıma baktım. Kötü, küçük bir odaydı ve ben buradan ayrılacak, ömrüm boyunca daha güzel bir yerde yaşayacaktım. Diğer bir taraftan, odamda daha taptaze anılarım da vardı. Bir anda yine kafam karmakarışık oldu. Aklımın bir demirhaneye, bir Bayan Havisham’ın evine; bir Estella’ya, bir de Biddy’ye gittiği zamanlardaki gibi...</p>

      <p class="e-paragraf">Çatı katını güneş gün boyunca ısıtmıştı; o yüzden oda sıcaktı. Camı açıp dışarı bakmaya başlamıştım ki Joe’nun yavaşça arka kapıdan çıktığını gördüm. Biraz dolaşıp hava aldı. Arkasından Biddy de dışarı çıktı. Joe’ya piposunu ve çakmağını getirmişti. Bu kadar geç bir saatte hiç pipo içmezdi Joe ve bana öyle geldi ki bir sebepten dolayı kendisini rahatlatacak bir şey arıyordu.</p>

      <p class="e-paragraf">Tam benim penceremin altında, kapının önünde duruyordu. Biddy de oradaydı. Sessizce konuşuyorlardı. Adımı duymuştum; benden bahsediyorlardı. Dediklerini daha rahat anlasaydım o kadar dinlemezdim. Camın önünden ayrıldım; yatağımın yanındaki sandalyeye oturdum. Çok üzgündüm, çünkü parlak geleceğimin bu ilk gecesinde kendimi hiç olmadığım kadar yalnız hissediyordum.</p>

      <p class="e-paragraf">Açık penceremden dışarı bakarken Joe’nun piposundan yükselen halka şeklindeki dumanları gördüm. Bunlar sanki Joe’nun kutsallığının işaretleriydi. Bunu gözüme sokmuyordu ama paylaştığımız havaya yayıyordu. Işığı söndürdüm; yatağıma kıvrılıp yattım. Beni huzursuz eden bir yataktı artık bu. O günden sonra bir daha eskisi gibi derin bir uykuya dalamadım o yatakta.</p>

      <p class="e-1-baslik" id="toc_marker-1-19">On Dokuzuncu Bölüm</p>

      <p class="e-paragraf">Gün ışığı, gelecek hayallerimle ilgili önemli bir değişime sebep olmuştu. Hayatımı öyle bir aydınlattı ki artık hiçbir şeyin aynı olmayacağının bilincine vardım. Aklımdaki tek mesele gideceğim güne kadar daha altı gün olmasıydı. Ben gidene kadar Londra’ya bir şey olacak diye ödüm kopuyordu; gittiğimde de şehrin harabeye dönmüş olmasından ya da hepten yok olmasından korkuyordum.</p>

      <p class="e-paragraf">Joe ve Biddy ayrılık bahsini açtığımızda çok sevecen davranıyorlardı ama sadece ben bu konuyu açtığımda konuşuyorduk. Kahvaltıdan sonra, Joe salondan çalışma senetlerimi getirdi. Ateşte yaktık onları ve ben artık özgür olduğumu hissettim. Joe’yla beraber kiliseye gittik. İçimden papazın -eğer başıma gelenleri bilseydi- zengin adam ve Tanrı’nın krallığıyla alâkalı kıssayı anlatmamasını geçirdim.</p>

      <p class="e-paragraf">Erken vakitte yediğimiz akşam yemeğinden sonra dışarı gezmeye çıktım. Niyetim bataklığa son kez gidip oraları hayatımdan tamamen çıkarmaktı. Kiliseyi geçtiğimde, oraya hayatları boyunca her pazar giden, sonunda da o mezarlıkta, yeşil kısa otların arasında yatmaya mahkum olan zavallılara karşı bir merhamet hissettim içimde -aynı şeyi sabahki ayinde de hissetmiştim-. Kendi kendime birkaç gün içinde o insanlar için bir şey yapacağıma söz verdim. Planı da hazırladım hemen. Köydeki herkese rostolu, pudingli bir akşam yemeği verecektim. Herkese yarım litre bira ve bir galon tevazu...</p>

      <p class="e-paragraf">Ne zaman utanç duygusuyla ilgili bir şey düşünsem aklıma mezarlıkların arasında topallayarak giden o kaçakla arkadaşlığım geliyordu. Bu pazar burası bana tir tir titreyen, üstündekiler lime lime olmuş, ayağında prangalarla dolaşan o zavallıyı hatırlatıyordu. Neyse ki bunun üzerinden seneler geçmişti ve eminim ki çoktan buradan gönderilmişti. O artık benim için bir ölüydü. Kesinlikle ölüydü.</p>

      <p class="e-paragraf">Artık ıslak yerler olmayacaktı hayatımda. Kanallar ya da otlayan sürüler de olmayacaktı. O aptal görünüşlerine rağmen o anda onlarda saygılı bir hava vardı sanki; yüzlerini bana dönmüş, hayattan büyük beklentileri olan birini daha dikkatli inceliyorlardı. “Elveda hepinize çocukluğumun monoton tanıdıkları! Ben artık Londra’ya, büyük adam olmaya gidiyorum; bir demirci olmaya ya da sizin için çalışmaya değil!” Bataryalara gittim sonra. “Bayan Havisham Estella’yı benim için mi düşünüyor acaba?” diye kafamda kurarken uyumuşum.</p>

      <p class="e-paragraf">Uyandığımda Joe’yu yanımda otururken bulunca çok şaşırdım. Gözümü açar açmaz neşeyle gülümsedi.</p>

      <p class="e-paragraf">“Son kez olduğundan takip edeyim dedim Pip!” dedi Joe.</p>

      <p class="e-paragraf">“İyi ki geldin Joe, çok sevindim!” dedim.</p>

      <p class="e-paragraf">“Sağ ol Pip.”</p>

      <p class="e-paragraf">“Emin olabilirsin Joe!” diye devam ettim el sıkıştıktan sonra, “Seni hiçbir zaman unutmayacağım.”</p>

      <p class="e-paragraf">“Pip, bundan eminim ben!” dedi Joe rahat bir ses tonuyla. “Ama emin olmadan önce buna alışmam lazımdı. Alışmaya da vaktim olmadı. Pat diye oldu her şey, değil mi?”</p>

      <p class="e-paragraf">Garip bir biçimde, Joe’nun benden bu kadar emin olması canımı sıkmıştı. İhanete uğramış gibi hissetmesini ya da “Seninle gurur duyuyorum Pip!” demesini tercih ederdim. İlk söylediği hakkında bir yorum yapmadım. Dediği gibi, bu değişikliklerin çok ani olduğunu; ama hayatım boyunca bir beyefendi olmayı istediğimi ve bir gün öyle olsam neler yapacağımı hayal ettiğimi söyledim.</p>

      <p class="e-paragraf">“Düşündün mü gerçekten? Hayret!” dedi.</p>

      <p class="e-paragraf">“Keşke burada beraber ders çalıştığımızda daha çok şey öğrenebilseydin Joe.”</p>

      <p class="e-paragraf">“Bilmem. Hiç kafam basmıyor. Ben sadece kendi işimden iyi anlıyorum. Maalesef ben hep böyle aptaldım işte ama buna geçen senekinden daha çok üzülmemin bir anlamı yok. Anlıyor musun?”</p>

      <p class="e-paragraf">Benim kastettiğim, servetim elime geçtiğinde Joe için bir şeyler yapabilecek konuma geldiğimde şimdikinden daha nitelikli bir insan olmasının, sosyal statüsündeki değişime katkı sağlayacak olmasıydı. Bunu anlayamayacak kadar saftı. “İyisi mi Biddy’yle konuşayım bu konuyu” diye düşündüm.</p>

      <p class="e-paragraf">O yüzden eve gidince, çay içme faslı bittiğinde Biddy’yi küçük bahçeye çıkardım. Kendisini iyi hissetsin diye onu hiçbir zaman unutmayacağımı söyledikten sonra benim için bir iyilik yapmasını istedim.</p>

      <p class="e-paragraf">“Joe’ya yardım etmek için fırsat kolla lütfen!” dedim.</p>

      <p class="e-paragraf">“Nasıl bir yardım bu?” diye sordu dik dik bakıp.</p>

      <p class="e-paragraf">“Hımm. Joe çok iyi bir insan aslında -bence şimdiye kadar gelmiş geçmiş en iyi insan- ama bazı yönleri zayıf. Mesela görgü kurallarından haberi yok Biddy. Eğitimi de yok.”</p>

      <p class="e-paragraf">Ben konuşurken Biddy’ye baktığım halde, Biddy de beni dinlerken gözlerini kocaman açtığı halde, yüzüme bakmıyordu.</p>

      <p class="e-paragraf">“Görgüsü eksik demek!” dedi asma yapraklarını koparırken.</p>

      <p class="e-paragraf">“Biddy, burası için yeterli ama...”</p>

      <p class="e-paragraf">“Yeterli ha?” diye sözümü kesti Biddy. Elindeki yaprağa bakıyordu dikkatlice.</p>

      <p class="e-paragraf">“Beni dinle. Servetim elime geçtiğinde Joe’ya sınıf atlatmaya kalksam yeterli olmayacak bunlar.”</p>

      <p class="e-paragraf">“Sence o bunu bilmiyor mu?” diye sordu Biddy.</p>

      <p class="e-paragraf">Bu soru o kadar canımı sıktı ki -bu benim daha önce aklıma gelmemişti- ters ters “Ne demek istiyorsun Biddy?” diye sordum.</p>

      <p class="e-paragraf">Biddy yaprağı ikiye ayırmıştı -bu koku bana hep o akşamı hatırlatır- “Bundan gurur duyabileceği hiç aklına gelmedi mi?”</p>

      <p class="e-paragraf">“Gurur duymak mı?” diye tekrarladım yüzümü buruşturarak.</p>

      <p class="e-paragraf">“Gururun birçok çeşidi vardır.” dedi Biddy bana dikkatlice bakıp başını iki yana sallayarak. “Tek bir çeşidi yoktur gururun.”</p>

      <p class="e-paragraf">“Eee? Niye sustun?” dedim.</p>

      <p class="e-paragraf">“Tek bir çeşidi yoktur!” diye devam etti Biddy. “Kendisini yeterli bulduğu, saygınlığını koruduğu bir ortamdan birinin onu çıkarmasına izin vermek istemeyebilir. İşin doğrusu, bunları senin benden daha iyi biliyor olman lazım.”</p>

      <p class="e-paragraf">“Biddy, böyle olmasına üzüldüm. Senden bunu beklemezdim. Sen beni kıskanıyorsun Biddy; çekemiyorsun beni. Şansımın dönmesine üzüldün ve bunu bana göstermekten kendini alamıyorsun.”</p>

      <p class="e-paragraf">“Böyle konuşmaya gönlün razı oluyorsa konuş. Tekrar tekrar aynı şeyi söyle. Gerçekten içine siniyorsa...” diye cevapladı Biddy.</p>

      <p class="e-paragraf">Erdemli ve üstten bir ses tonuyla, “Senin öyle olmaya gönlün elveriyor demek ki Biddy; suçu benim üzerime atma. Böyle hissetmene çok üzüldüm. Bu insan doğasındaki kötü bir özellik. Joe’ya elinden geldiğince yardım etmeni istemiştim senden, ama artık hiçbir şey istemiyorum. Böyle olmana çok üzüldüm!” diye tekrarladım. “İnsan doğasının kötü bir yanı bu.”</p>

      <p class="e-paragraf">Zavallı Biddy, “Beni azarlasan da, onaylasan da elimden geleni yapacağımdan emin olabilirsin. Hakkımda ne düşünürsen düşün ben seni hep aynı şekilde hatırlayacağım. Bir beyefendi aynı zamanda adil de olmalı!” diyerek başını çevirdi.</p>

      <p class="e-paragraf">Ben sakin sakin bunun insan doğasının kötü bir yanı olduğunu tekrarladım ve Biddy’nin yanından uzaklaşarak yürümeye başladım. Biddy eve girdi sonra. Ben bahçe kapısından çıkıp akşam yemeği vaktine kadar üzgün üzgün dolaştım. Yine kendimi çok kötü ve de garip hissediyordum. Parlak geleceğimin bu ikinci gecesinde de ilkinde olduğu kadar yalnız ve mutsuzdum.</p>

      <p class="e-paragraf">Fakat sabah olur olmaz Biddy’ye kırgınlığım geçti. O konuyu da açmadık bir daha. En güzel kıyafetlerimle, açık bir dükkân bulma umuduyla mümkün olabilecek en erken saatte kasabaya gittim. Terzi Bay Trabb’in dükkânına girdim. Arka taraftaki odada kahvaltı ediyordu. Kalkıp yanıma gelmeye tenezzül etmedi; beni yanına çağırdı.</p>

      <p class="e-paragraf">“Nasılsın? Senin için ne yapabilirim?” dedi abartılı bir içtenlikle.</p>

      <p class="e-paragraf">Bay Trabb sıcak ekmeğini üç parçaya ayırmış, aralarına tereyağı sürüyordu. Çok zengin bir bekârdı. Açık penceresi bakımlı, küçük bir meyve bahçesine bakıyordu. Şöminenin yanında duvara monte edilmiş demir bir kasası vardı. Eminim ki o kasanın içinde bir sürü para kesesi vardı.</p>

      <p class="e-paragraf">“Bay Trabb, bu şekilde konuşmam hoş olmayacak belki de ama hatırı sayılır bir servete kondum.” dedim.</p>

      <p class="e-paragraf">Bay Trabb birden değişiverdi. Tereyağını bıraktı; elini masa örtüsüne sildi ve “Aman Allah’ım!” diye bağırdı.</p>

      <p class="e-paragraf">“Londra’ya hamimin yanına gideceğim de!” dedim. Cebimden birkaç altın çıkarıp onlara bakarken, “Giderken doğru düzgün kıyafetlerim olsun istiyorum. Peşin parayla ödemek isterim!” diye ekledim. Parayı göstermezsem beni ciddiye almayacağını düşündüm.</p>

      <p class="e-paragraf">“Aman ne olacak canım?” dedi saygıyla eğilip ellerini iki yana açarak. “Lafını etmeyin bunun. Sizi tebrik etmek isterim. Dükkânıma girme lütfunda bulunur musunuz?”</p>

      <p class="e-paragraf">Bay Trabb’in çırağı civardaki en küstah çocuktu. Ben içeri ilk girdiğimde yerleri süpürüyordu, hem de işini daha eğlenceli yapmak için benim üzerime doğru süpürüyordu. Yanımda Bay Trabb varken tekrar dükkâna girdiğimde hâlâ yerleri süpürüyordu ve fırçayı bütün köşelere ve önüne çıkan her yere büyük bir gürültüyle çarparak işine devam ediyordu. Anladığım kadarıyla gücünün bir demirciye eşit olduğunu ifade etmeye çalışıyordu.</p>

      <p class="e-paragraf">“Kes şu sesi!” dedi Bay Trabb sert bir şekilde. “Yoksa kafanı kırarım senin! Lütfen oturun efendim.” Bir top kumaş çıkartıp -parlaklığını göstermek için- tezgahın üstünde açarak, “Bu gördüğünüz çok iyi bir maldır. Bunu tavsiye ederim size çünkü fevkalâde bir kumaş, tam size göre ama başka çeşitlerimiz de var. Dört numarayı ver bakayım!” dedi. (Bunu çocuğa söylemişti; söylerken de bana doğru süpürmeye devam eder korkusuyla ya da başka bir uyarı mesajı mahiyetinde ona dik dik bakmıştı.)</p>

      <p class="e-paragraf">Bay Trabb çocuk dört numarayı tezgahın üzerine koyup tekrar uzaklaşana kadar ondan gözlerini ayırmadı. Daha sonra beş numarayı ve sekiz numarayı getirmesini söyledi. “Sakın o küçük numaralarından birini yapma, yoksa pişman olursun serseri!” dedi Bay Trabb.</p>

      <p class="e-paragraf">Bay Trabb sonra dört numaranın üzerine eğildi ve saygılı bir şekilde bunun yaz günleri için uygun, hafif bir kumaş olduğunu söyledi. Asiller arasında moda bir kumaşmış ve kasabadan bir dostun üzerinde görmekten onur duyacakmış. “Beş ve sekiz numarayı getiriyor musun serseri?” dedi çocuğa. “Yoksa seni dışarı atıp onları kendim mi getireyim?”</p>

      <p class="e-paragraf">Bay Trabb’in tavsiyeleriyle bir takım elbise için lazım olacak kumaşı seçtim ve tekrar arka odaya geçip ölçülerimi aldırdım, çünkü daha önce Bay Trabb benim ölçümü almış olduğu halde ve de önceden bununla işini görüyorken, ezilip büzülerek “Tekrar almak lazım. Onlar olmaz efendim, hem de hiç olmaz!” dedi. Böylelikle Bay Trabb ben bir arsaymışım o da çok iyi bir arazi ölçme memuruymuş gibi ölçülerimi aldı. Öyle meşakkatli bir iş yapıyormuş gibi bir hali vardı ki, “Bu emeklerinin karşılığı hiçbir şekilde ödenmez!” diye düşündüm. Sonunda işi bittiğinde takımı perşembe akşamı Bay Pumblechook’a göndereceğini söyledi. Eli arka odanın kilidinin üzerinde, “Londra beyefendilerinin böyle mahallî dükkânlara itibar etmeleri beklenmez biliyorum. Bu bir kuraldır; ama bana arada bir uğrarsanız şeref duyarım. İyi günler efendim, çok memnun oldum. Kapı!”</p>

      <p class="e-paragraf">Son kelime çırağa söylenmişti ama çocuğun bunun ne anlama geldiğiyle ilgili en ufak bir fikri yoktu. Ustası elimi sıkarken çocuğun afalladığını, bir yere oturduğunu gördüm. Paranın şaşkına çeviren etkisini ilk defa o çocuk gösterdi bana. Para, Trabb’in çırağının sırtını yere getirmişti.</p>

      <p class="e-paragraf">Bu unutulmaz olaydan sonra şapkacıya, ayakkabıcıya, ondan sonra da tuhafiyeciye gittim. Kendimi Hubbard Ana’nın her biri başka yerden alınan kıyafetlerle gezdirdiği köpeği<span class="dipnotno" style="font-size:0.74em;" xml:lang="tr-TR">5</span> gibi hissettim. Daha sonra da arabacıya gidip cumartesi sabahı için bir araba kiraladım. Her yerde artık zengin olduğumu söylemem gereksizdi ama ne zaman bu anlama gelen bir şey söylesem ana caddedeki, işinde gücünde bütün esnaf işini bırakıp bana bakıyor; sadece benimle ilgileniyordu. İhtiyacım olan her şeyi sipariş ettikten sonra Pumblechook’a doğru yürümeye başladım. Dükkânına yaklaştığımda kapısının önünde gördüm onu.</p>

      <p class="e-paragraf">Büyük bir sabırsızlıkla beni bekliyordu. At arabasıyla daha önce gelmiş, demirhaneye uğramış ve havadisleri almıştı. Barnwell salonunda bana yiyecek bir şeyler hazırlamıştı. O da ben girerken çırağına yolumdan çekilmesini söyledi.</p>

      <p class="e-paragraf">“Sevgili dostum!” dedi elimi iki avucunun arasına alarak. “Servetinin tadını çıkar. Sen bunu hak ettin!”</p>

      <p class="e-paragraf">İşte şimdi asıl meseleye geliyordu. “Kendini iyi ifade etmenin yolunu buldu.” diye düşündüm.</p>

      <p class="e-paragraf">Bir müddet bana hayran hayran baktıktan sonra “Buna naçizane vesile olduysam benim için onur verici bir durum!” dedi.</p>

      <p class="e-paragraf">Bay Pumblechook’tan bu konuda hiç konuşmamasını rica ettim.</p>

      <p class="e-paragraf">“Sevgili genç dostum,” dedi Bay Pumblechook. “Tabii böyle hitap etmeme izin verirsen...”</p>

      <p class="e-paragraf">“Tabii!” diye mırıldandım. Bay Pumblechook yine elimi ellerinin arasına aldı. “Sevgili genç dostum, yokluğunda Joseph... Joseph için elimden geleni yapacağıma inan!” dedi merhamet yüklemeye çalıştığı sesiyle. “Joseph!! Joseph!!!” Sonra iki yana salladığı başına vurdu birkaç kere. Joseph’te eksik olan bir şeyleri kastediyor gibiydi.</p>

      <p class="e-paragraf">“Ama sevgili genç dostum!” dedi Bay Pumblechook, “Aç ve yorgun olmalısın. Otur. Mavi Domuz’dan getirttiğim bir tavuk, dil ve başka birkaç parça daha var. Umarım hoşuna gider.” Masaya oturur oturmaz tekrar kalktı, “Bu karşımda gördüğüm, mutlu çocukluğunda oyun oynadığım kişi mi? İzin verirsen...”</p>

      <p class="e-paragraf">“İzin verirsen elini sıkabilir miyim?” diye sormak istiyordu. “Tamam!” dedim. Çok heyecanlıydı. Sonra tekrar yerine oturdu.</p>

      <p class="e-paragraf">“İşte şarabımız!” dedi. “Hadi şansa içelim. Talihlileri seçerken hep böyle adil olsun.” Tekrar ayağa kalktı. “İzin verirsen...”</p>

      <p class="e-paragraf">Elimi sıkabileceğini söyledim. Tekrar el sıkıştık. Şarabını bitirip bardağı ters çevirdi. Ben de aynısını yaptım. İçmeden önce kendim de baş aşağı dursaydım ancak bu kadar direkt olarak beynime giderdi şarap.</p>

      <p class="e-paragraf">Bay Pumblechook bana tavuğun ciğerli kısmını ve dilin de en iyi parçasını verdi -domuzun en kötü kısımlarının bana verildiği günler bitmişti artık-; kendi yediğine dikkat etmiyordu. “Ah seni gidi! Daha küçücük bir çocukken seni nelerin beklediğini nereden bilecektin ki? Bunu bir zayıflık göstergesi sayabilirsin istersen ama izin verirsen...” diye tekrar ayağa kalktı.</p>

      <p class="e-paragraf">Elimi sıkmasına izin verdiğimi söylemek artık gereksizleşmişti. Beklemeden elimi sıktı. Benim elimde bıçak varken kazasız belasız nasıl bu kadar sık benimle tokalaşabiliyordu bilmem.</p>

      <p class="e-paragraf">Bir lokma bir şey yedikten sonra, “Ablan, ki seni elinde büyüttü, onun olan bitenden haberdar olamaması ne kadar acı. İzin...”</p>

      <p class="e-paragraf">Yine bana doğru geliyordu ki onu durdurdum.</p>

      <p class="e-paragraf">“Onun sağlığına içelim!” dedim.</p>

      <p class="e-paragraf">Bay Pumblechook sandalyesine yaslanarak, “Onları bilirsiniz efendim!” dedi. (Bu “efendim”in kim olduğunu bilmiyorum ama kesinlikle ben olamazdım; ikimizden başka da kimse yoktu orada.) “Soylu insanları bilirsiniz. Her zaman affedici ve cana yakındırlar.” Yalaka Pumblechook telaşla daha tadına bakmadığı şarabını bırakıp, yine ayağa kalkarak, “Tekrar izin verirseniz...”</p>

      <p class="e-paragraf">Elimi sıktıktan sonra yerine geçti ve ablamın şerefine kadeh kaldırdı. “Geçmişteki hatalarını görmezden gelemeyiz ama senin iyiliğin için öyle davranmıştır.” dedi Bay Pumblechook.</p>

      <p class="e-paragraf">Bunları söylerken yüzü hafiften kızarmaya başlamıştı. Bana gelince, bütün yüzüm şarabın etkisiyle kızarmıştı ve başıma bir ağrı girmişti.</p>

      <p class="e-paragraf">Bay Pumblechook’a yeni kıyafetlerimin onun evine gönderilmesini istediğimi söyledim. Özellikle onu seçmeme çok mutlu oldu. Köydekilerin beni o kıyafetlerle görmesini istememe nedenlerimden bahsettim; bana sonuna kadar hak verdi. Benim güvenimi hak eden kendisinden başka kimse yoktu -ve tabii ki yine- elimi sıkabilir miydi acaba? Sonra çocukça oyunlarımızı, beraber nasıl gidip de benim çıraklık işlemlerimi yaptığımızı ve nasıl da sıkı dost olduğumuzu hatırlayıp hatırlamadığımı sordu. O ana kadar içmiş olduğum şarabın on katını bile içmiş olsam böyle bir dostluğumuzun olmadığını yine de bilirdim ve bu söylediklerinin yanlışlığının farkına varırdım. Bütün bunlara rağmen, hakkındaki düşüncelerimde yanıldığımı, aslında iyi kalpli bir insan olduğunu düşündüğümü hatırlıyorum.</p>

      <p class="e-paragraf">Gitgide bana güven duyduğunu daha çok hissettirdi. Hatta kendi meseleleriyle ilgili tavsiye istedi benden. Tohumla mısır işi birleştirilirse çok kârlı ve büyük bir iş olacağından bahsetti. Zengin olması için gereken tek şey daha çok sermayeydi. Bu üç kelime çok önemliydi: Daha çok sermaye. Şimdi Pumblechook’a öyle geliyordu ki bu sermayeyi bir ortağın vermesi -bu ortağın fazla bir şey yapmasına gerek yoktu; istediği zaman gelip hesapları kendi inceleyebilir ya da birini gönderip inceletebilirdi- yılda iki kez gelip kazancın yarısını alması genç ve zengin biri için iyi bir teşebbüs olurdu. Ben bu konuda ne düşünüyordum? Bana çok güveniyormuş; ben bu işe ne dermişim? Cevaben “Biraz bekleyin!” dedim. Cevabım yuvarlak ve farklı bir cevaptı. Bu sefer izin almadan, “Elinizi sıkmalıyım!” diyerek elimi sıktı.</p>

      <p class="e-paragraf">Bütün şarabı bitirdik ve Bay Pumblechook Joseph’i belli bir seviyeye (nasıl bir seviye olduğunu bilmiyorum) getireceğine; bana her daim hizmet edeceğine (nasıl bir hizmet bilmiyorum) söz verdi. Sonra hayatında ilk defa benim hakkımda hep “Bu çocuk sıradan bir çocuk değil; talihi de sıradan olmayacak!” dediğini söyledi. Gözleri dolu dolu gülümseyerek şimdi bunu düşünürken kendini çok garip hissettiğini ilave etti. Ben de aynı şeyleri hissettiğimi söyledim ona. Sonunda evden çıktım ve güneşin farklı bir şekilde parladığını hissettim. Bir baktım, farkına bile varmadan yola çıkmışım.</p>

      <p class="e-paragraf">Bay Pumblechook’un el salladığını orada fark ettim. Güneşin vurduğu caddede uzak bir mesafedeydi ve elini kolunu sallayarak beni durdurmaya çalışıyordu. Durdum; nefes nefese geldi.</p>

      <p class="e-paragraf">“Hayır sevgili dostum!” dedi konuşabilecek gibi olduğunda. “Böyle olmaz. Bugünü böyle bitirmeyelim. Eski bir dost olarak müsaade edersen...”</p>

      <p class="e-paragraf">En nihayetinde yüzüncü kez el sıkıştık. Sonra yoluma çıkan bir arabacıya sert bir şekilde çıkıştı. Daha sonra da iyi dileklerini sunup ben dönemeçten dönene kadar arkamdan el salladı. Bir tarlaya girip çalılıkların altında eve gitmeden önce güzel bir uyku çektim.</p>

      <p class="e-paragraf">Londra’ya giderken götüreceğim çok az eşya vardı, çünkü oraya uygun fazla bir şeyim yoktu benim. Ama aynı gün öğleden sonra bavulumu hazırlamaya başladım ve telaşla ertesi gün kullanacaklarımı bile yerleştirdim bavula. Kaybedecek tek bir saniyem bile yoktu.</p>

      <p class="e-paragraf">Salı, çarşamba ve perşembe böylece geçti. Cuma günü kıyafetlerimi giymek ve Bayan Havisham’ı ziyaret etmek için Bay Pumblechook’un yanına gittim. Bay Pumblechook giyinmem için kendi odasını bana tahsis etti. Odasındaki temiz havluların benim için hususî konulduğu belliydi. Kıyafetler tabii ki hayal kırıklığı sebebiydi. Belki de yeni ve hevesle beklenen her kıyafet sahibini hayal kırıklığına uğratıyordur. Ama yeni takımımı giydikten yarım saat sonra, Bay Pumblechook’un dar boy aynasında kendimi dikkatle inceleyince -ayaklarımı görmeye çalışma çabalarım içinde- üzerimde daha iyi durduklarını gördüm. O gün on kilometre kadar uzakta komşu kasabalardan birinde pazar kurulduğu için Bay Pumblechook evde değildi. Evden ne zaman ayrılacağımı söylememiştim ona ve öyle görünüyordu ki son bir tokalaşma faslı daha olmayacaktı. Her şey olması gerektiği gibiydi ve yeni kıyafetlerimle dışarıya çıktım. Bay Pumblechook’un kalfasının önünden geçmek zorunda kaldım, çok utanmıştım. “Joe pazar kıyafetleri içinde nasıl görünüyorsa ben de şimdi öyle görünüyorumdur.” diye içimden geçirdim.</p>

      <p class="e-paragraf">Arka sokaklardan dolaşa dolaşa Bayan Havisham’ın evine gittim. Eldivenim kaskatı olduğu için zili çalarken zorlandım. Sarah Pocket açtı kapıyı. Benim bu kadar değiştiğimi görünce hayretle geriye çekildi. O ifadesiz yüzü kahverengiye, sonra yeşile, sonra da sarıya döndü.</p>

      <p class="e-paragraf">“Sen?” dedi. “Sen? Aman Tanrım! Ne istiyorsun?”</p>

      <p class="e-paragraf">“Londra’ya gidiyorum Bayan Pocket!” dedim. “Bayan Havisham’a veda etmek istedim.”</p>

      <p class="e-paragraf">Beklenmeyen misafir olduğumdan beni avluda kilitleyip Bayan Havisham’a, beni kabul edip etmeyeceğini sormak için içeri girdi. Kısa bir süre sonra geri dönüp beni aldı; gidene kadar da bana bakıp durdu.</p>

      <p class="e-paragraf">Bayan Havisham uzun masanın etrafında koltuk değnekleriyle turlayarak egzersiz yapıyordu. Oda uzun zaman önce aydınlatıldığı gibiydi. İçeri girdiğimizi duyunca durup bize doğru döndü. O sırada bozuk pastanın tam yanındaydı.</p>

      <p class="e-paragraf">“Sarah, gitme!” dedi. “Evet Pip?”</p>

      <p class="e-paragraf">“Yarın Londra’ya gidiyorum Bayan Havisham.” Bunları söylerken son derece dikkatliydim. “Gitmeden önce size veda etmeme izin vereceğinizi düşündüm.”</p>

      <p class="e-paragraf">“Çok yakışmış!” dedi elindeki koltuk değneğiyle beni göstererek. Sanki beni değiştiren peri büyüsünü tamamlıyordu.</p>

      <p class="e-paragraf">“Sizi en son gördüğümden sonra şans yüzüme güldü Bayan Havisham.” diye mırıldandım. “Ve bunun için minnettarım, Bayan Bavisham.”</p>

      <p class="e-paragraf">“Evet evet!” dedi gülümseyerek kıskanç ve huzursuz Sarah’ya bakarken. “Bay Jaggers’ı gördüm. Bundan bahsetmişti Pip. Demek yarın gidiyorsun.”</p>

      <p class="e-paragraf">“Evet Bayan Havisham.”</p>

      <p class="e-paragraf">“Ve zengin biri seni himayesine aldı.”</p>

      <p class="e-paragraf">“Evet Bayan Havisham.”</p>

      <p class="e-paragraf">“Adını biliyor musun?”</p>

      <p class="e-paragraf">“Hayır Bayan Havisham.”</p>

      <p class="e-paragraf">“Bay Jaggers da senin hamin oldu değil mi?”</p>

      <p class="e-paragraf">“Evet Bayan Havisham.”</p>

      <p class="e-paragraf">Bu soru cevap faslından memnun olduğu belliydi. Sarah Pocket’ın kıskançlığından ve hoşnutsuzluğundan zevk alıyordu. “Önünde parlak bir yaşam var. İyi ol -bunu hak et- ve Bay Jaggers’ın talimatlarına uy.” Bana baktı, Sarah’ya baktı ve Sarah’nın yüzünde içinde bulunduğu duyguları ele veren acı bir gülümseme belirdi. “Güle güle Pip. Hep Pip ismini kullanacaksın, biliyorsun.”</p>

      <p class="e-paragraf">“Evet Bayan Havisham.”</p>

      <p class="e-paragraf">“Güle güle Pip.”</p>

      <p class="e-paragraf">Elini uzattı; diz üstü çöküp elini dudaklarıma götürdüm. Ona nasıl veda edeceğimi daha önce düşünmemiştim. O an aklıma geldi bu hareket. Gözlerinde bir zafer ifadesiyle Sarah’ya baktı. İyilik perimin elini bıraktım sonra. Ben çıkarken elleriyle koltuk değneklerini tutuyor ve az aydınlatılmış odanın tam ortasında, örümcek ağlarının kapladığı düğün pastasının yanında duruyordu.</p>

      <p class="e-paragraf">Sarah Pocket beni aşağıya indirdi. Kapıya kadar geçirilmesi gereken bir hayaletmişim gibi davranıyordu. Yeni görünüşüme alışamamıştı ve kesinlikle bu halim onun sinirine dokunmuştu. Ben “Allah’a ısmarladık Bayan Pocket!” dedim ama o sadece yüzüme bakmakla yetindi. Ne dediğimi anlamamış gibi duruyordu. Evden çıkınca doğruca Bay Pumblechook’un dükkânına gittim, yeni kıyafetlerimi çıkarıp bir bohçanın içine koydum ve eve eski kıyafetlerimle gittim. Doğruyu söylemek gerekirse taşımak daha kolay gelmişti.</p>

      <p class="e-paragraf">Bu altı gün -ki ne kadar da yavaş geçiyor demiştim- çabucak akıp geçmişti ve “yarın” benim ona bakamayacağım kadar ısrarlı bir şekilde yüzüme bakıyordu. Beklenen güne beş, dört, üç, iki gün kalırken ben her geçen günün sonrasında Joe’nun ve Biddy’nin arkadaşlığının önemini daha çok anlıyordum. Son gece, sevinsinler diye yeni kıyafetlerimi giydim ve yatana kadar öyle oturdum yanlarında. Güzel bir yemek yedik o gün. Tabii ki tavuk vardı. Hepimiz buruktuk; mutluymuşuz gibi bile davranamıyorduk.</p>

      <p class="e-paragraf">Köyden elimde ufak bavulumla sabah beşte ayrılmam gerekiyordu. Daha önceden Joe’ya tek başıma yürümek istediğimi söylemiştim. Maalesef bunu isteme sebebim arabaya gittiğimde Joe’yla dış görünüş açısından bir tezat oluşturacağımızı düşünmemdi ve bu iyi bir fikir gibi gelmişti bana, ama son gece odama çıktığımda içimden tekrar aşağı inip Joe’dan sabah benimle yürümesini istemek geldi. Ama yapmadım.</p>

      <p class="e-paragraf">Rüyamda hep arabalar gördüm. Hep Londra’dan başka bir yerlere gidiyorlardı. Arabayı ya köpekler, ya kediler, ya domuzlar ya da adamlar çekiyordu. Bir atlar çekmiyordu! Tan ağarıp kuşlar ötüşmeye başlayana kadar fantastik seyahat sorunlarıyla uğraştım durdum. Sonra kalktım; giyinmeye başlamıştım ki durup son bir kez camdan dışarıyı seyretmeye başladım. Bakarken uyumuş kalmışım.</p>

      <p class="e-paragraf">Biddy benim kahvaltımı hazırlamak için erkenden kalkmıştı ve daha pencerenin önünde uykuya dalalı bir saat bile olmamışken saatin öğleden sonra geç bir vakit olduğunu sandım. Mutfaktaki ocaktan duman kokusu geliyordu. Çay fincanlarının çıkardığı sesleri duyduktan ve de üstümü giyindikten uzun bir müddet sonra aşağı ineyim artık dedim! Sürekli bavulu kapatıyor, sonra tekrar açıyordum. Biddy bağırarak geç kaldığımı söyleyene kadar devam etti bu.</p>

      <p class="e-paragraf">Alelacele yapılan tatsız bir kahvaltıydı. Masadan kalktım; yeni farkına varmışım gibi, “Evet! Benim artık gitmem lazım!” deyip ablamı öptüm. Ablam her zaman oturduğu sandalyesinde gülüp başını sallıyordu. Sonra Biddy’yi öptüm. Sonra da Joe’nun boynuna sarıldım. Küçük bavulumu alıp dışarı çıktım. Onları son gördüğümde arkamdan eski ayakkabı atıyorlardı. Sesi duyunca dönüp baktım. Durdum,başımdaki şapkayı çıkarıp onlara salladım. Joe da sağ kolunu iyice kaldırmış, var gücüyle el sallıyor, boğuk bir sesle “Güle güle!” diye bağırıyordu. Biddy mutfak önlüğünü yüzüne kapadı.</p>

      <p class="e-paragraf">Ne çok hızlı, ne de çok yavaş yürüdüm. Veda faslını tahmin ettiğimden daha iyi atlattığımı, kasabadaki ana caddede insanlar bize bakarken arkamdan eski ayakkabı atılmasının hoş bir görüntü olmayacağını düşünüyordum. Köyden ayrılmak umurumda değilmiş gibi ıslık çalmaya başladım. Köy çok sessiz sakindi. Sis ağır ağır kalkıyordu. Sanki bana yeni bir dünyayı göstermek, köyde çok masum ve küçük olduğumu, bilmediğim harika şeyler olduğunu anlatmak istiyor gibiydi. Öyle etkiledi ki beni bu görüntü, hıçkıra hıçkıra ağlamaya başladım. Köyün sonundaki tabelaya geldiğimde tabelaya dokunup “Allah’a ısmarladık canım, canım arkadaşım!” dedim.</p>

      <p class="e-paragraf">Gözyaşlarımızdan utanmamalıyız. Onlar katı kalplerimizi yumuşatan, topraktaki tozun üzerine yağan yağmura benzerler. Ağladıktan sonra kendimi daha iyi hissettim; daha üzgün, nankörlüğümün daha çok farkında, daha hassas. Daha önce ağlamış olsaydım, yanımda o an Joe da olurdu.</p>

      <p class="e-paragraf">Gözümden akan yaşlar ve yürüyüşüm boyunca tekrar ağlamaya başlamam o kadar mahzunlaştırdı ki beni, arabaya bindiğimde atları değiştirdiğimizde aşağı inip köye yürüyerek geri dönmeyi bile ciddi ciddi düşündüm. Kalbim ağrıyordu. Eve gidip bir gece daha kalmak, daha güzel bir şekilde ayrılmak istedim. Atları değiştirdik; ben daha kararımı verememiştim. İnip yürümenin nasıl olacağını düşündüm bir sonraki değişmemizde de. Ben tam da aklımdan böyle şeyler geçirirken Joe’ya tıpatıp benzeyen bir adam gördüm. Kalbim heyecandan küt küt atmaya başladı; sanki Joe’nun orada olması mümkün olabilirmiş gibi...</p>

      <p class="e-paragraf">Sonra atları tekrar değiştirdik. Sonra bir kez daha... Artık saat çok geç olmuştu; geri dönemeyecek kadar da uzaktaydım. Devam ettim ben de. Sisler kalkmıştı ve yeni bir yaşam beni bekliyordu.</p>

      <p class="e-yildiz">***</p>

      <p class="e-paragraf">PİP’İN BÜYÜK UMUTLARININ BİRİNCİ KISMI BURADA BİTİYOR</p>

      <p class="e-perde" id="toc_marker-2">II. Cilt</p>

      <p class="e-1-baslik" id="toc_marker-2-1">Yirminci Bölüm</p>

      <p class="e-paragraf">Bizim kasabadan metropole yolculuğumuz beş saat sürdü. Dört atın çektiği arabamız Londra’da Cheapsite semtinde Wood Caddesi üzerindeki Cross Keys hanına vardığında saat öğle vaktini geçiyordu.</p>

      <p class="e-paragraf">Biz İngilizler o zamanlar her şeyde en iyi olduğumuzdan şüphe etmenin bile vatana ihanet sayılacağına inanarak yetiştiriliyorduk. Eğer öyle olmasaydı Londra’nın büyüklüğünün beni korkutmasının yanı sıra bir de şehrin çirkin, düzensiz, dar sokakları olan pis bir yer olduğundan şüphe edebilirdim.</p>

      <p class="e-paragraf">Bay Jaggers bana adresini göndermişti. Küçük Britanya’daydı. Kartın üzerine “Smithfield’ın çıkışında, arabacılara çok yakın!” diye yazmıştı ama yaşlı bir arabacı beni arabasına aldı ve elli mil uzaklıkta bir yere gidecekmişiz gibi atları hızla koşturmaya başladı. Katlanan merdivenini kaldırarak beni içeriye kapadı. Kendi yerine oturması da epey uzun zaman aldı. Arabacının yeri güve yeniğinden paçavraya dönmüş, güneşten solup yağmurdan lekelenmiş yeşil bir kumaşla kaplıydı. Çok ihtişamlı bir arabaydı. Dışında altı tane taç, arkasında uşakların tutunmaları için sarkıtılmış urganlar, aşağıda ise acemi uşakların sallanmalarını engellemek için konulmuş sürgüler vardı.</p>

      <p class="e-paragraf">Gidene kadar arabadan keyif almaya, genişliğinin tadını çıkarmaya fazla vaktim olmadı. Atların yem torbalarının niye arabanın içinde olduğunu merak etmiştim. İçeriyi incelerken birden arabacı biraz sonra duracakmış gibi arabayı yavaşlattı. Sonra da karanlık bir sokakta durduk zaten. Kapısında BAY JAGGERS yazan bir iş yerine gelmiştik.</p>

      <p class="e-paragraf">“Ne kadar?” diye sordum arabacıya.</p>

      <p class="e-paragraf">“Bir şilin, daha fazla vermek istemezseniz tabii!” dedi.</p>

      <p class="e-paragraf">Daha fazla vermek istemediğimi söyledim gayet doğal bir şekilde.</p>

      <p class="e-paragraf">“O zaman bir şilin!” dedi arabacı. “Başım belaya girsin istemem. Onu tanıyorum.” Gözünü kısıp Bay Jaggers’ın adının yazılı olduğu tabelaya baktı ve başını salladı.</p>

      <p class="e-paragraf">O şilinini alıp, arabasına binene ve uzaklaşana kadar -giderken rahatlamış görünüyordu- ben de elimdeki küçük valizle içeri girip Bay Jaggers’ın evde olup olmadığını sordum.</p>

      <p class="e-paragraf">Kâtip “Evde değil!” dedi. “Şu anda mahkemesi var. Siz Bay Pip misiniz?”</p>

      <p class="e-paragraf">Ta kendisi olduğumu belirttim.</p>

      <p class="e-paragraf">“Bay Jaggers onu odasında beklemenizi söyledi giderken. Ne kadar zaman sonra geri döneceğini söylemedi ama onun zamanı kıymetlidir. Gereğinden fazla orada durmaz.” Beni arkadaki bir odaya aldı. İçeride kadife takımlı, kısa pantolonlu, tek gözü görmeyen bir bey vardı. Biz onu gazetesini okurken rahatsız edince koluna burnunu sildi.</p>

      <p class="e-paragraf">“Git ve dışarıda bekle Mike!” dedi kâtip.</p>

      <p class="e-paragraf">Rahatsız etmediğimi umduğumu söylüyordum ki kâtip adamı dışarı çıkardı ama bir insanın bu kadar nezaketsizce bir yerden çıkarılışını hiç görmemiştim. Arkasından kürk şapkasını da attı ve beni odaya aldı.</p>

      <p class="e-paragraf">Bay Jaggers’ın odası sadece güneş ışığıyla aydınlanıyordu. Kasvetli bir odaydı. Gün ışığı kırılmış bir kafa gibi odaya dağınık bir şekilde, yama gibi yansıyordu. Bitişik evler sanki eğilip bana bakıyor gibiydiler. Ortalıkta görmeyi umduğum kadar çok kâğıt yoktu. Eski paslı bir tüfek, kınında bir kılıç, bir sürü garip görünümlü paket ve kutu, rafta iki tane korkunç maske vardı. Bunlar benim görmeyi hiç beklemediğim objelerdi. Bay Jaggers’ın yüksek arkalı sandalyesi siyah at kılından yapılmıştı ve çevresinde tabutlarda olduğu gibi sıra sıra pirinç çiviler vardı. Onu sandalyede oturup işaret parmağını müşterilerine sallarken hayalimde canlandırdım. Oda küçük bir odaydı; müşteriler sırtlarını duvara yaslıyor olmalıydılar. Bay Jaggers’ın karşısındaki duvarda insanların omuzlarının izi çıkmıştı. Tek gözlü beyin duvara yaslanırken -benim bir müdahalem olmadığı halde- dışarı çıkarıldığını hatırladım sonra.</p>

      <p class="e-paragraf">Bay Jaggers’ın sandalyesinin karşısında müşterilere ayrılan sandalyeye oturdum. Odanın kasveti beni çok etkilemişti. Kâtibin de patronuna benzer bir şekilde sanki insanları kötü etkileyecek bir olayı biliyormuş gibi davrandığını düşündüm. “Yukarıda kaç kâtip daha var ve buradakine benziyorlar mı acaba?” diye merak ettim. “Odadaki bu kirli paslı objeler nasıl ve nereden gelmiş acaba buraya?” diye düşündüm. O iki maskenin Bay Jaggers’ın ailesinden birilerine ait olup olmadığını; bunları eve koyacağına niye buraya getirdiğini, tozlar ve sineklerle dolu bir yerde tuttuğunu merak ettim ve “Eğer ailesinden birilerine ait iseler böyle hasta görünüşlü akrabaları olduğu için şanssız biri!” diye aklımdan geçirdim. Londra’da bir yaz gününü daha önce hiç yaşamamıştım ve muhtemelen sıcak hava ve toz beni çok bunaltmıştı. Ama Bay Jaggers’ın kapalı odasında meraklı meraklı beklemeye devam ettim. Ta ki raftaki maskeleri görmeye daha fazla katlanamayıp kendimi dışarı atıncaya dek...</p>

      <p class="e-paragraf">Kâtibe dışarı çıkıp hava alacağımı söylediğimde, çıkınca köşeyi dönüp Smithfield’a gitmemi tavsiye etti. Ben de Smithfield’a<span class="dipnotno" style="font-size:0.74em;" xml:lang="tr-TR">6</span> gittim. Bu iğrenç yer yağ ve pislik içindeydi ve her yer kanla kaplıydı. Gördüklerimin üzerime bulaştığını hissettim. O yüzden oradan çıkıp köşeyi dönerken hızlı hızlı üzerimi silkeledim. Girdiğim sokakta taş bir binanın arkasından Aziz Paul Kilisesi’nin kubbesini gördüm. Yanımdan geçen biri bana o binanın Newgate Hapishane’si olduğunu söyledi. Hapishanenin duvarının yanına gidince yolun, geçen arabaların sesini biraz azaltmak için samanla kaplandığını fark ettim. Dışarıdaki içki, özellikle bira kokan insanların çokluğundan o anda davaların sürmekte olduğunu anladım.</p>

      <p class="e-paragraf">Çevreme bakınırken oldukça pasaklı ve hafiften çakırkeyif bir adliye görevlisi gördüm. İçeri girmek isteyip istemediğimi sordu ve çeyrek şilin verirsem ön tarafta bir yer ayarlayabileceğini söyledi. Oradan cübbesi ve peruğuyla hakimi rahat bir şekilde görebilirmişim. Hakimden korkunç birisiymiş gibi bahsediyordu. En sonunda on sekiz peniye indirdi fiyatı. Bir randevum olduğunu söyleyerek önerisini reddettiğim halde beni avluya götürüp darağacının nereye kurulduğunu, insanların toplu olarak nerede kırbaçlandığını, asılacakların çıkarıldığı Borçlular Kapısı’nı gösterdi ve bunları öyle bir anlatıyordu ki merakım artıyordu onu dinledikçe. Ertesi sabah saat sekizde o korkunç kapıdan dört kişinin sıra halinde gelip asılacağını söyledi. Bu dehşet vericiydi ve Londra hakkında hiç iyi şeyler geçmiyordu aklımdan. Yanımdaki adliye görevlisinin kılık kıyafeti, içinde bulunduğum dehşeti tırmandırıyordu, çünkü adam tepeden tırnağa kendisine ait olmadığı belli olan, bende cellattan ucuza kapattığı fikrini uyandıran giysiler giymişti. Bir şilin verip kurtulayım, dedim.</p>

      <p class="e-paragraf">Ofise gidip Bay Jaggers’ın gelip gelmediğini sordum. Daha gelmediğini öğrenince tekrar dışarı çıktım. Bu sefer Küçük Britanya turu yaptım. Bartholomew Çıkmazına girdiğimde bir de baktım ki Bay Jaggers’ı bekleyen başkaları da var. Şüpheli kılıklı iki adam gördüm. Konuşurken düşünceli bir halde kaldırım taşlarının arasındaki boşluklardan yürüyorlardı. Yanımdan geçerken biri diğerine “Bunu yapsa yapsa Jaggers yapar!” dedi. Bir köşede üç adamla iki kadın ayakta beraber bekliyorlardı. Kadınlardan biri kirli şalına kapanıp ağlıyor, öteki de kendi şalını omuzlarına çekerken “Amelia, Jaggers onu savunuyor, daha ne olsun ki?” diyerek onu teskin ediyordu. Orada dolaşırken kırmızı gözlü, kısa boylu Yahudi bir adam girdi çıkmaz sokağa. Yanında kendi gibi bir Yahudi daha vardı. Daha sonra yanındakini bir yere gönderdi. Çok heyecanlı bir hali vardı ve sokak lambasının altında volta atarken bir yandan söyleniyordu, “Ooo Jaggerth, Jaggerth, Jaggerth! Diğerlerini istemem, Jaggerth!” Bu sözler beni derinden etkiledi ve hamime hayranlığım ve nasıl bir kişi olduğuna dair merakım bir kat daha arttı.</p>

      <p class="e-paragraf">Epey bir zaman sonra Bartholomew Çıkmazındaki demir kapıdan Küçük Britanya’ya bakarken Bay Jaggers’ın karşıdan bana doğru geldiğini gördüm. Diğer bütün bekleyenler de aynı zamanda gördüler onu ve herkes koşar adımlarla yanına geldi. Bay Jaggers, elini omzuma koyup hiçbir şey söylemeden benimle yürürken, peşindekilerle konuşmaya başladı. İlk önce şüpheli kılıklı iki adamla konuştu.</p>

      <p class="e-paragraf">“Şimdi size söyleyecek bir şeyim yok!” dedi Bay Jaggers, parmağını onlara doğru sallayarak. “Şu anda bildiğimden daha fazlasını bilmek istemiyorum. Sonuç olarak ne olacağı belli değil şimdi. En başta da böyle söylemiştim. Wemmick’e ödeme yaptınız mı?”</p>

      <p class="e-paragraf">“Parayı bu sabah bulduk efendim!” dedi biri itaatkâr bir tavırla. Diğeri Bay Jaggers’ın yüzüne dikkatle bakıyordu.</p>

      <p class="e-paragraf">“Parayı bulup bulmadığınızı, nereden bulduğunuzu sormuyorum. Wemmick aldı mı?”</p>

      <p class="e-paragraf">“Evet efendim!” dedi ikisi de.</p>

      <p class="e-paragraf">“Çok iyi. O zaman gidebilirsiniz. Bir söz daha söylerseniz davayı bırakırım.”</p>

      <p class="e-paragraf">“Biz düşündük ki Bay Jaggers...” dedi adamlardan bir tanesi, şapkasını çıkararak.</p>

      <p class="e-paragraf">“Bunu yapmamanızı söylemiştim!” dedi Bay Jaggers. “Düşündünüz! Ben sizin yerinize düşünüyorum, bu yeter. Sizi görmem gerekirse nerede bulacağımı biliyorum. Sizin beni bulmanızı istemiyorum. Tek bir söz daha dinlemeyeceğim.”</p>

      <p class="e-paragraf">Bay Jaggers onlara gitmelerini işaret edince iki adam birbirlerine bakarak çekildiler ve sesleri kesildi.</p>

      <p class="e-paragraf">“Size gelince...” dedi Bay Jaggers aniden durarak. Şallı iki kadına döndü. Adamlar sessiz sessiz yanlarından ayrıldılar. “Amelia’sınız değil mi?”</p>

      <p class="e-paragraf">“Evet Bay Jaggers.”</p>

      <p class="e-paragraf">Bay Jaggers, “Burada olmamanız gerektiğini bilmiyor musunuz?”</p>

      <p class="e-paragraf">“Evet efendim. Çok iyi biliyoruz efendim,” dedi ikisi birden.</p>

      <p class="e-paragraf">“O zaman niye geldiniz?” dedi Bay Jaggers.</p>

      <p class="e-paragraf">“Bill için efendim!” dedi ağlayan kadın yalvaran bir tonda.</p>

      <p class="e-paragraf">“Neler olduğunu söyleyeyim!” dedi Bay Jaggers. “Son bir kez. Bill’in emin ellerde olduğunu siz bilmiyorsunuz ama ben biliyorum. Buraya gelip Bill’le ilgili dırdır etmeye devam ederseniz Bill’in davasını bırakırım. Wemmick’e ödeme yaptınız mı?”</p>

      <p class="e-paragraf">“Evet efendim, tamı tamına ödedik.”</p>

      <p class="e-paragraf">“Çok iyi. O halde yapmanız gerekeni yapmışsınız. Tek bir söz daha söylerseniz Wemmick size paranızı geri verecek.”</p>

      <p class="e-paragraf">Bu korkunç tehdit kadınların hemen yanımızdan ayrılmasına sebep oldu. Heyecanlı Yahudi’den başka kimse kalmamıştı. Yahudi Bay Jaggers’ın paltosunun eteklerini birçok kez dudaklarına götürdü konuşmaya başlamadan önce.</p>

      <p class="e-paragraf">“Bu adamı tanımıyorum!” dedi Bay Jaggers aynı hiddetle. “Bu ne istiyor?”</p>

      <p class="e-paragraf">“Bay Jaggerth. Habraham Latharuht kardethim nasıl?”</p>

      <p class="e-paragraf">“O kim?” dedi Bay Jaggers. “Paltomu bırak.”</p>

      <p class="e-paragraf">Paltoyu bırakmadan önce bir kez daha öperek “Habraham Latharuth’dan tüpheleniyorlar.”</p>

      <p class="e-paragraf">“Çok geç kaldınız!” dedi Bay Jaggers. “Mesele kapandı.”</p>

      <p class="e-paragraf">“Aman Allah’ım. Bay Jaggerth!” dedi heyecanlı adam. “Habraham Latharuth’un kartıthında olduğunutu töylemeyin.”</p>

      <p class="e-paragraf">“Öyleyim. Mesele kapandı. Yolumdan çekilin!” dedi Bay Jaggers.</p>

      <p class="e-paragraf">“Bay Jaggerth! Bir dakika! Bay Wemmick’in yanına birini gönderdim parayı konutmatı için. Bay Jaggerth! Bir taniye! Kartı taraftan bidim tarafa geçertenit paranın lafı olmat. Bay Jaggerth! Bay...!”</p>

      <p class="e-paragraf">Hamim adama aldırmadan yanından geçip gitti. Adam kaldırımda sanki yer sıcakmış gibi tepinip duruyordu. Başka biriyle uğraşmadan ön taraftaki ofise geldik. İçeride kâtiple kürk şapkalı, kadifeli adam vardı.</p>

      <p class="e-paragraf">Katip taburesinden kalkıp Bay Jaggers’a yaklaşırken “Bu Mike!” dedi.</p>

      <p class="e-paragraf">Bay Jaggers alnına düşen saçları çekiştiren adama dönüp “Adamınız öğleden sonra geliyor değil mi?” dedi.</p>

      <p class="e-paragraf">“Bay Jaggers, uzun uğraşlardan sonra işe yarar birini buldum.” dedi. Sesi nezleli gibiydi.</p>

      <p class="e-paragraf">“Ne için yemin edecek?”</p>

      <p class="e-paragraf">Mike bu sefer burnunu kürk şapkasına silerek, “Her ne olursa!” dedi.</p>

      <p class="e-paragraf">Bay Jaggers birdenbire çok kızdı. Korkarak bakan müşteriye parmağını sallayarak, “Seni daha önce uyarmıştım. Bir daha böyle konuşursan sana gününü gösteririm demiştim. Bunu bana söylemeye nasıl cesaret edersin?”</p>

      <p class="e-paragraf">Müşteri çok korkmuş, aynı zamanda şaşırmıştı da. Hatasının ne olduğunu bilmiyor gibi bir hali vardı.</p>

      <p class="e-paragraf">“Aptal herif!” dedi kâtip kısık sesle, dirseğiyle adamı dürterek. “Yüzüne bunu söylemek zorunda mıydın?”</p>

      <p class="e-paragraf">Hamim ciddi bir ses tonuyla, “Sana soruyorum, son kez soruyorum, buraya getireceğiniz adam ne üzerine yemin edecek?” dedi.</p>

      <p class="e-paragraf">Mike sanki ne söylemesi gerektiği orada yazıyormuş gibi Bay Jaggers’ın yüzüne dikkatle bakıyordu. Yavaşça, “Karakteri üzerine ya da o gece onun yanından hiç ayrılmadığının üzerine.”</p>

      <p class="e-paragraf">“Dikkatle dinle beni. Bu adamın mesleği ne?”</p>

      <p class="e-paragraf">Mike bir şapkasına, bir yere, bir tavana baktı. Sonra da kâtibe... Endişeli bir ses tonuyla cevap vermeden önce bana bile baktı. “Onu şey gibi giydirdik...”</p>

      <p class="e-paragraf">“Ne? Ne yaptınız?” diye kesti Bay Jaggers.</p>

      <p class="e-paragraf">Kâtip yine “Aptal herif!” diye söylenip dirseğiyle adamı dürttü.</p>

      <p class="e-paragraf">Mike yine etrafa bakınıp “Saygın bir pastacı gibi giyindi. Bir nevî aşçı gibi.”</p>

      <p class="e-paragraf">“Adam burada mı?” dedi hamim.</p>

      <p class="e-paragraf">Mike “Köşede kapının önündeki merdivenlerde bıraktım onu.” dedi.</p>

      <p class="e-paragraf">“Pencerenin önüne gelsin de onu göreyim.”</p>

      <p class="e-paragraf">Kastettiği pencere ofisin penceresiydi. Üçümüz de pencereye yaklaştık ve müşterinin yanındaki katil tipli uzun boylu adamı gördük. Üzerinde beyaz ketenden bir takımla başında kâğıt bir şapka vardı. Bu şekerci kılıklı adamda ciddi bir görüntüden eser yoktu. Gözü morartılmış ama iyileşmeye başlamış, morartının rengi yeşile dönmüştü. O kısım pudralanmıştı.</p>

      <p class="e-paragraf">“Derhal tanığını buradan götürmesini söyle!” dedi hamim, kâtibe. “Ve böyle bir adamla gelmek ne demek oluyormuş bir soruver.” Yüzünde tiksinti ifadesi vardı.</p>

      <p class="e-paragraf">Daha sonra beni kendi odasına götürdü. Ayakta sandviçini yiyip beyaz şarap içerken benim için neler ayarladığından bahsetti. Barnard’ın hanına, genç Bay Pocket’ın dairesine gidecektim. Benim için oraya bir yatak gönderilmişti. Pazartesi gününe kadar Bay Pocket’la kalacaktım. Pazartesi günü babasının evine gidecektik beraber ki, ben orada kalıp kalamayacağıma karar vereyim. Ayrıca harçlığımın ne kadar olduğu da söylendi. Oldukça fazlaydı harçlık. Çekmecesinden kıyafetlerimi ve bana lazım olabilecek her şeyi dükkânlarından alabileceğim esnafın kartlarını çıkarttı. Hamim, “Maddi imkânların fazlasıyla iyi olacak Bay Pip!” dedi. Elindeki beyaz şarap şişesinden gelen koku bir fıçıdan geliyormuş gibi ağırdı. Aceleyle içerek rahatlamaya çalışırken, “Ama faturalarını bu sayede kontrol etme imkanım olacak. Kuralları ihlal edersen seni uyarma şansım da olacak böylece. Elbette arada bir hata yapacaksın ama bu benim suçum değil.”</p>

      <p class="e-paragraf">Duyduklarımdan cesaretlenerek Bay Jaggers’a “Araba çağırabilir miyim?” diye sordum. Gerek olmadığını, gideceğim yere çok yakın bir mesafede olduğumuzu ve Wemmick’in beni eğer istersem oraya götürebileceğini söyledi.</p>

      <p class="e-paragraf">Wemmick’in yan odadaki kâtip olduğunu o zaman anladım. Yokluğunda onun işine bakması için üst kattan bir kâtip çağırıldı. Hamimin elini sıktıktan sonra onunla birlikte sokağa çıktım. Dışarıda bekleyen başkaları vardı ama Wemmick soğuk ve kararlı bir sesle, “Size söyledim. Bir yararı yok. Sizinle konuşmayacak!” dedi ve hemen onların yanından uzaklaşıp yan yana yürümeye başladık.</p>

      <p class="e-1-baslik" id="toc_marker-2-2">Yirmi Birinci Bölüm</p>

      <p class="e-paragraf">Giderken dikkatle Bay Wemmick’i inceledim. Gün ışığında nasıl biri olduğunu görmek istemiştim. Kısa boylu, köşeli yüzlü, yüzünde ifadesi olmayan biriydi. Yüzünün ifadesi bir marangoz kalemiyle özentisiz bir biçimde alınmış gibiydi. Yüzüne gamze yapılmak istenmişti sanki ama tutturulamamış, çizikler birer çentik olmaktan öteye gidememişti. Marangoz kalemiyle burnu düzeltmek için üç dört kez teşebbüs edilmiş ama bir sonuca varılamamıştı. Kırışık keten takımlarına bakıp bekar olduğu çıkarımını yaptım. Birçok yakınını kaybetmişti anlaşılan. Dört tane yas yüzüğü; söğüt ağacının yanında, üstüne ayaklı bir kap konan bir mezarın başında ağlayan bir kadını resmeden bir de broşu vardı. Saatinin zincirine takılı yüzükler ve mühürlere de dikkat ettim; kaybettiği arkadaşlarını hatırlatan objelerdi onlar. Parıldayan gözleri vardı Bay Wemmick’in. Küçük, dikkatli ve siyah... Ve ince dudakları, geniş bir ağzı... Sanırım bunlara kırk ila elli yıl arasında bir süredir sahipti.</p>

      <p class="e-paragraf">“Demek daha önce Londra’ya hiç gelmediniz?” dedi Bay Wemmick.</p>

      <p class="e-paragraf">“Hayır!” dedim.</p>

      <p class="e-paragraf">“Ben de bir zamanlar burada yeniydim!” dedi Wemmick. “Çok uzun zaman önceydi.”</p>

      <p class="e-paragraf">“Artık iyice alıştınız mı buraya?”</p>

      <p class="e-paragraf">“Evet!” dedi Bay Wemmick. “Artık her şeyini öğrendim.”</p>

      <p class="e-paragraf">“Kötü bir yer mi burası?” diye sordum. Niyetim bir şey sormak değil, konuşmuş olmak için konuşmaktı.</p>

      <p class="e-paragraf">“Londra’da dolandırılma, soyulma ve de öldürülme ihtimaliniz var. Ama bunları yapacak olan adam her yerde bulunur.”</p>

      <p class="e-paragraf">“O insanlarla başınız pek hoş değil galiba!” dedim.</p>

      <p class="e-paragraf">“Ondan değil de, menfaatleri varsa her şeyi yapar onlar!” dedi Bay Wemmick.</p>

      <p class="e-paragraf">“Bu çok kötü işte!” dedim.</p>

      <p class="e-paragraf">“Öyle mi düşünüyorsunuz? Ben de aynı fikirdeyim.” dedi Bay Wemmick.</p>

      <p class="e-paragraf">Şapkasını başının arkasına atmış, tam karşıya bakıyor, etrafında dikkate değer hiçbir şey yokmuş gibi yürüyordu. Mekanik bir gülümseme ifadesi vardı dudaklarında. Holborn Tepesi’ne çıktığımızda bunun yapay bir gülümseme olduğunu, aslında hiç gülmediğini anlamıştım.</p>

      <p class="e-paragraf">“Bay Matthew Pocket’ın nerede yaşadığını biliyor musunuz?” diye sordum Bay Wemmick’e.</p>

      <p class="e-paragraf">Başını sallayarak, “Evet!” dedi. “Hammersmith’de. Londra’nın batısında.”</p>

      <p class="e-paragraf">“Uzak mı?”</p>

      <p class="e-paragraf">“Sayılır. Beş mil kadar uzakta.”</p>

      <p class="e-paragraf">“Onu tanıyor musunuz?”</p>

      <p class="e-paragraf">“Çok meraklı birisiniz!” dedi. Bana bakışlarında onaylayıcı bir ifade vardı. “Evet tanıyorum, tanıyorum.”</p>

      <p class="e-paragraf">Bu sözleri söylerken sesinde toleransla karışık hafiften bir aşağılama vardı ve bu ton beni huzursuz etmişti. Bir an önce bu havadan uzaklaşmak için “Ne zaman varırız acaba?” diye etrafa bakınıyordum ki Barnard’ın hanına geldiğimizi söyledi. Huzursuzluğum oraya gidince de azalmadı. Ben orayı Barnard adında birinin işlettiği bir otel sanıyordum. Halbuki pislik içinde ve kötü kokular yayan izbe bir yerdi.</p>

      <p class="e-paragraf">Bu sığınağa benzeyen yere kötü bir kapıdan girdik. Mezarlığa benzeyen düz bir alana açılıyordu kapı. O zamana kadar gördüğüm en çirkin ağaçların, serçelerin, kedilerin ve evlerin -yarım düzine kadar ev vardı- orada olduğunu düşündüm. Odaların pencereleri ve perdeleri rezaletti. Saksılardaki çiçekler kurumuş kalmış, camlar çatlamıştı; her yer toz içindeydi. Bu arada “KİRALIK KİRALIK KİRALIK” yazıları her yerden, sanki oraya benden önce kimse gitmemiş gibi boş odalardan bana bakıyordu. Sanki Barnard’ın ruhunun intikam isteği orada kalanların ağır ağır intihar etmesi ve karga tulumba, herhangi bir seremoni olmadan taşların altına gömülmesiyle yavaş yavaş yatışıyordu. Barnard’ın yeri kurum ve duman kaplıydı; tepesinde küller vardı ve burası sadece bir toz yuvası olabilirdi. Görme duyumun ötesinde kuru kuru çürüyen, yaş halde çürüyen, ihmal edilmiş çatı katındaki ve kilerdeki sessizce çürüyen her şey -kokuşmuş fareler, böcekler- koku alma duyumu etkiliyor; hep birlikte bana “Barnard’ın Karışımını Dene” diyordu.</p>

      <p class="e-paragraf">Büyük beklentilerimin ilk günü bu kadar kötüydü işte... Memnuniyetsizliğimi gösterir bir şekilde Bay Wemmick’e baktım. O bu bakışımı yanlış yorumlayarak, “Burası size kasabanızı hatırlattı değil mi? Ben de öyle hissetmiştim.” dedi.</p>

      <p class="e-paragraf">Köşeye doğru yürüyüp bir merdivenden -sanki yıkılacakmış da üst katta kalanlar aşağı inmelerine gerek kalmadan kendilerini aşağıda bulacaklarmış gibiydi- çıktık ve en üst katta kapısında “BAY POCKET, JR<span class="dipnotno" style="font-size:0.74em;" xml:lang="tr-TR">7</span>” yazan bir odanın önünde durduk. Mektup kutusuna, “Hemen dönüyorum!” yazılı bir not iliştirilmişti.</p>

      <p class="e-paragraf">“Bu kadar erken geleceğinizi tahmin etmedi büyük ihtimalle. Sizin için yapacağım bir şey var mı?”</p>

      <p class="e-paragraf">“Hayır, teşekkür ederim.” dedim.</p>

      <p class="e-paragraf">“Harçlığınızı benden alacağınızdan bol bol görüşeceğiz bundan sonra. İyi günler!” dedi Bay Wemmick.</p>

      <p class="e-paragraf">“İyi günler.”</p>

      <p class="e-paragraf">Elimi kaldırdım ve Bay Wemmick ilk başta bir şey istediğimi sandı. Ondan sonra hatasını anlayarak,</p>

      <p class="e-paragraf">“Anladım! El sıkma alışkanlığınız var, öyle değil mi?” dedi.</p>

      <p class="e-paragraf">Londra’da bu âdetin demode olduğunu düşündüm. Şaşırmıştım ama soruya “Evet!” diye cevap verdim.</p>

      <p class="e-paragraf">“Ben ne zamandır yapmıyorum!” dedi Bay Wemmick. “Uzun zamandır ilk defa... Tanıştığımıza çok memnun oldum. İyi günler.”</p>

      <p class="e-paragraf">El sıkışıp ayrıldığımızda merdiven başındaki camı açayım derken pencere giyotin gibi aşağı indi. Az daha kafama iniyordu. Neyse ki o kadar çabuk olmuştu ki bu, daha başımı dışarı çıkarmaya fırsat bulamamıştım. Ucuz kurtulmuştum; o yüzden hanın sisli manzarasını seyretmek için camı kaplayan pisliğin arasından dışarıya bakmak bana iyi gelmişti. Hüzünle dışarı bakarken, Londra’nın çok abartıldığını söyledim kendi kendime.</p>

      <p class="e-paragraf">Bay Pocket’ın “hemen” anlayışı benimkine uymuyordu. Yarım saat camdan dışarı baktıktan ve pis pencerelere birçok kez adımı yazdıktan sonra çıldırma noktasına gelmiştim ki, merdivende ayak sesleri duydum. Yukarı çıktıkça önce şapkasını, sonra başını, boyunbağını, yeleğini, pantolonunu, botlarını gördüm. Kıyafetleri benim üzerimdekilerin ayarındaydı. Koltuk altlarına kese kâğıtları sıkıştırmıştı. Bir elinde de ufak bir sepet çilek vardı. Nefes nefese kalmıştı.</p>

      <p class="e-paragraf">“Bay Pip?” dedi.</p>

      <p class="e-paragraf">“Bay Pocket?” dedim ben de.</p>

      <p class="e-paragraf">“Tüh!” dedi. “Çok özür dilerim. Sizin oralardan öğleden sonra bir arabanın kalkacağını duymuştum. Onunla gelirsiniz sandım. Aslına bakarsanız, sizin için dışarı çıktım ben. Bu bir mazeret sayılır mı bilmiyorum ama... Köy yerinden geldiğiniz için yemekten sonra biraz meyve yemek istersiniz diye düşündüm. Meyvenin iyisini almak için de Covent Garden pazarına gittim.”</p>

      <p class="e-paragraf">O an yalnızca benim bildiğim bir sebepten ötürü gözlerim dışarı fırlayacak zannettim. İlgisinden ötürü belli belirsiz teşekkür ettim ve bunun bir rüya olduğunu düşünmeye başladım.</p>

      <p class="e-paragraf">“Tüh! Kapı da açılmıyor!” dedi Küçük Bay Pocket.</p>

      <p class="e-paragraf">Koltuğunun altındaki meyveleri sıkıştırıp sularını çıkararak kapıyı açmaya çalışıyordu ki, elindekileri tutmak için neredeyse yalvardım. İstemeyerek de olsa gülümseyerek onları bana verdi ve kapıyla sanki vahşi bir hayvanla boğuşuyormuş gibi boğuşmaya başladı. Sonunda kapı o kadar aniden açıldı ki o benim üzerime, ben de karşı kapıya düştüm. Bunun üzerine ikimiz de gülmeye başladık. Ama benim gözlerim hâlâ yerinden fırlayacak gibiydi ve “Bu bir rüya olmalı!” diye düşünüyordum.</p>

      <p class="e-paragraf">“Lütfen içeri girin!” dedi Bay Pocket. “Siz önden buyurun. Burada pek eşyam yok; ama umarım elimizde olanlarla pazartesi gününe kadar idare edebilirsiniz. Babam bir süre onunla değil de benimle vakit geçirmenizin daha iyi olacağını düşündü. Belki benimle Londra’da gezmek istersiniz. Size Londra’yı tanıtmak çok hoş olacak, eminim. Yiyeceklere gelince, beğenirsiniz umarım çünkü buradaki bir lokantadan getirteceğiz. Bu sizin hesabınıza yazılacakmış; Bay Jaggers’ın direktifleri o yönde. Kaldığımız yere gelince, çok ahım şahım bir yer sayılmaz. Ben kendi paramı kendim kazanıyorum ve babamın bana verecek parası yok. Olsaydı da almamam gerekirdi zaten. Bu bizim oturma odamız. Gördüğünüz gibi sandalyeler, masalar ve bir halı var. Masa örtüsü ve kaşıklar lokantadan geldi. Bu benim küçük yatak odam. Biraz rutubetlidir ama zaten Barnard’ın hanı rutubetlidir. Bu sizin yatak odanız. Eşyalar sizin için kiralandı. İhtiyacınızı karşılar diye düşünüyorum. Eğer bir şey isterseniz gidip alabilirim. Diğer odalar boş. İkimiz yalnız kalacağız ama kavga etmeyiz, emin olun. Hay Allah! Özür dilerim. Meyveleri size taşıtıyorum hâlâ. Bırakın da onları alayım. Çok utandım!”</p>

      <p class="e-paragraf">Bay Pocket’ın karşısında duruyordum. İlk kese kâğıdını, sonra ikincisini verdim ve benim gözlerimdeki ifade onda da belirdi.</p>

      <p class="e-paragraf">“Aman Allah’ım! Siz bahçedeki çocuksunuz!”</p>

      <p class="e-paragraf">“Siz de solgun benizli genç beysiniz!”</p>

      <p class="e-1-baslik" id="toc_marker-2-3">Yirmi İkinci Bölüm</p>

      <p class="e-paragraf">Soluk benizli gençle ben Barnard’ın Hanı’nda bir süre öylece kalakaldıktan sonra kahkahalarla gülmeye başladık. “Demek o sendin!” dedi. Ben de “Demek o sendin!” dedim. Sonra durup tekrar gülmeye başladık. Elini uzatarak, “Onlar geçmişte kaldı. Seni o kadar çok hırpaladığım için beni affetme büyüklüğünü gösterirsin umarım!” dedi.</p>

      <p class="e-paragraf">Söylediklerinden anladığım kadarıyla Bay Herbert Pocket (soluk benizli genç adamın ismi Herbert’tı) hâlâ yapmak istediğiyle yaptığını karıştırıyordu. Elimi uzattım, sıcak bir tokalaşmaydı.</p>

      <p class="e-paragraf">“Daha o zaman başına talih kuşu konmamıştı değil mi?” dedi Herbert Pocket.</p>

      <p class="e-paragraf">“Hayır!” dedim.</p>

      <p class="e-paragraf">“Çok yeni olduğunu duydum bu olayın. Ben de o zamanlar böyle bir talih kuşunun peşindeydim.”</p>

      <p class="e-paragraf">“Gerçekten mi?”</p>

      <p class="e-paragraf">“Evet. Bayan Havisham beni yanına çağırtmıştı. Beni sevip sevmeyeceğini görmek istedi. Ama kanı ısınmadı bana bir türlü; her şeye rağmen olmadı işte!”</p>

      <p class="e-paragraf">Buna şaşırdığımı söylememin kibar bir davranış olacağını düşündüm.</p>

      <p class="e-paragraf">Herbert gülerek, “Acı ama gerçek!” dedi. “Evet, o ziyaret bir deneme ziyaretiydi ve iyi gitseydi ben de istediğimi alacaktım. Anlarsın işte Estella’yla...”</p>

      <p class="e-paragraf">“Anlamadım!” dedim ani bir çıkış yaparak.</p>

      <p class="e-paragraf">Konuşurken meyve tabağı hazırlıyordu. O da dikkatini bölüyordu. O yüzden cümlesini bitirmemişti. “Nişanlanacaktık!” diyerek açıkladı. Hâlâ meyveyle meşguldü. “Sözlenmek mi nişanlanmak mı, her neyse...”</p>

      <p class="e-paragraf">“Hayal kırıklığının üstesinden nasıl geldin?” diye sordum.</p>

      <p class="e-paragraf">“Peh! Kafaya takmadım ki hiç! Uyuzun teki!”</p>

      <p class="e-paragraf">“Bayan Havisham mı?”</p>

      <p class="e-paragraf">“O da öyle aslında ama Estella’yı kastettim. O kız abartı derecede katı, burnu havada ve kaprisli. Bayan Havisham onu erkek cinsinden intikam alabilmek için özel olarak yetiştirmiş.”</p>

      <p class="e-paragraf">“Bayan Havisham’ın nesi oluyor?”</p>

      <p class="e-paragraf">“Hiçbir şeyi. Evlat edinmiş onu!” dedi.</p>

      <p class="e-paragraf">“Erkeklerden niye intikam alsın ki? Ne intikamı bu?”</p>

      <p class="e-paragraf">“Aman Allah’ım! Pip! Bilmiyor musun?”</p>

      <p class="e-paragraf">“Hayır!” dedim.</p>

      <p class="e-paragraf">“Bu uzun bir hikâye. Yemekte anlatırım. Şimdi izin ver ben sana soru sorayım. O gün oraya nasıl geldin?”</p>

      <p class="e-paragraf">Nasıl gittiğimi söyledim. Ben bitirene kadar dikkatle dinledi; sonra bastı kahkahayı. Daha sonra canımın çok acıyıp acımadığını sordu. Ben aynı soruyu ona sormadım, çünkü cevabın ne olduğunu biliyordum.</p>

      <p class="e-paragraf">“Bay Jaggers hamin anladığım kadarıyla!” diye devam etti.</p>

      <p class="e-paragraf">“Evet.”</p>

      <p class="e-paragraf">“Biliyorsun o Bayan Havisham’ın işlerini yürüten kişi. Avukatı da aynı zamanda. Bayan Havisham ona herkesten çok güvenir.”</p>

      <p class="e-paragraf">Bu konuşmaların bizi tehlikeli konulara götürdüğünü sezmiştim. Bay Jaggers’ı Bayan Havisham’ın evinde onunla kavga ettiğimiz gün gördüğümü, ondan sonra hiç görmediğimi ve Bay Jaggers’ın beni o gün orada gördüğünü hatırlamadığını düşündüğümü söyledim.</p>

      <p class="e-paragraf">“Özel öğretmen olarak babamı tavsiye etmekle büyük bir iyilik etmiş. Teklifi iletmek için babamı ziyaret etmiş. Tabii ki babamı Bayan Havisham bağlantısından dolayı tanıyor. Babam Bayan Havisham’ın kuzenidir ama bu yakın bir ilişkileri var demek değil. Aristokrat kalıplarının dışında biridir ve Bayan Havisham’ın suyuna gitmez pek.”</p>

      <p class="e-paragraf">Herbert Pocket’ın konuşmalarında insanı kendine çeken bir dürüstlük ve yalınlık vardı. O zamana kadar her bakışı ve konuşmasındaki her bir ton sır tutmaya ve gizli kapaklı işler çevirmeye olan kabiliyetsizliğini bu kadar açığa vuran birini görmemiştim. Sonra da böyle biri karşıma çıkmadı zaten. Onda umut vaat eden bir şeyler vardı ama aynı zamanda asla çok başarılı ya da zengin biri olmayacağına dair ipuçları vardı halinde ve konuşmalarında... Bu nasıl oluyordu bilmiyorum. Onunla konuşmaya başlar başlamaz böyle bir kanıya vardım. Daha yemeğe bile oturmamıştık, ama nasıl oldu da böyle hissettim bilemiyorum.</p>

      <p class="e-paragraf">Hâlâ solgun benizli bir genç adamdı. Enerjik gibi görünse de bezgin bir hali vardı aslında. Fazla bir kuvveti yok gibi görünüyordu. Yakışıklı olduğu söylenemezdi; yakışıklılıktan öte bir şeyler vardı onda: Oldukça neşeli ve içtendi. Vücudu biraz biçimsizdi -ben fizik olarak iyi sayılırdım- ama her zaman böyle zayıf ve genç kalacakmış gibi görünüyordu. Bay Trabb’in bana diktiği takım onun üzerinde nasıl dururdu bilemeyeceğim ama o eski kıyafetleri benim yeni kıyafetleri taşıdığımdan çok daha iyi taşıyordu.</p>

      <p class="e-paragraf">O çok konuşkan olduğundan benim çekingenliğimin yeni kurulan arkadaşlığımıza gölge düşüreceğini düşündüm. Ben de o yüzden kendi hikâyemi anlatmaya başladım. Özellikle bana gizlice yardım edenin kim olduğunu çok merak ettiğimin üstünde durdum. Köyde, bir demirci ustasının yanında yetiştiğim için görgü kurallarından pek haberdar olmadığımı; nerede nasıl davranmam gerektiğini söylerse ya da yanlış bir davranışımı görüp beni uyarırsa çok memnun olacağımı belirttim.</p>

      <p class="e-paragraf">“Memnuniyetle!” dedi. “Bence pek ihtiyaç hissetmeyeceksin ama... Çoğunlukla beraber olacağız ve aramızda gereksiz bir mesafe olmasını istemem. Bana bir iyilik yapıp ilk ismimle hitap eder misin? Herbert de.”</p>

      <p class="e-paragraf">Teşekkür ettim ve öyle diyeceğimi söyledim. Benim ismimin de Philip olduğunu söyledim.</p>

      <p class="e-paragraf">Gülerek, “Philip ismini sevmem pek!” dedi. “Okuma kitaplarındaki ders verici hikâyelerin kahramanını hatırlatıyor. Hani o kadar tembelmiş ki gidip havuza düşmüş, o kadar şişmanmış ki gözünü açamazmış; o kadar aç gözlüymüş ki fareler yiyene kadar pastasını saklamış; kuş yuvalarını o kadar merak ediyormuş ki yakınlarda yaşayan ayılara yem olmuş. Senin ismin ne olsaydı güzel olurdu söylememi ister misin? Hem sen daha önce demircilik yapmışsın. İkimizin arasında bir uyum da var. Senin için bir sakıncası yoksa...”</p>

      <p class="e-paragraf">“Senin söylediğin hiçbir şeyin benim için sakıncası olmaz.” dedim. “Ama neden bahsettiğini anlamadım.”</p>

      <p class="e-paragraf">“Handel ismine ne dersin? Handel’in müthiş bir eseri var, ‘Uyumlu Demirci’ adında.”</p>

      <p class="e-paragraf">“Hoşuma gider bu.”</p>

      <p class="e-paragraf">“O zaman sevgili Handel, yemek yiyelim şimdi. Baş köşeye sen geç, çünkü bu yemek senden!” dedi.</p>

      <p class="e-paragraf">Ben baş köşeye geçmedim; o oturdu oraya. Karşısına da ben oturdum. Güzel ve mütevazı bir akşam yemeğiydi. Gerçi bana o zaman ziyafet gibi gelmişti. Kimseye bağlı değildik; yanımızda büyükler yoktu ve Londra’daydık. Bay Pumblechook’un sözünü ettiği lüks içinde olsak da -her şey lokantadan gelmişti- sofrayı kuran kişinin gezgin ruhlu olmasıyla alâkalı olarak oturma odası dağınık bir yerdi. Koltuktaki erimiş tereyağı, kitaplığın üstündeki ekmek, kömür tenekesinin içindeki peynir ve yan odada akşam istirahate çekildiğimde bulduğum yağları donmuş haşlanmış tavuk... Bunların hepsi ziyafetimizi daha eğlenceli kılıyordu. Hem beni izleyen bir garson da yoktu çevrede. Keyfimi kaçıracak hiçbir şey yoktu.</p>

      <p class="e-paragraf">Yemeğe başlayalı epey bir zaman geçmişti ki Herbert’a Bayan Havisham’la ilgili bildiklerini bana anlatacağına söz verdiğini hatırlattım.</p>

      <p class="e-paragraf">“Haklısın!” dedi. ‘Hemen başlayacağım. Yalnız daha önce Londra’da bıçağı bir kazaya sebebiyet vermemek için ağzımıza almadığımızı söyleyeyim. Çatalı da ağzımıza gerektiğinden fazla sokmuyoruz. Belki çok da lazım değildi bunu söylemem ama diğerleri nasıl yapıyorsa öyle davranmak iyidir bence. Ayrıca, kaşık da üstten değil de alttan tutulur genelde. Bunun iki faydası vardır. Ağzına daha kolay götürebilirsin kaşığı -ki esasında amaç bu zaten- bir de sağ dirseğin açılan istiridyelere benzemez.”</p>

      <p class="e-paragraf">Bunları o kadar dostâne bir üslupla söyledi ki ikimiz de güldük ve hemen hemen hiç utanmadım.</p>

      <p class="e-paragraf">Devam etti. “Şimdi, gelelim Bayan Havisham’a. Bayan Havisham -biliyorsundur zaten- şımarık bir çocukmuş. Annesi o daha bebekken ölmüş ve babası ondan hiçbir şeyi esirgememiş. Babası bir kasaba beyefendisiymiş ve bira imalatçısıymış. Bira imalatçısı olmak nasıl oluyor da bu kadar kıyak bir iş oluyor onu bilemiyorum ama şurası bir gerçek ki hem bir aristokrat hem de bir pastacı olamamak gibi, hem en âlâsından aristokrat hem de biracı olunabiliyor. Örneklerini çok görürsün burada.”</p>

      <p class="e-paragraf">“Yine de bir beyefendi birahane açmaz değil mi?” diye sordum.</p>

      <p class="e-paragraf">“Asla!” dedi. “Ama birahaneye gider, o ayrı. Neyse, Bay Havisham çok zengin ve kibirliymiş. Bayan Havisham da öyle.”</p>

      <p class="e-paragraf">“Bayan Havisham tek çocuk muymuş?” dedim.</p>

      <p class="e-paragraf">“Bir dakika. Onu söyleyecektim ben de. Hayır, tek çocuk değil. Bir üvey erkek kardeşi varmış. Babası gizlice evlenmiş, aşçısıyla sanırım.”</p>

      <p class="e-paragraf">“Kibirli demiştin.”</p>

      <p class="e-paragraf">“Handel’ciğim, öyle zaten. İkinci karısıyla gizlice evlenmiş, çünkü çok kibirliymiş. Kadın bir süre sonra ölmüş. Anladığım kadarıyla adam karısı öldükten sonra kızına tekrar evlendiğini söylemiş. Sonra oğlu da evin bir parçası olmuş. Senin de bildiğin o evde yaşamış o da. Büyüyüp de genç bir delikanlı olunca zapt edilmesi güç, har vurup harman savuran, sorumsuz biri olmuş çıkmış. Sonunda babası onu mirasından men etmiş, ama ölmeden önce yumuşamış. Bayan Havisham’a bıraktığı kadar olmasa da ona da epey yüklü bir miras bırakmış. Bir bardak şarap daha alsana. Bunu söylediğim için kusuruma bakma ama insanlar bardağın içindekini bitirmek için bu kadar kafalarına dikmiyorlar.”</p>

      <p class="e-paragraf">Ben onu ilgiyle dinlerken bu söylediğini yapıyordum. Teşekkür edip özür diledim. “Önemli değil!” dedi.</p>

      <p class="e-paragraf">“Bayan Havisham artık bir varis ve birçokları için büyük bir kısmetmiş haliyle. Üvey kardeşinin yeteri kadar parası varmış ama o kadar borca girmiş, o kadar çılgıncasına harcamalar yapmış ki parası hemen bitmiş. İkisinin arasındaki farklılıklar babayla oğul arasındaki farklılıklardan daha çokmuş. Adamın içten içe Bayan Havisham’a diş bilediği söyleniyor. Sebebi de babasını kendisine karşı kışkırtmasıymış. Şimdi esas meseleye geldik. Pardon, yine konuyu dağıtmak gibi olacak ama Handel, peçete bardağın içine konmuyor.”</p>

      <p class="e-paragraf">Niye öyle bir şey yaptım, hiçbir fikrim yok. Sadece birdenbire kendimi, peçeteyi bardağın içine tıkıştırırken bulduğumu biliyorum. Yine teşekkür edip özür diledim, o da “Hiç önemli değil!” dedi.</p>

      <p class="e-paragraf">“Daha sonra yarışlarda, balolarda, mümkün olan her yerde Bayan Havisham’a ilan-ı aşk eden bir adam peyda olmuş. Bu bahsettiğim olaylar biz doğmadan önce olduğu için -en aşağı bir yirmi beş senesi var- ben bu adamı hiç görmedim ama babamdan duyduğum kadarıyla gösteriş meraklısı bir adammış. Babam onun hakkında -cahil insanlar ya da sadece dış görünüme itibar edenler dışında- kimsenin bir beyefendi olduğu hükmüne varamayacağını söyler. Çünkü ona göre kalbi asil olmayanın davranışlarının asaletinin bir hükmü yoktur. “Ne kadar cila sürersen sür ağacın damarlarını saklayamazsın; sen cilayı sürdükçe damarlar kendini belli eder.” der. İşte bu adam Bayan Havisham’ı adım adım takip etmiş ve ona bağlılık sözleri vermiş. Bence o zamana kadar kimseden etkilenmemişti. O yüzden onu deli gibi sevdi. Hiç kuşkusuz onu idolleştirmişti. Adam onun sevgisini çok sistemli bir şekilde kullanmış. Ondan yüklü miktarda paralar almış; imalâthanenin kardeşine ait olan hissesini hak ettiğinden çok daha fazla bir paraya satın almaya ikna etmiş. Sebep olarak da evlendiklerinde kocası olarak bütün hepsini tek başına idare etmek istemesini göstermiş. Senin hamin o zaman Bayan Havisham’ın işlerine bakmıyormuş. Bayan Havisham ondan başka herhangi birinden tavsiye almayacak kadar gururlu ve âşıkmış. Akrabaları fakir ve fırsat düşkünüymüş. Babam hariç. Babamın da maddi imkanları yetersizmiş ama kıskanç veya tembel bir insan değilmiş. Bütün akrabaların içinde babam en bağımsızca konuşanı olduğundan Bayan Havisham’a bu adam için hak ettiğinden çok fazlasını yaptığını ve onun sözünden çıkmadığını söyleyerek onu uyarmış. Bayan Havisham bu sözler üzerine küplere binip onun yanında babamı evden kovmuş. Babam o günden sonra bir daha onu görmemiş.”</p>

      <p class="e-paragraf">Bayan Havisham’ın “Matthew ben ölünce gelip, şu masaya yatırıldığımda beni görecek.” demesi aklıma geldi. Herbert’a babası Bayan Havisham’a karşı çok mu katı, diye sordum.</p>

      <p class="e-paragraf">“Ondan değil de..” dedi. “Evlenmek istediği adamın yanında babamın kendi çıkarı zedelendi, hayal kırıklığına uğradı diye, öyle bir tavır içine girmekle suçlamış. Eğer babam şimdi onun yanına gidecek olsa Bayan Havisham’ı haklı çıkaracakmış gibi gelir, babama bile. Hatta Bayan Havisham’a bile. Tekrar o adama dönelim de hikâyeyi bitirelim. Düğün günü belirlenmiş, gelinlikle damatlık alınmış, balayında gidilecek yer ayarlanmış, davetiyeler gönderilmiş ama düğün günü damat gelmemiş. Ondan bir mektup gelmiş.”</p>

      <p class="e-paragraf">Ben araya girerek, “Hazırlandığı sırada, dokuza yirmi kala mı almış mektubu?” diye sordum.</p>

      <p class="e-paragraf">Herbert başını sallayarak, “Tam o saatte işte. Ondan sonra bütün saatleri durdurmuş. O mektupta acımasızca bu evliliğin gerçekleşmeyeceğinin söylenmesi dışında ne yazıyordu sana söyleyemeyeceğim, çünkü ben de bilmiyorum. Çok kötü hasta olup yataklara düştükten sonra iyileşince evi harabeye çevirmiş. Ondan sonra da bir daha gün ışığının içeri girmesine izin vermemiş.”</p>

      <p class="e-paragraf">Bir müddet durup düşündükten sonra “Hikâye bundan ibaret yani?” dedim.</p>

      <p class="e-paragraf">“Benim bildiklerim bu kadar. Aslına bakarsan çok fazla şey bildiğim bile söylenebilir, çünkü bütün duyduklarımı birleştirip hikâyeyi tamamladım kafamda. Babam hep bu konulardan uzak durur. Bayan Havisham beni evine davet ettiğinde bile bilmem gerekenler dışında hiçbir şey anlatmamıştı. Aaa şimdi hatırladım! Önemli bir noktayı atlamışım. Güvendiği adamın üvey kardeşiyle işbirliği içinde olduğu söyleniyor. Aralarında gizli bir anlaşma varmış ve bütün kârı paylaşmışlar.”</p>

      <p class="e-paragraf">“Niye onunla evlenip bütün mallara konmadığını merak ettim.” dedim.</p>

      <p class="e-paragraf">“Belki evliydi. Belki de ona acı çektirmek kardeşinin planının bir parçasıydı. Orasını bilemeyeceğim.”</p>

      <p class="e-paragraf">Biraz daha düşünüp, “E, peki o iki adama ne olmuş sonra?” dedim.</p>

      <p class="e-paragraf">“Olabilecek en rezil hallere düşmüşler; mahvolmuşlar.”</p>

      <p class="e-paragraf">“Hayattalar mı şimdi?”</p>

      <p class="e-paragraf">“Bilmiyorum.”</p>

      <p class="e-paragraf">“Biraz önce Estella’nın Bayan Havisham’la kan bağı olmadığını, evlatlığı olduğunu söyledin. Ne zaman evlat edinmiş?”</p>

      <p class="e-paragraf">Herbert omuzlarını salladı. “Ben Bayan Havisham’ın adını duydum duyalı Estella onunla birlikte. Daha fazlasını bilmiyorum.” deyip konuyu kapattıktan sonra “Artık benim bildiğim her şeyi sen de biliyorsun. Bu konuda bir farkımız kalmadı.” dedi.</p>

      <p class="e-paragraf">“Sen de benim bildiğim her şeyi biliyorsun!” dedim.</p>

      <p class="e-paragraf">“Sana inanıyorum. Bizim aramızda anlaşmazlık ya da çekişme olamaz. Bu olanakları sana sunan kişinin senin onu bulmaya çalışmamanı istediğini biliyorum. Bu kuralla ilgili olarak şunu bilmeni isterim; ne ben ne de ailemden herhangi biri bu kuralı ihlal edecek bir davranışta bulunmayacak.”</p>

      <p class="e-paragraf">Bunu o kadar içtenlikle söyledi ki, yıllarca babasının evinde kalacak olsam da bu konunun orada kapandığını hissettim. Ama aynı zamanda bu söylediklerini öyle anlamlı bir şekilde söyledi ki bana serveti bırakanın Bayan Havisham olduğunu anladığını hissettim. O da benim gibi düşünüyordu.</p>

      <p class="e-paragraf">Arada hiçbir pürüz kalmaması için bu konuya girmişti; sonradan ben bunu öyle yorumladım. O konuyu da hallettiğimiz için çok rahatlamıştık. Neşemiz yerine gelmişti, sıcak bir sohbete başladık. Sohbet esnasında mesleğinin ne olduğunu sordum. “Ticaretle uğraşıyorum. Gemi sigortacısıyım.” dedi. Sanırım benim dışarıya bakıp gemi aradığımı fark etti ki ekledi: “Şehir merkezinde.”</p>

      <p class="e-paragraf">Gemi sigortacılarının çok önemli ve zengin insanlar olduklarını düşünürdüm o zamana kadar. Karşımdaki bu genç sigortacının sırtını yere getirdiğimi, gözünü morarttığımı, sorumluluklarla dolu başını yardığımı düşünmeye başladım. Ondan sonra da aklıma yine Herbert Pocket’ın hiçbir zaman zengin olamayacağı fikri geldi.</p>

      <p class="e-paragraf">“Paramı sadece sigortaladığım gemilere yatıramam. Hayat sigortası hisselerinden de satın alacağım. Madencilikle de uğraşacağım. Bunların hiçbirisi benim birkaç ton ağırlığında bir gemiyi kiralamama engel değil.” Arkasına yaslanarak, “Sanırım Batı Hindistan’dan ipek, şal, baharat, boya, ilaç ve kıymetli ağaç getirme işine gireceğim. İlginç bir ticaret yolu bence.” dedi.</p>

      <p class="e-paragraf">“Çok fazla kâr var mı?” diye sordum.</p>

      <p class="e-paragraf">“Hem de nasıl!” dedi.</p>

      <p class="e-paragraf">Hakkındaki fikirlerimde yine kararsızlığa düştüm. “Onun benim hayallerimden daha büyük hayalleri var.” diye düşündüm.</p>

      <p class="e-paragraf">“Batı Hindistan’dan ayrıca şeker, tütün ve de rom getirmeyi düşünüyorum.” dedi baş parmaklarını ceketinin cebine sokarak. “Seylan’dan da fildişi getireceğim.”</p>

      <p class="e-paragraf">“Çok fazla gemin olacak.” dedim.</p>

      <p class="e-paragraf">“Şahane bir filo!” dedi.</p>

      <p class="e-paragraf">Yapacağı işlerin büyüklüğünden oldukça etkilenmiştim. Sigortaladığı gemilerin ticaret amacıyla nereye gittiklerini sordum.</p>

      <p class="e-paragraf">“Daha sigorta işine başlamadım. Piyasayı inceliyorum.” dedi.</p>

      <p class="e-paragraf">Bu piyasayı inceleme işi Barnard’ın Hanı’na daha uygun gelmişti. “Haaa!” dedim, ona inandığımı vurgulayan bir tonla.</p>

      <p class="e-paragraf">“Bir hesap dairesinde çalışıyorum ve piyasayı inceliyorum.”</p>

      <p class="e-paragraf">“Hesap dairesi kârlı mı?” diye sordum.</p>

      <p class="e-paragraf">“Karşındaki genç adam için kârlı mı diye soruyorsun değil mi?” dedi soruma cevaben.</p>

      <p class="e-paragraf">“Evet, senin için.”</p>

      <p class="e-paragraf">“Aslında hayır. Hayır, benim için kârlı olduğu söylenemez.” Bunu kafasında hesaplar yapıyormuş gibi söylemişti. “Direkt olarak bir kazanç söz konusu değil. Şöyle ki, oradan para almıyorum ve kendi kendime geçinmek zorundayım.”</p>

      <p class="e-paragraf">Bu durum gerçekten de kârlı değildi ve başımı iki yana sallayıp böyle imkânlarla kendisine gerekli olan sermayeyi toplayamayacağını ima ettim.</p>

      <p class="e-paragraf">“Ama olay şu...” dedi Herbert Pocket. “Piyasayı gerçekten de görüyorsun. Bu işin en önemli kısmı. Hesap dairesindeyim, dediğim gibi ve piyasayı takip edebiliyorum.”</p>

      <p class="e-paragraf">Hesap dairesinde olmayınca piyasa incelenemezmiş gibi konuşması ilginç gelmişti. Ben yine de sessizce arkadaşımı onaylamayı tercih ettim.</p>

      <p class="e-paragraf">“Sonra, dışarı açılmanın yolunu bulursun. O yola sıkıca tutunup sermayeni bulursun ve olay bitmiştir! Sermayeni bulunca yapacak tek bir şey kalır geriye, o da paranı işletmek.”</p>

      <p class="e-paragraf">Bu tavrı o gün bahçede karşılaşmamızdaki tavrına çok benziyordu. Bu parasızlığın üstesinden gelmesi, o günkü yenilginin üstesinden gelmesini andırıyordu. Bana öyle geliyordu ki hayatın ona vurduğu silleleri benim yumruklarımı nasıl karşıladıysa öyle karşılıyordu. Odasında acil ihtiyaçların haricinde doğru dürüst hiçbir şey yoktu. Düzgün olan her şey benim için lokantadan ya da başka bir yerden getirtilmişti.</p>

      <p class="e-paragraf">Yine de kafasında işleri halledip hayalinde zengin olduğu için o kadar mütevazı bulmuştum ki onu bu zenginlik onu şişirmediği için ona karşı minnettar hissetmiştim kendimi. Bu onun iyi yönlerinden biriydi. İyi bir dostluk doğmuştu aramızda. Akşam olunca yürüyüşe çıktık. Tiyatroyu yarı fiyata<span class="dipnotno" style="font-size:0.74em;" xml:lang="tr-TR">8</span> seyrettik. Ertesi gün Wesminster Abbey Kilisesi’ne gittik. Öğleden sonra parklarda yürüdük. “O kadar atın nalını kim yapıyor acaba?” diye merak ettim ve “Keşke Joe yapsa!” diye aklımdan geçirdim.</p>

      <p class="e-paragraf">O pazar Joe’yla Biddy’yi en son gördüğümün üzerinden aylar geçmiş gibiydi. Onlarla aramızdaki mesafenin de bunda etkisi vardı. Bataklıklar çok uzaktaydı artık. Benim de o eski kilisede, eski kilise kıyafetlerimle onların yanında olduğum son pazar günü artık çok uzak bir geçmişti. Bunun tekrarlanması coğrafi ve sosyal ve bilumum sebeplerden ötürü imkânsızdı artık. Her şeye rağmen kalabalıkta ve daha yeni hava kararmaya başlamışken ışıl ışıl aydınlatılan Londra sokaklarında evdeki mutfak muhabbetlerini bıraktığım için sanki etrafımdakiler beni kınıyorlarmış gibi hissediyordum. Gecenin karanlığında, Barnard’ın Hanı’nın çevresinde volta atan hamal müsvettesi serserilerin ayak sesleri kalbimde yankılanıyordu.</p>

      <p class="e-paragraf">Pazartesi sabahı dokuza çeyrek kala Herbert hesap dairesine gitti, piyasayı takip etmiş olacaktı bir yandan da. Ben de ona eşlik ettim. Bir iki saat içinde gelecekti ve beraber Hammersmith’e gidecektik; ben de o süre zarfında onu bekleyecektim. Bu pazartesi günü gelecekteki devlerin yaptığı işlere bakınca bana öyle geldi ki içinden genç sigortacılar çıkan yumurtalar kuluçka döneminde sıcak ve toz içinde bekletiliyorlardı; tıpkı deve kuşu yumurtaları gibi. Herbert’ın çalıştığı hesap dairesi bana piyasanın nabzını elinde tutmasına olanak sağlayacak bir yer gibi gelmemişti. İkinci katta, arka tarafa bakan bir yerdi; etraf pislik içindeydi. Gördüğü tek yer arkaya bakan başka bir ikinci kattı.</p>

      <p class="e-paragraf">Yaklaşık olarak öğle vaktine kadar bekledim. Sonra da borsaya gittim. İçeride gemilerin faturalarıyla uğraşan, toz içinde kalmış adamlar vardı. Gördüklerimin büyük tüccarlar olduğunu düşündüğümden bu kadar keyifsiz olmalarına bir anlam veremedim. Herbert geldiğinde gidip meşhur bir restoranda öğle yemeği yedik. Orayı çok beğenmiştim o zaman, ama düşünüyorum da öyle bir yer nasıl olmuş da tutulan bir yer olmuş, hayret. Daha ilk gidişimde bile masa örtülerinde, bıçaklarda ve de garsonların önlüklerinde bile bifteklerde kullanılandan daha çok et suyu vardı. O soğuk yemek için makul bir hesap ödedikten sonra -yağ için para vermemiştik mesela- tekrar Barnard’ın Hanı’na gidip küçük valizimi aldık ve Hammersmith’e gitmek üzere bir araba tuttuk. Oraya vardığımızda saat öğleden sonra iki veya üçtü. Bay Pocket’ın evine gitmek için az bir mesafeyi yürümemiz gerekti. Kapının mandalını kaldırınca nehre bakan küçük bir bahçeye girdik. Bay Pocket’ın çocukları bahçede oyun oynuyorlardı. Kendimi eskiden soyutladığımı zannettiğim o anda Bay ve Bayan Pocket’ın çocuklarının kimsenin elinde büyümediklerini, kendi kendilerine düşe kalka büyüdüklerini düşündüm.</p>

      <p class="e-paragraf">Bayan Pocket bir ağacın altındaki sandalyede kitap okuyordu. Ayaklarını diğer bir sandalyeye uzatmıştı. Bayan Pocket’ın çocuklarına tuttuğu iki dadı oyun oynarken onlara göz kulak oluyordu. ‘Annecim!” dedi Herbert. “Bu genç, Bay Pip.” Bayan Pocket beni sıcak bir asalet içinde karşıladı.</p>

      <p class="e-paragraf">Dadılardan biri çocuklara “Bay Alick ve Bayan Jane, çalılıkların üzerinden atlamaya devam ederseniz nehre düşüp boğulursunuz. Babanız ne der sonra?” diye bağırdı.</p>

      <p class="e-paragraf">Aynı dadı Bayan Pocket’ın mendilini yerden alıp “Bu altı oldu hanımım! Ha bire düşürüyorsunuz!” dedi. Bayan Pocket güldü ve “Teşekkürler Flopson!” dedi. Bu sefer tek bir sandalyeyi kullanarak kitabını okumaya devam etti. Yüzündeki ifade sanki o kitabı aylardır okuyormuş gibiydi. Birkaç satır daha okuyup gözlerini bana çevirdi ve “Anneniz iyidir inşallah!” dedi. Bu beklenmedik soru beni öyle bir darmaduman etti ki annem yaşıyor olsaydı herhalde iyi olurdu ve selamlarını, hürmetlerini iletirdi gibisinden saçma sapan bir cevap geveledim ağzımda. Neyse ki dadı imdada yetişti.</p>

      <p class="e-paragraf">“Allah’ım! Yedi oldu!” dedi mendili yerden kaldırarak. “Siz bugün iyi misiniz hanımım?” Bayan Pocket ilk defa görüyormuşçasına büyük bir şaşkınlık içinde mendili eline aldı; sonra hatırladığını anlatır bir kahkaha atıp “Teşekkürler Flopson!” dedi ve beni unutup okumasına devam etti.</p>

      <p class="e-paragraf">Çocukları saymaya fırsatım olduğunda Pocket’ların en az altı çocukları olduğunu fark ettim. Düşüp kalkarak büyümelerinin farklı evrelerindeydiler. Ben tam altı olduğundan emin olmuştum ki yedincisinin ağlama sesini duydum.</p>

      <p class="e-paragraf">‘Bebek!” dedi Flopson. “Koş Millers!”</p>

      <p class="e-paragraf">Millers, ki o ikinci dadıydı, eve girdi ve yavaş yavaş bebeğin ağlama sesi kesilmeye başladı; en sonunda da durdu. Bu esnada Bayan Pocket okumasına devam ediyordu. “Ne okuyor acaba?” diye merak ettim.</p>

      <p class="e-paragraf">Galiba Bay Pocket’ın dışarı bizim yanımıza çıkmasını bekliyorduk. Her neyse orada bekledik ve ben bu sırada aileyi inceleme fırsatı buldum. Çocuklardan herhangi biri ne zaman Bayan Pocket’ın yanından geçecek olsa muhakkak annelerinin üstüne yuvarlanıyorlardı. Anneleri şaşırıyor, çocuklar da yaygarayı basıyorlardı. Benim kafam karışmıştı. Niye böyle olduğunu çözmeye uğraşıyordum ki Millers bebekle aşağı indi, bebeği Flopson’a verdi, Flopson da Bayan Pocket’a veriyordu ki o da tepe taklak gitti. Bebeği Herbert’la ben tuttuk.</p>

      <p class="e-paragraf">Bayan Pocket bir an başını kitaptan kaldırarak “Allah Allah! Flopson, herkes üstüme düşüyor bugün!” dedi.</p>

      <p class="e-paragraf">“Hakikaten hanımım!” dedi Flopson. Yüzü kıpkırmızı olmuştu. “Ne var orada?”</p>

      <p class="e-paragraf">“Burada ne mi var?”</p>

      <p class="e-paragraf">“Tabure vardır Allah bilir! Onu öyle eteklerinizin altında saklamaya devam ederseniz herkes düşer tabii! Bebeği alın ve kitabı bana verin!”</p>

      <p class="e-paragraf">Bayan Pocket dadının sözünü dinledi ve bebeği bir süre acemice kucağında tuttu. Diğer çocuklar bebeğin etrafını sardılar ama bu durum kısa sürdü, çünkü Bayan Pocket çocukların içeri götürülüp öğle uykusuna yatırılmalarını söyledi. Ben de çocukların büyümeleriyle ilgili tespitime bir eklemede bulundum: Çocuklar düşe kalka ve de yata yata büyüyorlardı.</p>

      <p class="e-paragraf">Flopson ve Millers ufak bir kuzu sürüsünü andıran çocukları içeri götürdüklerinde Bay Pocket benimle tanışmak için dışarı çıktı. Bay Pocket’ın yüzündeki şaşkın ifadeyi ve karmakarışık beyaz saçlarını -sanki hayatını düzene koyamamış gibi bir izlenim bırakıyordu bunlar- gördüğümde şaşırmadım.</p>

      <p class="e-1-baslik" id="toc_marker-2-4">Yirmi Üçüncü Bölüm</p>

      <p class="e-paragraf">Bay Pocket benimle tanıştığı için memnun olduğunu, benim de onunla tanıştığım için üzgün olmadığımı umduğunu söyledi. Oğlunun gülümsemesi yüzünde belirerek, “Korkunç biri değilimdir!” diye ekledi. Şaşkın haline ve oldukça aklaşmış saçlarına rağmen genç görünümlü bir adamdı ve tavırları çok doğal olan bir insandı. Doğal kelimesini etrafından pek etkilenmemiş anlamında kullanıyorum. Bu şaşkın ve telaşlı halinin komik bir tarafı vardı. Benimle biraz konuştuktan sonra endişeli bir ifadeyle simsiyah ve biçimli kaşlarını kaldırıp Bayan Pocket’a, “Belinda, umarım Bay Pip’e hoş geldiniz demişsindir!” dedi. Bayan Pocket başını kitabından kaldırıp, “Evet!” dedi. Ondan sonra bana boş boş bakıp gülümseyerek portakal çiçeği suyunu sevip sevmediğimi sordu. Daha önceki konuşmalarında olduğu gibi bu sorunun herhangi bir amacı olmadığını, öylesine sorulduğunu biliyordum.</p>

      <p class="e-paragraf">Birkaç saat içinde Bayan Pocket’ın bir kaza sonucu yaşamını yitiren bir şövalyenin -ki bu şövalye, babası yaşasaydı eğer baron olabileceğini, ama birilerinin (kraliçe, başbakan, Canterbury başpiskoposu ya da başka biriydi; biliyordum ama unuttum) kişisel nedenlerden ötürü onun önüne set çektiğini düşünüyordu- tek kızı olduğunu öğrendim. Babasının şövalyeliğe yükselmesinin sebebi ise zannediyorum kâğıt üzerinde yaşanan bir bildiri çatışmasında kaleminin ucuyla İngiliz gramerini darmaduman etmesi ve bilmem hangi büyük yapının temeli atılırken ilk taşı koyan bir saraylıya malayı ya da harcı uzatmasıymış. Babası, Bayan Pocket’ın soylu biriyle evlenecek şekilde yetiştirilmesini, tipik ev kızlarına öğretilen ev işlerinin öğretilmemesini söylemiş. Babasının çabaları boşa çıkmamış ve süs gibi, tam anlamıyla işe yaramaz ve aciz bir tip olmuş. Karakteri böylesine dertsiz tasasız bir ortamda oluştuktan sonra gençliğinin baharında Bay Pocket’la tanışmış. Bay Pocket da o zamanlar gençliğinin baharındaymış ve henüz Woolsack’e mi çıksın yoksa piskopos tacını mı giysin karar veremediği bir dönemdeymiş.<span class="dipnotno" style="font-size:0.74em;" xml:lang="tr-TR">9</span> İkisinden biri olması sadece bir zaman meselesiyken “şimdi tam zamanı” diyerek Bayan Pocket’ın babasına haber vermeden evlenmişler. İyi dileklerinden başka onlara verecek bir şeyi olmayan babası kısa süren bir anlaşmazlık sürecinden sonra onları affetmiş ve Bay Pocket’a karısının “prenslere layık bir hazine” olduğunu söylemiş. Bay Pocket o zamandan beri prenslere layık olan hazineyi dünyalık işlere yatırmış ama fazla da bir kâr edememişti. Hâlâ da Bayan Pocket unvan sahibi biriyle evlenemediği için garip bir şekilde evdeki acınacak insan konumunda, Bay Pocket da bir unvan almaması hoş görülen biri konumundaydı.</p>

      <p class="e-paragraf">Bay Pocket beni içeri alıp odamı gösterdi. Güzel bir odaydı. Özel oturma odam olacak şekilde rahat mobilyalarla döşenmişti. Buna benzer iki tane daha oda vardı. O odaların kapılarını çaldı ve beni Drummle’la ve de Startop’la tanıştırdı. Drummle, yaşından fazlaca büyük görünen irice biriydi. Biz odaya girdiğimizde ıslık çalıyordu. Startop -yaşça da, görünüş olarak da diğerinden gençti- kitap okuyordu ve başını tutuyordu. Bu kadar çok bilgiyle kafasını doldurduğu için patlamasından korkuyormuş gibi bir hali vardı.</p>

      <p class="e-paragraf">Bay Pocket’ta da Bayan Pocket’ta da başkası tarafından idare ediliyormuş gibi bir hava vardı. O yüzden bu ikisi hangisinden dolayı burada kalıyor, evi kim idare ediyor anlamamıştım. Hayat bu çift için böyle daha kolaydı anlaşılan ama hizmetçiler onlara pahalıya patlıyordu çünkü yemelerine içmelerine çok özen gösteriyorlar, alt katta bol bol çene çalıyorlardı. Ev onlara aitti sanki. Bay ve Bayan Pocket’a da güzel bir masa ayırmışlardı. Yine de ben hâlâ evin kalınacak en güzel yerinin mutfak olduğunu düşünüyordum. Tabii kendini koruyabildiğin müddetçe... Şöyle ki, benim oraya gitmemin üzerinden bir hafta geçmeden Pocket’ların tanışıklıklarının olmadığı bir komşu Millers’ı bebeğe vururken gördüğünü söylediği bir not yollamıştı. Bu Bayan Pocket’ı çok üzdü. Notu aldığında gözyaşlarına boğulup “Komşular neden kendi işlerine bakmıyorlar ki?” dedi.</p>

      <p class="e-paragraf">Zaman içinde, daha çok Herbert kanalıyla Bay Pocket’ın Harrow’da ve Cambridge’de tahsilini tamamladığını, oldukça başarılı bir öğrenci olduğunu duydum. Ama Bayan Pocket’la hayatını birleştirme mutluluğuna erkenden eriştiği için gelecek hayallerini bir kenara bırakıp özel öğretmenliğe başlamış. Birkaç kafasız öğrenciyle uğraşmak onu sıkmış ve sonrasında Londra’ya gelmiş. Burada, zamanla yüksek ideallerini yitirdikten sonra kendisi gibi elindeki fırsatları kaçıran kişilerle bir araya gelmiş ve kazanımlarını edebi eserleri toplama ve tashih etme suretiyle kullanmaya, bu şekilde hayatını idame ettirmeye, bu evi o parayla çekip çevirmeye başlamış.</p>

      <p class="e-paragraf">Bay ve Bayan Pocket’ın yağcı bir komşuları vardı. Dul bir kadın olan bu hanım oldukça konuşkan biriydi. Herkesle iyi anlaşıyordu; herkese gülücükler dağıtıyordu ya da duruma göre onlarla ağlıyordu. Bu hanımın ismi Bayan Coiler’dı. Eve geldiğim ilk gün onunla yemek yeme şerefine nail olmuştum. Merdivenlerden aşağı inerken Bay Pocket’ın özel ders vermek zorunda olmasının Bayan Pocket için ne kadar üzücü bir durum olduğundan bahsetti. Söz meclisten dışarıymış! (Halbuki bunu söylediğinde beni en fazla beş dakikadır tanıyordu.) Öğrencilerin hepsi benim gibi olsaymış keşke...</p>

      <p class="e-paragraf">“Ama zavallı Bayan Pocket!” dedi Bayan Coiler. “Genç yaşta büyük hayal kırıklığı yaşadı -Bay Pocket’ın bunda suçu yok ama- ve lüks içinde yaşamak isteyen bir kadın.”</p>

      <p class="e-paragraf">“Evet efendim!” dedim. Araya girmesem ağlayacağından korktum.</p>

      <p class="e-paragraf">“Tam bir aristokrat.”</p>

      <p class="e-paragraf">“Evet efendim!” dedim. Cevap verme sebebim aynıydı.</p>

      <p class="e-paragraf">“Bay Pocket’ın zamanının ve ilgisinin Bayan Pocket’tan başka bir yere kayması onun için zor olmalı.”</p>

      <p class="e-paragraf">İster istemez aklıma ilk gelen şey aslında kasabın ilgisi başka bir yere kayarsa Bayan Pocket için kötü olacağıydı. Ama bunu söylemedim tabii; görgü kurallarına aykırı olurdu bu ve de ben bu konuda çok hassastım.</p>

      <p class="e-paragraf">Yemekte ben çatal, bıçak, kaşık, bardaklar ve insanı mahveden diğer işkence aletleriyle cebelleşirken Bayan Pocket’la Drummle’ın -ki ilk adı Bentley’miş- konuşmalarından Drummle’ın bir baronun ikinci kuşak varisi olduğunu öğrendim. Öğrendiğim bir başka şey de Bayan Pocket’ın bahçede okuduğu kitabın unvanlarla ilgili olduğuydu. Büyük babası eğer bir unvan alsaydı kitapta hangi bölümde geçecekti; ona kadar biliyordu. Drummle fazla konuşmadı ama (suskun birine benziyordu) konuşmalarından seçkin biri olduğu ve Bayan Pocket’ı hem bir kadın hem de bir abla olarak gördüğü belli oluyordu. Bayan Coiler’dan ve ikisinden başka kimse bu konuyla ilgilenmiyordu. Herbert bundan hiç hoşnut değildi ve konu daha da uzayıp gidecekti ama uşak gelip mutfakla ilgili bir durumu bildirdi. Durum şuydu: Aşçı bifteği bulamıyordu. O anda her ne kadar benden başka kimse ilgilenmese de çok garibime giden bir şey oldu. Gerçi ben de sonra onlar gibi onun bu davranışına alıştım. Bıçağıyla çatalını masaya koyup -tabağındaki eti kesmekle meşguldü- iki elini karışmış saçlarının arasına geçirdi. Sanki başını yukarı çekmek için fazladan bir gayret sarf ediyordu. Sonra da sessizce yemeğine kaldığı yerden devam etti.</p>

      <p class="e-paragraf">Bayan Coiler konuyu değiştirip beni övmeye başladı. Başta hoşuma gitmişti ama o kadar abarttı ki tadı kaçtı. Yanıma sokulup eski arkadaşlarımla ve yaşadığım yerle çok ilgileniyormuş gibi sorular sordu ve dönüp Startop’a -ki Bayan Coiler’a cevaben pek bir şey söylemedi-ondan sonra da Drummle’a -o Startop’tan daha da az konuştu- laf attığında onlar masanın karşı tarafında oturuyorlar diye kıskandım onları.</p>

      <p class="e-paragraf">Yemekten sonra çocuklar geldiler ve Bayan Coiler çocukların gözleriyle, burunlarıyla ve bacaklarıyla ilgili övgü dolu sözler söyledi. Çocukların zihinlerini geliştirmeleri için söylenmiş sözler de olabilir bunlar! Dört küçük kız, iki küçük oğlan çocuğu ve cinsiyetini o anda anlayamadığım bir bebek vardı. Çocukları Flopson ve Millers getirmişlerdi. Sanki bu rütbesiz iki asker orduya asker topluyordu da bunları da askere almışlardı. Bu sırada Bayan Pocket dedesi bir unvan sahibi olsaydı soylu doğacak çocuklarına bakıyordu. Daha önce de onlara bakmış ama onlarla ne yapacağını kestirememiş gibi bir hali vardı.</p>

      <p class="e-paragraf">“Hadi! Çatalınızı bana verin hanımım ve çocuğu alın!” dedi Flopson. “Öyle almayın, başı masanın altına girer sonra.”</p>

      <p class="e-paragraf">Bu tavsiyeye uyarak bebeği öbür türlü aldı. Bebeğin başı masanın üst tarafına çarptı bu sefer.</p>

      <p class="e-paragraf">“Tamam tamam, bana verin yine hanımım!” dedi Flopson. “Bayan Jane, gelin de kardeşiniz için dans edin, hadi!”</p>

      <p class="e-paragraf">Küçük kızlardan biri -tam bir çitlembikti; sanki bir an önce büyüyüp kardeşlerine göz kulak olması için özellikle prematüre doğması istenmişti- benim yanımdayken öne çıktı ve bebek ağlamayı kesip gülene kadar dans etti. Bütün çocuklar güldüler, Bay Pocket (bu esnada iki kere saçlarından tutup çekmişti) da dahil olmak üzere biz büyükler de güldük; herkes neşeliydi.</p>

      <p class="e-paragraf">Bebeği elinde Hollanda yapımı oyuncak bir bebek gibi tutan Flopson onu tekrar Bayan Pocket’ın kucağına verdi. Eline de oynaması için fındık kıracağını verdi. Bayan Pocket’a aletin tutacak yerine dikkat etmesini, bebeğin gözüne gelmemesi için dikkatli olmasını tavsiye etmeyi de ihmal etmedi. Bayan Jane’i de sıkı sıkı tembihledi. Daha sonra iki dadı odadan dışarı çıktılar ve merdivenlerde bize yemek servisini yapan uşakla ağız dalaşına girdiler. Uşak düğmelerinin yarısını kumar masasında kaybetmiş de...</p>

      <p class="e-paragraf">Bayan Pocket’ın Drummle’la iki baron hakkında konuşması beni rahatsız etmişti. Şarapla şekere batırılmış portakal dilimlerini yerken kucağındaki bebeği unutmuştu ve bebek elindeki fındık kıracağıyla çok tehlikeli bir şekilde oynuyordu. Sonunda, küçük Jane bebeğin başına bir kaza geleceğini düşünmüş olmalı ki yavaşça yerinden kalktı ve ufak numaralarla bebeğin elinden tehlikeli silahı aldı. Bayan Pocket portakalını bitirmişti ve Jane’in yaptığını onaylamayan bir tavırla,</p>

      <p class="e-paragraf">“Seni gidi şımarık çocuk! Bunu nasıl yaparsın? Git çabuk yerine otur!” dedi.</p>

      <p class="e-paragraf">“Annedim, bebek gösünü oyadaktı ama..” dedi küçük kız.</p>

      <p class="e-paragraf">“Bana nasıl bunu söylersin? Git ve hemen yerine otur!”</p>

      <p class="e-paragraf">Bayan Pocket’ın dik başlılığında kırıp döken bir şeyler vardı. Bana ne oluyorsa ben çok utandım, sanki onu sinirlendiren benmişim gibi...</p>

      <p class="e-paragraf">“Belinda, nasıl bu kadar mantıksız konuşabilirsin?” diyerek çıkıştı Bay Pocket. Masanın öbür ucundaydı. “Jane sadece kardeşine zarar gelmesini istemedi, o kadar.”</p>

      <p class="e-paragraf">“Ne olursa olsun kimsenin karışmasını istemem!” dedi Bayan Pocket. “Benim işime karışılmasını doğru bulmana şaşırdım doğrusu Matthew!”</p>

      <p class="e-paragraf">“Hey Allah’ım!” diyerek bağırmaya başladı Bay Pocket. “Bebekler fındık kıracağı yüzünden ölecekler, kimse de kurtaramayacak öyle mi?”</p>

      <p class="e-paragraf">“Jane bana karışamaz!” dedi Bayan Pocket, küçük suçluya gözlerini aça aça bakarak. “Benim büyük babamın kim olduğunu biliyorsun öyle değil mi? Jane karışamaz dedim!”</p>

      <p class="e-paragraf">Bay Pocket elini yine saçlarına götürdü ve bu sefer gerçekten de birkaç santim kendisini yukarı kaldırmayı başardı. “Şuna bakın!” diyerek bağırdı. “Bebekler insanların büyük babalarının mevkileri yüzünden ölebilirlermiş!” Sonra yine yerine oturdu ve sesi kesildi.</p>

      <p class="e-paragraf">Bütün bunlar olurken biz önümüze bakıyorduk. Bir sessizlik oldu. Bu esnada bebek, Jane’e doğru kollarını uzatıp çığlıklar atmaya başladı. Hizmetçileri saymazsak bebeğin aşina olduğu bir tek Jane vardı görünüşe bakılırsa.</p>

      <p class="e-paragraf">Bayan Pocket, “Bay Drummle, rica etsem Flopson’ı çağırır mısınız? Jane, seni yaramaz çocuk, gidip hemen yatıyorsun! Sen de anneyle gel bebiş!” dedi.</p>

      <p class="e-paragraf">Bebek gurur timsaliydi sanki. Var gücüyle olanları protesto ediyordu. Annesinin kucağından kendini atmaya çalışırken ters döndü ve örgü ayakkabılarıyla gamzeli ayak bilekleri göründü. Dışarı çıkarılırken isyanlardaydı bebek. Sonra inadında galip gelmiş olacak ki, birkaç dakika sonra camdan dışarı baktığımda minik Jane’i yine onun yanında gördüm.</p>

      <p class="e-paragraf">Diğer beş çocuk masada kaldı. Onlarla Flopson’dan başka ilgilenen yoktu. Çocuklarla baba arasında şöyle bir ilişki vardı: Bay Pocket saçları karmakarışık bir halde dakikalarca üstten üstten çocuklara baktı. Yüzünde “Bu eve nasıl gelmişler bunlar? Doğa niye bunlara sahip çıkmıyor?” der gibi bir ifade vardı. Sonra birdenbire misyonerlerin hali tavrıyla onlara birtakım sorular sordu. Minik Joe’nun gömleğinin fırfırları neden delikmiş mesela. Joe cevap olarak “Babacım Flopson vakti olunca dikecekmiş!” dedi. Daha sonra çocuklara baba şefkatiyle yaklaştı ve her birine bir şilin verip, dışarı çıkıp oyun oynamalarını söyledi. Çocuklar giderken yine saçlarını tutarak başını kaldırmaya çalıştı ama sonra vazgeçti.</p>

      <p class="e-paragraf">Akşam olunca nehirde kürek çektik. Drummle ve Startop’un birer kayığı olduğundan ben de kendime bir kayık almaya karar verdim. Köy çocuklarının ustası olduğu birçok alanda kabiliyetliydim ama -başka bir nehrin değil ama- Thames nehrinde farklı bir tarza ihtiyaç duyacağımın farkında olduğumdan yeni arkadaşlarımın tanıştırdığı ödüllü bir kürekçiden ders alayım, dedim. Kürekçi bir demircinin kuvvetine sahip olduğumu söylediğinde çok şaşırdım. Bu iltifatının ona neredeyse bir öğrenci kaybettireceğini bilseydi herhalde bunu söylemezdi.</p>

      <p class="e-paragraf">Akşam eve gidince tepsilerimizde akşam yemeğimizi yedik. Eğer evde bir tatsızlık olmasaydı daha güzel vakit geçirebilirdik. Evdeki hizmetçilerden biri gelip Bay Pocket’a “Müsaitseniz sizinle bir şey konuşmak istiyorum efendim!” diyene kadar Bay Pocket’ın keyfi yerindeydi.</p>

      <p class="e-paragraf">“Evin beyiyle mi konuşacaksın?” dedi Bayan Pocket. Yine asalet damarı kabarmıştı. “Nasıl böyle bir şey düşünebilirsin? Git Flopson’a söyle ne söyleyeceksen. Ya da benimle konuş, başka bir zaman.”</p>

      <p class="e-paragraf">“Affınıza sığınarak hanımım, tek bir kez konuşmak ve beyefendiyle konuşmak istiyorum!” dedi hizmetçi.</p>

      <p class="e-paragraf">Bunun üzerine Bay Pocket odadan dışarı çıktı ve biz o gelene kadar bir şey yokmuş gibi davranmaya çalıştık.</p>

      <p class="e-paragraf">“Çok güzel Belinda!” dedi Bay Pocket. Yüzünde üzüntülü ve umutsuz bir ifade vardı. “Aşçı mutfakta sarhoşluktan kendini bilmez bir halde yerde yatıyor. Mutfakta da satılmak üzere bir kenara ayrılan koca bir tereyağı parçası var.”</p>

      <p class="e-paragraf">Bayan Pocket “Bunu kesin o uğursuz Sophia yapmıştır!” dedi.</p>

      <p class="e-paragraf">“Ne demek istiyorsun Belinda?” dedi Bay Pocket.</p>

      <p class="e-paragraf">“Sophia seni çağırmadı mı? Odaya gelip seninle konuşmak istediğini söylemedi mi?”</p>

      <p class="e-paragraf">“Ama aynı zamanda beni aşağıya indirip sarhoş aşçı kadınla hazırladığı yağ çıkınını göstermedi mi?”</p>

      <p class="e-paragraf">Bayan Pocket “Onu mu savunuyorsun Matthew?” dedi.</p>

      <p class="e-paragraf">Bay Pocket iç çekti sinirle.</p>

      <p class="e-paragraf">“Büyükbabamın biricik torununun bu evde hiç sözü geçmeyecek mi?” dedi Bayan Pocket. “Ayrıca, aşçı kadın her zaman bize karşı çok saygılı olmuştur ve benim düşesliğe layık olduğumu söylemiştir hep.”</p>

      <p class="e-paragraf">Bay Pocket bir kanepede oturuyordu. Bu laf üzerine kanepeye çöktü kaldı. Onu yalnız bırakıp odama çekilmemin iyi bir fikir olduğunu düşündüm. Ben çıkarken bitkin bir sesle, “İyi geceler Bay Pip,” dedi.</p>

      <p class="e-1-baslik" id="toc_marker-2-5">Yirmi Dördüncü Bölüm</p>

      <p class="e-paragraf">İki üç gün sonra odama iyice yerleşip Londra’ya birkaç kez gidip geldikten ve bütün siparişlerimi verdikten sonra Bay Pocket’la uzun uzun sohbet ettim. Gelecekteki kariyerimle ilgili benden fazla malûmatı vardı. Bay Jaggers ona benim herhangi bir meslek sahibi olmak için yetiştirilmeyeceğimi, zengin bir genç adam olarak elimdekini nasıl kullanmam gerektiğinin öğretileceğini söylemiş. Ben bana söylenene uymak zorunda kaldım. Bu konuda başka bir fikrim de yoktu zaten.</p>

      <p class="e-paragraf">Bana hemen lazım olan temel bilgileri kapmak için Londra’da belli başlı yerlere gitmemi ve kendisini benim çalışmalarımı yönlendiren ve öğrendiklerimi açıklayan biri olarak görmemi tavsiye etti. Kendisinin yardımları sayesinde benim moralimi bozacak bir olay yaşamamamı umduğunu ve sadece ondan yardım istememi söyledi. Bunu söylerken aramızda yakın bir ilişki olacağını söylemek istiyor gibiydi. Şunu hemen belirtmeliyim ki her zaman bana şevkle yardımcı oldu ve onurlu bir şekilde ondan başka kimsenin bana müdahale etmesine izin vermedi. Buna mukabil, ben de onun sözünden dışarı çıkmadım. O bana ilgisiz davransaydı ben de ona aynı şekilde davranırdım. Öğrenci öğretmen ilişkimizin hiçbir döneminde saçma sapan bir tavrını görmedim. Her zaman ciddi, dürüst ve iyiydi.</p>

      <p class="e-paragraf">Bu konularda anlaştıktan sonra Bay Pocket’a Barnard’ın Hanı’ndaki odama, Herbert’ın yanına arada bir uğramamın hayatıma renk getireceğini düşündüğümü söyledim. Bay Pocket buna itiraz etmedi ama bu tür herhangi bir durum söz konusu olduğunda Bay Jaggers’ın haberdar edilmesi gerektiğini söyledi. Sanırım böyle bir fikre kapılmamın sebeplerinden biri de Herbert’ın masraflarının azalmasına belki yardımcı olurum düşüncesiydi. O yüzden Küçük Britanya’ya gidip Bay Jaggers’la görüştüm.</p>

      <p class="e-paragraf">“Eğer benim için kiraladığı eşyaları satın alırsam orada kendimi evimde gibi hissedebilirim!” dedim.</p>

      <p class="e-paragraf">“Olur!” dedi Bay Jaggers gülerek. “Anlaşacağını söylemiştim sana. Ne kadar istiyorsun?”</p>

      <p class="e-paragraf">Bilmediğimi söyledim.</p>

      <p class="e-paragraf">“Hadi! Ne kadar? Elli şilin?” dedi Bay Jaggers.</p>

      <p class="e-paragraf">“O kadarı çok.”</p>

      <p class="e-paragraf">“Beş şilin mi?” dedi Bay Jaggers.</p>

      <p class="e-paragraf">Birdenbire çok düşmüştü, “Ondan fazla!” dedim.</p>

      <p class="e-paragraf">“Fazla demek!” diye tekrarladı Bay Jaggers. Başı yana eğik, elleri cebinde, arkamdaki duvara bakarak benim bir meblağ söylememi bekliyordu. “Ne kadar fazla?”</p>

      <p class="e-paragraf">“Ne kadar olduğunu söylemem güç.” dedim duraksayarak.</p>

      <p class="e-paragraf">“Hadi! İki beşlik yeter mi? Peki üç beşlik? Dört beşliğe ne dersin?”</p>

      <p class="e-paragraf">Bunun fazlasıyla yeterli olacağını söyledim.</p>

      <p class="e-paragraf">“Dört beşlik fazlasıyla yeter demek!” dedi Bay Jaggers kaşlarını çatarak. “Dört beşlik ne ediyor?”</p>

      <p class="e-paragraf">“Ne mi ediyor? Sanırım yirmi şilin ediyor!” dedim.</p>

      <p class="e-paragraf">Ofisinin kapısını açarak “Wemmick, Bay Pip’in para istediğine dair bir not düş ve ona yirmi şilinlik bir ödeme yap.” dedi.</p>

      <p class="e-paragraf">Her şeyin usulünce yapılması beni çok etkilemişti. Bay Jaggers hiçbir zaman kahkaha atmıyordu ama gacır gucur sesler çıkaran kocaman parlak çizmeler giyiyordu ve bu botlarla düzgün bir biçimde dengede durmaya çalışırken, başı önde, kaşları birleşmiş, bir cevap beklerken botlardan gülme sesine benzeyen sesler geliyordu. O dışarı çıkınca Wemmick canlı ve konuşkan bir adam olduğundan ona Bay Jaggers’ın davranışlarını nasıl yorumlayacağımı bilemediğimi söyledim.</p>

      <p class="e-paragraf">“Bunu ona söylemelisin bence. İltifat kabul eder.” diye cevap verdi. “Nasıl yorumlayacağını bilmeni istemez zaten. Bu şahsi bir olay değil. Gayet profesyonelce.”</p>

      <p class="e-paragraf">Wemmick masasında bisküviden ibaret öğle yemeğini yiyordu. Kırıntılarını arada bir ağzına atıyordu.</p>

      <p class="e-paragraf">“Bana hep sanki insanlara tuzak kuruyor ve içeri birinin girmesini bekliyor gibi gelmiştir. Sonra birdenbire yakalayıveriyor pat diye.”</p>

      <p class="e-paragraf">İnsanlara tuzak kurmayı gereksiz bulmamdan bahsetmeden bu konuda maharetli olduğunu düşündüğümü söyledim.</p>

      <p class="e-paragraf">“Hem de ne maharet!” dedi Wemmick.</p>

      <p class="e-paragraf">“İyi iş yapıyordur o zaman!” dedim.</p>

      <p class="e-paragraf">“Çok parası var.” dedi. “Çok fazla çalışanı var mı?” diye sordum.</p>

      <p class="e-paragraf">“Fazla kişi almıyoruz buraya çünkü sadece bir tane Jaggers var. İnsanlar onun yerine başka biriyle görüşmek istemiyorlar. Dört kişiyiz burada. Diğerlerini görmek ister misin? Sen de artık içimizden biri sayılırsın.”</p>

      <p class="e-paragraf">“Tamam!” dedim. Bisküvileri ağzına atıp anahtarını sırtından bir yerden çıkardığı kasadan bana paramı verdikten sonra yukarı kata çıktık. Bina karanlık ve salaştı. Bay Jaggers’ın odasındaki duvarlara izleri çıkan omuzlar yıllardır iki kat arasında gidip geliyordu. Ön tarafa bakan birinci katta fare avcısıyla meyhaneci arası bir tip olan bir çalışan -solgun benizli, iri yapılı bir adamdı- üstü başı perişan üç dört kişiyle ilgileniyordu. Bay Jaggers’a para kazandıran herkese davranıldığı gibi oldukça özensiz davranılıyordu bu müşterilere. “Beraber Bailey<span class="dipnotno" style="font-size:0.74em;" xml:lang="tr-TR">10</span> için delil topluyoruz.” dedi dışarı çıkarken. Onun üstündeki odada tüyleri upuzun (Tüylerini kırpmak kimsenin aklına gelmemişti.) küçük bir teriyere benzeyen, ölgün bakışlı biri daha aynı hal ve tavır içinde müşteriyle ilgileniyordu. Wemmick müşteriyi bana tanıtırken daima çalışan bir kalcı olduğunu, istesem benim için de bir şey eritebileceğini söyledi. Ter damlaları bembeyazdı; herhalde zanaatını kendi üzerinde de icra ediyordu. Arka odalardan birinde geniş omuzlu, yüzü kirli bezlerle sargılı, eski püskü siyah kıyafetli -sanki mumyalanmış gibi görünüyordu- bir adam eğilmiş, Bay Jaggers’ın sonra okuması için odadaki diğer iki beyin notlarını temize çekiyordu.</p>

      <p class="e-paragraf">Yazıhane bundan ibaretti. Tekrar aşağı indiğimizde Wemmick beni yine Bay Jaggers’ın odasına götürdü. “Hepsini gördün işte!” dedi.</p>

      <p class="e-paragraf">“Allah aşkına, bunlar kimin yüzleri?” diye sordum. Yine o korkunç maskeler gözüme ilişmişti.</p>

      <p class="e-paragraf">“Bunlar mı?” dedi. Sandalyenin üzerine çıkararak maskelerin üzerindeki tozları aldıktan sonra onları aşağı indirdi. “Bunlar çok meşhur kişiler. Onlarla yaptığımız işler bize çok büyük itibar kazandırdı. Bu adam patronunu öldürmüştü. (Niye gecenin bir vakti hokkaya burnunu sokup kaşına leke bulaştırdın ki, seni yaşlı dolandırıcı!) Arkasında hiçbir ipucu bırakmadığına bakılırsa gayet iyi planlamış.”</p>

      <p class="e-paragraf">“Bu maskeye benziyor mu?” diye sorarken birden korkuyla geri çekildim. Wemmick maskenin kaşına tükürüp gömleğinin koluyla orayı ovuşturmaya başlamıştı.</p>

      <p class="e-paragraf">“Benziyor ne demek? Bu onun yüzünün kalıbı çıkarılarak yapıldı zaten. Newgate’de idam edildikten hemen sonra yapıldı. “Benim için ne hayallerin vardı değil mi ahbap?” dedi Wemmick, üzerinde söğüt ağacının yanında, mezar başında ağlayan kadın resmi olan broşa dokunarak...</p>

      <p class="e-paragraf">“Bu kadın kim?” dedim.</p>

      <p class="e-paragraf">“Kimse değil. Onun bir numarası sadece. (Numaraları, şakaları çok severdin öğle değil mi?) Olayın kadınlarla alâkası yoktu, biri hariç. Ama o kadın da broştaki gibi zarif bir kadın değildi. İçinde içki olmadıktan sonra bir kaba göz kulak olacak biri de değildi.” Wemmick’in dikkati broşa yöneldiğinden maskeyi yere koydu ve mendiliyle broşu parlattı.</p>

      <p class="e-paragraf">“Öbürünün sonu da mı aynıydı?” diye sordum. “Onun da yüzünde aynı bakış var.”</p>

      <p class="e-paragraf">“Haklısınız!” dedi Wemmick. “Aynı ifade. Burun deliğine at nalıyla olta kancasını takmışlar sanki. Evet, onun da sonu aynı oldu. Emin ol burada gayet normal bir sondur bu. Sahte vasiyetnameler hazırladı. Varisleri de uyuttu. Çok kibar bir adamdın ama. (Bay Wemmick yine maskeyle konuşmaya başlamıştı.) “Yunanca okuyup yazabildiğini söylemiştin. Yalancı! Amma da atıyordun. Şimdiye dek senin kadar yalancı bir adam görmedim.” Ölmüş arkadaşının maskesini yukarı rafa kaldırmadan önce Wemmick yas yüzüklerinden en büyüğünü ovuşturarak ve “Ölmeden bir gün önce dışarıya birini yollayıp bana bunu aldırdı.” dedi.</p>

      <p class="e-paragraf">Diğer maskeyi de yerine koyup aşağı inerken birden aklıma bütün takılarının kaynağının bu tür insanlar olduğu geldi. Çekinmeden bu konuları açabildiği için ona bu soruyu sorma cesaretini gösterdim. Ellerindeki tozu silerken “Evet, hepsi bu tür hediyeler!” dedi. “Biri verince arkası geliyor. Bu işler böyle. Ben hep alırım bunları. Hepsi de ilginç şeyler; maddi değerleri de var. Sizin için o kadar da değerli değildir bunlar belki ama ben prensip olarak yükte hafif pahada ağır şeylere sahip olmayı tercih etmişimdir.”</p>

      <p class="e-paragraf">Ben ona hak verdikten sonra dostane bir tavırla şunları söyledi:</p>

      <p class="e-paragraf">“Eğer yapacak daha iyi bir işiniz olmazsa Walworth’a gelin, misafirim olun. Size bir yatak veririm ve gelmenizden şeref duyarım. Fazla bir eşyam yok ama ilginç objeler var evimde. Gelince bakarsınız. Ben bahçe içinde yazlık evleri çok severim.”</p>

      <p class="e-paragraf">Misafirperverliği için teşekkür edip, teklifini memnuniyetle kabul edeceğimi söyledim.</p>

      <p class="e-paragraf">“Sağ olun!” dedi. “Ne zaman müsait olursanız gelin. Bay Jaggers’a yemeğe gittiniz mi hiç?”</p>

      <p class="e-paragraf">“Henüz değil.”</p>

      <p class="e-paragraf">“Size şarap çıkarır, hem de bayağı iyi şaraplardan. Bana geldiğinizde ben de size punç<span class="dipnotno" style="font-size:0.74em;" xml:lang="tr-TR">11</span> ikram ederim, fena değildir. Bir şey söyleyeyim mi size? Bay Jaggers’a gittiğinizde evdeki hizmetçiye çok dikkat edin.”</p>

      <p class="e-paragraf">“Çok mu enteresan biri?”</p>

      <p class="e-paragraf">“Evcilleştirilmiş vahşi bir hayvan gibidir. Enteresan bulup bulmadığınızı gördükten sonra bana söylersiniz. Bay Jaggers’ın gücünün farkına daha çok varacaksınız onu görünce. Ona dikkatlice bakın.” dedi Wemmick.</p>

      <p class="e-paragraf">Gerçekten de öyle bir konuşmuştu ki çok meraklanmıştım. Dikkat edeceğimi söyledim. Ben gitmeye hazırlanırken beş dakikamı ayırıp Bay Jaggers’ı mahkemede görmek isteyip istemeyeceğimi sordu.</p>

      <p class="e-paragraf">Önerisini kabul ettim. Şehir merkezine daldık ve kalabalık bir adî suçlar mahkemesine gittik. Bir maktulle kan bağı olan biri (cinayet anlamında) parmaklıkların yanında duruyor, huzursuz bir şekilde sakız çiğniyordu. Hamim bir kadını sorguluyordu. Hem o kadını, hem hakimi, hem de orada bulunan diğer herkesi etkisi altına almıştı. Eğer birisi onaylamadığı bir laf ederse bunun kayda geçilmesini istiyordu. Eğer kimse bir şey itiraf etmezse “Seni konuşturmasını bilirim ben!”, birisi bir şey itiraf ettiğinde ise “Söylettim sonunda!” diyordu ve hakim bile o parmağını sallayarak konuşurken titriyordu. Hırsızlarla onları yakalayanlar o konuşurken heyecanlanıyorlar, o ne zaman onların olduğu tarafa baksa büzüşüyorlardı. Oradaki herkesi değirmendelermişçesine un ufak ettiği için hangi taraftan olduğunu anlayamamıştım. Parmaklarımın ucunda dışarı çıkarken hakimin tarafında değildi çünkü Bay Jaggers hakim kürsüsünde oturan beyefendiye o gün vereceği kararın İngiliz adaletini temsil ettiğini hatırlatırken hakim huzursuzca bacaklarını sallıyordu.</p>

      <p class="e-1-baslik" id="toc_marker-2-6">Yirmi Beşinci Bölüm</p>

      <p class="e-paragraf">Elindeki kitaba başlarken sanki yazarı ona bir kötülük yapmış gibi suratını asarak başlayan Bentley Drummle yeni bir arkadaşlık kurarken de aynı tavrı sergiliyordu. Kilosu da hareketleri de, algılayışı da ağırdı. Bitkin yüz ifadesi, etrafta dolanırken ağzında dolandırıp durduğu kocaman diliyle aylak, gururlu, içine kapanık ve şüpheci görünüyordu. Somersetshire’da oturan zengin bir ailenin çocuğuydu. Ailesi biraz önce saydığım niteliklere sahip olan oğullarına önce kendileri eğitim vermişler; ta ki onun kafasız olduğunu keşfedene kadar... O yüzden Bentley Drummle Bay Pocket’ın yanına geldiğinde boyu ondan bir kafa kadar uzunmuş. Ve bir sürü beyefendinin kafasından da daha kalınmış kafası.</p>

      <p class="e-paragraf">Startop hastalıklı bir anne tarafından şımartılmış ve okula gitmesi gereken zamanlarda evde oturtulmuş ama annesine çok bağlıydı ve ona inanılmaz bir sevgisi vardı. Startop’un hatları kadınsıydı. Herbert bana “Annesini hiç görmedin, belki görürsün. Tıpkı annesi!” demişti. Ona ısınmamın Drummle’a ısınmamdan daha kolay olması çok doğaldı. Kürek çekmeye başladığımız ilk günlerde bile eve kadar kayıklarımız yan yana, birbirimize laf ata ata gelirdik. Bentley Drummle sazların arasından geçerek arkamızdan gelirdi hep. Kıyıya çıkarken huzursuzlanan bir amfibi gibi çok yavaş gelirdi. Biz ikimiz gün batımında ya da ay yeni doğduğunda karaya çıkarken o iyice karanlık olunca, sular yükselince çıkardı.</p>

      <p class="e-paragraf">Herbert benim yakın arkadaşımdı. O yüzden kayığıma onu ortak ettim. Bu sayede Hammersmith’e daha sık gelmeye başladı. Onun otelde kaldığı yerin yarısının benim olması da benim daha sık Londra’ya gitmeme neden oldu. Bu iki yer arasında bazen saatlerce yürüdüğümüz olurdu. Ben hâlâ bu yolu çok severim (artık o kadar güzel bir yol olmasa da); gençliği ve umudu hatırlatır bana...</p>

      <p class="e-paragraf">Bay Pocket’ın ailesinin yanında kalmaya başlamamın üzerinden bir veya iki ay geçtikten sonra Bay ve Bayan Camilla çıkageldiler. Camilla Bay Pocket’ın kız kardeşiydi. Aynı gün Bayan Havisham’ın evinde görmüş olduğum Georgiana da onlarla gelmişti. O kuzenleriydi. Bekâr, hazımsız bir kadındı. Katılığının adını dindarlık, safrasınınkini de sevgi koymuştu. Aç gözlülükleri ve kıskançlıkları yüzünden bu insanlar benden nefret ettiler. Tabii ki ağız ucuyla da olsa param olduğundan ilgi gösterdiler, ama kabaydılar. Bay Pocket’a karşı -ki kendisi çıkarlarını kollamayan bir koca bebekti- sabırlı davranıyorlardı. Bayan Pocket’a pek aldırış etmiyorlardı ama zavallı kadının hayatının hayal kırıklıklarıyla dolu olduğunun farkındaydılar, çünkü aslında onun bu hali kendilerinin içinde bulunduğu durumu yansıtıyordu.</p>

      <p class="e-paragraf">Bu insanların arasına karıştım ve kendimi öğrenmeye verdim. Çok geçmeden pahalı zevkler edinmeye ve birkaç ay öncesine kadar çok para dediğim meblağları harcamaya başladım, ama kitaplarıma sadık kaldım. Kendi eksikliklerimin farkında olduğum için okuyordum. Bay Pocket’la Herbert’ın yardımlarıyla epey yol katettim. Yeni başladığım her şeyde ya biri ya öteki bana yardım elini uzatıyor, önümdeki engelleri kaldırıyordu. Bütün bunlara rağmen eğer daha az şey öğrenmiş olsaydım Drummle kadar kafasız olduğum anlamına gelirdi bu.</p>

      <p class="e-paragraf">Bay Wemmick’i görmeyeli birkaç hafta oluyordu. Ona bir akşam evine gitmek istediğimi belirten bir not bırakmaya karar verdim. Bundan mutluluk duyacağını, akşam saat altıda ofiste beni bekleyeceğini yazdı cevap olarak. Gittiğimde odasındaki kasanın anahtarını arkasına koyuyordu ve saat altıyı gösteriyordu.</p>

      <p class="e-paragraf">“Walworth’e kadar yürümeye ne dersiniz?” dedi.</p>

      <p class="e-paragraf">“Tabii ki, eğer isterseniz!” dedim.</p>

      <p class="e-paragraf">“Çok isterim. Ayaklarım bütün gün masanın altında. Şöyle bir yürümek iyi gelecek. Şimdi size yemekte ne var onu söyleyeyim Bay Pip. Ev yapımı biftek haşlama ve soğuk tavuk rosto. Onu lokantadan aldım. Lezzetlidir diye tahmin ediyorum, çünkü oranın sahibi evvelsi günkü bir davamızda jüri üyesiydi ve işi çabuk bitti sayemizde. Tavuğu alırken bunu ona hatırlattım. ‘Güzel bir tane seçin; eğer oraya birkaç gün daha gelmenizi tercih etseydik, bunu kolayca yapabilirdik.’ dedim. Buna mukabil, ‘İzin verirseniz size dükkândaki en iyi tavuğu hediye etmek istiyorum.’ dedi. Ben de izin verdim tabii. Ne de olsa o da bir mal ve de taşınabilir! Sofrada bir ihtiyara itirazınız olmaz herhalde, öyle değil mi?”</p>

      <p class="e-paragraf">Ben hâlâ tavuktan bahsettiğini sanmıştım ki ekledi: “Evde ihtiyar babam var da...” Nezaket icabı ne söylenmesi gerekiyorsa onu söyledim.</p>

      <p class="e-paragraf">“Hâlâ Bay Jaggers’a yemeğe gitmediniz mi?” diye sordu yürürken.</p>

      <p class="e-paragraf">“Daha değil.”</p>

      <p class="e-paragraf">“Bana geleceğinizi duyunca bu öğlen öyle bir şey söyledi. Sanırım sizi yarın davet edecek. Arkadaşlarınızı da. Üç kişiler öyle değil mi?”</p>

      <p class="e-paragraf">Drummle’ı samimi arkadaşlarımdan saymasam da “Evet!” dedim.</p>

      <p class="e-paragraf">“Bütün çeteyi çağıracak!” dedi. Bu çete lafı pek hoşuma gitmemişti. “Size ne ikram ederse etsin, en iyisini ikram eder. Fazla bir çeşit beklemeyin ama en mükemmelini bulursunuz.” Biraz ara verdikten sonra “Evde ilginç olan bir şey daha var. Geceleyin kapıları pencereleri hiç sıkı sıkıya kapattırmaz!” dedi.</p>

      <p class="e-paragraf">“Evine hırsız girmez mi hiç?”</p>

      <p class="e-paragraf">“Mesele bu zaten!” dedi Wemmick. “Her yerde açık açık ‘Benim evimi soyacak adamı görmek istiyorum.’ diyor. Allah sizi inandırsın, en az yüz kere iş yerine gelen hırsızlara ‘Nerede oturduğumu biliyorsun. Daha bir kere bile kapıyı kilitlemedim. Niye benim eve girmiyorsun? Hadi! Cazip gelmiyor mu benim ev?’ dediğini duydum. O adamlardan hiçbiri para kazanmak için böyle bir şeye cesaret edemezler efendim.”</p>

      <p class="e-paragraf">“Ondan o kadar çok mu korkuyorlar?” dedim.</p>

      <p class="e-paragraf">“Korkuyorlar!” dedi Wemmick. “Kesinlikle korkuyorlar. Ama onun mahareti, savunduklarının bile ondan korkması. Kaşıkları gümüş değil, İngiliz madeni.”</p>

      <p class="e-paragraf">“Yani aslında cesaret etseler de ellerine fazla bir şey geçmeyecek!” dedim.</p>

      <p class="e-paragraf">“Öyle. Ama onun eline çok şey geçecek.” dedi Wemmick. “Ve onlar bunun farkındalar. Onların canına okur. Sülalesinin canına okur. Onlardan alabileceği ne varsa hepsini alır çünkü o, kafayı bir şeye takarsa onu eline geçirmemesi mümkün değil.”</p>

      <p class="e-paragraf">Bay Jaggers’ın ne kadar büyük bir adam olduğunu düşünüyordum ki Wemmick:</p>

      <p class="e-paragraf">“Gümüş takımlarının olmamasının sebebine gelince... O sadece onun kendi derinliğinden kaynaklanıyor. Nasıl ki nehir kendisi kadar derindir, o da kendisi kadar derin. Saatinin zincirine bak. O yeterince sahidir işte.”</p>

      <p class="e-paragraf">“Çok kalın!” dedim.</p>

      <p class="e-paragraf">“Kalın mı? Bence de. Saati altından ve de hiç etmezse en az yüz şilin eder. Bay Pip, bu şehirde yaklaşık yedi yüz tane hırsız var ve hepsinin de bu saatten haberi var. Aralarında ne bir adam, ne bir çocuk, ne de bir kadın yok ki saatin zincirindeki tek bir halkayı tanımasın ve eline almaya cesaret ederse sanki kızgın bir kor tutuyormuş gibi elinden düşürmeyecek olsun.”</p>

      <p class="e-paragraf">İlk başta bu tür konulardan, daha sonra daha sıradan şeylerden konuşa konuşa Walworth’e kadar yürüyerek gittik.</p>

      <p class="e-paragraf">Arka sokaklarla, hendeklerle, küçük bahçelerle dolu bir yerdi. Emeklilik günleri için uygun bir yer gibi geldi bana. Wemmick’in evi bahçelerin ortasında küçük, ahşap bir evdi. Evin üst kısmı üst üste silahlarla dolu bir batarya gibi boyanmıştı.</p>

      <p class="e-paragraf">“Kendim yaptım.” dedi Wemmick. “Güzel görünüyor değil mi?”</p>

      <p class="e-paragraf">Onu tebrik ettim. Şimdiye kadar gördüğüm en küçük evdi. Garip görünümlü gotik pencereler ve küçücük gotik bir kapı vardı. İçeri zor giriliyordu.</p>

      <p class="e-paragraf">“Şuradaki gerçek bir bayrak direği, bakın!” dedi Wemmick. “Pazar günleri bayrağı göndere çekiyorum. Bir de şuna bakın. Köprüden geçince köprüyü halatla çekip kaldırıyorum. Böylece kimse gelemiyor benden başka.”</p>

      <p class="e-paragraf">Köprü kalaslardan yapılmıştı ve köprünün altındaki çukurun genişliği bir buçuk metre, derinliği yaklaşık altmış santim kadardı, ama onun köprüyü kaldırdığını ve bunu çabucak yaptığını söylerkenki gururunu görmek çok hoştu. Bunu söylerken gülümsüyordu ve bu mekanik bir gülümseme değildi; gerçekten keyfi yerindeydi.</p>

      <p class="e-paragraf">“Her akşam Greenwich saatine göre saat dokuzda top atıyorum. İşte orada, bakın. Ateşlediğimde onun bir Stinger olduğunu düşüneceksiniz.”</p>

      <p class="e-paragraf">Bahsettiği top kafes işi yapılmış, yüksekçe bir yerin üstünde duruyordu. Hava koşullarından üzerine dâhiyane bir şekilde şemsiye biçimi verilen bir muşamba serilmek suretiyle korunuyordu.</p>

      <p class="e-paragraf">“Arka tarafta yaptım ki gözden uzak olsun, tam bir kale gibi. Benim aklıma bir fikir gelirse onu muhakkak yaparım, siz buna ne dersiniz bilmiyorum ama...” dedi Wemmick.</p>

      <p class="e-paragraf">Kesinlikle aynı fikirde olduğumu söyledim.</p>

      <p class="e-paragraf">“Arka tarafta bir domuz, tavuklar ve tavşanlar var. Bahçenin bir kısmını seraya çevirip orada salatalık yetiştiriyorum. Yaptığım salataların lezzetini yemekte test edersiniz.” Tekrar gülümseyerek, ama bu sefer yüzüne ciddi bir ifade de vererek “Eğer burasının bir gün kuşatılacağını düşünürseniz bu kadar yiyecek bize uzun süre yeter.” dedi.</p>

      <p class="e-paragraf">Daha sonra beni yaklaşık on metre ilerideki çardağa götürdü. Yakın olmasına rağmen yol çok dönemeçliydi -özellikle uzatılmıştı-. O yüzden gitmemiz uzun sürdü. Bu kuytu köşede kadehlerimizde içkilerimiz bizi bekliyordu. Puncumuz küçük bir süs havuzunda soğuyordu. Havuzun kenarında da çardak vardı. Ortasında bir adacık olan bu havuz yuvarlaktı ve Wemmick içine bir fıskiye koymuştu. Kıyıdaki küçük değirmeni çalıştırıp da bir borunun ağzındaki mantar tıkacı çıkardığınız zaman fıskiye öyle bir tazyikle fışkırıyordu ki, insanın elinin tersi ıslanıyordu.</p>

      <p class="e-paragraf">“Ben kendi kendimin mühendisi, marangozu, su tesisatçısı, bahçıvanıyım.” dedi Wemmick benim iltifatlarıma cevaben. “Bu iyi bir şey. Newgate’teki pisliklerden arınmış oluyorum, hem ihtiyar da memnun oluyor. İhtiyarla tanıştırsam sizi, rahatsız olmazsınız umarım.”</p>

      <p class="e-paragraf">İçeri girip onunla tanışmaya hazır olduğumu söyledim ve kaleye girdik. Şöminenin kenarında oturuyordu. Çok yaşlıydı. Pazenden bir ceket giymişti. Temiz, pak, neşeli, rahatı yerinde, iyi bakıldığı belli olan bir ihtiyardı. Tek sorun ağır işitmesiydi.</p>

      <p class="e-paragraf">“Eee ihtiyar babam, nasılsın?” dedi Wemmick babasının elini neşeli, sıcak ama saygılı bir şekilde sıkarken.</p>

      <p class="e-paragraf">“İyiyim John, iyiyim!” dedi yaşlı adam.</p>

      <p class="e-paragraf">“Bu Bay Pip, baba!” dedi Wemmick. “Keşke adını duyabilsen. Başınızı sallayın birkaç kez Bay Pip, bundan hoşlanır. Göz kırpmak gibi.”</p>

      <p class="e-paragraf">“Burası oğlumun güzel evi!” diye bağırdı adam. Ben bu sırada olabildiğince çok başımı sallıyordum. “Burası ve çevresindeki güzel eserlere oğlumun ölümünden sonra devlet sahip çıkmalı. İnsanlar çok güzel zaman geçirirler burada.”</p>

      <p class="e-paragraf">“Punçla gurur duyduğun kadar burasıyla da gurur duyuyorsun değil mi benim ihtiyar babam?” dedi Wemmick. Yüzündeki sert ifade gerçekten de yumuşamıştı. “Al bak başımı sallıyorum senin için. Al işte bir daha. Hoşuna gidiyor bu, değil mi? Bay Pip, eğer yorulmadıysanız siz de bir kez daha yapar mısınız? Bunun ne kadar çok hoşuna gittiğini bilemezsiniz.”</p>

      <p class="e-paragraf">Birkaç kez daha yaptım. Çok mutlu olmuştu. O tavuklara yem vermeye gitti, biz de çardakta puncumuzu içmeye geçtik. Wemmick bana orayı o hale getirmenin çok uzun zaman aldığını, o kadar parayı biriktirmek için çok beklediğini söyledi.</p>

      <p class="e-paragraf">“Burası sizin mi Bay Wemmick?”</p>

      <p class="e-paragraf">“Evet benim. Tapusu bana ait.” dedi.</p>

      <p class="e-paragraf">“Gerçekten mi? Bay Jaggers burayı çok beğenmiştir herhalde.”</p>

      <p class="e-paragraf">“Hiç görmedi.” dedi Wemmick. “Duymadı bile. İhtiyarı da ne gördü, ne de onunla ilgili herhangi bir şey duydu. İş başka, özel hayat başka. İş yerine gittiğimde kalemi unutuyorum. Ne zaman buraya gelsem, bu sefer de iş yerini unutuyorum. Eğer bundan rahatsızlık duymazsanız siz de burada bana uyun. İşten konuşmayalım.”</p>

      <p class="e-paragraf">Tabii ki ona uymayı tercih ettim. Punç nefisti ve biz saat dokuza kadar punç içip sohbet ettik. “Topun yanına gidiyor, ihtiyarın eğlencesi o.” dedi piposunu bırakarak.</p>

      <p class="e-paragraf">Tekrar kaleye doğru giderken ihtiyarı gördüğümüzde küsküyü ısıtıyordu. Bu geceki seremoniye heyecanla hazırlık yapıyordu. Wemmick, tam vakti gelip de ihtiyarın elinden küsküyü alıncaya kadar elinde saati bekledi. Sonra onu aldı, dışarıya çıktı ve Stinger büyük bir gürültüyle patladı. Ev ve içindeki her şey bin parçaya bölünecekmiş gibi titredi. İçerideki bütün cam eşyalar, tabak çanak çın çın öttü. Bunun üzerine yaşlı adam -bence koltuğunun kenarlarından tutunmuyor olsaydı kesin havaya fırlardı- sevinçle “Attı! Duydum!” dedi. Karşısına geçip öyle bir baş sallamaya başladım ki, sonunda yüzünü görmemeye başladım desem abartmamış olurum.</p>

      <p class="e-paragraf">Yemeğe kadar Wemmick bana evdeki ilginç eşyaları gösterdi. Büyük bir çoğunluğu suçluların hediyeleriydi. Aralarında ünlü bir sahtekârlığa alet olmuş bir dolmakalem, bir iki tıraş bıçağı, saçlar, suçlandıklarında mahkumların yazdığı itirafların müsvetteleri vardı. “Bunların hepsi yalan efendim!” dedi; çok önemsiyordu onları. Bunlar ufak porselen ve cam eşyaların, müze sahibinin yaptığı objelerin, ihtiyarın yaptığı tütünlüğün arasına dağıtılmıştı. Hepsi beni ilk buyur ettikleri o odada sergileniyordu. Oda sadece oturma odası olarak kullanılmıyordu; aynı zamanda mutfaktı da. Ocağın üzerinde asılı duran çengeldeki tencereye, ayrıca şöminenin üzerindeki ızgara demirlerine bakılırsa durum böyleydi.</p>

      <p class="e-paragraf">Evde gündüzleri ihtiyara bakan küçük bir kız vardı. Masa örtüsünü serdiğinde üzerinden geçip gidebilmesi için köprü aşağı indirildi ve kız ayrıldı. Yemek harikaydı. Kale ağaç çürümesi hastalığına yakalanmış olsa da -domuz da daha uzakta olsaydı iyi olurdu- çok eğlendim. Yattığım oda da çok rahattı. Tek bir kusuru vardı odanın: Benimle bayrak gönderini çok ince bir tavan ayırıyordu ve yatağa sırtüstü uzandığımda sanki alnımla onu dengelemem gerekiyormuş gibi hissettim. Bunun dışında rahattı.</p>

      <p class="e-paragraf">Wemmick sabah erkenden kalktı ve sanırım benim botlarımı yıkadı. Sesini duydum. Ondan sonra bahçeyle ilgilendi ve gotik pencereden baktığımda onun sanki ihtiyara bir iş veriyormuş gibi yapmasını gördüm. En sevecen haliyle ona başını sallıyordu. Kahvaltımız akşam yemeğimiz kadar iyiydi. Tam sekiz buçukta Küçük Britanya’ya gitmek üzere yola çıktık. Onunla yürürken Wemmick yavaş yavaş eski katı tavrını takındı ve ağzı gerildi yine. En sonunda iş yerine gittiğimizde paltosunun yakasının arkasından anahtarını çıkardığında Walworth’deki evini, kalesini, köprüyü, çardağı, havuzu, fıskiyeyi ve de ihtiyarı hiç bilmiyormuş, tanımıyormuş gibiydi. Stinger hepsini havaya uçurmuştu sanki.</p>

      <p class="e-1-baslik" id="toc_marker-2-7">Yirmi Altıncı Bölüm</p>

      <p class="e-paragraf">Wemmick’in dediği gibi çok kısa bir süre içinde hamimin eviyle yardımcısının evini kıyaslama şansım oldu. Ben Walworth’den ofise gittiğimde hamim odasında kokulu sabunla elini yıkıyordu. Beni yanına çağırıp beni ve arkadaşlarımı evine davet ettiğini söyledi, ki bunu daha önce Wemmick’ten duymuştum. “Seremoni yok, smokin yok.” Emir verir gibi konuşuyordu. “Yarın diyelim.” Nereye gideceğimizi sordum -nerede oturduğuyla ilgili en ufak bir fikrim yoktu-. “Siz buraya gelin; buradan beraber gideriz.” dedi. Sanki kendisi bir doktor ya da dişçiymiş gibi müşterileri gittikten sonra ellerini yıkıyordu. Odasında bu amaçla yaptırılmış bir dolap vardı ve içindeki sabunlar sayesinde dolap parfümeri gibi kokuyordu. Kapının iç tarafında kocaman bir havlu vardı. Adî suçlar mahkemesinden geldiğinde ya da müşterilerinden biri gittiğinde elini yıkayıp bu havluyla kuruluyordu. Ertesi gün arkadaşlarımla onun ofisine gittiğimizde her zamankinden daha da karanlık bir davayla uğraşmış gibi bir hali vardı çünkü gittiğimizde eğilmiş yüzünü yıkıyor, boğazını çalkalıyordu; sadece ellerini yıkamakla kalmamıştı. Bütün bunları yaptıktan sonra bile paltosunu giymeden önce çakısını çıkarıp tırnaklarını törpüledi.</p>

      <p class="e-paragraf">Dışarı çıktığımızda her zamanki gibi çevremizde dolanan insanlar vardı. Hepsi de endişe içinde onunla konuşmak istiyorlardı ama Jaggers’daki kokulu sabun onu öyle bir çevrelemişti ki, hepsi onunla konuşmaktan vazgeçti. Batıya doğru yürürken kalabalığın içinde onu tanıyan bir sürü insan çıktı ve biz ne zaman onlardan birini görsek o konuşurken sesini daha bir yükseltti, ama ne kimseye selam verdi ne de onu tanıyanlara dikkatlice baktı.</p>

      <p class="e-paragraf">Soho’daki Gerrard Sokağına girip sokağın güney tarafındaki bir evin önünde durduk. İhtişamlı bir evdi aslında ama acilen boyaya ihtiyacı vardı. Pencereleri de çok kirliydi. Anahtarını çıkarıp kapıyı açtı ve biz taştan bir hole girdik. Burada eşya yoktu; karanlıktı ve az kullanıldığı belliydi. Lambri duvarlarda çiçek çelenkleri vardı. Onların arasında o bize hoş geldiniz derken, bunların neye benzediğini düşünüyordum.</p>

      <p class="e-paragraf">Sofra en güzel odalardan birine kurulmuştu. En güzel ikinci oda giyinme odası, üçüncü oda da yatak odasıydı. Evin kendi evi olduğunu, fakat büyük bir bölümünü nadiren kullandığını söyledi. Sofradaki tabak çanak gayet sadeydi -gümüş takımlar yoktu tabii-. Onun oturduğu tarafta büyük, içinde çeşitli içki şişelerinin ve dört tane meyve tabağının olduğu bir servis tepsisi vardı. Dikkat ettim de her şey onun önündeydi yemek boyunca; hepsini o dağıttı.</p>

      <p class="e-paragraf">Odada bir kitaplık vardı. Anladığım kadarıyla kanıt, ceza hukuku, kriminal biyografi, davalar, parlamento kararları ve bu tür şeylerle ilgili kitaplardı. Saati gibi eşyalar da sağlam ve güzeldi. Yine de sanki bir iş yeriymiş gibi döşenmişti; etrafta hiç süs eşyası yoktu. Bir köşede kâğıtlarla dolu, üzerinde masa lambası olan küçük bir masa vardı. Belli ki eve iş getiriyordu.</p>

      <p class="e-paragraf">Şimdiye kadar üç arkadaşımı çok az gördüğünden -gelirken de onlardan ayrı yürümüştük ikimiz- ayağa kalkıp zili çaldıktan sonra onlara meraklı bakışlar fırlattı. Bana ilginç gelen sadece onunla olmasa bile en çok Drummle’la ilgilenmesiydi.</p>

      <p class="e-paragraf">“Pip!” dedi o kocaman elini omzuma koyup beni pencerenin yanına götürürken. “Örümcek kim?”</p>

      <p class="e-paragraf">“Örümcek mi?”</p>

      <p class="e-paragraf">“Hani şu kırmızı yüzlü, uyuşuk, asık suratlı olan?”</p>

      <p class="e-paragraf">“O Bentley Drummle!” dedim. “Yüzü güzel olan Startop.”</p>

      <p class="e-paragraf">“Yüzü güzel olan”la hiç ilgilenmeden “İsmi Bentley Drummle ha... Sevdim ben o çocuğu!” dedi.</p>

      <p class="e-paragraf">Daha sonra sürekli Drummle’la konuşmaya başladı. Drummle’ın isteksizliğine aldırış etmeyerek onu konuşturmaya çalıştı. Hizmetçi ilk yemeği servis yapmak için getirdiğinde ben ikisine bakıyordum.</p>

      <p class="e-paragraf">Hizmetçi, kırk yaşlarında bir kadın gibi geldi bana. Yaşı belki de daha fazlaydı; iyi bir tahmin yapmamış olabilirim. Uzun boylu, çevik, oldukça solgun benizli, kocaman donuk gözleri olan uzun saçlı bir kadındı. Bir kalp hastalığı vardı da ondan mı dudakları aralık, hızlı hızlı nefes alıyordu bilmiyorum ama iki gece önce tiyatroya gittiğimde Machbeth’i seyretmiştim ve bu kadının yüzü cadı kazanlarından çıkan insan yüzleri gibi, ateşten rahatsız oluyordu sanki.</p>

      <p class="e-paragraf">Tabağı masaya koydu, parmağıyla sessizce hamimin koluna dokunup yemeğin hazır olduğunu ima etti ve gitti. Yuvarlak masaya oturduk ve hamim Drummle’ı bir yanına, Startop’u diğer yanına oturttu. Hizmetçinin masaya koyduğu güzel bir balık yemeğiydi. Daha sonra nefis bir kuzu pirzolası ve de bıldırcın yedik. Soslar, şaraplar, istediğimiz her şey bize ev sahibimiz tarafından veriliyordu. Biten her yemekten sonra temiz tabaklar, bıçaklar ve çatallar veriyordu ve kirlenenleri yerde sandalyesinin yanındaki iki sepete koyuyordu. Hizmetçiden başka kimse yoktu ortalıkta. Yemek getirmek için her geldiğinde cadı kazanından çıkan insanlardan birini görmüş gibi oluyordum. Yıllar sonra bu kadını karanlık bir odada, uzun saçlarının dışında benzeyen hiçbir tarafının olmadığı bir kadına benzetecektim.</p>

      <p class="e-paragraf">İlginç görünümü ve de Wemmick’in telkinleri yüzünden hizmetçiye özellikle dikkat etmem hususunda şartlanmışken dikkat ettim de odaya her gelişinde dikkatli bir şekilde hamime bakıyordu ve yemekleri onun önüne bırakırken Jaggers’ın onu tekrar çağırmasından çekiniyormuş gibi bir süre duraksıyordu. O bir şey söylediğinde uzakta olmak istemiyordu. Bence Jaggers da bunun farkındaydı ve onun hep tetikte olmasını istiyordu.</p>

      <p class="e-paragraf">Yemek oldukça neşeli geçti. Hamim sadece konuşulanları dinliyormuş, kendisi bir konu açmıyormuş gibi görünse de biliyordum ki bizim nasıl karakterlere sahip olduğumuzu anlamaya çalışıyordu. Ben birden kendimi harcamalarımdan, Herbert’a yardım etmek istememden, hayallerimden bahsederken buldum. Hepimiz konuştuk ama en çok Drummle konuştu. Balık tabağı kaldırılmadan o konuşmak istemeyen; çevreye şüpheci bakan Drummle gitmiş, yerine başka biri gelmişti.</p>

      <p class="e-paragraf">Peynire başladığımızda konuşmalarımız kayık sefalarına kaydı ve Drummle’ın bir sürüngen gibi çok arkada kalmasıyla alay ettik. Bunun üzerine Drummle ev sahibimize bizden kalan yeri arkadaşlığımıza tercih ettiğini, iş kabiliyete kalırsa ikimizden de üstün olduğunu, güç kuvvet bakımından da ikimize fark atacağını söyledi. Anlayamadığım bir biçimde hamim onu öyle bir kışkırtmıştı ki, Drummle neredeyse küplere binmişti. Pazılarının ne kadar güçlü olduğunu göstermek için kolunu sıvamaya bile kalktı. Bunun üzerine biz de kollarımızı sıyırıp pazılarımızı şişirerek gülünç duruma düştük.</p>

      <p class="e-paragraf">O sırada hizmetçi sofrayı topluyordu. Hamim, ona dikkat etmeden, sandalyesinin arkasına yaslanmış oturuyor, dikkatle Drummle’ı dinliyordu. Onun Drummle’la ilgilenmesi beni şaşırtmıştı. Birdenbire, hizmetçi masanın karşı köşesine uzanmışken elini yakaladı -tuzağa düşürmüş gibi-. Bunu o kadar beklenmedik bir şekilde yaptı ki, hepimiz bakakaldık.</p>

      <p class="e-paragraf">“Kuvvetten bahsediyorsunuz...” dedi Bay Jaggers. “Ben size bir bilek göstereyim. Molly, bileğini göster onlara.”</p>

      <p class="e-paragraf">Bay Jaggers’ın yakaladığı eli masanın üzerindeydi ama öbür elini arkasına saklamıştı. “Beyefendi, yapmayın!” dedi alçak bir sesle. Gözleri Jaggers’a kilitlenmişti.</p>

      <p class="e-paragraf">“Size bir bilek göstereceğim,” diye tekrarladı Bay Jaggers. Kararlıydı. “Molly, bırak da bileğini görsünler.”</p>

      <p class="e-paragraf">“Beyefendi, lütfen!” diye mırıldandı kadın.</p>

      <p class="e-paragraf">“Molly!” dedi Bay Jaggers. Ona değil karşıya bakıyordu. “Bırak iki bileğini de görsünler. Hadi!”</p>

      <p class="e-paragraf">Elini çekti ve bileğini masaya koydu. Diğer elini de aldı ve öbürünün yanına koydu. Biraz önce arkasına sakladığı elinin bileği daha kötü görünüyordu diğeriyle kıyaslayınca. Çiziklerle, derin yara izleriyle doluydu. Ellerini uzatınca bakışlarını Bay Jaggers’dan kaçırdı ve teker teker hepimize bileklerini gösterdi.</p>

      <p class="e-paragraf">“Bunlarda güç var!” dedi Bay Jaggers işaret parmağıyla o çiziklere dokunarak. “Bu kadındaki kuvvet çok az erkekte vardır. Bu ellerde öyle bir yakalama kabiliyeti var ki... Birçok el gördüm şimdiye kadar ama bu açıdan bu kadar kuvvetlisini görmedim. Ne bir kadında, ne de bir erkekte...”</p>

      <p class="e-paragraf">O bunları söylerken hizmetçi teker teker bizim yüzümüze bakıyordu. Konuşması bitince tekrar Jaggers’a baktı. Bay Jaggers başını hafifçe sallayarak, “Bu kadarı kâfi Molly!” dedi. “Hayran oldular sana. Şimdi gidebilirsin.” Ellerini çekti ve odadan çıktı. Bay Jaggers servis tepsisinden içkileri alıp önce kendi bardağını şarapla doldurdu; ondan sonra şişeyi bize verdi.</p>

      <p class="e-paragraf">“Saat dokuz buçukta ayrılıyoruz beyler.” dedi. “Zamanınızı iyi değerlendirin. Hepinizi burada gördüğüme memnun oldum. Bay Drummle, şerefinize içiyorum.”</p>

      <p class="e-paragraf">Drummle’a ilgi göstermesinin sebebi onun karakterini ortaya koymak idiyse gayet başarılı oldu. Drummle, bir zafer kazanmış edasıyla hepimizi küçümsemeye başladı ve bu artık çekilmez bir hâl almıştı. Bu esnada Bay Jaggers aynı ilgiyle Drummle’ı inceliyordu. Bay Jaggers’ın şarap keyfini artıran bir unsurdu Drummle’ı gözlemlemek.</p>

      <p class="e-paragraf">Çok fazla içtik ve çok konuştuk. Drummle’ın bol para harcamamızla ilgili söyledikleri ve kaba tavırları bizi sinir etmişti. Ben de onun bir iki hafta önce benim yanımda Startop’tan borç aldığını hatırlattım.</p>

      <p class="e-paragraf">“O parasını alacak!” dedi Drummle. Bozulmuştu.</p>

      <p class="e-paragraf">“Parasını almayacak demedim. Belki bunu düşünür de bizim para harcamamızla ilgili yorum yapmayı bırakırsın diye söyledim.” diye cevap verdim.</p>

      <p class="e-paragraf">“O yüzden mi söyledin? Aman Allah’ım!” dedi Drummle.</p>

      <p class="e-paragraf">Daha da fazla ileri gitmek istiyordum. “Ben diyorum ki, biz senden para istesek sen bize vermezsin.”</p>

      <p class="e-paragraf">“Haklısın!” dedi Drummle. “Altı peni bile vermem. Kimseye vermem.”</p>

      <p class="e-paragraf">“Bir tek almayı bilirsin!”</p>

      <p class="e-paragraf">“Allah Allah!”</p>

      <p class="e-paragraf">O kadar sinir bozucu bir konuşmaydı ki Herbert’ın beni sakinleştirme çabalarını görmezden gelerek:</p>

      <p class="e-paragraf">“Bay Drummle! Hazır yeri gelmişken, sen o parayı borç aldığında Herbert’la benim aramda nasıl bir konuşma geçti söyleyeyim.” dedim.</p>

      <p class="e-paragraf">“Aranızda ne konuştuğunuzu öğrenmek istemiyorum!” dedi Drummle. Sanırım sesini iyice alçaltıp “Canınız cehenneme!” gibi bir söz söyledi.</p>

      <p class="e-paragraf">“Ben istesen de istemesen de söyleyeceğim. Sen onu gülerek cebine koyarken seni neşelendiren şey onun sana borç verecek kadar zayıf olmasıydı. Aklında böyle bir fikrin olduğunu düşündük.”</p>

      <p class="e-paragraf">Drummle kahkahayla güldü ve gülerek yüzümüze baktı. Elleri cebindeydi ve yuvarlak omuzlarını kaldırmıştı. Bu haliyle sanki dediklerimi tasdik ediyor ve bizi küçümsediğini belirtmeye çalışıyordu.</p>

      <p class="e-paragraf">Bu sırada Startop onun elini tuttu ve benim gösterdiğim nezaketin kat be kat fazlasını göstererek onu daha anlayışlı olmaya çağırdı. Startop heyecanlı ve parlak bir genç olduğundan, Drummle da tam tersi olduğundan Drummle her zaman ona kaprisli davranırdı. Şimdi de çok kabaydı ona karşı ve Startop birtakım esprilerle havayı yumuşatmaya çalıştı; hepimizi güldürdü. Bu küçük başarıya içerleyen Drummle, bir tehdit ya da uyarı olmadan, ellerini cebinden çıkardı, omuzlarını düşürdü, küfretti, eline büyük bir bardak aldı ve tam Startop’un kafasına bunu geçirecekken Bay Jaggers ustalıkla elinden bardağı kapmayı başardı.</p>

      <p class="e-paragraf">“Beyler!” dedi Bay Jaggers, bardağı masaya koyarken saatine bakıyordu. “Üzgünüm ama saat dokuz buçuğa geldi.”</p>

      <p class="e-paragraf">Bunun üzerine gitmek üzere hepimiz ayağa kalktık. Sokak kapısına varmadan önce Startop neşeyle Drummla’a -sanki hiçbir şey olmamış gibi- “eski dostum” diyordu. Ama “eski dost” ona cevap vermedi. Hammersmith’e giderken yolun karşı tarafına geçti. Herbert’la ben şehirde kaldık. Giderken ikisine baktık; aynı yöne doğru karşı kaldırımlarda yürüyorlardı. Startop önden gidiyordu, Drummle kayığıyla arkadan geldiği gibi evlerin kenarından yürüye yürüye onu arkadan takip ediyordu.</p>

      <p class="e-paragraf">Kapı daha kapanmamış olduğundan Herbert’ı orada biraz bekletip, koşarak yukarı çıkıp hamimle konuşma ihtiyacı hissettim. Yukarı çıktığımda giyinme odasındaydı; ellerini yıkıyordu.</p>

      <p class="e-paragraf">Ona yukarı tekrar çıkma sebebimin olup bitenler için özür dilemek olduğunu, beni çok fazla suçlamayacağını umduğumu söyledim.”</p>

      <p class="e-paragraf">Yüzünü yıkarken “Önemli değil Pip. Ben yine de o örümceği sevdim.” dedi.</p>

      <p class="e-paragraf">Bana dönmüş, başını sallıyor, havluyla yüzünü kuruluyordu.</p>

      <p class="e-paragraf">“Onu sevmenize memnun oldum ama ben sevmiyorum!” dedim.</p>

      <p class="e-paragraf">“Yo, yo, onunla pek fazla yakınlaşma. Mümkün olduğunca uzak ol ama ben o çocuğu tuttum Pip. Falcı olsaydım...”</p>

      <p class="e-paragraf">Havlusunun altından bana bakarken göz göze geldik. “Ama değilim. Ne olduğumu biliyorsun değil mi? İyi geceler Pip!” dedi.</p>

      <p class="e-paragraf">“İyi geceler efendim!” dedim.</p>

      <p class="e-paragraf">Bundan yaklaşık bir ay sonra örümceğin Bay Pocket’la işi bitti ve evine döndü. Onun gitmesiyle evdeki herkes -Bayan Pocket hariç- rahat bir nefes aldı.</p>

      <p class="e-1-baslik" id="toc_marker-2-8">Yirmi Yedinci Bölüm</p>

      <p class="e-paragraf">“SEVGİLİ BAY PİP,</p>

      <p class="e-paragraf">Size bu mektubu Bay Gargery’nin isteği üzerine, kendisinin Bay Wopsle’la Londra’ya geleceğini ve izin verirseniz sizi görmekten çok mutlu olacağını bildirmek için yazıyorum. Salı sabahı saat dokuzda Barnard’ın Hanı’na gidecek. Eğer onu karşılamanız mümkün olmazsa lütfen bir not bırakın. Zavallı ablanızın durumu siz gittiğinizden beri aynı. Her akşam mutfakta sizden söz ediyor, neler yaptığınızı merak ediyoruz. Eski günlerin hatırına mazur görün.. Hepsi bu kadar Bay Pip. Sevgilerle..</p>

      <p class="e-paragraf">Size minnettar hizmetkarınız BIDDY.</p>

      <p class="e-paragraf">Not: Umuyorum ve hiç kuşkum yok ki onu görmek istersiniz. İyi kalpli birisiniz, o da çok kıymetli bir insan. Ona bütün mektubu okudum ama özellikle bir cümleyi yazmamı istiyor. ‘Çok eğleneceğiz, çok!’ yaz diye tutturdu.”</p>

      <p class="e-paragraf">Bu mektup elime pazartesi günü geçti. Yani randevum ertesi güneydi. Joe’nun gelişini hangi duygular içinde beklediğimi itiraf edeyim.</p>

      <p class="e-paragraf">Aramızdaki kuvvetli bağa rağmen mutlu değildim. Bu durum beni rahatsız etmişti. Kendimi bir garip hissediyordum. Beni utandıracağını düşünüyordum. Eğer para verip onu uzaklaştırmam mümkün olsaydı öyle yapardım. Tek tesellim Hammersmith’e değil de Barnard’ın Hanı’na gelmesi ve Bentley Drummle’la karşılaşmayacak olmasıydı. Herbert’ın ya da babasının onu görmesi fikri beni rahatsız etmiyordu; ikisine de saygı duyuyordum çünkü, ama Drummle’ın onu görmesine dayanamazdım. Drummle’ı hiç sevmiyordum. Zaten hayatımız boyunca sergilediğimiz bütün zayıflıklar ve saygısız davranışlar hep sevmediğimiz insanlar yüzündendir.</p>

      <p class="e-paragraf">Odamın dekorasyonunu habire lüzumsuz yere değiştiriyordum ve bu pahalıya patlıyordu. Artık kaldığımız yer ben geldiğimdeki halinden çok farklıydı. Yakınlardaki döşemecinin borç defterindeki birkaç sayfayı doldurmuş olmam bana gurur veriyordu. Son zamanlarda çok değişmiştim. Bir uşak bile tutmuştum kendime. Bu çocuğa (Çamaşırcı kadının ailesinden bir çocuktu.) mavi ceket, kanarya sarısı yelek, beyaz kravat, krem rengi kısa pantolon ve botlar giydirdikten sonra sıra ona yaptıracak iş ve yedirecek içirecek şeyler bulmaya gelmişti. Çocuk bu iki mecburiyet yüzünden dünyayı başıma dar ediyordu.</p>

      <p class="e-paragraf">Uşağa salı sabahı saat sekizde hole gelmesini söyledim, hol altmış santimetrekareydi -yere halı döşettim, oradan biliyorum-. Herbert Joe’nun sevebileceği yiyeceklerden oluşan bir kahvaltı hazırlamayı teklif etti. Ona bu kadar ilgili ve düşünceli olduğu için gerçekten müteşekkir olsam da “Joe onu görmeye gelseydi bu kadar neşeli olmazdı.” diye içim içimi yiyordu.</p>

      <p class="e-paragraf">Yine de pazartesi gecesi Joe’yu karşılamak için şehre indim ve sabah erkenden kalktım. Oturma odasını ve kahvaltı masasını olabildiğince süsledim. Maalesef dışarıda yağmur çiseliyordu ve bir melek bile Barnard’ın pencerenin dışında ağladığı gerçeğini gizleyemezdi.</p>

      <p class="e-paragraf">Joe’nun gelme zamanı yaklaşırken oradan çıkıp gidebilmeyi istedim ama uşak holdeydi ve merdivenlerden Joe’nun sesini duydum. Onun Joe olduğundan emindim; yukarı paldır küldür çıkmasından belliydi. Botları hep ayaklarına büyük gelirdi. Yukarı çıkarken kapıların üzerindeki isimleri okuması uzun zaman aldı. Bu da onun Joe olmasının kuvvetle muhtemel olduğunu gösteriyordu. En sonunda kapının önünde durduğunda parmağını ismimin üzerinde gezdirdiğini, sonra da nefesini duydum. En sonunda son bir adım daha attı ve benim uşak “Bay Gargery!” diye onun geldiğini haber verdi. İçeri girerken ayakkabılarının altını paspasa silmek hayatta aklına gelmez diye düşündüğümden tam dışarı çıkıp ona paspası gösterecektim ki içeri girdi.</p>

      <p class="e-paragraf">“Joe, nasılsın Joe?”</p>

      <p class="e-paragraf">“Pip, sen nasılsın Pip?”</p>

      <p class="e-paragraf">Dürüst ve iyi yüzü parlıyordu. Şapkasını yere, ikimizin arasına koydu. İki elimi birden tuttu ve ellerimi sallamaya başladı.</p>

      <p class="e-paragraf">“Seni gördüğüme sevindim Joe. Şapkanı bana ver.”</p>

      <p class="e-paragraf">Ama Joe şapkasını yerden dikkatlice aldı ve içinde yumurtalarla dolu bir kuş yuvası varmış gibi ısrarla onu bırakmak istemedi. Böyle çok rahatsız olduğu belliydi.</p>

      <p class="e-paragraf">“Amma büyümüşsün, kibarlaşmışsın. Milletin ve kralın için senin gibilerin olması onur verici.” dedi Joe.</p>

      <p class="e-paragraf">“Joe, sen de çok iyi görünüyorsun.”</p>

      <p class="e-paragraf">“Çok şükür, iyiyim!” dedi Joe. “Ablanın sağlığı senin buraya gelmenden sonra daha kötüye gitmedi; bildiğin gibi işte... Biddy de sapasağlam. Her daim yardıma hazır. Arkadaşlar da ne iyi ne kötü. Yuvarlanıp gidiyorlar. Bay Wopsle düşkünleşti.”</p>

      <p class="e-paragraf">Bunları söylerken (Elinde hâlâ kuş yuvası vardı.) odayı inceliyor, ropdöşambrımdaki çiçek desenlerine bakıyordu.</p>

      <p class="e-paragraf">“Düşkünleşti mi?”</p>

      <p class="e-paragraf">Sesini alçaltarak, “Evet, kiliseden ayrılıp oyunculuğa başladı. Oyunculuk yapmak için geldi Londra’ya.” dedi. Kuş yuvasını sol koltuğunun altına alıp içinde yumurta arıyormuş gibi sağ eliyle onu karıştırırken “Senin de gelmeni istiyor, eğer bir sakıncası yoksa!” diye devam etti.</p>

      <p class="e-paragraf">Joe’nun elime tutuşturduğu şeye baktım. Küçük bir metropolit tiyatrosunun buruşuk bir ilanıydı. O hafta sahneye konulacak ilk oyunun ilanıydı bu: “Milli Şairimizin<span class="dipnotno" style="font-size:0.74em;" xml:lang="tr-TR">12</span> izinden giden meşhur Yerel Amatör Roscian tiyatrosunun performansları yerel tiyatro çevrelerinde büyük bir ilgiyle karşılanmıştır.”</p>

      <p class="e-paragraf">“Sen oyunu seyrettin mi Joe?” diye sordum.</p>

      <p class="e-paragraf">Ciddiyet içinde ve üzerine basa basa “Seyrettim!” dedi.</p>

      <p class="e-paragraf">“Gerçekten de ilgiyle mi karşılandı?”</p>

      <p class="e-paragraf">“Şey, seyirciler sahneye portakal kabuğu attılar, hele Bay Wopsle hayaleti gördüğünde daha da çok. Seyirciler konuşmayı durmadan ‘Amin’ diye keserlerse insan kendisini oyununa verebilir mi? Bir insan şanssızlık sonucu kiliseye girmiş olabilir.” Bunu söylerken iyice duygusallaşmış, sesinin tonunu yükseltmişti. “Ama bunun yüzünden onu seyrederken böyle davranmak mı lazım? Bir insan babasının hortlağına dikkatini veremezse neye verebilir ki zaten? Yas şapkası yanlışlıkla küçük yapılırsa, sonra da siyah kuş tüyleri onu aşağıya çekerse bunda onun ne suçu olur ki söylesene!”</p>

      <p class="e-paragraf">Joe’nun yüz ifadesinin hayalet görmüş gibi olmasından anlamıştım; Herbert içeri girmişti. Herbert’a Joe’yu tanıttım. Herbert elini uzattı ama Joe geri çekildi. Elinde hâlâ kuş yuvası vardı.</p>

      <p class="e-paragraf">“Efendim, uşağınız, siz ve Pip -bu arada masaya kızarmış ekmek koyan uşağa bakıyordu ve konuşmasına onu da dahil etmek istiyordu ama ben kaşlarımı çatınca şaşırdı, lafı toparlamaya çalıştı- yani siz iki beyefendinin bu kapalı yerde inşallah sağlığınız yerindedir. Burası Londra’ya göre iyi bir han olabilir ama ben şahsen burada domuz bile tutmam. Tabii eğer iyice semirmesini bekleyip sonra kesip yemeyeceksem.”</p>

      <p class="e-paragraf">Kaldığımız yere dair iltifatlarını sunduktan ve bana da “beyefendi” dedikten sonra Joe’yu masaya davet ettik. Uzunca bir süre şapkasını koyabileceği uygun bir köşe bulmak için etrafa bakındı. Sanki bir doğa harikasının rahat edebileceği bir yer arıyor gibiydi. En nihayetinde şöminenin üstündeki en uç köşeye koydu. Daha sonra şapka oradan defalarca kez yere düştü.</p>

      <p class="e-paragraf">“Çay mı kahve mi alırsınız Bay Gargery?” dedi Herbert.</p>

      <p class="e-paragraf">“Teşekkürler efendim, siz hangisini isterseniz onu alayım.” Bunu söylerken kaskatı kesilmişti.</p>

      <p class="e-paragraf">“Kahveye ne dersiniz?”</p>

      <p class="e-paragraf">“Teşekkürler efendim.” dedi Joe ama belli ki öneri hoşuna gitmemişti. “Kahveyi seçerek nezaket gösterdiniz ama sizce de kahvaltı için kahve biraz ağır olmaz mı?”</p>

      <p class="e-paragraf">“Çay olsun o zaman!” dedi fincana çay koyarken.</p>

      <p class="e-paragraf">Bu sırada Joe’nun şapkası şöminenin üstünden düştü ve Joe masadan kalkıp onu tam aynı köşeye koydu. Tabii ki şapka kendisine öyle yapması tembihlenmiş gibi yine düştü.</p>

      <p class="e-paragraf">“Şehre ne zaman geldiniz Bay Gargery?”</p>

      <p class="e-paragraf">“Dün öğleden sonra mıydı?” dedi öksürürken elinin tersiyle ağzını kapatarak -sanki geldiğinden beri öksürmeye hiç fırsatı olmamış gibi-. “Yok, değil. Yok yok, öyleydi! Evet. Dün öğleden sonra geldim.” Rahatlamıştı.</p>

      <p class="e-paragraf">“Londra’yı gezdiniz mi?”</p>

      <p class="e-paragraf">“Evet, efendim. Bay Wopsle’la boya deposuna gittik<span class="dipnotno" style="font-size:0.74em;" xml:lang="tr-TR">13</span> ama dükkân camlarına yapıştırılan kırmızı afişlerdeki yere hiç benzemiyordu orası. Resimde mimaaarisiiii daha güzel.”</p>

      <p class="e-paragraf">Eminim Joe bu kelimeyi daha da uzatırdı ama dikkati, düşmek üzere olan şapkasına yöneldi. El çabukluğuyla onu yere düşmeden yakalayabildi. Büyük bir hüner göstermişti bunu yaparak. Koşup düşmeden onu yakaladı, odaya bir göz gezdirdi -özellikle duvar kâğıdındaki desenlere- duvara yaklaştı ve sonunda suyla dolu bir leğene düşünce ben duruma el attım ve başka bir yere kaldırdım.</p>

      <p class="e-paragraf">Gömleğinin yakasıyla paltosunun yakası insanın kafasını karıştırıyordu. İkisi de çözümü mümkün olmayan muammalardı. Bir insan niye tam tekmil giyinmek için bu kadar kendine eziyet ederdi ki? O kıyafetlerin içine girdiğinde çekeceği acıyı temizlenmenin başka bir yolu olarak mı görüyordu acaba? Sonra elinde çatalı, düşünmeye, etrafa bakınmaya başladı. Öksürüp duruyordu. Masaya uzak oturuyor, yediğinden fazlasını döküyor, bir de döktüğünü saklamaya çalışıyordu. Bu hallerinden o kadar çok rahatsız olmuştum ki, Herbert şehre gitmek üzere odadan çıktığında bir oh çektim.</p>

      <p class="e-paragraf">Bütün bunların benim suçum olduğunu bilmiyordum henüz. Ben Joe’ya karşı davranışlarımda rahat olsaydım o da rahat davranacaktı. Ben ise oldukça sabırsız ve sinirliydim.</p>

      <p class="e-paragraf">“Yalnız kaldığımıza göre efendim!” diye başladı ki “Joe! Bana nasıl efendim dersin?” diyerek azarlar gibi sözünü kestim.</p>

      <p class="e-paragraf">Joe bir an bana kırgınlıkla baktı. Kravatının ve yakasının komik görüntüsünün farkında olduğum gibi bana fırlattığı bakışta kendini hissettiren onurun da farkındaydım.</p>

      <p class="e-paragraf">“İkimiz yalnız kaldığımıza göre -birkaç dakika sonra buradan gitmek niyetinde olduğum için- buraya niye geldiğimi söyleyeyim artık.” dedi Joe. “Yemekleri beyefendilerin yanında döküp saçmak için gelmedim. Sana yardım etmek için geldim.”</p>

      <p class="e-paragraf">Yüzünde aynı ifadeyi görmemek için araya girerek sözünü kesmedim.</p>

      <p class="e-paragraf">“Evet, efendim!” diye devam etti Joe. “İki gece önce Balıkçılar’daydım Pip.” Konuşurken sevgisi ağır bastığında “Pip” diye, kibar olmak isteği ağır bastığındaysa “Efendim” diye hitap ediyordu bana. “Arabasıyla Pumblechook geldi. Benim çok canımı sıkıyor bu sıralar. Sözde sen küçükken kendini en yakın gördüğün kişi oymuş, en iyi oyun arkadaşın da oymuş. Kasabada herkese bunları anlatıyor.”</p>

      <p class="e-paragraf">“Saçmalık! Benim en yakınım sendin Joe.”</p>

      <p class="e-paragraf">“Bence de öyleydi Pip!” dedi başını hafifçe geriye atarak. “Şimdi pek bir önemi olmasa da efendim... Neyse Pip, bu adam Kayıkçılar’da yanıma geldi -birayla pipo çalışan adamın yorgunluğunu öyle güzel alır ki-. ‘Joseph, Bayan Havisham seni görmek istiyor,’ dedi.”</p>

      <p class="e-paragraf">“Bayan Havisham mı Joe?”</p>

      <p class="e-paragraf">“Pumblechook’un sözüydü bu.” Joe oturdu ve gözlerini tavanda gezdirdi.</p>

      <p class="e-paragraf">“Evet Joe. Devam et lütfen.”</p>

      <p class="e-paragraf">“Ertesi gün efendim!..” dedi. Bana sanki çok uzaktaymışım gibi bakıyordu. “Üstüme başıma çeki düzen verdikten sonra gidip Bayan A’yı gördüm.”</p>

      <p class="e-paragraf">“Bayan A Bayan Havisham mı Joe?”</p>

      <p class="e-paragraf">“Ne fark eder? Ha Bayan A, ha Bayan Havisham! ‘Bay Gargery, Bay Pip’le görüşüyor musunuz?’ diye sordu. Ben de senden bir mektup aldığımız için ‘Görüşüyoruz,’ dedim. ‘O zaman ona söyler misiniz, Estella eve döndü ve onu görmekten mutluluk duyacak,’ dedi.”</p>

      <p class="e-paragraf">Joe’ya bakarken yüzümün alev alev yandığını hissettim. Buna sebep olan şeylerden biri de sanırım “Onun gelme sebebini daha önce öğrenmiş olsaydım ona daha iyi davranırdım.” diye düşünmemdi.</p>

      <p class="e-paragraf">“Eve gidince Biddy’ye bunu sana yazmasını söylediğimde yazmak istemedi. ‘Bunu senin ağzından duymak onu çok mutlu eder. Hem tatildesin. Onu görmek de istiyorsun. Hadi git!’ dedi Biddy. İşte böyle efendim!” dedi sandalyesinden kalkarken. “Pip, inşallah günden güne daha da yükselirsin.” dedi.</p>

      <p class="e-paragraf">“Ama şimdi gitmeyeceksin değil mi Joe?”</p>

      <p class="e-paragraf">“Gideceğim!” dedi.</p>

      <p class="e-paragraf">“O zaman akşam yemeği için yine geleceksin öyle değil mi?”</p>

      <p class="e-paragraf">“Hayır gelmeyeceğim!” dedi.</p>

      <p class="e-paragraf">Göz göze geldik. Elini bana uzatırken “efendim”leri bir kenara bırakarak, “Pip, canım dostum, hayat ayrılıklarla doludur. Kimi demirci, kimi bakırcı, kimi kuyumcu, kimi o kimi bu olur. Bu insanların arasında fark olmalı ve farklar da olağan karşılanmalı. Bugün birisinin bir kusuru olduysa eğer o kişi benim. Senle ben Londra’da bir arada olamayız. Bize özel, bizi tanıyan dostlarımızın olduğu bir yer dışında başka hiçbir yerde bir arada olamayız. Gururumdan değil dürüst olmak istediğimden söylüyorum; bir daha beni bu kıyafetler içinde görmeyeceksin. Bunlar bana göre değil. Ben demirhane, mutfak ve de bataklıklar dışında kendim gibi değilim. Dışarısı bana göre değil. Eğer benim demirhanedeki halimi, elimdeki çekici, pipomu düşünürsen çok da haksız olmadığımı anlarsın. Eğer beni görmek istersen demirhanenin penceresinden başını uzatır, demirci Joe’yu örsün başında, her zamanki işini yaparken görürsün. Aptalım belki ama en sonunda iyi bir iş çıkardım bence. ALLAH seni kötülüklerden uzak etsin Pip, dostum, ALLAH seni korusun.”</p>

      <p class="e-paragraf">Onda sade bir soyluluk olduğu hissimde yanılmamıştım. Kıyafetleri sanki cennetteki birinin kıyafetleri gibi görünüyordu gözüme. Usulca alnıma dokundu ve dışarı çıktı. Kendime gelir gelmez arkasından ben de çıkıp onu civarda aradım, ama çoktan gitmişti.</p>

      <p class="e-1-baslik" id="toc_marker-2-9">Yirmi Sekizinci Bölüm</p>

      <p class="e-paragraf">Ertesi gün bizim kasabaya gidecektim, burası kesindi. Kesin olan bir şey daha vardı, o da Joe’ya yaptıklarımdan pişman olduğum için Joe’nun evinde kalacaktım fakat ertesi günkü arabada yer ayırttıktan ve Bay Pocket’ın evine gidip geldikten sonra kesinlik kazanmış ikinci hususta tereddütlerim başladı. Orada kalmak içimden gelmiyordu; Mavi Domuz’da kalabilmek için mazeretler uydurmaya başladım. Joe’nun evine gidince onlara rahatsızlık verebilirdim çünkü gitmem beklenmiyordu ve orada bir yatağım yoktu. Bayan Havisham’ın evine uzaktı ev ve bu da Bayan Havisham’ın hoşuna gitmezdi. Hayatını insanları kandırarak kazananların bütün yaptıkları kendi kendilerini kandıranların yaptıklarının yanında hiç kalır. Ben böyle bahanelerle kendimi kandırıyordum. Gerçekten de bu çok garipti, farkındayım. Başkasının verdiği sahte parayı almam bir derece kabul edilebilir bir şey ama kendi bastığım parayı bile sahici sanıp almam... Sözde benim iyiliğimi düşünen bir yabancı keseme daha iyi yerleştirmek bahanesiyle paramı alıp yerine fındık kabuğu verdi diyelim. Benim kendi keseme fındık kabuğu doldurup sonra da bunu gerçek para gibi kullanmaya çalışmam onun yaptığının yanında hiç kalırdı!</p>

      <p class="e-paragraf">Mavi Domuz’a gitmeye karar verdikten sonra uşağımı oraya götürüp götürmemek konusunda kararsız kaldım. Onun handa pahalı kıyafetler içinde fiyakalı fiyakalı yürüdüğünü düşünüyordum da, onu götürmek iyi olacaktı. Terziye gittiğinde Trabb’in saygısız çırağının ağzı bir karış açık kalacaktı. Ama olayın bir de şu yönü vardı: Trabb’in çırağı onunla samimiyeti ilerletip ona benimle ilgili birtakım şeyler anlatabilirdi. Beraber ana caddeye çıkıp kahkahalarla gülerlerdi ve benim iyilik meleğim onları duyabilir; bundan rahatsız olabilirdi. Sonuçta, uşağımı yanımda götürmemeye karar verdim.</p>

      <p class="e-paragraf">Yer ayırttığım araba öğleden sonra hareket ediyordu. Artık kış mevsimine girdiğimizden gideceğim yere hava karardıktan en geç iki üç saat sonra varmam lazımdı. Cross Keys Hanı’nın önünden yola çıktığımızda saat ikiydi. Uşağımla oraya on beş dakika önce gittim.</p>

      <p class="e-paragraf">O zamanlar mahkumları tersanelere at arabalarıyla götürürlerdi. Sık sık o arabalara dışarıda yolcular aldıklarını duymuştum. Birkaç kere de o arabaların içinde elleri zincirli mahkumları görmüştüm. O yüzden Herbert bana bineceğim arabada iki tane mahkumun olduğunu söylediğinde bunu garipsemedim. Yine de “mahkum” sözünü duyduğumda çok eskilere dayanan bir korku hissediyordum içimde.</p>

      <p class="e-paragraf">“Senin için bir sakıncası yok değil mi Handel?” dedi Herbert.</p>

      <p class="e-paragraf">“Yoo!”</p>

      <p class="e-paragraf">“Onlardan pek hoşlanmıyor gibisin.”</p>

      <p class="e-paragraf">“Yalan söyleyecek değilim, hoşlanmıyorum, evet. Sen de benim gibi düşünüyorsundur. Ama onların olması umurumda değil.”</p>

      <p class="e-paragraf">“Bak işte! Oradalar!” dedi Herbert. “Ne kadar yüz kızartıcı ve kötü bir durum!”</p>

      <p class="e-paragraf">Yanlarında bir gardiyan vardı. İki mahkumun elleri birbirine kelepçelenmişti ve ayaklarında da zincirler vardı, ki ben bu zincirlere aşinaydım. Aynı şekilde aşina olduğum mahkum kıyafetleri vardı üzerlerinde. Gardiyanın üzerinde silah vardı. Koltuğunun altında da kalın bir sopa taşıyordu ama onlara kötü davranmıyordu. Yanlarında duruyor, atlara bakıyordu. Yanındakiler mahkum değil de normalde sergilenen ama bugün müze kapalı olduğu için sergilenmeyen objelermiş, kendisi de müze görevlisiymiş gibi bir havası vardı. Mahkumlardan biri öbüründen daha uzun ve güçlü kuvvetliydi ama kıyafeti daha küçük olan mahkum kıyafeti ona verilmişti. Dünyanın garip hallerinden biriydi işte... Kolları ve bacakları kocaman vücudunun iğne yastıklarıydı sanki. Üzerindekiler onu büyük oranda değiştirmişti ama onun yarı aralık gözlerini hemen tanıdım. Orada duran adam bir cumartesi gecesi Üç Neşeli Kayıkçılar’da gördüğüm ve görünmeyen silahıyla beni vuran adamdı!</p>

      <p class="e-paragraf">Onun beni tanımadığını anlamak çok zor olmadı. Bana baktı, gözleri saatimin zincirine takıldı, yere tükürdü ve yanındaki mahkuma bir şey söyledi. Bir kahkaha patlattılar ve başka bir yere bakmaya başladılar. Sırtlarındaki kocaman numaralar, (sanki onlar evmiş gibi) kaba, kirli kıyafetleri (sanki hayvanlarmış gibi), zincirlenmiş ayakları (mendiller sarmışlardı zincirlenen yerlere, sanki bunu yaptıkları için özür dilemek istiyorlarmış gibi) ve insanların ona bakışları, uzak duruşları (Herbert’ın söylediği gibi) onları aşağılık ve kötü gösteriyordu.</p>

      <p class="e-paragraf">Ama en kötüsü arabanın arka tarafının Londra’dan taşınan bir aileye verilmiş olması ve bu ikisine önde, arabacının tam arkasındaki iki koltuktan başka yer kalmamış olmasıydı. Heyheyleri üzerinde bir adam -arabada dört numaralı koltukta oturuyordu- bağırıp çağırmaya başladı. Onu bu kötü adamlarla beraber taşıyarak kuralları ihlal ettiklerini, bunun rezil, utanç verici ve dehşet bir durum olduğunu söyledi. O bunları söylerken araba hazırdı ve arabacı da sabırsızlanıyordu. Hepimiz yola çıkmaya hazırlanıyorduk. Mahkumlar başlarındaki gardiyanlarla arabaya binmişlerdi. Onlarla birlikte garip bir ekmek, taş ve yün kokusu da gelmişti.</p>

      <p class="e-paragraf">“Canınızı sıkmayın efendim!” dedi gardiyan şikâyet eden yolcuya. “Sizin yanınıza ben oturacağım. Onları köşeye, herkese uzak bir yere oturturum. Size bir zararları olmaz efendim. Burada olduklarının farkına bile varmazsınız.”</p>

      <p class="e-paragraf">“Beni suçlamayın!” dedi benim tanıdığım mahkum. “Ben de gitmek istemiyorum. Arkada kalmaya razıyım. Yanıma gelen kimseden rahatsız olmam ben.”</p>

      <p class="e-paragraf">“Ben de öyle!” dedi diğer mahkum. “Ben de hiçbirinizi rahatsız etmek istemezdim, bana sorulsaydı.” Sonra yine güldüler ve fındık kırmaya, kabuklarını da tükürerek atmaya başladılar. “Ben de onların yerinde olsaydım ve bu kadar aşağılansaydım böyle davranırdım.” diye düşündüm.</p>

      <p class="e-paragraf">Sonunda sinirli beye başka bir şekilde yardımcı olunamayacağına, ya şansına denk gelen bu yolcularla ya da bir sonraki arabayla gitmesine karar verildi. Adam da yerine geçip söylenmeye devam etti. Gardiyan onun yanına oturdu ve benim tanıdığım mahkum benim tam arkama oturdu; nefesini saçlarımda hissediyordum.</p>

      <p class="e-paragraf">“Güle güle Handel!” diye bağırdı Herbert araba hareket edince. “Onun bana Pip’ten başka bir isimle seslenmesi ne kadar büyük bir şans!” diye düşündüm.</p>

      <p class="e-paragraf">Mahkumun nefesini sadece ensemde değil bütün omuriliğimde hissediyordum; bunun tarifi çok güç. Hissettiğim şey iliklerime keskin bir asit dökülmesi gibiydi. Herhangi başka bir adamdan daha fazla nefes alıyor ve nefes alırken daha çok ses çıkarıyordu sanki. Daha bir dik oturmaya başladım, olduğum yerde büzüşmek istemiyordum.</p>

      <p class="e-paragraf">Hava çok soğuktu ve yağmur yağıyordu. İkisi havanın bu kadar soğuk olmasına söyleniyorlardı. Çok geçmeden soğuktan yolcuların sesi soluğu kesildi. “Ben bu adama o iki şilini geri versem de kurtulsam mı, bunu en iyi nasıl yaparım acaba?” diye düşünürken uyuyakalmışım. Sıçrayarak uyandığımda hâlâ aynı şeyle meşguldüm. Zihnimi meşgul eden sorular aynıydı.</p>

      <p class="e-paragraf">Karanlıkta hiçbir şeyi göremememe rağmen bataklığı esen soğuk ve nemli rüzgârdan tanıdım. Rüzgârdan korunmak için daha da arkaya yaslandığımdan iki mahkum bana daha da yakınlaşmıştı. Ağızlarından ilk çıkan kelimeler benim de aklımdan geçenlerdi: “İki şilin.”</p>

      <p class="e-paragraf">Daha önce hiç karşılaşmadığım mahkum, “Nerden bulmuş onları?” diye sordu.</p>

      <p class="e-paragraf">“Ne bileyim?” dedi öteki. “Bir şekilde onları saklamış. Arkadaşları vermiştir herhalde.”</p>

      <p class="e-paragraf">“Keşke benim de olsaydı!” dedi diğeri soğuğa bir küfür salladıktan sonra.</p>

      <p class="e-paragraf">“İki şilin mi, arkadaşlar mı?”</p>

      <p class="e-paragraf">“İki şilin. Bir şilinlik bir banknot için tüm arkadaşlarımı satarım ben. Bunun çok da kârlı bir alışveriş olduğunu düşünürüm. Ee, ne dedi sonra?”</p>

      <p class="e-paragraf">Tanıdığım mahkum, “Hepsini tersanedeki bir kereste yığınının arkasında yarım dakika içinde konuştuk. ‘Sen hapisten çıkıyorsun değil mi?’ dedi. ‘Evet!’ dedim. Ona yemek getiren ve sırrını saklayan çocuğu bulup iki şilini ona verip veremeyeceğimi sordu. Ben de ‘Veririm!’ dedim. Verdim de.”</p>

      <p class="e-paragraf">“Amma aptalsın sen de!” dedi öbürü. “Ben o parayı yerdim. Adamda para boldur zaten. Seni hiç tanımıyor muydu?”</p>

      <p class="e-paragraf">“Hem de hiç. Farklı mangalarda, farklı gemilerdeydik. Hapisten kaçtığı için tekrar hüküm giydi ve ömür boyu hapis cezasına çarptırıldı.”</p>

      <p class="e-paragraf">“Buraya başka hiçbir zaman gelmedin mi?”</p>

      <p class="e-paragraf">“Yok. Bir tek o zaman gelmiştim.”</p>

      <p class="e-paragraf">“Nasıl buldun burayı?”</p>

      <p class="e-paragraf">“Korkunç bir yer. Çamur deryası, sisli, sürekli çalıştırıyorlar. İş, çamur, sis...”</p>

      <p class="e-paragraf">İkisi de çok ağır bir küfür etti, sonra sustular.</p>

      <p class="e-paragraf">Bu diyaloğa kulak misafiri olduktan sonra aslında benim arabadan inip karanlıkta yalnız kalmam gerekirdi ama adamın beni hatırlamadığından emindim. Gerçekten de hem kendim değişmiş, büyümüştüm hem de farklı bir giyim tarzım ve de konumum vardı. Beni tanıması olağanüstü bir durum olmadığı takdirde ihtimal dahilinde değildi. Yine de, tesadüfen aynı arabaya binmemiz beni o kadar ürkütmüştü ki başka bir tesadüf daha olur mu, ismimi duyarsa beni hatırlar mı diye korkuyordum. Bu sebeple, kasabaya varır varmaz arabadan inip onun sesinden ve konuşmalarından kurtulmaya karar verdim. Bir plan yapıp bunu da başarıyla uyguladım. Küçük bavulum ayaklarımın dibindeydi. Önce bavulu aşağıya attım, arkasından kendim atladım. Kasabanın kaldırımlarındaki ilk sokak lambasının önündeydim. Mahkumlara gelince... Onlar, arabayla gitmeleri gereken yere kadar gittiler. Nereye geldiklerinde inip kayığa bineceklerini bile biliyordum. Birden bir sahne gözümde canlandı: Kayıkla gemiye doğru gidiyorlardı. Merdivenlerde onları bekleyen mahkumları ve onlara köpeklere bağırıyormuş gibi “Çekilin, yol verin!” diyenleri, sonra simsiyah suyun üzerindeki Nuh’un Gemisi’ni gördüm.</p>

      <p class="e-paragraf">Tam olarak neden korktuğum o an bana sorulsaydı söyleyemezdim. Bir açıklaması yoktu... Hana doğru yürürken korkudan titrediğimi fark ettim, bu korku tanınma korkusunun çok ötesindeydi. Çocukken yaşadığım o dehşet tekrar canlanmıştı; bundan eminim.</p>

      <p class="e-paragraf">Hanın salonu boştu. Garson beni tanımadan önce yemeğimi ısmarlamış ve de yemek gelince başlamıştım. Garson hafızası onu yanılttığı için özür diledikten sonra Boots’u Bay Pumblechook’a göndermesini isteyip istemeyeceğimi sordu.</p>

      <p class="e-paragraf">“Hayır!” dedim. “Hiç gerek yok.”</p>

      <p class="e-paragraf">Garson -ki kendisi benim çıraklığımın resmiyete döküldüğü gün belediye binasındaydı- şaşırdı birden ve önüme bir yerel gazeteyi koydu. Bunu o kadar direkt bir şekilde yaptı ki hemen şu paragrafı okumaya başladım:</p>

      <p class="e-paragraf">“Okuyucularımızın son zamanlarda masalsı bir biçimde zengin olan demirci ustası gencin ilk arkadaşının ve hamisinin oldukça saygın ve sadece mısır ve tohum ticaretiyle uğraşmayıp ana caddedeki birçok dükkânla iş bağlantıları kuran bir kasabalımız olduğunu öğrenmek isteyeceklerini düşünüyoruz. Kendisinin bizim genç Telemakus’umuzun Mentor’u olduğunu, Telemakus’un servetinin temelini onun attığını bilmek hepimiz için gurur verici. Kasabadaki bilgelerimizin derin düşüncelerle kırışmış alınlarında ve güzel hanımların gözlerinde “Kim bu Telemakus?” diye bir soru belirirse diye biz söylemiş olalım: Quntin Matsys de Antwerp’li bir demirciydi. VERB. SAP.<span class="dipnotno" style="font-size:0.74em;" xml:lang="tr-TR">14</span>”</p>

      <p class="e-paragraf">Bana öyle geliyor ki eğer o zenginlik günlerimde Kuzey Kutbu’na gitmiş olsaydım orada bile Eskimolar ya da medeni insanlar bana Pumblechook’un benim en eski dostum ve hamim olduğunu, servetimin temelini atan kişi olduğunu söyleyeceklerdi.</p>

      <p class="e-1-baslik" id="toc_marker-2-10">Yirmi Dokuzuncu Bölüm</p>

      <p class="e-paragraf">Erkenden kalkıp dışarı çıktım. Bayan Havisham’a gitmek için henüz çok erkendi. O yüzden Bayan Havisham’ın evinin civarında -Joe’nun evinin civarında değil; oraya bir sonraki gün gidecektim- dolaşmaya başladım. İyilik meleğimi düşünüyor, benimle ilgili güzel planları olduğunu hayal ediyordum.</p>

      <p class="e-paragraf">Estella’yı evlat edinmişti. Beni de evlat edinmiş sayılırdı. İkimizi bir araya getirmeye çalışıyor olmalıydı. Harabeye dönmüş evi eski haline getirme işini bana verecekti. Karanlık odalara güneş ışığının girmesini sağlayacak, saatleri yeniden kuracak, şömineleri yakacak, örümcek ağlarını temizleyecek, böcekleri yok edecek ve romantik şövalyenin yapacağı her işin üstesinden geldikten sonra prensesle evlenecektim. Yanından geçtiğim eve bakmak için durmuştum. Kırmızı tuğladan duvarlar, kapatılmış pencereler, bacaya kadar uzanan irili ufaklı dallarıyla kaslı kollara benzeyen sarmaşıklar benim hayal dünyamda gizemli bir hikâyenin parçalarıydı. Hikâyede kahraman bendim. Estella ilham kaynağı ve hikâyenin kalbiydi. Ama benim tüm hücrelerime nüfuz etmiş olsa da, bütün umutlarım onunla ilgili olsa da, çocukluğumda karakterimi ve hayata bakışımı önemli oranda değiştirmiş olsa da, o romantik sabaha bile onun sahip olduklarından fazla bir değer atfetmiyordum. Bunu özellikle belirtmek istiyorum çünkü bu benim içinde bulunduğum labirentte takip edilmemi kolaylaştıracak bir ipucu. Tecrübelerime dayanarak klasik âşık modelinin her zaman geçerli olmayacağını söylemek isterim. İşin doğrusu şuydu ki ben Estella’yı bir erkeğin aşkıyla sevdiğimde bunun tek sebebi karşı konulamaz biri olduğunu düşünmemdi. Onu sevmemin mantığa uymadığını, bana umut vermediğini, bunun sonucunda mutlu olma ihtimalimin az olduğunu ve benim hep cesaretimi kırdığını bilmeme rağmen onu sevmeye devam ettim; hissettiklerim beni her zaman olmasa da çoğunlukla üzse de... Onu sevmenin yıkım olduğunu biliyordum ama bunu bilmek ona duyduğum sevgiyi azaltmıyordu. Onun kusursuz biri olduğuna inansam ancak bu kadar ona bağlanırdım.</p>

      <p class="e-paragraf">Kapıya eskiden nasıl gidiyorsam aynı o yürüyüşle gittim. Tedirgin tedirgin zili çaldığımda kapıya arkamı dönüp nefes alıp vererek kalp çarpıntılarımı yatıştırmaya çalıştım. Yan kapının açıldığını duydum. Ayak seslerini de... Ama duymamazlıktan geldim. Kapının paslı menteşeleri gıcırdayarak açıldığında da aynı duymuyormuş havalarındaydım.</p>

      <p class="e-paragraf">En sonunda birisi omzuma dokundu da yüzümü kapıya döndüm. Griler içinde bir adamı karşımda görünce çok şaşırdım. Bayan Havisham’ın evinde görmeyi umacağım son kişi oradaydı.</p>

      <p class="e-paragraf">“Orlick!”</p>

      <p class="e-paragraf">“Küçük bey, çok şey değişti. Ama hadi, içeri gir. Kapıyı açık bırakmak aldığım emirlere aykırı.”</p>

      <p class="e-paragraf">İçeri girdim ve kapıyı kapatıp kilitledi. “Evet! İşte buradayım!” dedi birkaç adım önümde eve doğru yürüyerek.</p>

      <p class="e-paragraf">“Buraya nasıl geldin?”</p>

      <p class="e-paragraf">“Buraya ayaklarımla geldim. Bavulumu da bir el arabasıyla getirdim.”</p>

      <p class="e-paragraf">“İyi bir şey için mi buradasın bari?”</p>

      <p class="e-paragraf">“Bence ona bir kötülüğüm dokunmuyor küçük bey!”</p>

      <p class="e-paragraf">Ben bundan o kadar da emin değildim. Bakışları başta yerdeydi. Sonra yavaş yavaş ayaklarıma, kollarıma, sonra da yüzüme bakıp beni bir güzel süzdü.</p>

      <p class="e-paragraf">“O zaman demirhaneden ayrıldın?” dedim.</p>

      <p class="e-paragraf">“Burası demirhaneye benziyor mu?” diye cevap verdi Orlick etrafına bakınarak. “Benim orada çalışıyor gibi bir halim var mı?”</p>

      <p class="e-paragraf">Ne kadar zaman önce orayı bıraktığını sordum.</p>

      <p class="e-paragraf">“Burada günler birbirine benziyor, tam olarak ne kadar oldu bilmiyorum. Sen gittikten bir süre sonra geldim işte.”</p>

      <p class="e-paragraf">“Onu biliyorum Orlick.”</p>

      <p class="e-paragraf">“Bilirsin tabii. Eğitim alıyorsun ya!” dedi alaycı bir tavırla.</p>

      <p class="e-paragraf">Bu sırada eve gelmiştik. Orlick’in odasının girişi yan kapıdandı. Odanın avluya bakan küçük bir penceresi vardı. Küçük bir odaydı; Paris’teki kapıcılara verilen odalara benziyordu. Duvarda çeşitli anahtarlar asılıydı. İçeri girince buna bahçe kapısının anahtarını da ekledi. Üzerinde kumaş parçalarıyla yapılmış bir yatak örtüsü serili olan yatağı odanın içindeki bir bölmeye konulmuştu. Odanın genel görüntüsü salaştı; canlılıktan eser yoktu. Burada sanki insan değil de fındık faresi yaşıyordu.</p>

      <p class="e-paragraf">“Bu odayı daha önce hiç görmemiştim.” dedim. “Burada daha önce kapıcı yoktu.”</p>

      <p class="e-paragraf">“Yoktu ama burası serseriden, mahkumdan geçilmez olunca buranın güvenliği için birini almaları şart oldu. Onun yetiştirdiği birisi olarak beni tavsiye ettiler, ben de kabul ettim. Bu iş çekiç sallamaktan, ateşi körüklemekten daha kolay.”</p>

      <p class="e-paragraf">Şöminenin üstündeki silaha gözüm ilişti. Orlick de benim nereye baktığıma bakıyordu.</p>

      <p class="e-paragraf">Daha fazla onunla konuşmak istemiyordum. “Artık Bayan Havisham’ın yanına yukarı çıksam nasıl olur?” dedim.</p>

      <p class="e-paragraf">“Orasını bilemem!” dedi gerinerek. “Benim görevim burada bitiyor küçük bey. Ben zili çalayım, sen koridorda birine rastlayana kadar yürümeye devam et.”</p>

      <p class="e-paragraf">“Beni bekliyorlar öyle değil mi?”</p>

      <p class="e-paragraf">“Orasını da bilemiyorum!” dedi.</p>

      <p class="e-paragraf">Bunun üzerine ilk geldiğimde ayaklarımdaki kalın ve kaba botlarla geçtiğim koridorda yürümeye başladım. Koridorun sonuna geldiğimde, zil hâlâ çalmakta iken, Sarah Pocket’ı gördüm. Beni her gördüğünde olduğu gibi ilk önce yeşile döndü rengi, sonra sarardı.</p>

      <p class="e-paragraf">“Ooo! Bay Pip, siz misiniz?”</p>

      <p class="e-paragraf">“Benim Bayan Pocket. Bay Pocket ve ailesinin çok iyi olduklarını size söylemekten mutluluk duyarım.”</p>

      <p class="e-paragraf">“Akıllandılar mı bari?” dedi Sarah, başını sallayarak. “İyi olmalarındansa akıllanmalarını tercih ederim. Ah Matthew, Matthew. Yolu biliyorsunuz değil mi beyefendi?”</p>

      <p class="e-paragraf">Tabii ki biliyordum. O karanlıkta kim bilir kaç kere yukarı çıkmıştım. Eskisinden daha hafif botlar vardı bu sefer ayaklarımda. Bayan Havisham’ın kapısının önüne gidip her zamanki gibi kapıyı tıklattım. “Pip’in vuruşu bu!” dediğini duydum. “İçeri gir Pip.”</p>

      <p class="e-paragraf">Eski masanın yanındaki sandalyesinde oturuyordu. Üzerinde yine o eski elbise vardı. Ellerini bastonunda kavuşturmuş, çenesini ona dayamış, ateşe bakıyordu. Onun yanında eline Bayan Havisham’ın hiç giyilmemiş ayakkabısını almış, başı önünde oturan, daha önce hiç görmediğim zarif bir hanım vardı.</p>

      <p class="e-paragraf">“İçeri gir Pip!” diye mırıldandı Bayan Havisham. Başını kaldırıp dönüp bakmamıştı daha. “Nasılsın Pip? Elimi bir kraliçeymişim gibi öpüyorsun yine.”</p>

      <p class="e-paragraf">Birden başını kaldırıp bana baktı.</p>

      <p class="e-paragraf">“Eee?”</p>

      <p class="e-paragraf">Ne diyeceğimi bilemedim başta. “Bayan Havisham, benim gelmemi istemişsiniz. Duyar duymaz geldim.”</p>

      <p class="e-paragraf">“Hımmm!”</p>

      <p class="e-paragraf">Daha önce hiç görmediğim hanım gözlerini yerden kaldırıp muzip muzip bana baktı. Bunlar Estella’nın gözleriydi. Ama çok değişmişti; çok daha güzel, çok daha kadınsıydı ve öyle hayranlık uyandıran bir hali vardı ki ben yine bir arpa boyu kadar yol alamadığımı düşündüm. O da kendini geliştirmişti. Ona bakarken yine eski kaba çocuk olduğumu hissettim umutsuzca. Ben ne kadar da ona uzaktım... O ne kadar ulaşılmazdı...</p>

      <p class="e-paragraf">Bana elini verdi. Onu tekrar görmenin beni çok mutlu ettiği anlamında bir şeyler söyledim kekeleyerek. Bunu ne kadar uzun zamandır istediğimi de ekledim.</p>

      <p class="e-paragraf">“Onu çok değişmiş buldun mu Pip?” diye sordu Bayan Havisham. Bastonunu ikisinin arasındaki sandalyeye vurarak oraya oturmamı ima etti.</p>

      <p class="e-paragraf">“Odaya girdiğimde, Estella’ya benzetemedim onu Bayan Havisham, ama şimdi bakıyorum da aslında eskisinden farklı değil.”</p>

      <p class="e-paragraf">“Ne? Hiç değişmemiş mi dedin? Çok kibirliydi ve sana hakaretler yağdırıyordu. Sen de ondan kaçmak istiyordun. Hatırlamıyor musun?”</p>

      <p class="e-paragraf">Şaşırmıştım. Bunun çok uzun zaman önce olduğunu, fazla bir şey hatırlamadığımı söyledim. Estella gülümsedi; benim iyi bir çocuk olduğumdan, kendisinin de huysuz bir kız olduğundan emin olduğunu söyledi.</p>

      <p class="e-paragraf">“Değişmiş mi?” diye bu sefer Estella’ya sordu Bayan Havisham.</p>

      <p class="e-paragraf">“Hem de çok!” dedi Estella bana bakarak.</p>

      <p class="e-paragraf">“Daha kibar öyle değil mi?” dedi Bayan Havisham Estella’nın saçıyla oynayarak.</p>

      <p class="e-paragraf">Estella kahkaha attı ve elindeki ayakkabıya baktı tekrar. Sonra yine güldü, bana bakıp ayakkabıyı yere koydu. Çocukmuşum gibi davranıyordu ama beni cezbedici bakışlar atmaktan da geri durmuyordu.</p>

      <p class="e-paragraf">Beni heyecanlandıran, değişik duygulara gark eden odada oturmaya devam ettik. Fransa’dan yeni döndüğünü, Londra’ya gideceğini öğrendim. Eskisi gibi gururlu ve kararlıydı. Bu özellikleri güzelliğiyle birleştirmiş, kişiliğinin ayrılmaz bir parçası yapmıştı -ya da bana öyle geliyordu-. Onun varlığını çocukluğumu mahveden o para ve kibarlık budalalığından -ki benim evden ve Joe’dan utanmama sebep olmuştu bu- ve demirhanedeki ateşte beliren, ahşap pencereden içeriye baktıktan sonra geçip giden hayalinden soyutlamak imkansızdı. Kısacası, onu ne o anda ne de daha öncesinde iç dünyamdan ayırmam imkansızdı.</p>

      <p class="e-paragraf">Günün geri kalan kısmını orada geçirmeme karar verildi. Geceleyin hana dönecek, sabahleyin de Londra’ya gitmek üzere yola çıkacaktım. Bir müddet lafladıktan sonra, Bayan Havisham ikimizi bakımsız bahçede yürüyüşe yolladı. Biz içeri girerken de eski günlerdeki gibi onu tekerlekli sandalyede biraz dolaştırmamı istedi.</p>

      <p class="e-paragraf">Böylece biz de Estella’yla bahçeye çıktık ve solgun yüzlü gençle, yani Herbert’la karşılaştığımız yere gittik. Ben titriyordum; elbisesine hayran olmuştum. O ise gayet sakin görünüyordu ve benim üzerimdekilerden etkilenmediği belliydi. Herbert’la karşılaştığımız köşeye giderken durdu ve:</p>

      <p class="e-paragraf">“O günkü kavgayı saklandığım yerden seyredebildiğime göre o zaman küçükmüşüm demek ki. Seyrettim, hem de çok eğlenerek seyrettim!” dedi.</p>

      <p class="e-paragraf">“Beni ödüllendirmiştin.”</p>

      <p class="e-paragraf">“Öyle mi?” dedi unutmuş gibi. “Kavga ettiğin çocuğa karşı gelmen beni çok eğlendirmişti. O çocuk çok canımı sıkıyordu çünkü.”</p>

      <p class="e-paragraf">“İkimiz çok iyi dostuz artık.”</p>

      <p class="e-paragraf">“Gerçekten mi? Tamam, şimdi hatırladım; babası senin öğretmenin öyle değil mi?”</p>

      <p class="e-paragraf">“Evet.”</p>

      <p class="e-paragraf">Bunu ona söylerken rahatsız olmuştum, çünkü çocukça bir şey gibi gelmişti bu bana. Çocukmuşum gibi davranıyordu.</p>

      <p class="e-paragraf">“Zenginleşince ve gelecek için planların değişince arkadaşlarını değiştirdin demek?” dedi Estella.</p>

      <p class="e-paragraf">“Pek tabii!” dedim.</p>

      <p class="e-paragraf">“Ve haliyle eskiden yanına yakışan insanlar şimdi yakışmaz.” dedi soğuk bir ses tonuyla.</p>

      <p class="e-paragraf">Vicdanımın sesini dinleyip Joe’yu görmek isteyip istemediğimi anlamaya çalışıyordum ki tamamen vazgeçtim onu görmekten.</p>

      <p class="e-paragraf">“O zamanlar kısa bir süre sonra bir servete kavuşacağını aklına bile getirmiyordun değil mi?” dedi Estella.</p>

      <p class="e-paragraf">“Hem de hiç.”</p>

      <p class="e-paragraf">Yanımda yürürkenki o üstün ve olgun hali bendeki toyluk ve teslimiyet haliyle büyük bir tezat oluşturuyordu. Eğer birbirimize uygun görüldüğümüze inanmasam aramızdaki bu faklılığa daha çok bozulurdum.</p>

      <p class="e-paragraf">Bahçedeki otlar rahatça yürümemizi engelleyecek kadar çok büyümüştü. İki ya da üç tur attıktan sonra tekrar bira imalâthanesinin avlusuna geldik. Onu gördüğüm ilk gün fıçıların üzerinde gezdiği yeri gösterdim. Soğuk ve manasız bakışlarla oraya bakıp, “Öyle mi yaptım?” dedi. Ona evden bana et ve ekmek getirdiğini hatırlattım ve bunun nerede olduğunu gösterdim. “Hatırlamıyorum!” dedi. “Beni ağlattığını da mı hatırlamıyorsun?” dedim. “Hayır!” dedi başını iki yana sallayıp etrafına bakınarak. Anlattığım hiçbir şeyi hatırlamaması ve hiçbir şekilde önemsememesi beni yine içten içe ağlattı, ki bu da en zor ve insanın içini acıtan ağlama şekli.</p>

      <p class="e-paragraf">Güçlü ve zeki bir kadının bakışıyla, “Benim kalbim olmadığını biliyor olmalısın!” dedi Estella. “Belki bunun hatıralarla bir alâkası vardır.”</p>

      <p class="e-paragraf">Kalpsiz birinin bu kadar güzel olamayacağına inandığımı söyledim.</p>

      <p class="e-paragraf">“Tabii ki yara alacak ya da hançerlenecek bir kalbim var ve tabii ki durduğu zaman öleceğim. Ama sen benim ne demek istediğimi anladın. O kalbin içinde yumuşaklık yok, sevgi, duygu, hiçbir şey.”</p>

      <p class="e-paragraf">O sessizce ve dikkatle bana bakarken zihnimde beliriveren neydi? Bayan Havisham’a mı benziyordu? Bazı bakışlarında ve mimiklerinde çocukların büyüklerinde görüp taklit ettikleri türden Bayan Havisham’dan izler vardı. Yine de tam olarak Bayan Havisham’a benzetememiştim. Ona yine baktım. Hâlâ bana bakıyordu ama ben kime benzettiğimi çıkaramamıştım.</p>

      <p class="e-paragraf">Neydi bu?</p>

      <p class="e-paragraf">“Ben ciddiyim!” dedi Estella. “Eğer beraber zaman geçireceksek buna bir an önce inansan çok iyi olur.” Ben tam ağzımı açıyordum ki “Hayır! Birini sevip kalbimi onda bırakmadım. Benim hiçbir zaman bu tür duygularım olmadı!” dedi beni susturarak.</p>

      <p class="e-paragraf">Az sonra uzun zamandır hiç kullanılmayan imalâthanedeydik. İlk gün yukarıya çıktığını görmüştüm. O gün yukarı çıkıp bana baktığını, benim korkmuş göründüğümü hatırladığını söyledi. Gözlerim ellerinin beyazlığına takıldı. Yine bana kim olduğunu anımsayamadığım birini hatırlatmıştı. Heyecanlandım birden... Bunu fark edince elini omzuma attı. O hayalet yine gözümün önünden geçip gitti.</p>

      <p class="e-paragraf">Neydi bu?</p>

      <p class="e-paragraf">“Ne oldu?” diye sordu Estella. “Yine mi korktun?”</p>

      <p class="e-paragraf">“Eğer biraz önce söylediğine inansaydım korkardım.” dedim.</p>

      <p class="e-paragraf">“O zaman korkmuyorsun. İyi, peki. Bayan Havisham içeride eski görevini yapmanı bekliyor. Gerçi bence bir süre daha bekleyebilir. Gel bir tur daha atalım bahçede; ondan sonra içeri gireriz. Zalimliğim yüzünden ağlamayacaksın bugün. Omzuna yaslanayım, gel.”</p>

      <p class="e-paragraf">Güzel elbisesi yerleri süpürüyordu. Bir eliyle elbisesinin eteğini, diğer eliyle hafifçe omzumu tutuyordu. Harap olmuş bahçede iki ya da üç tur daha attık ama orası o anda gözüme yeni açmış çiçeklerle dolu bir bahçe gibi göründü. Duvarlardaki deliklerde büyüyen sarı ve yeşil otlar en değerli çiçekler olsalardı onları o günkünden daha güzel hatırlamayacaktım.</p>

      <p class="e-paragraf">Aramızda onunla arama girecek kadar fazla bir yaş farkı yoktu. Aşağı yukarı aynı yaşlardaydık ama o olduğundan büyük gösteriyordu. Ama güzelliğinin ve tarzının ona verdiği ulaşılmaz hava, Bayan Havisham’ın bizi birbirimize uygun bulduğunu hissetmeme rağmen onunla olduğumda duyduğum mutluluğu işkenceye çeviriyordu. Zavallı ben!</p>

      <p class="e-paragraf">Sonunda içeri girdik. Hamimin bir iş için Bayan Havisham’ı görmeye geldiğini duyunca çok şaşırdım. Bay Jaggers biz içeri girdiğimizde evde yoktu ama akşam yemeği için geri gelecekti. Biz dışarıdayken çürüyen masanın olduğu odadaki eski şamdanlar yakılmıştı ve Bayan Havisham sandalyesinde oturmuş beni bekliyordu.</p>

      <p class="e-paragraf">Düğün ziyafetinden arta kalanların etrafındaki yavaş turumuzda onun tekerlekli sandalyesini itmek geçmişe yolculuk etmek gibiydi. Ama cenaze odasına benzeyen bu odada Estella daha göz alıcı ve daha güzel görünüyordu. Âdeta büyülenmiştim.</p>

      <p class="e-paragraf">Zaman çabucak akıp geçti ve yemek vakti yaklaştığı için Estella hazırlanmak üzere odadan ayrıldı. Biz masanın ortasına yakın bir yerde durmuştuk ve Bayan Havisham gerindi, yumruk haline getirdiği elini sarı örtünün üzerine koydu. Estella kapıdan çıkarken arkasına baktığında Bayan Havisham o eliyle ona öpücük gönderdi. Öyle bir öpücüktü ki bu şiddeti beni tedirgin etti.</p>

      <p class="e-paragraf">Sonra Estella çıkıp ikimiz baş başa kaldığımızda bana dönüp fısıldayarak,</p>

      <p class="e-paragraf">“Güzel, zarif ve de iyi yetişmiş değil mi? Hayranlık duyuyor musun ona?” dedi.</p>

      <p class="e-paragraf">“Onu gören herkes hayran olur Bayan Havisham.”</p>

      <p class="e-paragraf">Kolunu boynuma dolayıp başımı kendine doğru çekti. “Sev onu, sev onu, sev onu! Sana nasıl davranıyor?”</p>

      <p class="e-paragraf">Ben cevap vermeden -böyle zor bir soruya cevap verebilir miydim, orası biraz şüpheli ya- tekrar etti, “Sev onu, sev onu, sev onu! Sana iyi davransa da canını yaksa da onu sev. Kalbini kırsa da -yaşlandıkça acısı artıyor- onu sev, sev, sev!”</p>

      <p class="e-paragraf">Bu kadar tutku dolu bir söylemle hiç karşılaşmamıştım. Bunları söylerken boynuma sarılan ince kollarının hiddetle şişen kaslarını hissedebiliyordum.</p>

      <p class="e-paragraf">“Dinle beni Pip! Onu sevilsin diye evlat edindim. Ona bakıp güzel bir eğitim aldırdım ki sevilsin. Onu yavaş yavaş sevilebilecek biri yaptım. Sev onu!”</p>

      <p class="e-paragraf">Bu cümleyi o kadar çok kuruyordu ki demek istediğinin o olduğundan şüpheye düşmek imkânsızdı. Ama eğer dudaklarından dökülen kelime sevgi yerine nefret etmek, umutsuzluk, intikam veyahut ölümle ilgili olsaydı o zaman tam bir küfür olurdu.</p>

      <p class="e-paragraf">“Sana gerçek aşkın ne olduğunu söyleyeyim!..” dedi aynı aceleci tavırla devam ederek. “Körcesine bir bağlılıktır o, sorgusuz sualsiz insanın kendi zayıflığını kabul etmesidir. Tam manasıyla ona boyun eğmektir. Kendine ve tüm dünyaya inanmak ve güvenmek, kalbini ve ruhunu o haine vermektir. Benim yaptığım gibi...”</p>

      <p class="e-paragraf">Bunu söylediğinde vahşi bir çığlık atarak kalktı. Belinden yakaladım. Sandalyesinden ayağa fırlamıştı. Gidip olanca hızıyla duvara çarpacak ve yere düşüp ölecekti sanki.</p>

      <p class="e-paragraf">Birkaç saniye sonra her şey normale dönmüştü. Onu tekrar sandalyesine oturturken burnuma aşina olduğum bir koku geldi. Dönüp baktığımda hamimin içeri girdiğini gördüm.</p>

      <p class="e-paragraf">Her zaman taşıdığı büyük, ipek bir mendili vardı -bundan daha önce bahsetmemiştim sanırım-. İşinde ona çok lazım oluyordu. Bu mendili sanki burnunu silecekmiş gibi açarak müşterisini ya da bir şahidi tedirgin ettiğini çok görmüştüm. “Nasılsa karşımdaki hemen itirafta bulunur; benim de burnumu silmeye vaktim olmaz!” diye düşünmüş gibi mendili katlayarak cebine koyar koymaz karşısındakinin hemen o dakikada, kendiliğinden bütün gerçeği itiraf edişine kaç kere şahit oldum. Onu odada gördüğümde iki elinde bu mendil vardı ve bize bakıyordu. Göz göze geldiğimizde bir an sessiz kaldıktan sonra “Buradasın demek? İlginç!” dedi ve mendilinin aslî görevini çok etkili bir şekilde yerine getirdi.</p>

      <p class="e-paragraf">Bayan Havisham da onu benim gördüğüm an fark etmişti ve -diğer herkes gibi- o da ondan korkuyordu. Kendini toparlamaya çalıştı ve kekeleyerek her zamanki gibi çok dakik olduğunu söyledi.</p>

      <p class="e-paragraf">“Her zamanki gibi çok dakiğim.” diye tekrar etti Bay Jaggers bize doğru yaklaşırken. “Nasılsın Pip? Bir tur attırmamı ister misiniz Bayan Havisham? Demek buradasın Pip?”</p>

      <p class="e-paragraf">Ne zaman geldiğimi, Bayan Havisham’ın gelip kendisini ve Estella’yı görmemi istediğini söyledim. “Hani şu güzel hanım!” dedi. Sonra büyük ellerinin birisiyle Bayan Havisham’ın sandalyesini önüne çekti; diğer elini pantolonunun cebine soktu. Cebi sırlarla dolu gibiydi.</p>

      <p class="e-paragraf">“Eee Pip? Daha önce Bayan Estella’yı ne kadar görmüşlüğün var?” dedi.</p>

      <p class="e-paragraf">“Ne kadar mı?”</p>

      <p class="e-paragraf">“Kaç kere gördün? On bin kez?”</p>

      <p class="e-paragraf">“Ooo! Tabii ki o kadar çok değil.”</p>

      <p class="e-paragraf">“İki kez?”</p>

      <p class="e-paragraf">“Jaggers!” diye araya girdi Bayan Havisham. Rahatlamıştım. “Pip’ciğimi rahat bırak da onunla yemeğe in.”</p>

      <p class="e-paragraf">Jaggers itiraz etmedi ve beraberce karanlık merdivenlerden aşağıya inmeye başladık. Giderken kaç kere Bayan Havisham’ı bir şey yiyip içerken gördüğümü sordu. Daha önceki sorusunda olduğu gibi alternatifleri de sıraladı. Bir kere mi yüz kere miydi?</p>

      <p class="e-paragraf">Düşündüm taşındım, “Hiçbir zaman!” dedim.</p>

      <p class="e-paragraf">“Bundan sonra da göremezsin zaten Pip!” dedi gülerek. “Ne yerken ne içerken birilerinin onu görmesine hiçbir zaman izin vermez. Kendine böyle bir düzen kurduğu zamandan beri böyle bu. Geceleri dolaşır ve ancak o zaman bir şeyler yer.”</p>

      <p class="e-paragraf">“Efendim, size bir soru sorabilir miyim?” dedim.</p>

      <p class="e-paragraf">“Sorabilirsin ama cevaplamayabilirim. Sor bakalım.”</p>

      <p class="e-paragraf">“Estella’nın soyadı. Havisham mı, yoksa...” “Yoksa”dan sonra söyleyecek bir soyadı daha yoktu bildiğim.</p>

      <p class="e-paragraf">“Yoksa?” dedi.</p>

      <p class="e-paragraf">“Havisham mı?”</p>

      <p class="e-paragraf">“Havisham.”</p>

      <p class="e-paragraf">Bunu konuşurken yemek masasına gelmiştik. Estella ve Sarah Pocket bizi bekliyorlardı. Bay Jaggers oturdu, Estella onun tam karşısına geçti. Ben de sarı-yeşil suratlı ahbabımın karşısına geçtim. Güzel bir yemekti. Biz yemeğimizi yerken daha önceki gelip gitmelerimde hiç görmediğim bir hizmetçi başımızda bekliyordu. Ama çok uzun zamandır burada olduğu belliydi. Yemekten sonra masaya Portekiz şarabı getirilip hamimin önüne konuldu -şaraptan iyi anlıyordu- ve iki hanım masadan kalktılar.</p>

      <p class="e-paragraf">Bay Jaggers’ın o çatı altındaki suskunluğunu başka kimsede görmedim, kendisinde bile. Yemek boyunca sürekli önüne baktı; bir kere de Estella’ya... Estella onunla konuştuğunda ona cevap veriyordu ama bakmıyordu. Ya da ben baktığını görmedim. Öte yandan Estella merak ve ilgiyle ona bakıyordu, ama Bay Jaggers hiç farkında değilmiş gibi davranıyordu. Yemek boyunca Bay Jaggers benim umutlarımla ilgili konuşurken Sarah Pocket’ın rengini yeşilden sarıya, sarıdan yeşile döndürmekten zevk aldı sanki. Bunu nasıl beceriyordu bilmiyorum ama bu konudaki lafları, söylemeye hiç niyetim yokken ağzımdan alıyordu. Sanki konuşulanların Bayan Pocket üzerindeki etkisini hissetmiyormuş gibi davranıyordu.</p>

      <p class="e-paragraf">İkimiz yalnız kaldığımızda önemli bilgilere sahip olduğunu ama bunları benimle paylaşmayacağını ima etti. Elinde başka bir şey kalmayınca şarap kadehini inceledi dikkatle. Onu kendisiyle mumum ortasında tuttu, şarabın tadına baktı, yuttu, tekrar kadehine baktı, şarabı kokladı, denedi, tekrar doldurdu, tekrar kadehi inceledi. Ta ki ben sanki şarap ona benim hakkımda kötü bir şeyler söylüyormuş gibi iyice huzursuzlanıncaya dek... Üç dört defa konuşmayı denedim ama ne zaman bir soru sormak üzere hazırlandığımı görse elinde kadehiyle bana bakıyor, kadehi ağzına götürüyordu. “Boşuna sorma; görüyorsun, sana cevap veremem!” demek istiyor gibiydi.</p>

      <p class="e-paragraf">Bayan Pocket benim onun görüş alanına girmemin onu delirtebileceğinin bilincindeydi. Belki bir an kendini tutamayıp püsküllü yer bezine benzeyen şapkasını çıkarıp yere atmaktan ve böylece peruğunun yere düşmesinden korkuyordu. Biz Bayan Havisham’ın odasına gittiğimizde o gelmedi ve dördümüz kâğıt oynadık. Ara verdiğimizde Bayan Havisham, garip bir biçimde tuvalet masasından aldığı mücevherleri ve aksesuarları Estella’nın saçına, gerdanına ve kollarına taktı. Hamim bile o kalın kaşlarını kaldırıp bu ışıl ışıl güzelliğe baktı.</p>

      <p class="e-paragraf">Bay Jaggers sonunda bizim papazları ve kızları harcayarak kozlarımızı elimizden aldığında hissettiğim şey üçümüzle ilgili bütün bilmeceleri çok önceden çözmüş olmasıydı. Onun soğukluğuyla benim Estella’ya hissettiklerim arasında bir tezat vardı. Mesele ona asla Estella’ya olan duygularımı açamayacak olmam değildi. Benim Jaggers’ın bu kadar yakınındayken böylesine şiddetli duygular içinde olmamdı asıl mesele. Bu canımı sıkıyordu.</p>

      <p class="e-paragraf">Saat dokuza kadar kâğıt oynadık ve Estella Londra’ya geldiğinde bana önceden haber verilmesine ve gidip onu karşılamama karar verildi. Ondan sonra veda ettim, ona dokundum ve oradan ayrıldım.</p>

      <p class="e-paragraf">Hamim Mavi Domuz’da yan odada kaldı. Gecenin geç saatlerine kadar Bayan Havisham’ın sözleri kulaklarımda çınladı: “Onu sev, sev, sev!” Ben bunu kendime uyarlayıp yüzlerce kez “Onu seviyorum, seviyorum, seviyorum!” dedim yastığıma kapanıp. Ondan sonra bir şükür hissiyle doldum. Benim, bir demirci çırağının kaderinde onunla evlenmek vardı. Fakat korkuyordum. Benim gibi haline şükretmiyor olsa da artık ne zaman benimle ilgilenmeye başlayacaktı? Onun o uyuyan kalbinde ne zaman hareketlenmeler başlayacaktı?</p>

      <p class="e-paragraf">Ah bu ben! O an içinde olduğum duyguların yüce duygular olduğunu düşünüyordum. Ama aklıma Joe’dan uzak durmamın ne kadar aşağılık, ne kadar küçültücü bir davranış olduğu gelmiyordu. Çünkü biliyordum ki Estella Joe’yu küçümseyecekti. Daha bir gün öncesine kadar Joe için gözyaşı döküyordum halbuki. Gözyaşlarım çabuk kurudu, Allah beni affetsin. Hem de çok çabuk...</p>

      <p class="e-1-baslik" id="toc_marker-2-11">Otuzuncu Bölüm</p>

      <p class="e-paragraf">Sabah uyandığımda giyinirken hamime, Orlick’in güvenilirlik gerektiren bir göreve uygun olmadığına dair kuşkularımdan bahsetmeye karar verdim. “Tabii ki uygun değil Pip; güven gerektiren işlerde çalışanlar hiçbir zaman doğru adam olmazlar!” dedi. “Doğru adam”ın orada da güven gerektiren bir işte çalışmaması onu rahatlatmış gibiydi. Orlick hakkında bildiklerimi anlatırken o sakin sakin beni dinledi. Ben sözlerimi bitirdiğimde “Çok iyi Pip, hemen gidip arkadaşını işten çıkarıyorum.” dedi. Bu ani tepkiye çok şaşırmıştım. Sorun çıkarabileceğini söyledim. “Çıkarmayacak!” dedi güvenle. “Benimle bu konuyu tartışamaz bile.”</p>

      <p class="e-paragraf">Londra’ya öğle vaktinde hareket edecek arabayla geri dönüyorduk ve Pumblechook’un korkusundan kahvaltımı bile rahatsız bir şekilde yapmıştım. Dışarı çıkıp biraz yürümek istediğimi, Bay Jaggers’ın işleri bitene kadar Londra yolunda dolaşacağımı söyleyip arabacıya beni yoldan almasını söylemesini rica ettim. Böylece kahvaltıdan hemen sonra Mavi Domuz’dan çıktım. Pumblechook’a ait olan dükkânların arka sokaklarından dolaşa dolaşa en sonunda ana caddeye çıktım. Artık güvendeydim.</p>

      <p class="e-paragraf">Bir kez daha eski, sessiz kasabada olmak ilginçti. İnsanların beni tanıyıp dikkatli dikkatli bakmalarından rahatsızlık duymuyordum. Hatta esnaftan birkaç kişi dükkânlarından çıkıp bir süre önümden yürüdükten sonra sanki bir şey unutmuş gibi geri dönerek geçerken bana bakıyorlardı. Artık kim daha iyi numara yapıyordu, orasını bilemeyeceğim. Ben sözde onların bunu yaptığını fark etmiyordum; onlar da sözde bunu kastî yapmıyorlardı. Halimden gayet memnundum, ta ki Trabb’in lanet olası çırağı karşıma çıkana kadar...</p>

      <p class="e-paragraf">Caddede havalı havalı yürürken Trabb’in çırağının yaklaştığını gördüm. Kolunda boş bir mavi çanta vardı. Onu fark etmemişim gibi yürümenin en iyisi olduğunu düşünüyordum ki çırak dizlerini birbirine vurdu, başındaki şapka yere düştü, bacakları titremeye başladı ve yoldan gelip geçenlere “Tutun beni! Çok korktum!” diye bağırmaya başladı. Yanından geçerken dişleri birbirine çarpıyordu. Yere kapaklandığında benimle dalga geçtiği o kadar açıktı ki...</p>

      <p class="e-paragraf">Bu katlanılması çok zor bir olaydı ama meğer bu daha hiçbir şeymiş. İki yüz metre ilerledim ilerlemedim, Trabb’in çırağı yine karşıma çıktı. Dar bir sokaktan çıkıyordu. Mavi çantasını omzuna takmıştı ve gözlerinde çalışkanlığın ifadesi olan bir pırıltıyla, acele içinde Trabb’in dükkânına gidiyordu. Beni görünce şok oldu. Bu sefer dönerek sendelemeye başladı, ellerini kaldırmış sanki benden af diliyordu. Onu izleyen bir grup insanın da orada olması canımı sıkmıştı.</p>

      <p class="e-paragraf">Daha postaneye varmamıştım ki Trabb’in çırağı bu sefer de arka yollardan birinden çıkageldi. Bu sefer tamamıyla değişmişti. Mavi çantasını benim gri paltom gibi tutuyor, caddenin karşı tarafından kabadayılar gibi bana doğru geliyordu. Yanında arkadaşları vardı ve mütemadiyen elini sallayarak “Sizi tanımıyom!” diyordu. Çırağın yanımdan geçerken gömleğinin yakasını kaldırıp, saçını arkaya atıp, elini beline dayayıp sırıtarak “Sizi tanımıyom! Vallahi tanımıyoom!” demesinin beni ne kadar sinirlendirdiğini ifade edecek kelime bulamıyorum. Bununla da kalmayıp horoz gibi öterek peşime düştü, köprü boyunca kovaladı. Beni demirci çıraklığı ettiğim günlerden tanıyan bir horozun tamamladığı bir köye dönüş sahnesi...</p>

      <p class="e-paragraf">O anda ona katlanmaktan başka çarem yoktu. Onunla sokakta kavga etmek ve canını yakarak yaptıklarının acısını çıkarmak anlamsızdı. Beni küçük düşürürdü bu. Hem zaten öyle kimsenin zarar verebileceği bir çocuk değildi. Köşeye sıkıştırılınca aradan hemen sıvışabilen bir yılana dönerdi. Yine de ertesi gün Bay Trabb’e postayla bir mektup gönderip Bay Pip’in, yanında insanlarda nefret uyandıran bir çocuğu çalıştırarak topluma karşı görevlerini hiçe sayan birisiyle daha fazla iş yapmak istemeyeceğini yazdım.</p>

      <p class="e-paragraf">Araba beklediğim saatte geldi. İçinde Bay Jaggers oturuyordu. Sağ salim Londra’ya vardık ama benim kalbim acıyordu. Gider gitmez Joe’ya -telafi mahiyetinde- morina balığıyla bir fıçı istiridye gönderdim. Kendim gidememiştim ya... Ondan sonra da Barnard’ın Hanı’na gittim.</p>

      <p class="e-paragraf">Gittiğimde Herbert soğuk et yiyordu. Beni gördüğüne çok sevindi. Benim uşağı akşam yemeğine ilave yaptırması için lokantaya gönderdikten sonra o akşam dostuma içimi dökmenin tam vakti olduğunu düşündüm. Uşak holde beklerken ona içimi dökmem söz konusu bile olamazdı O yüzden onu tiyatroya yolladım. Bazen de neler olup bittiğini öğrensin diye Hyde Park’a gönderiyordum.</p>

      <p class="e-paragraf">Yemeğimizi yedikten sona ayaklarımızı ocak siperine dayamış otururken Herbert’a “Herbert’cığım, sana çok özel bir şey anlatmak istiyorum!” dedim.</p>

      <p class="e-paragraf">O da “Bana güvendiğin için teşekkür ederim.” dedi.</p>

      <p class="e-paragraf">“Benimle ve başka biriyle ilgili bu!” dedim.</p>

      <p class="e-paragraf">Herbert bacak bacak üstüne attı, başını yana eğip bir süre ateşe boş boş baktı ve en sonunda bana baktı, daha anlatmaya başlamamıştım çünkü.</p>

      <p class="e-paragraf">Elimi dizine koyup, “Herbert, ben Estella’yı seviyorum, âşığım!” dedim.</p>

      <p class="e-paragraf">Şaşırmasını beklerken “Ee? N’olmuş?” dedi sakin sakin.</p>

      <p class="e-paragraf">“Ne mi olmuş? Başka bir şey söylemeyecek misin Herbert?”</p>

      <p class="e-paragraf">“Başka ne var diyorum. Onu biliyorum zaten!” dedi.</p>

      <p class="e-paragraf">“Nereden biliyorsun?” dedim.</p>

      <p class="e-paragraf">“Nereden mi biliyorum? Sen söyledin!”</p>

      <p class="e-paragraf">“Ben sana bunu hiç söylemedin ki!”</p>

      <p class="e-paragraf">“Söyledin! Saçını kestirdiğinde de söylemiyorsun ama ben anlıyorum. Sen buraya geldiğinde aşkın ve valizin vardı yanında. Seni bildim bileli ona âşıksın. Söyledin! Bütün gün bunu anlattın hatta! Bana kendi hikâyeni anlattığında küçükken onu ilk gördüğünde âşık olduğunu anlattın.”</p>

      <p class="e-paragraf">“İyi o zaman!” dedim. Bu söyleyeceğimi daha bilmiyordu ama. “Onu sevmekten hiçbir zaman vazgeçmedim. Geri dönmüş. Çok daha güzel ve zarif bir yaratık olarak. Dün gördüm. Daha önce aşık idiysem şimdi aşkından ölüyorum.”</p>

      <p class="e-paragraf">“Şanslısın Handel!” dedi Herbert. “Onun için sen seçildin. Tehlikeli sulara girmeyelim ama gerçeği ikimiz de biliyoruz. Peki Estella’nın duyguları hakkında bir fikrin var mı?”</p>

      <p class="e-paragraf">Umutsuzca başımı salladım. “Bana o kadar uzak ki...” dedim.</p>

      <p class="e-paragraf">“Sabırlı ol Handel. Zaman gerekli, zaman... Ama senin söylemek istediğin başka bir şey daha var galiba.”</p>

      <p class="e-paragraf">“Söylemeye utanıyorum. Bunu söylemeden, sadece düşünmek bile kötü. Benim şanslı olduğumu söylüyorsun. Öyleyim tabii ki! Daha dün bir demirci çırağıydım. Peki bugün neyim ben?”</p>

      <p class="e-paragraf">“İlla ki bir şey olman gerekiyorsa iyi bir insan olduğunu söyleyebilirim.” dedi Herbert. Gülümsüyordu. Eliyle elime birkaç kez vurduktan sonra “Hem coşkulu hem çekingen, hem yürekli hem kendine güvensiz, hem aksiyoner hem de hayalperest olan iyi bir insansın.”</p>

      <p class="e-paragraf">Durup bu saydığı özelliklerin gerçekten de kişiliğimde birbirine karışıp karışmadığını düşündüm. Bu tanımlamaya tam olarak katılmıyordum ama bunu tartışma konusu yapmak istemedim.</p>

      <p class="e-paragraf">“Bugün ne olduğumu sorarken Herbert, bu konudaki düşüncemi söylemek istedim aslında.” dedim. “Şanslı olduğumu söylüyorsun. Hayatta yükselmek için hiçbir şey yapmadım. Şansım yaver gitti sadece. Yine de Estella’yı düşündüğüm zaman...”</p>

      <p class="e-paragraf">(Herbert gözleri ateşte “Ne zaman düşünmüyorsun ki?” diye mırıldandı.)</p>

      <p class="e-paragraf">“İşte o zaman Herbert’cığım, kendimi ne kadar ona bağımlı ve ne kadar şüpheci hissettiğimi anlatamam. Yüzlerce ihtimal varmış gibi... Senin de söylediğin gibi bu konuda konuşmamam gerekiyor ama yine de bütün bu umutlarımın dayanak noktası olan bir kişi var; bak ismini vermiyorum. Benim bu umutlarım o kadar belirsizliklerle dolu ki...” Bunları söylerken zihnimde bu kadar zamandır biriktirdiklerimi boşaltmış oluyordum. Özellikle önceki geceden beri düşündüklerimi...</p>

      <p class="e-paragraf">“Bak Handel!..” dedi Herbert her zamanki ümitvar ve neşeli haliyle. “Bana öyle geliyor ki bu tutkunun karamsarlığı içinde hediye atın ağzına büyüteçle bakıyoruz. Hayvanı dikkatlice tetkik edeceğiz diye iyi yanlarını es geçiyoruz. Sana verileceklerin sadece umutlar olmadığını hamin Bay Jaggers’ın sana en başta söylediğini anlatmıştın bana. Öyle söylememiş olsa bile Londra’da o kadar adam varken Bay Jaggers arkasını sağlama almadan seninle bu tür bir yakınlık içine girer mi?”</p>

      <p class="e-paragraf">Bunun çok doğru bir nokta olduğunu inkâr etmediğimi söyledim. Gerçi bunu gönülsüz söyledim biraz. İnkâr etmek istiyordum sanki!</p>

      <p class="e-paragraf">“Bence de çok doğru!” dedi Herbert. “Sen daha doğrusunu zor bulursun. Haminin lafını dinleyip o zamanın gelmesini bekleyeceksin. O da müşterisini bekliyor. Yakında yirmi bir yaşına basacaksın. Belki o zaman daha bir aydınlatılırsın. Ne olursa olsun, sen sonuca adım adım ilerliyorsun. Nasıl olsa o gün gelecek.”</p>

      <p class="e-paragraf">“Ne kadar umut dolu bir insansın!” dedim. Neşesine hayrandım.</p>

      <p class="e-paragraf">“Böyle olmak zorundayım!” dedi Herbert. “Çünkü başka da bir şeyim yok zaten. Bu umut dolu ifadelerin bana değil de babama ait olduğunu söylemeliyim. Senin hikâyenle ilgili bir tek şunu söyledi: ‘Her şey ayarlanmış. Yoksa Bay Jaggers bu işin içinde yer almazdı.’ Şimdi babamla ya da benimle ilgili şeyleri bir kenara bırakalım. Sen beni yakın görüp açıldın. Ben de aynıyla mukabele etmek istiyorum ama eminim bu söyleyeceklerim beni senin gözünde sevimsizleştirecek.”</p>

      <p class="e-paragraf">“Yapamazsın ki bunu!” dedim.</p>

      <p class="e-paragraf">“Yoo, yapacağım!” dedi. “Bir, iki, üç; şimdi başlıyorum. Handel, sevgili dostum, ayaklarımızı buraya uzatıp konuşmaya başladığımızdan beri Estella’nın senin mirası alabilmen için gerekli bir koşul olmayacağını düşünüyorum. Tabii eğer Bay Jaggers ondan hiç bahsetmediyse... Senin söylediklerini yanlış mı anladım ben? Dolaylı ya da dolaysız bir biçimde ondan hiç bahsetmedi öyle değil mi? Mirası sana bırakacak kişinin senin evliliğinle ilgili birtakım düşünceleri olduğunu da söylemedi.”</p>

      <p class="e-paragraf">“Hiç söylemedi.”</p>

      <p class="e-paragraf">“Bak Handel, sana şerefim üzerine yemin ederim ki içinde bulunduğum tavır ulaşamadığı ciğere mundar diyen kedi gibi değil. Madem ona mecbur değilsin, peki kendini ondan ayrı düşünemez misin? Sana sevimsizleşeceğimi söylemiştim.”</p>

      <p class="e-paragraf">Başımı yana çevirdim. Denizden bataklığa doğru esen şiddetli rüzgâr gibi, demirhaneden ayrıldığım sabah ve köyü gösteren tabelaya dokunduğum an içimi kaplayan duygu tekrar içimi titretti. Bir müddet sessiz kaldık.</p>

      <p class="e-paragraf">Sonra Herbert, sanki hiç konuşmamıza ara vermemişiz gibi “Evet ama Handel’ciğim, bu duygunun kendi tabiatı ve çevresindeki olaylar sebebiyle iyice romantikleşmiş bir çocuğun kalbinde bu kadar kök salmış olması çok ciddi bir mesele. Onun yetiştirilme tarzını düşün; Bayan Havisham’ı düşün. Onun kim olduğunu düşün. İşte şimdi benden nefret ettin. Sonuçta çok üzülebilirsin.”</p>

      <p class="e-paragraf">Yüzüm hâlâ ona dönük değildi. “Biliyorum Herbert ama engel olamıyorum!” dedim.</p>

      <p class="e-paragraf">“Kendini ondan ayrı düşünemiyor musun?”</p>

      <p class="e-paragraf">“Hayır. İmkânsız!”</p>

      <p class="e-paragraf">“Deneyemez misin Handel?”</p>

      <p class="e-paragraf">“Hayır! İmkânsız!”</p>

      <p class="e-paragraf">Birden canlanarak ayağa kalktı ve “Şimdi daha uzlaşılabilir birisi olmaya çalışayım bakayım!” dedi.</p>

      <p class="e-paragraf">Odayı dolaşıp perdelerle kitapları düzeltti, sandalyeleri yerlerine koydu ve ortalıkta olan bilumum ne varsa yerli yerine koydu. Hole baktı, posta kutusuna bir göz attı, kapıyı kapattı ve şöminenin yanındaki sandalyesine gelip oturdu. Sol bacağını sandalyenin üstüne çıkartıp, kollarıyla sarmaladı.</p>

      <p class="e-paragraf">“Babamla ve babamın oğluyla ilgili birkaç şey söyleyecektim Handel. Babamın oğlu babamın evinin iyi idare edilmediğini düşünüyor!”</p>

      <p class="e-paragraf">“Her şey bol!” dedim pozitif bir şey söylemiş olmak için.</p>

      <p class="e-paragraf">“Aaa evet! Çöpçü de öyle diyordur eminim. Arka sokaktaki balıkçı da... Ciddiyim, Handel, mesele ciddi bir mesele zaten. Sen de neyin ne olduğunu benim kadar iyi biliyorsun. Geçmişte babam bu kadar boş vermişlik içinde değildi ama şimdi o günler geçti. Sana bir şey sorabilir miyim? Senin de dikkatini çekti mi, birbirine uygun olmadığı halde evlenen çiftlerin çocukları evlenmek için ellerinden geleni yaparlar. Bu sizin oralarda da böyle midir?”</p>

      <p class="e-paragraf">Bu o kadar ilginç bir soruydu ki sadece “Öyle midir gerçekten?” diyebildim.</p>

      <p class="e-paragraf">“Bilmiyorum işte!” dedi Herbert. “Ben de onu öğrenmek istiyorum. Bizim ailedeki durum kesinlikle bu. Benim bir küçüğüm olan zavallı kız kardeşim Charlotte -ondört yaşında öldü- çarpıcı bir örnektir. Minik Jane de öyle. O kısacık ömrünü mutlu bir yuva hayali kurarak geçirmiş sanırsın. Ufak Alick, Kew’de yaşayan bir çocukla çoktan evlilik planları yaptı bile. Sanırım bebek dışında hepimiz nişanlıyız.”</p>

      <p class="e-paragraf">“Yani sen de öylesin!” dedim.</p>

      <p class="e-paragraf">“Öyleyim ama bu bir sır!” dedi Herbert.</p>

      <p class="e-paragraf">Sırrını saklayacağıma dair söz verdim ve bana anlatması için yalvardım. O kadar duygusal ve halden anlar bir şekilde benim zayıflığımdan bahsetmişti ki onun kuvvetli olduğu bir yönü öğrenmek istedim.</p>

      <p class="e-paragraf">“Adını sorabilir miyim?” dedim.</p>

      <p class="e-paragraf">“Adı Clara.” dedi Herbert.</p>

      <p class="e-paragraf">“Londra’da mı yaşıyor?”</p>

      <p class="e-paragraf">Bu konu açıldığından beri çekingenleşen Herbert, “Sanırım bunu bilmen gerekiyor. Clara’nın ailesi annemin kriterlerine uymuyor. Babası yolcu gemilerinde yemek işlerinden sorumluymuş eskiden. Baş kamarotmuş galiba.”</p>

      <p class="e-paragraf">“Şimdi ne yapıyor?” dedim.</p>

      <p class="e-paragraf">“Şimdi hasta, çalışmıyor.” diye cevap verdi Herbert.</p>

      <p class="e-paragraf">“Nasıl yaşıyorlar?”</p>

      <p class="e-paragraf">“Birinci katta.” dedi Herbert. Benim kastettiğim o değildi; neyle geçindiklerini sormak istemiştim. “Onu hiç görmedim. Clara’yla tanıştığımdan beri üst kattaki odasından dışarı çıkmadı. Ama sık sık sesini duyuyorum. Garip garip sesler çıkarıyor, yerlere bir şeylerle vuruyor.” Bana bakıp içten bir kahkaha attıktan sonra Herbert yine her zamanki canlı haline döndü.</p>

      <p class="e-paragraf">“Onu görmeyi ummuyor musun?”</p>

      <p class="e-paragraf">“Aslında evet, görmeyi umuyorum.” dedi Herbert. “Çünkü vura vura deldiği yerden aşağı uçacak yakında. Tabii çatının kirişleri ne kadar sağlam orasını bilemem.”</p>

      <p class="e-paragraf">Bir kez daha içten bir kahkaha attıktan sonra yine sessizleşti ve sonra bana sermayesini bulduğu an bu genç hanımla evlenmek istediğini söyledi. Daha sonra, “Bilirsin, sadece piyasayı öğrenmekle evlenilmez.” diye ekledi.</p>

      <p class="e-paragraf">Ateşe bakarken bu sermayeyi bulmanın bazen ne kadar da zor olduğunu düşünürken ellerimi cebime koydum. Katlanmış bir kâğıt parçası dikkatimi çekti. Açınca bunun Joe’nun bana verdiği tiyatro bileti olduğunu gördüm. “Aman Allah’ım! Bu gece!” dedim birden bağırarak.</p>

      <p class="e-paragraf">Konu anında değişti. Hemen oyuna gitmek için hazırlanmaya başladık. Herbert’ı bu gönül ilişkisinde rahatlatmaya ve ona yardım etmeye söz verdikten ve Herbert sözlüsünün beni ismen tanıdığını, beni onunla tanıştırmak istediğini söyledikten sonra el sıkıştık ve birbirimize güven duygusuyla dolarak, mumları söndürüp ateşi yakıp kapıyı kilitledik ve Bay Wopsle’ı ve Danimarka’yı<span class="dipnotno" style="font-size:0.74em;" xml:lang="tr-TR">15</span> görmek için dışarı çıktık.</p>
    </div>
  </div>
</body>
</html>
