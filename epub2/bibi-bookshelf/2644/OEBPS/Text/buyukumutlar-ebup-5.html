<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buyukumutlar-ebup-5.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="buyukumutlar-ebup-5.html" xml:lang="tr-TR">
    <div class="story">
      <p class="e-1-baslik" id="toc_marker-2-12">Otuz Birinci Bölüm</p>

      <p class="e-paragraf">Danimarka’ya gittiğimizde kralı ve kraliçeyi bir mutfak masasının üzerine koyulmuş iki koltuğun üstünde bulduk. Bütün Danimarka soyluları oradaydılar. Bu soylulardan biri iri cüsseli atalarının birinden kalan deri çizmeler giyen bir çocuktu. Bir diğer soylunun kirli bir yüzü vardı -unvanına yaşını başını aldıktan sonra kavuşmuş gibi görünüyordu-. Başlarındaki taraklar ve ipek pantolonlarıyla gayet efemine bir görüntü sergiliyordu sahnedeki Danimarka kraliyet ailesi. Benim kabiliyetli hemşehrim kollarını kavuşturmuş, onlardan ayrı bir köşede duruyordu. “Alnına düşen dalgalı saçları daha düzgün yapılabilirdi.” diye düşündüm.</p>

      <p class="e-paragraf">Oyun ilerledikçe sahnede bir sürü garip olay meydana geliyordu. Hamlet’in babasını ölürken tutan öksürük mezarında hâlâ devam ediyordu. Kralın hayaleti elinde sürekli baktığı bir kâğıt taşıyordu ve okuduğu yeri kaybetmekten kaynaklanan endişesi ölümlülere yakışan bir haldi. Seyirciler ‘Sayfayı çevir!” dediler; o da hemen denileni yaptı. Bu soylu hayalet çok uzaklardan geliyordu sözde ama sürekli sarayın duvarlarından çıkıyordu. Çok komik bir görüntüydü bu. Şişman Danimarka kraliçesi -ki eskiden oldukça güzel bir kadınmış şüphesiz- baştan aşağı pirinç içindeydi. Çenesine bağlanmış tacı pirinçtendi (Sanki kötü bir diş ağrısı çekiyordu.); belinde de pirinçten bir kemer vardı; iki kolunda da pirinç bilezikler... “Kadına bakın, dümbelek gibi!” diyen seyirciler oldu. Atalarından kalma çizmeler giyen çocuğun ne olduğu belli değildi. Bir denizci oluyordu, bir aktör; bir mezarcı oluyordu, bir papaz. Saraydaki bir eskrim maçında da iyi bir eskrim uzmanı... Hem de öyle bir uzman ki sarayda yapılan bir eskrim müsabakasında sonuçlar onun deneyimiyle ve titiz değerlendirmesiyle belirleniyordu. Bu sürekli değişimler sonunda seyirciler çocuktan usandılar. Hattâ cenaze törenini yönetmek isteyen papaz kılığındaki kişinin de kendisi olduğu anlaşılınca kızgınlıklarını sahneye fındık fıstık atarak gösterdiler. Ophelia ise yavaş müziğin kurbanı oldu. Muzlim eşarbını çıkarmış, katlamış ve gömmüştü. Ön koltuklardan birinde oturan suratsız bir adam “Bebeği uyuttuk, hadi yemek yiyelim!” dedi.</p>

      <p class="e-paragraf">Bütün bu olanlar benim hemşehriyi kötü etkiliyordu. Ne zaman bu kararsız prens bir soru sorsa ya da bir kuşkusunu belirtse cevap seyircilerden geliyordu. Mesela “İnsanın acısını içinde yaşaması daha mı soylu bir tutum acaba?” diye sorduğunda kimisi “Evet!”, kimisi “Hayır!”, kimisi de “Yazı tura at!” dedi ve bayağı bir tantana çıktı. Hamlet kendisi gibi adamların yaşamalarında bir anlam olup olmadığı konusundaki kuşkusunu dile getirdiği zaman seyirciler yüksek sesle bağırarak, “Ha şunu bileydin!” diyorlardı. Hamlet çorapları düşmüş bir halde sahnede göründüğünde seyirciler arasında bacaklarının ne kadar da solgun olduğunu, bunun hayalet görmekten kaynaklanmış olabileceğini söyleyenler çıktı. Maalesef her söylenene bir kahkaha tufanı eşlik ediyordu.</p>

      <p class="e-paragraf">Ama en büyük mahcubiyetini mezarlık sahnelerinde yaşadı. Mezarlık eski bir ormana benziyordu. Bir köşede kiliseye ait bir çamaşırhane, diğer bir köşede ise paralı yola açılan bir kapı vardı. Bay Wopsle büyük, siyah peleriniyle o kapıdan girdiğinde mezar kazıcısı uyarıldı: “Dikkat et! Mezarcıbaşı işini nasıl yaptığını denetlemeye geliyor!” Bay Wopsle’ın kafatasını yerine koymadan önce iç cebinden çıkardığı bir peçeteyle elini silmesi normaldi aslında ama bu masum ve gerekli harekette bile “Gar-son!” sesi yükseldi. Cenazenin (yanlışlıkla kapağı kayıp açılan siyah, boş bir tabutta) mezarlığa getirilmesi üzerine salondakiler daha bir keyiflendiler. Hele tabutu taşıyanlar arasında sık sık görünen delikanlının da bulunuşu neşelerine neşe kattı. Bay Wopsle’ın orkestranın önüyle mezar arasındaki yerde Laertes’le düello ettiği süre boyunca seyircinin eğlencesi daha da arttı. Bay Wopsle kralı mutfak masasından aşağı atana, kendisi de ayak bileklerinden başlayıp santim santim yükselen bir acıyla ölene kadar şamata devam etti.</p>

      <p class="e-paragraf">Biz ikimiz başta Bay Wopsle’ı zayıf alkışlarımızla desteklemeye çalıştık ama çok geçmeden pes ettik. Ümitsiz bir vakaydı. O yüzden oturup onu sempati hisleriyle izlediysek de biz de gülmeye başladık. Her seferinde kendime rağmen gülüyordum. Olup bitenler çok eğlenceliydi. Yine de Bay Wopsle’ın konuşmasının düzgünlüğü takdire şayandı. Yavaş yavaş, kuru bir sesle, tonlamalarla konuşuyordu. Herhalde hayat ve ölümden bahseden hiç kimse böyle konuşmamıştır. Trajedi bitip de Bay Wopsle yuhalandığında Herbert’a “Hemen gidelim, yoksa ona yakalanırız!” dedim.</p>

      <p class="e-paragraf">Olabildiğince çabuk olmaya gayret göstererek aşağıya inen merdivenlerin başına gittik ama bu yetmemişti anlaşılan. Kapıda bir Yahudi vardı. Biz ona doğru yaklaşırken göz göze geldik ve yanından geçerken “Bay Pip ve arkadaşı mısınız?” dedi.</p>

      <p class="e-paragraf">Kim olduğumuzu itiraf etmek zorunda kaldık.</p>

      <p class="e-paragraf">“Bay Waldengarver sizinle görüşmekten onur duyacaktır.”</p>

      <p class="e-paragraf">“Waldengarver mı?” diye sordum. Herbert kulağıma “Bay Wopsle’dır herhalde!” diye fısıldadı.</p>

      <p class="e-paragraf">“Oo! Tabii. Sizi takip ediyoruz herhalde, değil mi?”</p>

      <p class="e-paragraf">“Birkaç basamak çıkacağız sadece.” Giderken durup “Sizce nasıl görünüyordu? Kıyafetlerini ben hazırladım.” dedi.</p>

      <p class="e-paragraf">Cenaze sahnesinin dışında Bay Wopsle’ın nasıl göründüğünü hatırlamıyordum. O sahnede boynunda kurdeleye bağlı bir yıldız ya da güneş vardı. O haliyle garip bir itfaiyeciye benziyordu. Ama buna rağmen çok iyi göründüğünü söyledim.</p>

      <p class="e-paragraf">“Mezara geldiğinde üzerindeki pelerin çok güzel duruyordu. Ama kraliçenin dairesinde hayalet gördüğünde çoraplarına daha çok dikkat edebilirdi.” dedi.</p>

      <p class="e-paragraf">Katıldığımı söyledim. Daha sonra kirli bir kapıdan geçtik ve kutu gibi sıcak ve daracık bir odaya girdik. İçeride Bay Wopsle Danimarkalı giysilerini çıkarıyordu. Onu sadece dışarıdan görebiliyorduk, o da kapıyı ardına kadar açtıktan sonra...</p>

      <p class="e-paragraf">Bay Wopsle, “Beyler, sizi görmekten onur duydum!” dedi. “Umarım sizi buraya getirmek için birini göndermemi mazur görmüşsünüzdür. Sizi çok eskiden beri tanıma şerefine nail oldum. Tiyatro her zaman asillerle zenginleri çekmiştir zaten.”</p>

      <p class="e-paragraf">Bu sırada Bay Waldengarver kan ter içinde prensin samurlarından kurtulmaya çalışıyordu.</p>

      <p class="e-paragraf">O kıyafeti hazırlayan kişi “Çorapları çıkarın Bay Waldengarver, yoksa bir şey olacak çoraplara. O zaman da bu size otuz beş şiline patlayacak. Shakespeare hiçbir zaman bu kadar iyisini giyememiştir. Siz sandalyenizde sakin sakin oturun, çıkarma işini bana bırakın.” dedi.</p>

      <p class="e-paragraf">Bunu söyledikten sonra dizlerinin dibine çömeldi ve kurbanını tartaklamaya başladı. Bay Wopsle ilk çorap çıktığında az daha yere düşüyordu ama neyse ki düşmek için bile yer yoktu!</p>

      <p class="e-paragraf">Ben ilk önce oyunla ilgili bir şey söylemeye çekiniyordum ama sonra Bay Waldengarver bize baktı -yüzünde bir memnuniyet ifadesi vardı- ve “Beyler! Nasıldı sizce? Oradan nasıl görünüyordu?” dedi.</p>

      <p class="e-paragraf">Herbert arkadan (beni dürterek) “Fevkalâde!” dedi. Ben de “Fevkalâde!” dedim.</p>

      <p class="e-paragraf">“Ben sizce rolümü nasıl oynadım?” dedi Bay Wopsle, biraz bize tepeden bakarak.</p>

      <p class="e-paragraf">Herbert yine arkadan beni dürterek “İhtişamlı ve çok gerçekçiydiniz.” dedi. Ben de sanki kendi fikrimmiş gibi “ihtişamlı ve çok gerçekçi” olduğunu söyledim.</p>

      <p class="e-paragraf">“Sizin takdirinize nail olmak beni çok mutlu etti beyler.” dedi Bay Waldengarver. Duvara sıkışmış olmasına ve sandalyenin kenarında oturmasına rağmen gururla söylemişti bunu.</p>

      <p class="e-paragraf">Dizlerinin üzerinde duran adam “Ben size bir şey söyleyeyim mi Bay Waldengarver? Bunun rolünüzle alâkası yok ama... Dinleyin! Kim aksini söylerse söylesin, beni ilgilendirmez. Hamlet’i oynarken bacaklarınız yandan göründüğünde oyunculuğunuz bundan kötü etkileniyor. En son giydirdiğim Hamlet, provalarda aynı hatayı yapmıştı. Son provada bacaklarının alt kısmına ekmek sardım; sonra da en arka sıraya geçip oturdum. Ne zaman yan dönse ‘Ekmeği görmüyorum!’ dedim. Akşamki oyunda performansı müthişti.”</p>

      <p class="e-paragraf">Bay Waldengarver bana gülümsedi ve “Sadık biri. Aptallığını hoş görüyorum!” bakışı fırlattı. “Benim tarzım onlara biraz klasik ve ağır geliyor ama alışacaklar alışacaklar!” dedi</p>

      <p class="e-paragraf">Herbert’la ben “Oo, tabii ki alışacaklar!” dedik. “Locada bir adam vardı dikkat ettiniz mi? Habire oyunla dalga geçti durdu.” dedi Bay Waldengarver. Böyle birinin bizim de dikkatimizi çektiğini söyledik. Ben “Kesin sarhoştur!” diye ekledim.</p>

      <p class="e-paragraf">“Hayır efendim, sarhoş değildi. Patronu icabına bakardı öyle olsaydı. Sarhoş olmasına müsaade etmez o.”</p>

      <p class="e-paragraf">“Patronunu tanıyor musunuz?” dedim.</p>

      <p class="e-paragraf">Bay Wopsle gözlerini kapadı ve tekrar açtı -bu iki eylemi de oldukça yavaş gerçekleştirmişti-. “Cahilin, utanmazın teki vardı bir tane, fark etmişsinizdir. Danimarka Kralı Claudius’a benziyordu. Onun patronu o adam işte beyler. İşe bakın!”</p>

      <p class="e-paragraf">Bay Wopsle üzüldüğü için ben de üzülmüştüm. O yüzden onu yemeğe götürsek nasıl olur diye Herbert’a sordum. Herbert iyi bir fikir olduğunu söyledi. Ben de onu davet ettim ve başımızı gözümüzü sararak beraberce Barnard’ın Hanı’na gittik. Onun için elimizden gelenin en iyisini yapmaya çalıştık. Gece saat ikiye kadar oturup onun başarısından ve geleceğe dair planlarından konuştuk. Konuştuklarımızın detaylarını tam olarak hatırlamıyorum ama dramayı tekrar canlandırmak istediğinden bahsetti.</p>

      <p class="e-paragraf">Gece yatağıma gittiğimde umutsuzca Estella’yı düşündüm yine. Rüyamda bütün umutlarımın suya düştüğünü, Herbert’ın Clara’sıyla evlendiğimi ve yirmi kelime dahi bilmeden Bayan Havisham’ın hayaletiyle Hamlet’i yirmi bin kişinin önünde oynadığımı gördüm.</p>

      <p class="e-1-baslik" id="toc_marker-2-13">Otuz İkinci Bölüm</p>

      <p class="e-paragraf">Bir gün kitaplarım ve Bay Pocket’la meşgulken postayla bana kısa bir mektup geldi. Mektubun zarfının üstündeki yazı bile beni heyecanlandırmaya yetti, çünkü bu el yazısını daha önce hiç görmemiş olsam da kime ait olduğunu tahmin ettim. Herhangi bir hitap kelimesi yoktu mektupta. Ne “Sevgili Bay Pip,” ne “Sevgili Pip,” ne “Sayın Beyefendi,” ne de “Sevgili Bilmem Kim.” Hiçbir şey yoktu. Şöyleydi:</p>

      <p class="e-paragraf">“Öbür gün öğlen arabasıyla Londra’ya geliyorum. Beni senin karşılayacağını konuşmuştuk yanlış hatırlamıyorsam. Bayan Havisham bunu böyle biliyor. Ben de o istediği için haber veriyorum. Selamları var.</p>

      <p class="e-paragraf">Saygılarımla...</p>

      <p class="e-paragraf">Estella”</p>

      <p class="e-paragraf">Eğer vaktim olsaydı sırf o geliyor diye bir sürü kıyafet ısmarlardım ama yoktu. Sahip olduklarımla yetinmek zorundaydım. Birdenbire iştahım kesildi ve onun geleceği güne kadar huzurum yerine gelmedi. Gerçi o gün gelip çattığında da durumumda bir değişiklik olmadı; hatta daha da kötü oldum. Araba henüz bizim kasabadaki Mavi Domuz’dan hareket etmeden Cheapside’daki araba yazıhanesinin etrafında dört dönmeye başladım. Yazıhanenin beş dakikalığına görüş alanımdan çıkması bile beni rahatsız ediyordu. Mantığı olmayan bu dört-beş saatlik bekleyişin ilk yarım saati sona erdiğinde Wemmick’e rastladım.</p>

      <p class="e-paragraf">“Selam Bay Pip! Nasılsınız? Buralara gelmezsiniz sanırdım!” dedi.</p>

      <p class="e-paragraf">Arabayla gelen birini beklediğimi söyledim ve “Kaleyle ihtiyar nasıllar?” diye sordum.</p>

      <p class="e-paragraf">“İkisi de iyiler, sağ olun,” dedi Wemmick. “Özellikle ihtiyar. O bomba gibi bu sıralar. Yakında seksen ikiye basacak. Eğer komşular rahatsız olmazsa ve top dayanıklı çıkarsa seksen iki atış yapmak istiyorum. Neyse, bunlar Londra konuları değil. Sizce ben şimdi nereye gidiyorum?”</p>

      <p class="e-paragraf">“Yazıhaneye mi?” dedim, çünkü o tarafa doğru ilerliyordu.</p>

      <p class="e-paragraf">“Oraya daha sonra geçeceğim.” dedi Wemmick. “Newgate hapishanesine gidiyorum. Bir banka soygunu davası aldık. Olay mahallini inceleyip müvekkilimizle konuşayım dedim.”</p>

      <p class="e-paragraf">“Soygunu müvekkiliniz mi yapmış?” diye sordum.</p>

      <p class="e-paragraf">“Sizi temin ederim o yapmamış!” dedi Wemmick. “Ama suçlanan kişi o. Bu kişi siz de olabilirdiniz, ben de...”</p>

      <p class="e-paragraf">“Neyse ki değiliz!” dedim.</p>

      <p class="e-paragraf">“Evet!” dedi. İşaret parmağıyla göğsüme dokunarak “Siz derin bir insansınız Bay Pip! Newgate’e bir göz atmak ister misiniz? Zamanınız var mı?” dedi.</p>

      <p class="e-paragraf">Daha o kadar çok zamanım vardı ki onun bu teklifi beni rahatlatmıştı bile. Bir yandan da yazıhanenin önünden ayrılmak istemiyordum. İçeri girip vaktimin olup olmadığını, arabanın en erken kaçta geleceğini sorayım dedim ama aslında cevabı biliyordum. Sonra Bay Wemmick’in yanına gittim ve öğrendiğim şey beni şaşırtmış gibi davranarak teklifini kabul edebileceğimi söyledim.</p>

      <p class="e-paragraf">Birkaç dakika içinde Newgate’teydik. Tavanından zincirler sarkan yerlerden hapishanenin içine geçtik. O zamanlar hapishaneler çok ihmal ediliyordu ve toplumun örgütlü bir şekilde yapılan haksız muameleye karşı çıktığı zamanlar çok uzaktaydı. O yüzden mahkumlara askerlerden daha iyi bakılmıyordu ve bazen sırf çorbanın lezzeti daha iyi olsun diye yangın çıkarıyorlardı. Bay Wemmick beni oraya götürdüğünde ziyaret zamanıydı. Bir postacı bira getirmişti ve uzaktaki parmaklıkların ardındaki mahkumlar bira satın alıyorlar, arkadaşlarıyla konuşuyorlardı. Kötü, çirkin, insanın içini karartan bir manzaraydı.</p>

      <p class="e-paragraf">Wemmick’in mahkumların arasında dolaşırkenki hali bir bahçıvanın bitkilerin arasında dolaşmasına benziyordu. Bu ilk olarak birine “Vay! Kaptan Tom! Burada mısın sen?” ve başka birine “Sarnıcın arkasındaki Kara Bill mi yoksa? Ben seninle iki aydır niye ilgilenmedim? Nasılsın?” dediğinde aklıma geldi. Sanki çiçeklerle konuşuyordu. Parmaklıkların yanına tek başına gidip de huzursuzca fısıldaşanlara katıldığında onların en son gelişinden bu yana ne kadar yol katettiğine bakıyor gibi bir hali vardı. Bakalım mahkemede çiçek açabilecekler miydi?</p>

      <p class="e-paragraf">Oldukça seviliyordu. Bay Jaggers’ın iş yerinde birebir ilişkileri o yürütüyordu. Ama Bay Jaggers’a benzeyen yönleri de yok değildi. Bu yakınlığa rağmen sınırları çok iyi belirlemişti. Her bir müvekkile başıyla bir selam veriyor, elindeki şapkasıyla oynuyor, eli cebinde geziyordu. Bir iki kişinin ücreti vermek için parası çıkışmadı. Bay Wemmick eksik paraları kabul etmedi ve “Olmaz evlat! Ben sadece bir aracıyım. Eksik parayı alamam. Parayı tamamlayamadıysan faizle borç al. Benim sana bir aracı olarak tavsiye edebileceğim tek şey bu şu anda. Evet, sıra kimde şimdi?” dedi.</p>

      <p class="e-paragraf">Wemmick bu şekilde bahçesini dolaştıktan sonra bana dönüp, “Şimdi el sıkışacağım adama dikkat edin!” dedi. Demeseydi de ederdim çünkü daha kimsenin elini sıkmamıştı.</p>

      <p class="e-paragraf">Bunu söyler söylemez eskimiş, zeytin rengi paltolu, eskiden kırmızı olduğu belli olan yüzü solgun görünen, sabit bir yere bakmaya çalışsa da fıldır fıldır dönen gözleri olan iri cüsseli bir adam -şimdi yazarken görüntüsü gözümün önüne geldi- parmaklıkların köşesine geldi; elini şapkasına uzatıp -şapkası yağ içindeydi- yarı şaka yarı ciddi bir asker selamı verdi.</p>

      <p class="e-paragraf">“Albayım!” dedi Wemmick. “Nasılsınız albayım?”</p>

      <p class="e-paragraf">“İyiyim Wemmick.”</p>

      <p class="e-paragraf">“Yapılabilecek her şey yapıldı sizin için ama delilleri çok kuvvetliydi albayım.”</p>

      <p class="e-paragraf">“Evet çok kuvvetliydi ama önemli değil benim için.”</p>

      <p class="e-paragraf">Wemmick “Tabii önemsemezsiniz!” dedi. Bana döndü, “Bu adam krala hizmet etti. Orduda askerdi ve sonra tazminat ödeyip ordudan ayrıldı.”</p>

      <p class="e-paragraf">“Gerçekten mi?” dedim. Adam önce bir bana baktı, sonra başıma baktı; sonra tepeden tırnağa süzdü ve parmağını dudaklarına götürüp kahkaha attı.</p>

      <p class="e-paragraf">“Beyefendi, pazartesi sabahı buradan çıkıyorum sanırım!” dedi Wemmick’e.</p>

      <p class="e-paragraf">“Muhtemelen!” dedi arkadaşım. “Ama kesin bilmiyoruz.”</p>

      <p class="e-paragraf">“Size Allah’a ısmarladık deme şansım olduğu için sevindim Bay Wemmick.” dedi elini iki parmaklığın arasından uzatırken.</p>

      <p class="e-paragraf">Wemmick “Teşekkür ederim.” diyerek onunla el sıkıştı. “Ben de sevindim albayım.”</p>

      <p class="e-paragraf">“Buraya girdiğimde üzerimden alınan şey gerçek olsaydı Bay Wemmick, yardımlarınız için teşekkür etmek üzere bir yüzük de ben verirdim size.”</p>

      <p class="e-paragraf">“Düşünmeniz bile yeterli!” dedi Wemmick. “Aklıma gelmişken, siz güvercinleri çok seviyordunuz değil mi?” Adam başını kaldırıp gökyüzüne baktı. “Bana çok güzel taklalar atan güvercinleriniz olduğunu söylediler. Bir arkadaşınıza söyleseniz de bana bir çift getirseler?”</p>

      <p class="e-paragraf">“Söylerim efendim.”</p>

      <p class="e-paragraf">“Güzel. Onlara çok iyi bakacağım hiç merak etmeyin. İyi günler albayım. Allah’a ısmarladık!” dedi Wemmick. Yine el sıkıştılar. Biz Wemmick’le uzaklaşırken “Kalpazan, hem de en âlâsından. Raporu bugün hazırlandı. Pazartesi günü kesin idam edilir. Bir çift güvercin de taşınır mal öyle değil mi?” Bunu söyleyip arkasına baktı ve ölü bitkisine başıyla selam verdi. Gidene kadar da ona doğru bakmaya devam etti. Sanki onun saksısına hangi çiçek daha iyi gider diye düşünüyordu.</p>

      <p class="e-paragraf">Hapishanenin dışına çıkarken arkadaşımın gardiyanlar tarafından da sevildiğini fark ettim. En az mahkumlar kadar onlar da onu seviyorlardı. “Şeyy, Bay Wemmick? Bay Jaggers su boyu cinayeti davasında ne yapacak? Cinayet olduğunu mu söyleyecek yoksa başka bir şey mi iddia edecek?” diye sordu bir tanesi.</p>

      <p class="e-paragraf">“Niye kendisine sormuyorsun?” diye cevap verdi Wemmick.</p>

      <p class="e-paragraf">“Ya, tabii. Kesin sorarım!”</p>

      <p class="e-paragraf">“Bunlar böyledir Bay Pip.” dedi Wemmick. “Bana soru sormaktan çekinmezler ama patronuma soru sormaya asla cesaret edemezler.”</p>

      <p class="e-paragraf">Gardiyan gülerek “Bu yanınızdaki arkadaş yazıhanede staj mı yapıyor?” dedi.</p>

      <p class="e-paragraf">“Bakın yine aynı şey oldu! Demiştim size. İlkinin cevabını almadan ikinciyi soruyor. Farz edin ki Bay Pip onlardan biri.”</p>

      <p class="e-paragraf">“O zaman Bay Jaggers’ın nasıl biri olduğunu biliyordur.” dedi gardiyan sırıtarak.</p>

      <p class="e-paragraf">Wemmick gardiyana sinirlendi “Patronumla ilgili sorular sorarken çok aptallaşıyorsun, sen de bunu biliyorsun. Hadi kapıyı aç da bizi dışarıya çıkar yaşlı kurt. Yoksa Bay Jaggers buraya gelip bizi haksız yere alıkoyduğun için dava açar.”</p>

      <p class="e-paragraf">Gardiyan güldü ve bize iyi günler diledi. Biz dışarı çıkmak için merdivenlerden inerken hâlâ arkamızdan gülüyordu.</p>

      <p class="e-paragraf">Wemmick koluma girip kulağıma “Bay Pip, size bir şey söyleyeyim mi? Bay Jaggers’ın kendini bu kadar ağırdan satması ve insanları kendine yaklaştırmaması çok iyi oluyor. Onun bu tavırları kabiliyetlerinin bir parçası. Albayın onu bırakmaya cesaret edemediği gibi gardiyan da onun bir davadaki tutumunun ne olacağını soramıyor. Kendi yüksekliğiyle insanların arasına da beni yerleştiriyor yardımcısı olarak. Ve böylelikle hem ruhlarına hem de bedenlerine sahip oluyor.”</p>

      <p class="e-paragraf">Hamimin aklından çok etkilenmiştim. Bu ilk değildi. Doğruyu söylemek gerekirse daha az kapasiteli bir başka hamim daha olmasını istemiştim o anda.</p>

      <p class="e-paragraf">Küçük Britanya’daki yazıhanenin önünde Bay Wemmick’ten ayrıldım. Etrafta her zamanki gibi Bay Jaggers’ı bekleyenler volta atıyordu. Tekrar araba yazıhanesine gittim. Daha arabanın gelmesine üç saat vardı. Bu süre zarfında sürekli çocukluğumdan beri hep hapishanelerle ve suçla çevrilmem ne kadar da garip diye düşündüm. İlk karşılaşmam bir akşam vakti bataklıklarda yalnızken olmuştu, daha sonra iki yerde daha karşıma bu tür olaylar çıkmıştı. Böyle giderse hayatım bunların arasında geçecekti. Bir yandan da güzel Estella’yı düşünüyordum. Mağrur ve elit görünümüyle bana doğru gelirken onu düşündüm ve onunla hapishane arasında ne kadar büyük bir tezat olduğunu... Wemmick’e rastlamasaymışım ya da peşinden oraya gitmeseymişim daha iyiymiş, “O zaman Newgate’in kokusu üzerime sinmemiş olurdu.” dedim kendi kendime. Hapishane tozlarını üzerinde taşıyan ayakkabılarımı sildim, üstümü başımı da silkeledim ve orada aldığım havayı vermeye çalıştım. Kimi beklediğimi hatırlayınca kendimi o kadar kirli hissettim ki... Arabanın camından onun yüzünü ve bana el sallayışını gördüğümde ben hâlâ Bay Wemmick’in bahçesinin etkisinden kurtulamamıştım.</p>

      <p class="e-paragraf">Onu gördüğümde zihnimde beliren ve hemen kaybolan bu isimsiz gölge neydi yine?</p>

      <p class="e-1-baslik" id="toc_marker-2-14">Otuz Üçüncü Bölüm</p>

      <p class="e-paragraf">Kürklü seyahat kıyafeti içinde Estella her zamankinden daha güzel görünüyordu. Bana karşı tavrı daha sıcaktı. Bunun Bayan Havisham’ın etkisiyle olduğunu düşündüm.</p>

      <p class="e-paragraf">Hanın avlusunda duruyorduk. Eliyle bana valizlerini gösterdi. Hepsi alındıktan sonra birden nereye gideceğini sormadığım aklıma geldi. O ana kadar aklımda Estella’dan başka hiçbir şey yoktu zaten.</p>

      <p class="e-paragraf">“Richmond’a gidiyorum.” dedi. “İlk dersimiz: İki tane Richmond vardır; birisi Surrey’de, birisi Yorkshire’da. Benim gideceğim Surrey Richmond. Buraya on mil uzaklıkta. Ben bir araba tutacağım ve sen beni götüreceksin. Bu benim cüzdanım. Ücretleri buradan ödeyeceksin. Bu cüzdanı alacaksın! Senin de benim de bize söyleneni yapmamız gerekiyor. Kendi kafamıza göre hareket etmemize izin yok.”</p>

      <p class="e-paragraf">Cüzdanı verirken bana baktığında sözlerinde gizli bir mana olmasını ümit ettim. Bunları yine aşağılar gibi söylemişti, ama mutsuzluk emaresi yoktu sözlerinde.</p>

      <p class="e-paragraf">“Araba gönderilecek Estella. Burada biraz dinlenmek ister misin?”</p>

      <p class="e-paragraf">“Evet, biraz dinleneyim burada. Ben bir çay içeyim, sen de bana göz kulak ol.”</p>

      <p class="e-paragraf">Yapılması gereken bir hareketmiş gibi koluma girdi. Arabaya hayatında daha önce hiç at arabası görmemiş gibi bakan garsona, bize özel bir oda göstermesini söyledim. Bunun üzerine bir peçete çıkarttı -sanki o peçete sihirli bir eşyaydı, o olmasa üst katın yolunu bulamayacaktı- ve bizi dehliz gibi bir yere götürdü. İçeride odaya bakınca çok gereksiz görünen bir ayna ve birisinin ayakkabıları vardı. Ben burayı beğenmediğimden bizi başka bir odaya götürdü. İçeride otuz kişilik bir masa ve şöminenin önündeki islerin arasında bir kitap vardı. Bu felaket manzarayı görünce başını salladı ve ben “Hanıma bir çay!” deyince çayı getirmeye gitti.</p>

      <p class="e-paragraf">Biliyorum ki -o zaman da biliyordum- bu oda ahırla çorba kokuyordu. Arabacılıktan çok kazanmıyorlardı da sanki buranın sahibi yukarıda atları kaynattırıyordu. Yine de benim için önemli olan, odada Estella’nın olmasıydı. Burada hayatımın sonuna kadar onunla mutlu mesut yaşarım diye düşündüm. (O anda mutlu değildim gerçi; onu çok iyi hatırlıyorum.)</p>

      <p class="e-paragraf">“Richmond’da kime gidiyorsun?” diye sordum Estella’ya.</p>

      <p class="e-paragraf">“Orada bir hanımla yaşayacağım. Beni çevresine tanıtacak, onları da benimle tanıştıracak.”</p>

      <p class="e-paragraf">“Değişiklik hoşuna gider herhalde.”</p>

      <p class="e-paragraf">“Herhalde.”</p>

      <p class="e-paragraf">O kadar umursamadan cevap vermişti ki “Kendinden bahsederken sanki başka birinden bahsediyormuşsun gibisin.” dedim.</p>

      <p class="e-paragraf">“Başkalarından nasıl bahsettiğimi sen nereden biliyorsun ki? Hadi, hadi!” dedi Estella gülümseyerek. “Senden bir şeyler öğrenecek değilim. Ben kendi bildiğim gibi konuşurum. Bay Pocket’la dersleriniz nasıl gidiyor?”</p>

      <p class="e-paragraf">“Orada iyi bir yaşam sürdürüyorum; en azından...” Bir şansı kaybediyormuş gibi hissettim.</p>

      <p class="e-paragraf">“En azından?”</p>

      <p class="e-paragraf">“Senin olmadığın bir yerde en fazla ne kadar mutlu olabilirsem o kadar mutluyum orada.”</p>

      <p class="e-paragraf">“Seni aptal çocuk!” dedi Estella soğuk bir ses tonuyla. “Nasıl bu kadar saçma bir şey söyleyebilirsin? Bay Matthew içlerinde en iyisidir herhalde, öyle değil mi?”</p>

      <p class="e-paragraf">“Öyle gerçekten. Hiç kimseyi incitmez o.”</p>

      <p class="e-paragraf">“Kendinden başka deme sakın!” diye sözümü kesti Estella. “O tip adamlardan nefret ederim çünkü. Çıkarları peşinde koşmayan, ufak kıskançlıkları ve kini olmayan bir insan olduğunu söylüyorlar. Doğru mu?”</p>

      <p class="e-paragraf">“Kesinlikle doğru.”</p>

      <p class="e-paragraf">“Diğerleri hakkında aynı şeyi söyleyemezsin ama... Senin hakkında Bayan Havisham’a olumsuz birtakım şeyler anlatıyorlar. Seni izliyor, yanlış tanıtıyorlar. Seninle ilgili mektuplar yazıyorlar -bazen isimsiz mektuplar geliyor- ve sen onların başlıca meşguliyetleri, başlarının belasısın.”</p>

      <p class="e-paragraf">“Bana bir zararları dokunmuyordur umarım.”</p>

      <p class="e-paragraf">Bana cevap vermek yerine Estella kahkahalarla gülmeye başladı. Bu benim için çok ilginç bir olaydı; ona şaşkın şaşkın bakakaldım. Sustuğunda -sakin bir şekilde de gülmemişti, gerçekten eğlendiği belliydi- onunla her konuştuğumda olduğu gibi çekinerek, “Bana bir zararları dokunursa bu senin hoşuna gitmez değil mi?” dedim.</p>

      <p class="e-paragraf">“Hayır, hayır, bundan emin olabilirsin.” dedi Estella. “Emin ol gülmemin sebebi başarılı olamamaları. Bayan Havisham’ın insancıkları ve uğradıkları eziyetler!” Yine gülmeye başladı ama bu sefer niye güldüğünü bilsem de bu kadar gülmesi bana hâlâ çok garip geliyordu. Samimiyetinden emindim ama çok abartılı bir tepkiydi. “Benim bildiğimin ötesinde bir şeyler olmalı!” diye düşündüm. Benim zihnimi okudu ve cevap verdi.</p>

      <p class="e-paragraf">“Bu insanların yapmak istedikleri bir şeyi yapamamalarının ya da komik duruma düşmelerinin beni ne kadar mutlu ettiğini senin bile anlaman kolay değil. Bebekliğinden beri onların arasında yaşayan sen değilsin, benim. Baskı altında ve savunmasız bir çocukken sevgi ve merhamet maskesiyle çevirdikleri entrikalarla senin değil benim zekâmı keskinleştirdiler. Gece uyandığında ne yapsam da daha da deli gözüksem diye hesaplar yapan bir kadını görmekle senin değil benim çocuk gözlerim hayretten faltaşı gibi açıldı.”</p>

      <p class="e-paragraf">Estella artık bana gülmüyordu, bu anlattıkları da çok derinlerden kopup geliyordu. Gözlerindeki bu bakışların sebebi ben olamazdım.</p>

      <p class="e-paragraf">“Sana iki şey söyleyeyim. Birincisi, azmin elinden bir şey kurtulmaz atasözüne rağmen onlar yüzlerce yıl uğraşsalar da seni Bayan Havisham’ın gözünde küçültemezler, hem de hiç. İkincisi, onları boşu boşuna bu kadar meşgul ettiğin ve sinirlerini bozduğun için sana minnettarım. El sıkışalım hadi.”</p>

      <p class="e-paragraf">Bana gülümseyerek elini verdi- az önceki kasvetli hali uçup gitmişti- ve ben de elini dudaklarıma götürdüm. “Seni aptal çocuk!” dedi Estella. “Sen hiç akıllanmayacak mısın? Yoksa bir zamanlar beni yanağımdan öptüğün zamanki ruh haliyle mi öptün elimi?”</p>

      <p class="e-paragraf">“O nasıl bir ruh haliydi ki?” dedim.</p>

      <p class="e-paragraf">“Dur bir düşüneyim. Hainlere ve dalkavuklara karşı bir nefretle doluydun.”</p>

      <p class="e-paragraf">“Evet, öyleydi dersem tekrar yanağından öpebilir miyim?”</p>

      <p class="e-paragraf">“Elime dokunmadan önce izin alman gerekirdi ama evet; istersen öp.”</p>

      <p class="e-paragraf">Ona doğru eğildim. Soğuk yüzü bir heykele benziyordu. Ben yanağına dokunur dokunmaz uzaklaşarak “Şimdi, bana çay getir ve beni Richmond’a götür.”</p>

      <p class="e-paragraf">Tekrar aynı ses tonuna geri dönmesi ve başkalarının zorla bir araya getirdiği iki kuklaymışız gibi davranması bana acı veriyordu. Benimle konuşurkenki ses tonu her ne olursa olsun bana güven vermiyordu, umut da... Ben yine de onu sevmeye devam ediyordum. Niye bunu bin kere tekrar ediyorum ki? Bu hep böyleydi zaten.</p>

      <p class="e-paragraf">Çay için garsonu çağırdım. Yine sihirli peçetesiyle göründü ve elinde bir sürü ıvır zıvır vardı ama çay yoktu. Bir çay tepsisi, çay fincanları ve tabakları, tabaklar, bıçak ve çatallar, çeşit çeşit kaşıklar, tuzluklar, demir bir kapakla üstü kapanmış ufak çörekler, ortasında tereyağı olan bir demet maydanoz, una bulanmış ince bir somun ekmek, üzerinde ocağın izlerini taşıyan üçgen doğranmış ekmek parçaları ve sonunda bir demlik... Bunların hepsini garson yalpalaya yalpalaya getirmişti. Yüzünden ne kadar zorlandığı anlaşılıyordu. Uzayan bir aradan sonra elinde ince dallarla çıkageldi. Ben bu dalları sıcak suya batırıp bütün bunları kullanarak Estella’ya ne olduğunu bilmediğim bir çay hazırladım.</p>

      <p class="e-paragraf">Hesabı ödeyip bahşişin, arabacının ve temizlikçi kadının da hakkını verdikten sonra -oradaki herkes bir nevi rüşvet almıştı ve Estella’nın cüzdanı hayli hafiflemişti- arabaya bindik. Cheapside’a dönüp Newgate Caddesine doğru çıkarken o çok utandığım duvarların yanından geçtik.</p>

      <p class="e-paragraf">“Burası neresi?” diye sordu Estalla.</p>

      <p class="e-paragraf">İlk önce aptalca bir bilmiyormuş numarası çektikten sonra oranın ne olduğunu söyledim. Oraya bakarken kendi kendine “Zavallılar!” dedi. Oraya gittiğimi ona söyleyemezdim.</p>

      <p class="e-paragraf">“Bay Jaggers o berbat yerdeki sırları Londra’daki herhangi başka birinden çok daha iyi bilmesiyle ünlü.” dedim.</p>

      <p class="e-paragraf">Estella yavaş bir sesle, “O her yerdeki sırları biliyor bana kalırsa.” dedi.</p>

      <p class="e-paragraf">“Onu sık sık görmeye alışkınsındır öyle değil mi?”</p>

      <p class="e-paragraf">“Onu belirlenmemiş aralıklarla görmeye alışkınım. Ama onu çok iyi tanımıyorum. Senin aran nasıl onunla? Yakın mısınız?”</p>

      <p class="e-paragraf">“O güvensiz haline alıştıktan sonra problem kalmadı.” dedim.</p>

      <p class="e-paragraf">“Samimi misiniz?”</p>

      <p class="e-paragraf">“Evinde yemeğe çağırdı.”</p>

      <p class="e-paragraf">“İlginç bir yer olmalı!” dedi Estella.</p>

      <p class="e-paragraf">“Öyle gerçekten.”</p>

      <p class="e-paragraf">Onunla hamimi bu kadar açık bir şekilde konuşmamam gerekirdi ama eğer aniden bir lamba çıkmasaydı önümüze, neredeyse Gerrard Sokağındaki yemeğe kadar anlatacaktım. O kadar canlı bir ışıktı ki içimi, daha önce de hissettiğim tarifsiz bir duygu kapladı. Lambanın aydınlattığı yerin dışına çıktığımızda gözlerim kamaşmıştı.</p>

      <p class="e-paragraf">Daha sonra başka konulara daldık. Ana konular kullanmakta olduğumuz yol ve bu yolla Londra’nın hangi taraflarına gidilebileceğiydi. Bu büyük şehir onun için yeni bir yerdi. Bana söylediği kadarıyla Fransa’ya gidene kadar Bayan Havisham’ı bırakıp yakınlarda bir yerlere bile hiç gitmemişti. Fransa’ya gidip gelirken gördüğü kadarıyla biliyordu Londra’yı. Vasimin, o Londra’da kaldığı müddetçe ondan sorumlu olup olmadığını sordum. “Allah korusun!” dedi, başka da bir şey söylemedi.</p>

      <p class="e-paragraf">Beni özellikle etkilemeye çalıştığını fark etmemem imkansızdı. Ona zor gelse de kalbimi kazanmaya çalışıyordu, ama bunu bilmek beni mutlu etmiyordu. Başkaları tarafından yönlendirildiğimizi ima etmemiş olsaydı bile onun kalbimi eline aldığını, çünkü onu buruşturup bir tarafa fırlatmak istediğini hissederdim.</p>

      <p class="e-paragraf">Hammersmith’ten geçerken ona Bay Matthew Pocket’ın nerede yaşadığını gösterdim. Richmond’dan çok uzakta olmadığını söyledi. Onu zaman zaman da olsa görmeyi umduğumu söyledim.</p>

      <p class="e-paragraf">“Aa, evet, beni göreceksin. Ne zaman uygun olursa senin için, o zaman gelirsin. Yanında kalacağım ailenin senden haberi olacak. Aslına bakarsan, seni şimdiden biliyorlar.”</p>

      <p class="e-paragraf">Kalabalık bir ailenin mi yanına gittiğini sordum.</p>

      <p class="e-paragraf">“Hayır, sadece iki kişiler. Anne ve kızı. Anne soylu bir kadın. Yine de gelirini artırmaya bir itirazı yok.”</p>

      <p class="e-paragraf">“Bayan Havisham neden senden bu kadar erken ayrılmak istedi merak ettim.”</p>

      <p class="e-paragraf">Yorgunmuş gibi içini çekerek, “Bu Bayan Havisham’ın benim için yaptığı planların bir parçası Pip. Ona düzenli olarak mektup yazacağım ve görmeye gideceğim. Benim ve mücevherlerin nasıl olduğunu rapor edeceğim. Mücevherler artık benim sayılırlar.”</p>

      <p class="e-paragraf">Bana ilk defa ismimle hitap ediyordu. Bunu özellikle yaptı ki define bulmuş gibi sevineyim!</p>

      <p class="e-paragraf">Çok geçmeden Richmond’a geldik. Oradaki istikametimiz yeşillikler içinde bir evdi. Ev oldukça eskiydi. Kim bilir kaç kere pudralı saçlarla sırma işlemeli ceketlerin, madalyalarla kılıçların saltanatına şahit olmuştu. Önündeki yaşlı ağaçlar hâlâ budanıyordu belli ki, ama fazla da zamanları kalmamıştı. Yakında onlar da ölecekti.</p>

      <p class="e-paragraf">Eski bir ses çıkaran zili çaldık ve kırmızılar içinde iki hizmetçi koşarak Estella’yı karşılamaya geldi. Çabucak valizlerini içeri aldılar ve Estella gülümseyerek elini uzatıp iyi geceler diledi ve valizleri gibi çabucak içeri girdi. Ben hâlâ durmuş eve bakıyor, orada onunla yaşasam ne kadar mutlu olabileceğimi düşünüyordum, ama bir yandan da biliyordum ki ben onunla hiçbir zaman mutlu olmamıştım; aksine beni hep mutsuz etmişti.</p>

      <p class="e-paragraf">Hammersmith’e gitmek üzere tekrar arabaya bindim. Bindiğimde yüreğime bir acı oturdu. İnerken o acı daha da beterdi. Kapının önünde minik Jane Pocket’ı âşığıyla birlikte bir partiden gelirken gördüm. Flopson’ın sevmediği o küçük âşığını kıskandım.</p>

      <p class="e-paragraf">Bay Pocket ders vermek için dışarı çıkmıştı. Onun çocuk yetiştirme ve hizmetçi idaresiyle ilgili kitapları o konulardaki en iyi kitaplar olarak değerlendiriliyordu. Ama evde Bayan Pocket vardı ve Millers evde olmadığından bebeği susturmakta güçlük çekiyordu.</p>

      <p class="e-paragraf">“Bay Pocket’ın pratik tavsiyelerine, mantığına ve sağduyusuna güvenip kalbimdeki sızıyı ona açsam da tavsiyesini alsam mı?” diye düşündüm ama unvanlarla ilgili bir kitap okuyan Bayan Pocket’a bakınca bundan vazgeçtim.</p>

      <p class="e-1-baslik" id="toc_marker-2-15">Otuz Dördüncü Bölüm</p>

      <p class="e-paragraf">Umutlarım iyice içimde yer ettikçe onların kendi üzerimde ve başkalarının üzerindeki etkisine dikkat etmeye başladım. Benim karakterim üzerindeki tesirlerini kendimden olabildiğince gizlemeye çalışıyordum ama pek başarılı olamadığımı da biliyordum. Joe’ya karşı olan tutumumdan çok rahatsızdım. Biddy’yle ilgili olarak da vicdanım rahat değildi. Gece uyandığımda -Camilla gibi- Bayan Havisham’ı hiç görmeseydim çok daha mutlu olacğımı, Joe’nun yanında demirci olsaydım erkekliğe daha sağlam bir adım atacağımı düşünüyordum. Akşamları defalarca demirhanedeki ve mutfaktaki ateşe hiçbir ateşin benzemediğini düşündüm.</p>

      <p class="e-paragraf">Estella içimdeki bu huzursuzluğun öylesine ayrılmaz bir parçasıydı ki bu hissin ne kadarı benim yüzümdendi orasını kestiremiyordum. Diğerlerinin üzerindeki etkime gelince onda herhangi bir tereddüdüm yoktu; kimseye bir faydam olmadığını, özellikle Herbert’a bir faydam olmadığını biliyordum. Herbert kendi başına gücünün yetmeyeceği pahalı zevklerime alışmıştı ve hayatının sadeliği bozulmuş; endişeler ve pişmanlıklarla huzuru kaçmıştı. Pocket ailesiyle ilgili olarak herhangi bir üzüntüm söz konusu değildi, çünkü ben olmasam da başka birisi tarafından onların lükse meyilleri harekete geçecekti. Ama Herbet’ınki farklı bir durumdu. Fazla eşyası olmayan odaları değiştirdiğim, sandalyeleri, koltukları döşettiğim ve sarı yelekli uşağı emrine verdiğim için kendimi kötü hissediyordum.</p>

      <p class="e-paragraf">Lüksün derecesini artırmak için en kestirme yola saparak borç almaya ve borç defterini kabartmaya başladım. Herbert da benim gibi borca girdi çok geçmeden. Startop’un tavsiyesine uyarak Orman İspinozları adlı bir derneğe girdik. Dernekte yapılanları pek tasvip etmiyordum. Tek yaptıkları iki haftada bir lüks bir restoranda yemek yemek, yemekten sonra tartışmak ve garsonların merdivenlerde sızıp kalmalarına sebep olmaktı. Bu yüksek toplumsal hedefler her seferinde gerçekleştiğinden Herbet’la ben dernek elemanlarıyla ilk kadeh kaldırışımızda sarf ettikleri şu sözlerden bir mana çıkaramamıştık: “Beyler, Orman İspinozları’nın şu andaki mutluluğu hiç bozulmasın.”</p>

      <p class="e-paragraf">İspinozlar paralarını aptalca harcıyorlardı (Yemek yediğimiz otel Covent-Garden’daydı.) ve aralarına katıldığımda gördüğüm ilk İspinoz Bentley Drummle’dı. Şehirde bir at arabasıyla avare avare dolaşıyor, sokakların köşelerindeki direklere çarpıyordu. Bir keresinde dizginleri birden çekince dernek kapısına bir çuval kömür boşaltır gibi yere yuvarlandığını gördüm. Ama ben o zamanlar üye değildim daha. Benim o zamanlar “ispinoz” olmak için bir süre daha beklemem gerekiyordu, çünkü derneğin gizli kurallarına göre yaşım tutmuyordu.</p>

      <p class="e-paragraf">Maddi olanaklarıma güvendiğimden Herbert’ın masraflarını kolaylıkla üzerime alabilirdim ama Herbert onuruna düşkün biriydi ve ona böyle bir teklif götüremezdim. O yüzden bir sürü sıkıntıyla yüz yüze kalıyordu ve etrafı daha bir kolaçan ediyordu. Gece dışarıya çıkıp geç vakitlerde dönmeye başlayınca sabahları kahvaltıda çevresine mutsuz bir şekilde bakmaya başladığını gözlemledim. Gün ortasında daha bir ümit doluydu bakışları. Akşam yemeğinde yine yüzüne üzgün bir ifade oturuyordu. Yemekten sonra sermayeyi toparlayabilecekmiş gibi konuşuyor, daha sonra gecenin ikisinde bir tüfek alıp Amerika’ya giderek orada buffalo avcılığı yaparak sermayeyi denk getirmekten bahsediyordu.</p>

      <p class="e-paragraf">Haftanın yarısında genellikle Hammersmith’deydim. Hammersmith’deyken Richmond’a gidiyordum ara sıra. Herbert ben oradayken Hammersmith’e geliyordu ve sanırım babası o geldiği zaman aradığı çıkış yolunu henüz bulamamış olduğunu sezinliyordu. Ailesi nasıl yuvarlanıp gidiyorsa o da öyleydi ve hayatın akışına kapılmıştı. Bu arada Bay Pocket’ın saçları da iyice aklaşmaya başlamıştı ve saçlarını daha çok çeker olmuştu. Bayan Pocket eteğinin altındaki tabureyle geçenlere çelme takmaya, unvanlar kitabını okumaya, büyük babasını anlatmaya devam ediyordu.</p>

      <p class="e-paragraf">Daha sonra anlatacaklarım daha anlaşılır olsun diye şu anda hayatımın bir dönemini genel hatlarıyla özetlediğimden, sanırım en iyisi Barnard’ın Han’ındaki yaşantımızdan ve alışkanlıklarımızdan bahsetmem.</p>

      <p class="e-paragraf">Olabildiğince çok para harcıyorduk ve her zaman az ya da çok mutsuzduk aslında. Pek çok tanıdığımız da bizim gibiydi. Hep eğlendiğimizi zannediyorduk ama gerçek şu ki hiçbir zaman tam anlamıyla eğlenmiyorduk. Sanırım bu pek normal bir durum değildi.</p>

      <p class="e-paragraf">Her sabah her şeye yeni başlıyormuş gibi Herbert iş yerine etrafı kolaçan etmeye gidiyordu. Sık sık o karanlık odasında onu ziyarete gidiyordum. Odasında bir kavanoz mürekkep, şapka askısı, kömür kutusuyla iplik kutusu, bir almanak, bir masayla tabure ve cetvel vardı ve onu ne zaman orada görsem etrafına bakmaktan başka hiçbir şey yapmıyordu. Eğer herkes Herbert gibi işini layıkıyla yapsa “Erdemler Cumhuriyeti”nde yaşardık herhalde. Öğleden sonra belirli bir saatte Lloyd’a gitmekten başka -müdürü görüyordu büyük ihtimal- zavallı çocuğun yapacak başka bir şeyi yoktu. Lloyd’a gidince oradan geri gelmekten başka bir şey yapmıyordu. Durumunun vahametini ve açık bir kapı bulması gerektiğini idrak ettiğinde “Çalışma saatlerimi daha kalabalık bir zaman dilimine kaydırıp binaya sık sık girip çıkmam, iş adamlarını daha çok görmem lazım!” demeye başladı. Bana, “Çünkü Handel, çıkışı insan kendisi bulur, çıkış noktası kendisi gelmez. Ben de öyle yapıyorum işte!” dedi.</p>

      <p class="e-paragraf">Eğer birbirimize fazla bağlı olmasaydık her sabah birbirimize karşı nefret hisleriyle dolardık. Pişmanlık zamanlarımda odalardan ve içindeki eşyalardan nefret ediyor, uşağı görmeye katlanamıyordum. Sabah sabah o bizden daha şık ve varlıklı görünüyordu. Bizim borçlar alıp başını gitmeye kahvaltımız gittikçe daha az şatafatlı olmaya başladı. Bir seferinde kahvaltı vaktinde alacaklının tekinden beni mahkemeye vereceği tehditini içeren bir mektup alınca tepemin tası öyle bir attı ki uşağın yakasına yapışıp -bot giymiş Küpid gibi ayakları yerden kesildi- bize çörek getirmedi diye kızacak kadar ileri gittim. Öyle zamanlarda sanki bir keşif yapmışım gibi,</p>

      <p class="e-paragraf">“Herbert’cığım, vaziyet kötüye gidiyor.” derdim.</p>

      <p class="e-paragraf">“Lafı ağzımdan aldın Handel!” derdi Herbert samimiyetle.</p>

      <p class="e-paragraf">“O zaman bir durum değerlendirmesi yapalım!” diye cevap verirdim.</p>

      <p class="e-paragraf">Bu amaçla konuşmaktan büyük zevk alırdık. Bunun bir çeşit iş olduğunu düşünürdüm ben. Her şeye göğüs gerebilmek için ve de düşmanlarımızın yakasına yapışabilmemiz için gerekli olduğunu, Herbert’ın da benim gibi düşündüğünü biliyorum.</p>

      <p class="e-paragraf">Akşam yemeği için özel bir yemek sipariş ederdik ki zihinlerimiz açılsın ve konuşmalarımızdan verim alabilelim. Yemeğimizi yedikten sonra kalem kâğıt ve mürekkep çıkarırdık. Kırtasiye eşyalarının bu kadar bol olması güzel bir şeydi.</p>

      <p class="e-paragraf">Ondan sonra ben elime bir kâğıt alıp başına “Pip’in Borç Dökümü” başlığını yazardım. “Barnard’ın Hanı” diye yer belirtip tarihi atmayı da unutmazdım. Herbert da bir kâğıda “Herbert’ın Borç Dökümü” diye yazardı.</p>

      <p class="e-paragraf">Sonra her ikimiz de yanımızdaki kâğıt yığınlarına yönelirdik. O kâğıtları daha önce çekmecelere fırlatmış, mum yakarken yarısını yakmış, haftalarca aynaya yapıştırmış ya da bir şekilde yıpratmış olurduk. Kalemlerimizin çıkardığı sesler bize çok iyi geliyordu. Borcu kapatmak mı yoksa bu hesaplarla uğraşmak mı daha yararlı diye düşündüğümde kararsız kalıyordum. İkisi de eşit görünüyordu gözüme.</p>

      <p class="e-paragraf">Bir süre daha yazdıktan sonra Herbert’a hesabın nasıl gittiğini sorardım. Herbert o sırada büyük ihtimalle başını kaşıyor olurdu.</p>

      <p class="e-paragraf">“Borç dağ gibi olmuş Handel! Üzerime üzerime geliyor!” derdi.</p>

      <p class="e-paragraf">“Canını sıkma Herbert!” derdim bir yandan kalemimle yazıp çizmeye devam ederek. “Sen onların üzerine üzerine git!”</p>

      <p class="e-paragraf">Umudu kırılmış görünse de benimle konuştuktan sonra Herbert tekrar çalışmaya başlardı. Bir süre sonra tekrar elindeki kalemi bırakır daha Cobb’a, Lobb’a ya da Nobb’a olan borcun faturasının gelmediğini söylerdi.</p>

      <p class="e-paragraf">“O zaman tahmini bir değer yaz Herbert. Yuvarlak bir rakam yaz ve onu da oraya ekle.” derdim.</p>

      <p class="e-paragraf">“Sen ne harika bir arkadaşsın!” derdi sevecen bir tonla. “Senin gerçekten de iş meselelerine kafan çalışıyor.”</p>

      <p class="e-paragraf">Ben de öyle düşünüyordum. Birinci sınıf bir iş adamında olan özellikler bende vardı; iş bitiricilik, kararlılık, açıklık ve soğukkanlılık. Bütün borçlarımı yazdıktan sonra onları faturalarla karşılaştırıyor ve yanına bir çarpı koyuyordum. Her bir çizgide yaptıklarıma içsel bir onay veriyordum. Koyacak başka bir çarpı işareti kalmadığında bütün faturaları düzgünce katlıyor ve hepsini sarıp bir yere kaldırıyordum. Herbert’ın faturalarına da aynı muameleyi yapıyordum -o bendeki iş yeteneğinin kendisinde olmadığını söylüyordu- ve hesap dökümü çıkarmanın onun işine yarayacağını düşünüyordum.</p>

      <p class="e-paragraf">İş alışkanlıklarımdan bir tanesi de “boşluk bırakmak”tı. Örneğin Herbert’ın borçları yüz altmış dört şilin iki peniyse “Boşluk bırak ve onu iki yüzün altına yaz.” diyordum. Ya da benim borcum onun dört katıysa boşluk bırakıyor ve yedi yüzün altına yazıyordum. Bu boşluk olayının akıllıca bir iş olduğunu düşünüyordum o zamanlar, ama şimdi geriye baktığımda bu biraz pahalıya patlamış bir alışkanlık gibi geliyor bana. Çünkü her seferinde yeni bir borç devreye girerdi ve onu yerleştirecek bir boşluk kalmazdı. Bazen de özgürlük ve zenginlik hisleri içinde boşlukların arasını iyice açardım.</p>

      <p class="e-paragraf">Ama bütün bu işlemlerden sonra içime bir dinginlik çökerdi ve kendime güvenim yerine gelirdi. Hesaplara kafa patlatmam, metodum ve Herbet’ın iltifatlarından sonra elimde kalem kâğıtla, bol bol mürekkep ve fatura demetleri olan masaya oturduğumda kendimi bir insan gibi değil de banka gibi hissediyordum.</p>

      <p class="e-paragraf">Böyle zamanlarda dış kapıyı rahatsız edilmeyelim diye kapalı tutardık. Bir gün keyfim yerine gelmiş otururken kapının altından bir zarfın atıldığını duydum. Herbert gidip mektubu aldıktan sonra “Sana Handel!” diyerek getirdi. “Umarım mühim bir şey yoktur.” Böyle söylemesinin sebebi zarfın siyah bir mühürle kapatılmış olmasıydı.</p>

      <p class="e-paragraf">Mektupta TRABB ve CO imzası vardı ve içeriği kısaca şuydu: Ben saygıdeğer bir beyefendiydim ve Bayan J. Gargery önceki pazartesi günü altıyı yirmi geçe dünyasını değiştirmişti. Önümüzdeki pazartesi günü öğleden sonra saat üçte yapılacak cenaze töreninde benim de bulunmam isteniyordu.</p>

      <p class="e-1-baslik" id="toc_marker-2-16">Otuz Beşinci Bölüm</p>

      <p class="e-paragraf">Hayat yolumda ilk mezar açılmıştı ve dümdüz olan o yolda açılan boşluk kocamandı. Ablamın mutfaktaki ateşin yanındaki sandalyede otururkenki hali gözümün önünden gitmiyordu. O yerin artık boşalmış olmasını kabullenmek istemiyordum. Son zamanlarda onu pek düşünmemiş olsam da sokakta yürürken sanki karşıdan bana doğru gelecekmiş ya da evdeyken kapıyı çalacakmış hissine kapılıyordum. Kaldığım yerlerde onu çağrıştırabilecek hiçbir şey olmamasına rağmen onun sesini duyar gibi, yüzünü görür gibi oluyordum. Sanki hâlâ hayattaydı. Sanki hep yakınlarımdaydı...</p>

      <p class="e-paragraf">Ablamı daha önce hiç bu kadar sevgiyle anmamıştım ama sanırım bunda duyduğum pişmanlıkların da payı var bir nebze. O duygunun etkisi altındayken (belki de ona karşı bir sempati duymak istediğim için) ona saldıran ve bu kadar acı çektiren kişiye karşı nefret doluydum. Zamanında Orlick’i ya da başka birini takip edip işin aslını ortaya çıkarabilirdim diye düşünüyordum.</p>

      <p class="e-paragraf">Joe’ya bir başsağlığı mektubu yazıp cenazeye gideceğimi bildirdikten sonraki ilk birkaç günde aklım karmakarışıktı. Kasabaya erkenden gittim ve Mavi Domuz’un önünde inip eve kadar yürümek istedim.</p>

      <p class="e-paragraf">Güzel bir yaz günüydü ve yürürken, zavallı küçük bir çocukken ablamın attığı dayaklar gözümde canlandı birden, ama hemen görüntüler yumuşadı. “Kaşıyıcı”nın çok can yaktığını bile unutmuştum o an. Artık benim için ileride iyi hatırlanan biri olmak çok önemliydi.</p>

      <p class="e-paragraf">Sonunda ev göründü. Cenaze işlerini Trabb ve Co Şirketi üstlenmişti. İki tane enteresan görünümlü kişi -ikisinin elinde de siyah bandajla bantlanmış koltuk değnekleri vardı- kapıya dikilmişti. İçlerinden birini tanıyordum. Çok içkili olduğu bir gecenin sabahında eyersiz bindiği atını boynuna iki koluyla sarılarak sürdüğü için yeni evli bir çifti talaş çukuruna düşürmesi yüzünden Mavi Domuz’dan kovulmuştu. Köyün bütün çocukları ve neredeyse bütün kadınlar bu ikisiyle evin ve demirhanenin sıkı sıkı kapatılmış pencerelerine hayranlıkla bakıyordu. Ben geldiğimde kapıda duranlardan bir tanesi kapıya vurdu -onu yapmaya bile mecalimin kalmadığı düşünülüyordu-.</p>

      <p class="e-paragraf">Diğer bir görevli -ki eski bir marangozdu; yevmiye olarak günde iki kaz alırdı- kapıyı açtı ve beni salona kadar geçirdi. Burada Bay Trabb en iyi masaya kendisi kurulmuş, masanın kanatlarını açmıştı. Elinde bir sürü siyah toplu iğne vardı; sanki kara bir pazar işletiyordu. Ben içeri girdiğimde daha yeni, birinin şapkasını Afrikalı bir bebek gibi siyah kumaşlara sarmıştı. Beni görünce elini uzattı. Ama ben bu hareketi yanlış anladığım için ve kafam da karışık olduğundan onun elini sıktım.</p>

      <p class="e-paragraf">Zavallı Joe, çenesinin altından bağlanmış peleriniyle odanın en uç tarafında tek başına oturuyordu. Yas tutan başlıca kişi olduğu için Bay Trabb onu özellikle oraya oturtmuştu. Eğilip, “Joe, nasılsın?” deyince “Pip, eski dostum, sen ablanın iyi bir kadın olduğu zamanları...” dedikten sonra elimi avucunun içine aldı. Cümlesini bitiremedi.</p>

      <p class="e-paragraf">Siyah elbisesinin içinde gayet düzgün ve mütevazı görünen Biddy sessizce dolaşıyordu. Biddy’yle konuştuktan sonra onunla konuşmak için uygun bir zaman olmadığına kanaat getirdim ve Joe’nun yanına geçtim. Ablamın evin hangi odasında olduğunu merak ediyordum. Salonda bir kek kokusu olduğundan masada ne tür yiyecek içecekler var, diye baktım. İçerinin karanlığına alışmadan masayı görmek mümkün değildi. Dilimlenmiş kekler, dilimlenmiş portakallar, sandviçler, bisküviler ve içki şişeleri vardı. Masada otururken yalaka Pumblechook’u fark ettim. Üzerinde siyah bir pelerin vardı ve şapkasının ipi upuzundu. Tıkınıp duruyor, benim dikkatimi çekmek için servise de koşuyordu. Bunu başardığı an bana yaklaşıp (Nefesi kekle beyaz şarap kokuyordu.) kısık bir sesle, “Efendim izin verirseniz...” dedi ve elimi sıktı. Daha sonra Bay ve Bayan Hubble’ı seçtim. Bayan Hubble sessizce bir köşede ağlıyordu. Hepimiz aynı yolun yolcusuyduk ve Trabb tarafından bir bohça haline getirilecektik.</p>

      <p class="e-paragraf">Salonda otururken “Diyorum ki Pip...” diye Joe kulağıma fısıldadı. (Herkes ikişer ikişer oturuyordu, sanki biraz sonra dans edecekmişiz gibi.) “Ben onu kiliseye üç dört samimi ahbapla kendim taşımak isterdim. Onlar da kalben isterlerdi bunu; seve seve gelirlerdi ama etraftakiler hakkımızda iyi şeyler düşünmeyecek, bizi küçümseyeceklerdi.”</p>

      <p class="e-paragraf">“Mendilleri çıkarsın herkes!” diye bağırdı Bay Trabb bir işin yapılması için emir veriyormuş gibi bir ses tonuyla... “Mendilleri çıkarın! Hazırız!”</p>

      <p class="e-paragraf">Hepimiz sanki burnumuz akıyormuş gibi mendillerimizi yüzümüze kapadık ve ikişer ikişer dışarı çıkmaya başladık. Ben Joe’yla gidiyordum. Biddy Bay Pumblechook’la, Bay Hubble Bayan Hubble’la... Zavallı ablamın cansız bedeni mutfak kapısına getirilmişti ve altı tane taşıyıcının siyah korkunç görünümlü bir kadife altında nefessiz kalarak tabutu taşıması bu defin merasiminin bir parçası olduğundan, dışarıya akseden görüntü on iki bacaklı siyah, kör bir canavarın ayaklarını sürüyerek bir o yana bir bu yana sürüklenmesi şeklindeydi. Onlara rehberlik eden iki kişi vardı: Kapıdaki iki görevli...</p>

      <p class="e-paragraf">Komşular bu organizasyonu takdirle karşılamışlardı ve köyü boydan boya geçerken hayran bakışlara maruz kalıyorduk. Daha genç ve enerjik olanlar arkamızdan koşuyorlar ya da önümüzü kesiyorlardı. Böyle zamanlarda diğerlerine nazaran daha şamatacı olanlar “İşte geliyolaar! Geldileerr!” diye bağırıyordu. Hepimizin hoşuna gitti bu. Yalnız bu yürüyüşte Pumblecook’a çok sinir olmuştum. Tam arkamdan geliyordu ve sürekli şapkamla pelerinimi düzeltiyordu. Dikkatimi çeken bir diğer nokta ise Bay ve Bayan Hubble’daki aşırı kibirdi. Böyle seçkin bir topluluğun içinde olmalarından dolayı kasım kasım kasılıyorlardı.</p>

      <p class="e-paragraf">Bataklığa gelmiştik artık. Nehirdeki gemilerin yelkenleri görünüyordu. Kilise mezarlığından içeriye girdik ve tanımadığım anne babamın -Philip Pirrip, bu köyün merhumu ve Georgiana, yukarıdakinin karısı- mezarına yaklaştık. Orada ablamı sessizce gömdüler. Yukarıda tarla kuşları ötüşüyordu ve hafiften bir rüzgâr esiyordu. Bulutların ve ağaçların güzel gölgeleri vuruyordu mezara.</p>

      <p class="e-paragraf">Bütün bunlar olurken dünyevî hırsları hep ön planda olan Pumblechook’un dikkati bende yoğunlaşmıştı. İnsanoğlunun dünyaya gelirken bir şey getirmediğinin, giderken de götürmeyeceğinin, bir gölge gibi geçip gittiğinin ve burada uzun kalamadığının söylendiği duada bile benden yana bakarak “Beklenmedik bir mirasa kondun. Bak işte, bu söylenenler tam sana göre!” der gibi öksürdüğünü duydum. Geri döndüğümüzde “Keşke ablan ona ne kadar büyük bir şeref bahşettiğini bilseydi!” dedi. Hatta ablamın böyle bir şerefe nail olmak için canını feda edebileceğini söyleyecek kadar ileri gitti. Daha sonra şarabın hepsini içti. Bay Hubble da Portekiz şarabını bitirdi ve ikisi de sanki ölen kişi onlardan çok farklıymış; kendileri ölümsüzmüş gibi konuşmaya başladılar -ki bu çoğunlukla böyle olur zaten-. En sonunda Bay ve Bayan Hubble’ın peşine takılıp gitti. Akşam içeceğinden ve Neşeli Kayıkçılar’da servetime vesile olan kişinin kendisi olduğunu söyleyeceğinden emindim.</p>

      <p class="e-paragraf">Trabb ve adamları dahil -çırak ortalıkta gözükmemişti- herkes gittiğinde ev daha huzurlu bir havaya bürünmüştü. Hemen sonra Biddy, Joe ve ben birlikte yemek yedik ama eski mutfakta değil, en güzel odada yedik yemeğimizi. Joe çatalı, bıçağı, tuzluğu ve masadaki her şeyi kullanırken o kadar dikkatli davranıyordu ki, onun bu aşırı dikkati hepimizi sıkmıştı. Fakat yemekten sonra piposunu verdiğimde ve onunla demirhaneyi gezerken, daha sonra arkadaki taş duvarda beraberce otururken daha iyi iletişim kurabildik. Dikkat ettim de cenazeden sonra Joe hemen kıyafetlerini değiştirdi. İş kıyafetiyle çok tabii görünüyordu. Tam kendi gibi...</p>

      <p class="e-paragraf">Ona kendi odamda uyumak istediğimi söylediğimde çok memnun oldu. Ben de tabii... Böyle bir istekte bulunarak iyi bir iş yaptığımı düşünmüştüm. Hava kararırken Biddy ile biraz konuşmak için bahçeye çıktım.</p>

      <p class="e-paragraf">“Biddy, bana bu üzücü olayı sen bildirebilirdin.” dedim.</p>

      <p class="e-paragraf">“Öyle mi? Böyle düşündüğünü bilseydim yazardım.” dedi.</p>

      <p class="e-paragraf">“Öyle düşünmen gerekirdi diyerek sana karşı kabalaşmak istemem Biddy.”</p>

      <p class="e-paragraf">“Demek öyle Pip Bey!”</p>

      <p class="e-paragraf">O kadar sessiz, iyi ve şirin bir hali vardı ki onu tekrar ağlatmak istemedim. Yanında yürürken yere indirdiği gözlerine kısa bir süre baktıktan sonra konuyu değiştirmeye karar verdim.</p>

      <p class="e-paragraf">“Senin burada kalman artık zorlaşır herhalde, öyle değil mi Biddy’ciğim?”</p>

      <p class="e-paragraf">“Burada kalamam Bay Pip!” dedi Biddy. Üzgündü bunu söylerken ama kararlıydı. “Bayan Hubble’la bu konuyu konuştuk. Yarın tekrar onun yanına gideceğim. Beraber Bay Gargery kendi başına düzenini oturtana kadar ona yardım ederiz biz.”</p>

      <p class="e-paragraf">“Geçimini nasıl sağlayacaksın Biddy? Eğer para...”</p>

      <p class="e-paragraf">“Geçimimi nasıl mı sağlayacağım?” diye sözümü kesti Biddy. Birdenbire yüzü kızarmıştı. “Söyleyeyim Bay Pip. İnşası tamamlanmak üzere olan okulda öğretmen olmaya çalışacağım. Çevremdekiler beni tavsiye ederler diye düşünüyorum. Umarım sabırlı ve verimli olabilir, başkalarına bir şeyler öğretirken kendim de öğrenebilirim. Biliyorsunuz Bay Pip!” diyerek devam etti Biddy, yüzünde bir gülümsemeyle bakışlarını bana doğrultarak. “Yeni okullar eskileri gibi değil ama o zamandan beri sizden bir sürü şey öğrendim ve kendimi geliştirmeye vaktim oldu.”</p>

      <p class="e-paragraf">“Bence sen her durumda kendini geliştirirsin, Biddy.”</p>

      <p class="e-paragraf">Biddy mırıldanarak, “Kendi kötü tabiatımın içinde de mi?” dedi.</p>

      <p class="e-paragraf">Bu bir azarlama gibi değil de karşı konulamayan bir sesli düşünmeydi. Bu konuda konuşmaktan da vazgeçtim. Yere indirdiği gözlerine bakarak yanında yürümeye devam ettim bir süre daha...</p>

      <p class="e-paragraf">“Ablamın ölümünün ayrıntılarını daha öğrenemedim Biddy.” dedim.</p>

      <p class="e-paragraf">“Fazla bir şey yok zaten. Zavallı kadın. Dört gün süren ağır bir rahatsızlık geçirdikten sonra -gerçi son zamanlarda iyileşir gibi olmuştu ama- bir gün akşamüzeri tam çay zamanı kendine geldi ve ‘Joe!’ diye seslendi. Uzun zamandır hiç konuşmadığı için demirhaneye koşup Bay Gargery’yi çağırdım. İşaretlerle bana Bay Gargery’nin ona yakın oturmasını istediğini anlattı. Yine işaretlerle, kollarını onun boynuna sarmamı istedi benden. Kollarını Bay Gargery’nin boynuna doladım ve Bayan Gargery başını onun omzuna yasladı. Çok mutlu görünüyordu. İstediği olmuştu. Sonra yine ‘Joe!’ dedi, bir kez ‘Affet!’ dedi ve sonra da bir kez ‘Pip!’ Sonra başını bir daha oradan kaldıramadı. Bir saat sonra öldüğünü anladık ve onu yatağına götürdük.”</p>

      <p class="e-paragraf">Biddy ağlıyordu. Havanın kararmasıyla kararan bahçe, yol ve yıldızlar bulanıklaşmıştı benim için de.</p>

      <p class="e-paragraf">“Hiçbir ipucu elde edilemedi mi Biddy?”</p>

      <p class="e-paragraf">“Hiçbir şey.”</p>

      <p class="e-paragraf">“Orlick’e ne olduğunu biliyor musun?”</p>

      <p class="e-paragraf">“Kıyafetlerinin renginden anladığım kadarıyla maden ocağında çalışıyor.”</p>

      <p class="e-paragraf">“O zaman onu gördün. Neden o yoldaki koyu renkli ağaca bakıyorsun?”</p>

      <p class="e-paragraf">“Onun öldüğü gece onu orada gördüm.”</p>

      <p class="e-paragraf">“Son kez orada görmedin öyle değil mi Biddy?”</p>

      <p class="e-paragraf">“Hayır, biz seninle buraya dolaşmaya çıktıktan sonra da gördüm. Neyse, bunun bir faydası yok!” dedi Biddy eliyle kolumu yakalarken. Tutmasa Orlick’in peşinden gidecekmişim gibi... “Bilirsin seni kandırmam, şimdi ortadan kayboldu.” dedi.</p>

      <p class="e-paragraf">Bu adamın hâlâ Biddy’nin peşinde olduğunu görmek canımı sıkmıştı ve ona karşı bir hiddet duydum içimde. Bunu Biddy’ye de söyledim. Ayrıca her ne pahasına olursa olsun onu buradan uzaklaştırmanın bir yolunu bulacağımı söyledim. Sonra daha güzel konulara girdik. Bana Joe’nun beni ne kadar çok sevdiğini ve hiçbir zaman hiçbir şeyden şikayetçi olmadığını -şikayetin benimle ilgili olduğunu söylememişti ama ben anlamıştım- hep sessizce ve temiz bir kalple işini iyi yapmakla uğraştığını söyledi.</p>

      <p class="e-paragraf">“Gerçekten de onun hakkında daha başka düşüncelere kapılmak güç. Zaten ben artık sık sık buralara geleceğimden bunları konuşmaya bol bol vaktimiz olacak.”</p>

      <p class="e-paragraf">Biddy sesini çıkarmadı.</p>

      <p class="e-paragraf">“Biddy, beni duymadın mı?”</p>

      <p class="e-paragraf">“Duydum Pip Bey!”</p>

      <p class="e-paragraf">“Bana Pip Bey demesene Biddy! Kulağıma hiç hoş gelmiyor. Ne demek istedin sen şimdi?”</p>

      <p class="e-paragraf">“Ne demek mi istiyorum?” dedi Biddy çekinerek.</p>

      <p class="e-paragraf">“Bununla neyi kastediyorsun merak ediyorum Biddy!” dedim.</p>

      <p class="e-paragraf">“Bununla mı?”</p>

      <p class="e-paragraf">“Dediklerimi tekrar etme Biddy. Eskiden böyle yapmazdın sen.”</p>

      <p class="e-paragraf">“O eskidendi.” dedi Biddy. “Yaa, Pip Bey! Eskidendi...”</p>

      <p class="e-paragraf">Bu konuyu da değiştirmeye karar verdim. Bahçede sessizce bir tur daha attıktan sonra “Biddy, buraya daha sık gelip seninle Joe’yu göreceğimi söyledim. Sen sessiz kaldın. Neden?” dedim.</p>

      <p class="e-paragraf">“Buraya gelip onu daha sık göreceğinden emin misin?” diye sordu Biddy. Yürümeyi kesmişti. Yıldızların altında yüzüme, gözlerini kaçırmadan gözlerime bakıyordu.</p>

      <p class="e-paragraf">“Aman Allah’ım! Bu gerçekten de insan tabiatının kötü bir yanı! Daha fazla bir şey söyleme lütfen Biddy. Beni çok şaşırttın!” dedim.</p>

      <p class="e-paragraf">Aynı haklı nedenden ötürü yemek boyunca Biddy’ye mesafeli durdum ve küçük odama çekildiğimde mümkün olduğunca onu aklıma getirmemeye çalıştım ama gece boyunca -bu on beş dakikada bir- Biddy’nin bana ne kadar büyük bir kabalık ve haksızlık yaptığını, ne kadar kalbimi kırdığını düşünüyordum.</p>

      <p class="e-paragraf">Sabah erkenden gidecektim. Erkenden dışarı çıktım ve demirhanenin tahta pencerelerinin birinden içeri bakıp dakikalarca çoktan işine başlamış olan Joe’yu seyrettim -o beni görmemişti-. Yüzünden sağlık ve kuvvet akıyordu.</p>

      <p class="e-paragraf">“Allah’a ısmarladık sevgili Joe. Yo, lütfen ellerini silme. O islenmiş elini ver. Yakında geleceğim, daha sık...”</p>

      <p class="e-paragraf">“Ne yakında geleceksin, Pip -efendim- ne de sık!” dedi Joe.</p>

      <p class="e-paragraf">Biddy mutfak kapısında beni bekliyordu. Elinde yeni sağılmış bir kupa sütle ekmek vardı. Ayrılırken ona elimi uzattığımda “Biddy, sana kızgın değilim ama üzüldüm!” dedim.</p>

      <p class="e-paragraf">“Hayır, üzülme!” dedi. “Bir kabalık ettiysem ben üzülürüm esas.”</p>

      <p class="e-paragraf">Bir kez daha ben yürürken sisler kalkıyordu. Eğer bana o zaman geri dönmeyeceğimi ve Biddy’nin haklı çıkacağını söyledilerse -ki sanırım söylediler- şu anda söyleyebileceğim tek şey doğru söyledikleridir.</p>

      <p class="e-1-baslik" id="toc_marker-2-17">Otuz Altıncı Bölüm</p>

      <p class="e-paragraf">Herbert’la benim durumumuz daha da kötüye gitmeye başladı. İyice borç batağına saplanmıştık. Harcamalarımızı kaydediyor, boşluk bırakıyor ve benzeri işlemler yapıyorduk. Zaman böyle geçip gidiyordu ve ben reşit olduğum yaşa ulaştım. Herbert’ın daha önce bana söylediği gibi daha ne oldum demeden yirmi bir yaşına gelmiştim.</p>

      <p class="e-paragraf">Herbert benden sekiz ay önce reşit olmuştu. Bir yaş daha büyümesinden başka herhangi bir fonksiyonu olmadığından dolayı onun doğum günü Barnard’ın Hanı’nda herhangi bir hareketliliğe sahne olmadı ama benim yirmi birinci yaş günümü dört gözle beklemiştik. Hamimin o gün artık net bir şeyler söyleyeceğini düşünüyor, büyük bir merakla ve bin bir umutla o günü bekliyorduk.</p>

      <p class="e-paragraf">Küçük Britanya’dakilere doğum günümü unutturmamak için elimden geleni yaptım. Bir önceki gün Wemmick’ten resmi bir mektup aldım. Bay Jaggers’ın o mutlu günde öğleden sonra saat beşte beni görmekten mutlu olacağını belirten kısa bir mektuptu. Bu bizim o gün önemli bir şeyler olacağına inanmamıza yetti ve tam zamanında hamimin ofisine gittim.</p>

      <p class="e-paragraf">Dışarıdaki ofiste Wemmick doğum günümü kutladı. Sonra katlanmış bir kâğıt mendille burnunu sildi ve bir baş hareketiyle benim hamimin odasına geçmem gerektiğini belirtti. Kasım ayıydı ve hamim sırtını şömineye vermiş, ellerini paltosunun altında kavuşturmuştu.</p>

      <p class="e-paragraf">“Pip, sana bugün Bay Pip demeliyim. Tebrikler Bay Pip.”</p>

      <p class="e-paragraf">Tokalaştık -onunla tokalaşma her zaman çok kısa sürerdi- ve teşekkür ettim.</p>

      <p class="e-paragraf">“Bir sandalye çekin Bay Pip!” dedi hamim.</p>

      <p class="e-paragraf">Otururken rahat değildim. Bir mezar taşına oturtulduğum günkü rahatsızlığı hatırlatan bir duygu vardı içimde. Kitaplıktaki iki korkunç maske çok uzakta değildi. Sanki konuşmamıza katılmak ister gibi bir ifade vardı yüzlerinde...</p>

      <p class="e-paragraf">“Şimdi genç dostum, seninle konuşmamız gereken birkaç mesele var.” diyerek başladı hamim. Sorgulanan bir şahit gibi hissettim kendimi.</p>

      <p class="e-paragraf">“Buyrun efendim.”</p>

      <p class="e-paragraf">“Ne kadarla geçiniyorsun?” dedi. Bunu söylerken aşağı eğilip yere bakmış, sonra da başını arkaya atıp tavana bakmıştı.</p>

      <p class="e-paragraf">“Anlamadım?”</p>

      <p class="e-paragraf">“Ne kadarla...” derken hâlâ tavana bakıyordu. Sonra odaya bir göz attı ve elindeki mendilini burnuna götürüyor gibi yaptı.</p>

      <p class="e-paragraf">Harcamalarıma son zamanlarda o kadar çok kafa yormuştum ki, artık iyice kafam karışmıştı. İstemeye istemeye bu sorunun cevabını bilmediğimi kendime itiraf etmek zorunda kaldım. Bay Jaggers’a bu şekilde cevap verdiğimde “Ben de öyle düşünmüştüm!” dedi ve burnunu sildi.</p>

      <p class="e-paragraf">“Ben sana bir soru sordum dostum.” dedi Bay Jaggers. “Senin bana sormak istediğin bir soru var mı?”</p>

      <p class="e-paragraf">“Tabii ki size sormak istediğim sorular var ama sizin yasaklarınızı unutmadım.”</p>

      <p class="e-paragraf">“Bir tane sor!” dedi Bay Jaggers.</p>

      <p class="e-paragraf">“Hayırsever kişi bugün kendisinin kim olduğunu açıklayacak mı?”</p>

      <p class="e-paragraf">“Hayır. Başka bir tane sor.”</p>

      <p class="e-paragraf">“Bu bilgi bana yakın bir tarihte mi verilecek?”</p>

      <p class="e-paragraf">“Bu beklesin birkaç dakika. Başka bir tane sor.” dedi Bay Jaggers.</p>

      <p class="e-paragraf">Etrafa baktım ama bu sorgu durumundan kaçış yoktu. “Bugün alacağım herhangi bir şey var mı efendim?” dedim. Bunun üzerine Bay Jaggers muzaffer bir edayla, “Bunu soracağını biliyordum!” dedi ve Wemmick’i çağırıp ondan bir kâğıt istedi. Wemmick gitti, o kâğıdı getirdi ve tekrar çıktı.</p>

      <p class="e-paragraf">“Şimdi Pip, gayet rahat bir şekilde para çekiyorsun. Wemmick’in hesap defterinde senin adına sık rastlıyorum. Ama borç içindesin, öyle değil mi?”</p>

      <p class="e-paragraf">“Bu soruya üzülerek evet demek zorundayım efendim.”</p>

      <p class="e-paragraf">“Evet demek zorundasın, biliyorsun değil mi?”</p>

      <p class="e-paragraf">“Evet efendim.”</p>

      <p class="e-paragraf">“Borcunun ne kadar olduğunu sormuyorum. Bilsen de söylemezsin ya da daha az bir meblağ söylersin.” Benim buna tepki vermek üzere olduğumu görünce “Evet evet, sevgili dostum, böyle yapmayacağını düşünüyorsun büyük ihtimalle ama yapardın.” dedi. “Beni bağışla ama ben daha iyi biliyorum bu durumları. Şimdi bu kâğıt parçasını al. Aldın! Şimdi de o kâğıdı açıp onun ne olduğunu söyle bana.”</p>

      <p class="e-paragraf">“Bu beş yüz şilinlik bir banknot!” dedim.</p>

      <p class="e-paragraf">Bay Jaggers tekrar etti: “Bu beş yüz şilinlik bir banknot. İyi para bence, sen de öyle düşünmüyor musun?”</p>

      <p class="e-paragraf">“Aksini nasıl düşünebilirim ki?”</p>

      <p class="e-paragraf">“Ama sorumu cevaplamadın!” dedi Bay Jaggers.</p>

      <p class="e-paragraf">“Kuşkusuz öyle.”</p>

      <p class="e-paragraf">“Sen de iyi para olduğunu düşünüyorsun. Bak Pip, bu para senin. Bu sana bugün için verilen bir hediye. Bundan sonra senede bu kadar para alacaksın; daha fazlasını değil. Sana bu parayı veren kişi ortaya çıkana kadar bununla geçineceksin. Söylemek istediğim, parayı toptan almayacaksın. Üç ayda bir gelip Wemmick’ten yüz yirmi beş şilin alacaksın. Ta ki paranın kaynağıyla irtibata geçene kadar... Ve o zaman da aracıyla bir işin kalmayacak. Sana daha önce söylediğim gibi ben sadece aracıyım. Bana verilen talimatlara uyup paramı alıyorum. Yapmam gerekenlerin saçma olduğunu düşünsem de o parayı fikir beyan etmek için almıyorum.”</p>

      <p class="e-paragraf">Cömertliğinden dolayı bana parayı veren kişiye duyduğum minnetle ilgili bir şeyler söylemeye başlamıştım ki soğuk bir ses tonuyla, “Pip, senin söylediklerini yerine iletmek için para almıyorum.” dedi. Sonra kaşlarını çatıp botlarına bakmaya başladı. Sanki onların dizaynında kendisine karşı olan bir şeyler vardı.</p>

      <p class="e-paragraf">Bir sessizlikten sonra “Bay Jaggers, daha sonra cevap vereceğinizi söylediğiniz bir soru sormuştum. Onu tekrar sormakta bir sakınca yoktur umarım!” dedim.</p>

      <p class="e-paragraf">“Neydi?” dedi.</p>

      <p class="e-paragraf">Onun bana yardımcı olmayacağını tahmin etmeliydim ama biraz tereddüt ettikten sonra yeni bir soruymuş gibi “Sizin tabirinizle paranın kaynağının benimle kısa bir zaman içinde...” deyip sustum.</p>

      <p class="e-paragraf">“Kısa bir zaman içinde ne?” diye sordu Bay Jaggers. “Bu bir soru değil biliyorsun.”</p>

      <p class="e-paragraf">“Londra’ya gelecek mi? Ya da beni bir şekilde görecek mi?”</p>

      <p class="e-paragraf">“Şimdi bak!” dedi Bay Jaggers koyu renkli çukur gözlerini bana dikerek. “Sizin köyde seninle ilk karşılaştığımız akşama bir geri dönelim istersen. Sana o zaman ne demiştim Pip?”</p>

      <p class="e-paragraf">“Bana o kişinin ortaya çıkmasının yıllar alabileceğini söylemiştiniz Bay Jaggers.”</p>

      <p class="e-paragraf">“İşte bu. Cevabım bu işte!” dedi Bay Jaggers.</p>

      <p class="e-paragraf">Birbirimize bakıyorduk ve ondan daha fazla bilgi koparmak istediğim için nefes alıp vermem hızlanmıştı. Hızlandığını ve onun da bunu fark ettiğini anladığımda ondan bilgi koparma ihtimalimin artık eskisinden de daha düşük olduğunu düşündüm.</p>

      <p class="e-paragraf">“Sizce daha çok uzun yıllar mı geçmesi gerekecek Bay Jaggers?”</p>

      <p class="e-paragraf">Bay Jaggers başını iki yana salladı. Soruma olumsuz bir yanıt vermek için değil de cevap veremeyeceğini belirtmek için yaptı bunu. Gözlerim o iki maskeye takıldığında ikisi de sanki hapşırmak üzereymiş gibi geldi.</p>

      <p class="e-paragraf">“Bak, seninle açık konuşacağım Pip, dostum!” dedi Bay Jaggers. Bacaklarının arkasını ısınmış elleriyle ısıtıyordu. “Bu bana sormaman gereken bir soru. Bunu bana sorabileceğin bir soru sorduktan sonra daha iyi anlayacaksın. Birkaç şey daha söyleyeyim sana.”</p>

      <p class="e-paragraf">Botlarına bakmak için o kadar eğildi ki dizlerinin altını bile kaşıyabildi. Bay Jaggers, “O kişi ortaya çıktığında bütün meselelerinizi aranızda halledersiniz. Ortaya çıktığında bana gerek kalmayacak. Ortaya çıktığında benim herhangi bir şey bilmem gerekmeyecek. Benim söyleyebileceklerim bu kadar.”</p>

      <p class="e-paragraf">Ben gözlerimi çekip de yere bakmaya başlayana kadar birbirimize baktık. Bu en son söylediklerinden Bayan Havisham’ın ne olduğunu bilmediğim bir sebepten ötürü Bay Jaggers’a Estella’yı benim için düşündüğünü söylemediği sonucuna varmıştım. O da buna içerlemişti ve beni kıskanıyordu ya da bu plana karşıydı ve de elinden bir şey gelmiyordu. Gözlerimi yerden kaldırdığımda bu süre içinde kurnazca bana baktığını anladım. Hâlâ da bakıyordu.</p>

      <p class="e-paragraf">“Eğer sizin bütün söyleyecekleriniz bu kadarsa efendim, benim söyleyecek başka bir şeyim yok.”</p>

      <p class="e-paragraf">Başını salladı ve hırsızların korkulu rüyası olan saatini çıkarttı. Sonra bana yemeği nerede yiyeceğimi sordu. Herbert’la oteldeki odamızda yiyeceğimizi söyledim ve arkasından da ayıp olmasın diye bize katılmak isteyip istemeyeceğini sordum. Davetimi hemen kabul etti ama ben önden gidip de ilave bir şeyler hazırlatmayayım diye eve kadar beraber yürümemizde ısrar etti. İlk önce bir iki tane mektup yazması ve –tabii ki- ellerini yıkaması gerekiyormuş. Onu dışarıda, Wemmick’in odasında bekleyeceğimi söyledim.</p>

      <p class="e-paragraf">O parayı cebime koyar koymaz daha önce de defalarca kez aklıma gelmiş olan bir fikir hakkında Wemmick’ten tavsiye istemeye karar verdim. Wemmick’in tam da tavsiye istenebilecek biri olduğunu düşünüyordum.</p>

      <p class="e-paragraf">Kasayı çoktan kapatmış, eve gitmek için hazırlanıyordu. Masasından kalkmış, iki tane ofis mumunu çıkartmış, şamdanlara koymuştu. Şöminesindeki ateşi söndürmüş, paltosunu giymiş, kasanın anahtarıyla göğsüne vuruyordu. İşten sonra yaptığı bir nevi egzersizdi bu.</p>

      <p class="e-paragraf">“Bay Wemmick, sizin bir konuda fikrinizi almak istiyorum. Ben bir arkadaşıma yardım etmeyi çok istiyorum!” dedim.</p>

      <p class="e-paragraf">Wemmick başını iki yana salladı.</p>

      <p class="e-paragraf">“Bu arkadaşım ticaret hayatına atılmak istiyor fakat parası yok ve bir başlangıç yapmak onun için çok zor. Onun bir yerden başlaması için yardım etmek istiyorum!” diye devam ettim.</p>

      <p class="e-paragraf">“Paranızı yatırarak mı?” dedi. Sesi yerdeki tozdan bile daha kuru bir sesti.</p>

      <p class="e-paragraf">“Bir miktar para yatırarak.” diye cevap verdim. Aklıma borçlarımızı yazdığımız deste deste simetrik kâğıt gelmişti.</p>

      <p class="e-paragraf">“Bay Pip, size Londra’nın köprülerini sayayım isterseniz. Bir düşüneyim. Londra var, bir; Southwark iki; Blackfriars üç; Waterloo dört; Westminster beş; Vauxhall, altı. Görüyorsunuz altı tane seçeneğiniz var.” dedi.</p>

      <p class="e-paragraf">“Anlamadım!” dedim.</p>

      <p class="e-paragraf">“Bir köprü seçin Bay Pip!” diye cevap verdi Wemmick. “O köprüye gidin ve paranızı köprüden aşağıya atın. Nereye gideceğini biliyorsunuz. Bu parayla arkadaşınıza yardım ederseniz yine nereye gideceğini bilirsiniz belki ama bu daha kötü ve daha az kârlı bir iş olur.”</p>

      <p class="e-paragraf">Ağzına gazete tıkabilirdim o anda. Bunu söylerken ağzını o kadar açmıştı ki...</p>

      <p class="e-paragraf">“Ama bu çok cesaret kırıcı bir konuşma oldu!” dedim.</p>

      <p class="e-paragraf">“Ben de onu yapmak istedim zaten!” dedi Wemmick.</p>

      <p class="e-paragraf">“Sizce bir arkadaşa...”</p>

      <p class="e-paragraf">“Para yatırmamak lazım hiçbir zaman. Eğer ondan kurtulmak istemiyorsanız tabii. O zaman bir arkadaştan kurtulmak için insan taşınır malının ne kadarını feda edebilir, onu bir hesaplamak lazım.”</p>

      <p class="e-paragraf">“Fikriniz bu mu Bay Wemmick?”</p>

      <p class="e-paragraf">“Bu ofisteyken fikrim bu!” dedi.</p>

      <p class="e-paragraf">Onu sıkıştırmaya çalıştım. “Walworth’da da fikriniz bu mu olurdu?”</p>

      <p class="e-paragraf">Gayet ciddi bir şekilde “Bay Pip, Walworth başka, burası başka. İhtiyarla Bay Jaggers’ın başka başka iki kişi olması gibi. İkisi birbirine karıştırılmamalı. Benim Walworth’daki duygularım orada kalmalı. Hiçbiri bu iş yerinden içeri girmemeli.” dedi.</p>

      <p class="e-paragraf">“İyi o zaman!” dedim. Rahatlamıştım. “Ben sizi ziyaret etmek için Walworth’a geleyim de fikrinizi alayım.”</p>

      <p class="e-paragraf">“Buyurun gelin Bay Pip. Orası benim özel mekânım.”</p>

      <p class="e-paragraf">Bu konuşmaları kısık bir sesle yapıyorduk çünkü hamimin kulakları delikti. Onu kapısının önünde elini kurularken gördüğümüz için Wemmick mumları söndürdü. Üçümüz beraber çıktık. Kapıdan çıkar çıkmaz Wemmick kendi yoluna döndü, biz de kendi yolumuza döndük.</p>

      <p class="e-paragraf">“O akşam Bay Jaggers’ın da Gerrard Sokağındaki evinde bir ihtiyar ya da herhangi başka biri olsaydı keşke!” diye düşündüm. Belki o zaman daha az çatık kaşlı biri olabilirdi. Yirmi birinci yaş günümde onun anlattığı gibi şüpheci ve kötü bir dünyada yaşıyor olduğumu bilmek hiç de hoş değildi. Wemmick’ten binlerce kat daha bilgili ve daha akıllıydı ama yemek yemek için Wemmick’i ona binlerce kez tercih ederdim. Bay Jaggers’ın melankoli moduna soktuğu bir ben değildim. Herbert da o gittikten sonra gözleri ateşte, kendisini bir suç işlemiş de ne olduğunu hatırlamıyormuş gibi hissettiğini söyledi. Kendisini suçlu ve mutsuz hissediyordu.</p>

      <p class="e-1-baslik" id="toc_marker-2-18">Otuz Yedinci Bölüm</p>

      <p class="e-paragraf">Pazar gününün Bay Wemmick’in Walworth duygularını harekete geçirebilecek bir gün olduğunu düşünerek bir sonraki pazar kaleye gitmeye karar verdim. Surların önüne geldiğimde köprü yukarıdaydı ama bu beni yıldırmadı; kapıyı çaldım ve ihtiyar tarafından içeri alındım.</p>

      <p class="e-paragraf">Köprüyü kapattıktan sonra “Efendim, oğlum sizin gelebileceğinizi söylemişti. O yüzden çıkarken öğleden sonra yürüyüşünü yaptıktan sonra hemen geleceğini söyledi. Oğlum düzenli olarak yürür. Oğlumun her işi çok düzenlidir.” dedi.</p>

      <p class="e-paragraf">Wemmick o an yanımızda olsaydı yapacağı gibi ben de başımı salladım. Sonra içeri girip şöminenin karşısına oturduk.</p>

      <p class="e-paragraf">“Oğlumla iş yerinde tanıştınız öyle değil mi?” dedi yaşlı adam. Her zamanki gibi yüksek sesle konuşuyordu. Başımı salladım. “Oğlumun işinin erbabı olduğunu duydum efendim!” dedi. Başımı salladım yine, hem de defalarca. “Bana öyle söylüyorlar. Hukukla ilgili bir işi var değil mi?” Daha da çok salladım başımı. “Ben buna çok şaşırıyorum. O hukukla uğraşmak için yetiştirilmemişti, şarap fıçıcısı olacaktı.”</p>

      <p class="e-paragraf">Bay Jaggers’ın ününü duyup duymadığını merak ettiğim için bağırarak o ismi söyledim. Çok içten bir kahkahayla cevap vererek beni çok şaşırttı. “Doğru söylüyorsunuz!” dedi. Ne dediğimi zannetti de öyle güldü hiçbir fikrim yok.</p>

      <p class="e-paragraf">Orada oturup onu ilgilendirmeyen bir şey yapmadan mütemadiyen başımı sallayamayacağımdan bağırarak kendi işinin şarap fıçıcılığı olup olmadığını sordum. Defalarca kez bunu tekrar edip en sonunda ne dediğimi anlatabildim.</p>

      <p class="e-paragraf">“Hayır, depocuydum. İlk önce orada -bacayı gösteriyor gibiydi ama sanırım Liverpool’u kastediyordu- daha sonra da burada, Londra’da çalıştım. Ama rahatsız olduğum için efendim, ağır işitiyorum...”</p>

      <p class="e-paragraf">Pandomima yaparak buna çok şaşırdığımı ima ettim.</p>

      <p class="e-paragraf">“Evet, ağır işitiyorum. Bu rahatsızlığım baş gösterdikten sonra oğlum hukuk işine girdi ve bana bakmaya başladı. Yavaş yavaş bu güzel ve şirin evi yaptı. Ama sorunuza geri dönecek olursak kesinlikle hayır, çok doğru söylüyorsunuz.” Yine gülmeye başlamıştı.</p>

      <p class="e-paragraf">Tam “Acaba gerçekten kendim bir espri yapsaydım bunun yarısı kadar güldürür müydüm onu?” diye düşünürken baca tarafında bir tıkırtı duydum. Üzerinde “JOHN” yazan tahta bir kapak açıldı. Benim gözlerimi takip eden yaşlı adam sevinçle “Oğlum eve geldi!” diye bağırdı ve ikimiz de dışarı çıkıp köprüye gittik.</p>

      <p class="e-paragraf">Wemmick’in karşı taraftan bana el sallaması tokalaşmaktan çok daha güzeldi. İhtiyar köprüyü yere indirirken oldukça neşeliydi. O yüzden yardım teklif etmedim. Wemmick karşıya geçip beni yanındaki hanımla -Bayan Skiffins- tanıştırıncaya kadar sessiz kaldım.</p>

      <p class="e-paragraf">Bayan Skiffins’in yüzü ifadesiz bir yüzdü. Wemmick’ten iki ya da üç yaş küçüktü. Taşınabilir mal sahibi bir hanım olduğu çıkarımını yaptım. Elbisesinin belden yukarı kısmının kesimi vücudunu bir uçurtma gibi göstermişti. Elbisesinin rengi fazla cırtlak bir turuncuydu; eldivenleri ise cırtlak yeşil. Ama iyi bir insana benziyordu ve ihtiyara çok saygılı davranıyordu. Kaleye sık sık geldiğini fark etmem uzun sürmedi. Çünkü içeri girdiğimizde ben Wemmick’i babasına eve geldiğini bildirmek için tasarladığı dâhiyane buluşundan ötürü kutlarken bacanın öbür yanına bakmamı söyleyip kayboldu. Başka bir tıkırtı oldu ve bu sefer üzerinde “Bayan Skiffins” yazan bir kapak açıldı. Sonra o kapandı, “John” açıldı. Sonra ikisi birden açıldı ve en sonunda ikisi birden kapandı. Wemmick bu aletleri çalıştırıp geldikten sonra zekasına olan hayranlığımı dile getirdim. “Biliyorsunuz, ikisi de ihtiyar için eğlenceli ve de ona lazım olan şeyler. Bu eve giren o kadar insan içinde bu mekanizmayı sadece ihtiyar, Bayan Skiffins ve ben çalıştırabiliriz. Bu bizim sırrımız.” dedi.</p>

      <p class="e-paragraf">“Bay Wemmick onları kendisi tasarlayıp kendisi yaptı.” dedi Bayan Skiffins.</p>

      <p class="e-paragraf">Bayan Skiffins şapkasını çıkartırken -yeşil eldivenlerini çıkarmamıştı- Wemmick beni bahçede bir yürüyüş yapmak ve buraların kışın nasıl olduğunu göstermek için dışarı çağırdı. Bunu söylemesinin sebebinin kendisinin Walworth’taki duygu ve düşüncelerini paylaşmak istemesi olduğunu düşünerek bu önerisini hemen kabul ettim.</p>

      <p class="e-paragraf">Açmak istediğim meseleye iyice konsantre olduktan sonra daha önce onunla bu konuyu hiç konuşmamışım gibi Wemmick’e durumu izah etmeye başladım. Herbert Pocket için endişelendiğimi, onunla ilk nasıl tanıştığımızı ve nasıl kavga ettiğimizi anlattım. Herbert’ın evinden, karakterinden, maddi olarak babasına bağımlı olduğundan fakat babasından aldığı paranın düzensiz olarak geldiğinden bahsettim. İlk zamanlarda buralara yabancıyken ve fazla bir şey bilmiyorken bana çok yardımcı olduğunu söyledim ve ona faydamdan çok zararım dokunduğunu, benim geleceğe yönelik beklentilerim olmasaydı onun için hayatının daha kolay olacağını düşündüğümü itiraf ettim. Bayan Havisham’ın ismini direkt olarak vermeden benim Herbert’ın hayallerine darbe vurmuş olabileceğimi ima eder şekilde konuştum. Onun cömert bir insan olduğunu, güvensizliklerden, intikam duygusundan ya da hain planlardan çok uzak biri olduğunu söyledim. Wemmick’e anlattığım bütün bu sebeplerden ötürü; ayrıca o benim dostum olduğu ve onu çok sevdiğim için servetimin ona da bir faydası olmasını istiyordum. Bu yüzden Wemmick’in insanlarla ilgili tecrübelerine ve bilgisine ihtiyacım vardı. Herbert’a elimdeki parayla nasıl yardım edebileceğimi, sonrasında ona para kazandırıp nasıl ortaklık kurabileceğimizi bilmiyordum. Sonuç olarak Wemmick’e Herbert’ı şüphelendirmeden ve ona belli etmeden nasıl yardım edeceğim hususunda bana akıl vermesi için neredeyse yalvardım. Ondan başka tavsiye alabileceğim kimse olmadığını da söyledim. Kolumu omzuna atıp “Size çok güveniyorum ve ileride belki başınıza bu durum iş açar ama size açılmadan edemedim. Sizin suçunuz! Beni buraya getirmeyecektiniz!” dedim.</p>

      <p class="e-paragraf">Wemmick bir süre sessiz kaldı. Ondan sonra, “Bay Pip, size bir şey söyleyeyim mi? Siz haddinden fazla iyisiniz!” dedi.</p>

      <p class="e-paragraf">“İyi biri olmama yardım edeceğinizi söyleyin lütfen!” dedim.</p>

      <p class="e-paragraf">“Hay Allah!” dedi Wemmick başını iki yana sallayarak. “Bu benim işim değil ki!”</p>

      <p class="e-paragraf">“Burası da sizin iş yeriniz değil!” dedim.</p>

      <p class="e-paragraf">“Haklısınız, taşı gediğine koydunuz Bay Pip. Şimdi bir düşünelim bakalım. Yapmak istedikleriniz yavaş yavaş gerçekleştirilebilir. Skiffins -Bayan Skiffins’in kardeşi- muhasebecidir ve aynı zamanda komisyoncudur. Onunla bir görüşeyim sizin için.”</p>

      <p class="e-paragraf">“Binlerce kez teşekkürler.”</p>

      <p class="e-paragraf">“Asıl ben size teşekkür ederim. Özel mülkiyetimdeyim belki şu an ama çevremizde Newgate bağlantılarımız var.”</p>

      <p class="e-paragraf">Aynı konuda bir müddet daha konuştuktan sonra kaleye geri döndük. İçeri girdiğimizde Bayan Skiffins çay yapıyordu. Ekmek kızartma görevi ihtiyarındı ve işini o kadar dikkatli yapıyordu ki az daha gözlerini eritecekti. Yemeğimiz öyle fasa fiso bir yemek değildi; adam gibi yemekti. İhtiyar tereyağlı ekmekleri öyle bir yığdı ki arkasından onu zar zor görebildim. Bayan Skiffins bu arada koca bir demlik çayı demlemiş, arka taraftaki domuz da heyecan belirtileri göstermeye başlamıştı. O da eğlencemize iştirak etmek istiyordu.</p>

      <p class="e-paragraf">Tam zamanında bayrak göndere çekilmiş, top atılmıştı ve ben o kadar Walworth’dan kopmuştum ki kaleyi çeviren hendek sanki on metreymiş gibi geliyordu. John ve Bayan Skiffins yazan kapakların açılması dışında kalenin sessizliğini bozan hiçbir şey yoktu. Bayan Skiffins’in metodolojik hazırlığından anladığım kadarıyla her pazar orada çay yapıyordu. Üzerinde çirkin bir kadın resmi olan klasik tarzda broşunun ona Wemmick’in hediyesi olduğundan şüphelendim.</p>

      <p class="e-paragraf">Ekmeklerin hepsini bitirdik ve çayın da hepsini içtik. Yemekten sonra ne kadar çok ısınmıştık, ellerimiz de yağ içindeydi... Görülmeye değer bir manzaraydı. Özellikle ihtiyar o kadar yağa batmıştı ki bir kabile reisini geçmişti. Bir süre durup dinlendikten sonra Bayan Skiffins -pazar öğleden sonrasını ailesiyle geçirmeyen küçük bir uşak olmadığından- bulaşıkları yıkadı. Sonra tekrar eldivenlerini giydi ve hep birlikte şöminenin karşısına geçtik. Wemmick, “Hadi ihtiyar babam, gazete oku bize!” dedi.</p>

      <p class="e-paragraf">İhtiyar gözlüklerini takmaya hazırlanırken bunun evdeki bir âdet olduğunu, yaşlı adama yüksek sesle gazete okumanın büyük keyif verdiğini söyledi. “Bunun için özür dilemeyeceğim, bir sürü zevkten mahrum zaten, öyle değil mi ihtiyar?” dedi.</p>

      <p class="e-paragraf">Yaşlı adam kendisine bir şey söylendiğini anlayıp “Tamam John, tamam!” dedi.</p>

      <p class="e-paragraf">“Başını gazeteden kaldırdığı zamanlarda başınızı sallarsanız bir kral kadar mutlu olur!” dedi Wemmick. “Seni dinliyoruz ihtiyar.”</p>

      <p class="e-paragraf">Neşeli yaşlı adam, “Tamam Joe, tamam!” dedi. Çok mutlu görünüyordu gerçekten. Hoş bir manzaraydı.</p>

      <p class="e-paragraf">İhtiyarın gazete okuması bana Bay Wopsle’ın büyük teyzesinin derslerini anımsattı. Bir farkla: Ses sanki bir anahtar deliğinden geliyordu. Mumlara yakın olmak istediğinden ve hep başını ya da gazeteyi tutuşturma tehlikesiyle karşı karşıya kaldığından çok dikkatli bir şekilde onu takip etmek gerekiyordu. Ama Wemmick ona göz kulak olurken son derece zarif ve sabırlıydı. İhtiyar Wemmick’in kendisini kurtardığı tehlikelerden bihaber okumasına devam ediyordu. Bize her baktığında, ilgili ve meraklı bir tavır sergiliyor, tekrar gazetesine odaklanıncaya kadar başımızı sallıyorduk.</p>

      <p class="e-paragraf">Wemmick ve Bayan Skiffins yan yana, ben ise gölgede kalmış bir köşede otururken Bay Wemmick’in kolunu yavaş yavaş Bayan Skiffins’in beline dolarken ağzının açıldığını gördüm. Wemmick’in eli Bayan Skiffins’in belinin öbür tarafından göründüğü an Bayan Skiffins yeşil eldiveniyle onu durdurup kolunu sanki elbisenin bir parçasıymış gibi attı. Bayan Skiffins’in bunu yaparkenki soğukkanlılığı şimdiye kadar şahit olduğum en ilginç görüntülerden biriydi. Eğer hareketlerle düşünceler arasında bir bağlantı olduğunu bilmeseydim, Bayan Skiffins’in bunu mekanik bir şekilde yaptığını düşünürdüm.</p>

      <p class="e-paragraf">Yavaştan yavaştan Wemmick’in kolunun yine kaybolduğunu fark ettim. Kısa bir süre sonra ağzı tekrar açılmaya başladı. Ben merak ve heyecanla olacakları beklerken, elinin Bayan Skiffins’in belinin öbür tarafında olduğunu gördüm. Bayan Skiffins onu hemen yine aynı şekilde durdurdu ve Wemmick’in elini masanın üzerine koydu. Masaya “doğru yol” dersek, ihtiyarın okuması boyunca Wemmick’in eli sürekli doğru yoldan sapıyor, Bayan Skiffins tarafından doğru yola sevk ediliyordu. Sonunda ihtiyar gazete okurken uyuyakaldı. Wemmick küçük bir çaydanlık, tepsiyle bardaklar ve siyah bir şişeyle porselen başlıklı bir tirbuşon çıkardı. Bunlar sayesinde ihtiyar dahil hepimiz sıcak bir şeyler içebildik. Uykusundan hemencecik uyanmıştı. Bayan Skiffins karıştırdı ve bir baktım Bay Wemmick’le ikisi aynı bardaktan içtiler. Bayan Skiffins’in eve bırakılması gerektiğini biliyordum. O yüzden ilk ben evden çıksam daha iyi olur diye düşündüm. İhtiyarla sıcak bir şekilde vedalaştıktan sonra güzel bir akşam geçirmiş olarak oradan ayrıldım.</p>

      <p class="e-paragraf">Bir hafta geçmeden Wemmick’ten kısa bir mektup aldım. Walworth’dan atmıştı. Görüştüğümüz meseleyle ilgili gelişmeler kaydettiğini, bu konuyla ilgili kendisiyle konuşmaya gidersem memnun olacağını yazmıştı. O yüzden tekrar Walworth’a gittim. Sonra bir daha; sonra bir daha... Şehirde onu birçok kez randevu alarak gördüm ama Küçük Britanya’da bir kez bile bu konuda bir konuşma geçmedi aramızda. Sonuç itibarıyla fazla tecrübesi olmayan genç bir tüccar bulmuştuk ve bu kişinin akıllı birinin yardımlarına, sermayeye ve bir ortağa ihtiyacı vardı. Onunla benim aramda gizli sözleşmeler imzalandı. Sözleşmelerdeki söz konusu kişi Herbert’tı. Ona beş yüz şilinimin yarısını verdim. Muhtelif giderler için de ayrıca para vereceğime dair sözleşmeler imzaladım. Bir kısmını paramı aldığım zaman, bir kısmınıysa servetime kavuştuktan sonra ödeyecektim. Bayan Skiffins’in kardeşi aracı oldu. Wemmick’in her şeyden haberi vardı ama görünürde bir alâkası yoktu.</p>

      <p class="e-paragraf">İşler o kadar güzel ayarlandı ki Herbert bu işte benim parmağım olduğundan şüphelenmedi bile. Bir gün öğleden sonra eve geldiğinde bana Clarriker (Genç tüccarın adı Clarriker’dı.) diye biriyle tanıştığını, Clarriker’ın onunla çok ilgilendiğini ve aradığı çıkış yolunu sonunda bulduğuna inandığını anlatırken yüzünde gördüğüm mutluluk ifadesini unutamam. Günbegün umutları daha da büyüdü ve yüzü daha da aydınlanmaya başladı. Onu bu kadar mutlu gördüğüm için gözyaşlarıma zor hakim olduğumdan benim ne kadar sevgi dolu bir arkadaş olduğumu düşünmüştür büyük ihtimal. Sonuçta, bu mesele böyle halledildikten, o Clarriker’ın şirketine girdikten ve bütün akşam bana yüzünde başarı ve mutluluk pırıltılarıyla olanları anlattıktan sonra gerçekten de yatağıma gittiğim zaman ağladım, çünkü ilk defa benim umutlarım birilerinin işine yaramıştı.</p>

      <p class="e-paragraf">Yaşamımdaki önemli bir olayı, hayatımın dönüm noktasını anlatacağım birazdan ama bu olay sonrasındaki değişimleri anlatmadan önce bir bölümü Estella’ya ayırmalıyım. Bu kadar uzun süre kalbimi dolduran biri için fazla olmasa gerek.</p>

      <p class="e-1-baslik" id="toc_marker-2-19">Otuz Sekizinci Bölüm</p>

      <p class="e-paragraf">Ben öldükten sonra Richmond’da, Green’deki ev perili bir ev olursa oradaki hayalet kesin benim hayaletim olur. Estella’nın orada yaşadığı zamanlarda günlerce, gecelerce ruhum o evde gezinmişti. Kendim fiziken nerede olursam olayım ruhum dönüp dolaşıp oraya giderdi.</p>

      <p class="e-paragraf">Estella’nın yanında kaldığı hanım, Bayan Brandley, Estella’dan birkaç yaş büyük bir kızı olan dul bir hanımdı. Anne genç görünüyordu, kızı ise yaşlı; annenin teni pembeydi, kızınki sarı; anne şen şakrak bir hanımdı, kızı ise Allahlıktı. Durumları iyiydi ve sürekli evleri misafirle dolup taşıyordu. Estella ile çok iyi anlaştıkları söylenemezdi ama şurası kesindi: O onlara lazımdı; onlar da ona. Bayan Brandley, Bayan Havisham inzivaya çekilmeden önce onun arkadaşıymış.</p>

      <p class="e-paragraf">Bayan Brandley’nin evinin içinde ya da dışında Estella’nın bana yapabileceği bütün işkencelere maruz kaldım. Onunla ilişkimin doğası -tanışıklığımız olduğu belliydi ama bunun bana bir ayrıcalık, özellik kattığı yoktu- canımı sıkıyordu. Diğer hayranlarıyla dalga geçmek için beni kullanıyordu ve sürekli beni aşağılar tarzda konuşuyordu. Onun sekreteri, hizmetçisi, üvey kardeşi, zavallı bir akrabası -evleneceği kişinin küçük kardeşi mesela- olsaydım umutlarımdan ancak bu kadar uzak olabilirdim. Onu ismiyle çağırmak ve beni ismimle çağırması ayrıcalığı bile beni alt üst ediyordu. Bu onun diğer âşıklarını nasıl deli ediyorsa, beni de deli ediyordu.</p>

      <p class="e-paragraf">Hayranlarının arkası kesilmiyordu. Kuşkusuz ben kıskançlığım yüzünden ona yaklaşan herkesi onun hayranı sanıyordum ama yine de sayıları çok fazlaydı.</p>

      <p class="e-paragraf">Onu sık sık Ricmond’da görüyor, şehirde adını sık sık duyuyordum. Onu ve Brandleyleri kayıkla gezdiriyor, pikniğe, oyunlara, operalara, konserlere, partilere ve bilumum eğlencelere götürüyordum. Bu sayede gözümün önünde oluyordu ama her şey bana acı veriyordu. O yanımdayken toplam bir saat bile sürmemiştir mutluluğum. Bir yandan da gün yirmi dört saat onunla ölene dek mutlu olmayı hayal ediyordum.</p>

      <p class="e-paragraf">Bu görüşmelerimiz boyunca -ki oldukça uzun bir süre devam etti bu görüşmeler- o sürekli zoraki berabermişiz gibi davranıyordu ve bunu ima eden konuşmalar yapıyordu. Bazen de bana acır gibi konuşuyordu.</p>

      <p class="e-paragraf">“Pip, Pip!..” dedi bir akşam böyle zamanların birinde. Richmond’daki evde karanlık bir köşede pencerenin önünde oturuyorduk. “Sen hiç uyarılarıma aldırış etmeyecek misin?”</p>

      <p class="e-paragraf">“Hangi konuda?”</p>

      <p class="e-paragraf">“Benimle ilgili.”</p>

      <p class="e-paragraf">“Senden etkilenmemem için yaptığın uyarıyı mı kastediyorsun Estella?”</p>

      <p class="e-paragraf">“Kastediyor muymuşum! Eğer neden bahsettiğimi bilmiyorsan körsün demektir.”</p>

      <p class="e-paragraf">“Aşkın gözü kördür derler!” diyecektim ama Bayan Havisham’ın emirlerine boyun eğmesi gerektiğini bildiği için daha fazla bastırmak istemedim. Bildikleri gururunu incittiği için bunun benim dezavantajım olmasından ve kalbinde bana karşı bir isyan bayrağı açmasından korktum hep.</p>

      <p class="e-paragraf">“Bana yakın zamanlarda yaptığın bir uyarı olmadı. Bu sefer benim gelmemi sen istedin üstelik. Öyle yazdın.”</p>

      <p class="e-paragraf">“Dediğin doğru!” derken yüzünü kaplayan gülümseme buz gibi bir gülümsemeydi.</p>

      <p class="e-paragraf">Bir süre batan güneşe baktıktan sonra sözlerine devam etti:</p>

      <p class="e-paragraf">“Bayan Havisham beni Satis’e çağırıyor. Beni sen götüreceksin ve sen getireceksin, tabii istersen. Tek başıma yolculuk etmemi istemiyor. Yanıma yardımcımı almama da karşı çıkıyor. O tür insanların hakkımızda konuşması fikri onu çok korkutur da... Beni götürebilir misin?”</p>

      <p class="e-paragraf">“Ne demek götürebilir misin?”</p>

      <p class="e-paragraf">“Götüreceksin o zaman. Yarın değil öbür gün diyelim. Harcamalarımı benim cüzdanımdan yapacaksın. Gitme şartını duydun değil mi?”</p>

      <p class="e-paragraf">“Kabul etmek zorundayım!” dedim.</p>

      <p class="e-paragraf">Bu ziyaret ve de diğerleri için yaptığım tek hazırlık buydu. Bayan Havisham bana mektup yazmıyordu; el yazısının neye benzediğini bilmiyordum. Kararlaştırdığımız gün eve gittiğimizde Bayan Havisham’ı onu ilk gördüğüm odada bulduk. Satis’in hiç değişmemiş olduğunu söylemeye hacet yok sanırım.</p>

      <p class="e-paragraf">Bayan Havisham ikisini en son gördüğüm zamankinden çok daha düşkündü Estella’ya. Ona sarılmasında ve bakışlarında olağanüstü bir hâl vardı. Estella’nın güzelliğine, konuşmalarına, jest ve mimiklerine takmış durumdaydı ve ona bakarken elleri titriyor, kendi kendine mırıl mırıl bir şeyler söylüyordu. Kendi yetiştirdiği güzel yaratığı yiyordu sanki.</p>

      <p class="e-paragraf">Estella’dan sonra bana baktı. Sorgulayıcı bir bakıştı bu; kalbimin ta derinliklerine nüfuz eden bir bakış... “Sana nasıl davranıyor Pip? Sana nasıl davranıyor?” diye sordu bana. Estella’nın duymasına aldırış etmiyordu. Gece şöminenin karşısına geçip oturduğumuzda hâli çok garipti: Estella’nın elini eline almıştı ve Estella’nın ona mektuplarında bahsettiklerinin detaylarını, büyülediği erkeklerin isimlerini ve ne tür işlerle meşgul olduklarını sorup duruyordu. Bayan Havisham hasta bir ruh halinin etkisiyle bir yandan sallanırken bir yandan da bir elindeki bastona tutunuyordu. Çenesini de o bastona dayamış, yorgun ama parlayan gözleriyle bir hayalet gibi bana bakıyordu.</p>

      <p class="e-paragraf">Bu bakışta Estella’nın Bayan Havisham’ın erkeklerden alacağı intikamı almaya şartlandırılmış olduğunu ve bunu gerçekleştirmeden önce bana verilmeyeceğini gördüm. O bakışta onun benim için düşünülmesinin sebeplerini gördüm. Onu dışarı gönderip başkalarını etkilemesini sağlamadan ve bu şekilde bana eziyet etmeden önce Bayan Havisham Estella’nın hayranlarının ona ulaşamayacağı esasını baştan belirlemişti. Hiçbir âşığı ona yaklaşamayacaktı. Bu bakışta, ödül sonunda bana verileceği halde, bana da işkence edildiğini gördüm. Bu bakışta neden uzun bir süredir bekletildiğimi ve hamimin böyle bir plana neden sıcak bakmadığını gördüm. Kısaca, bu bakışta Bayan Havisham’ı, karanlık ve sağlıksız bir evde güneşten saklanarak bir ömür tüketen Bayan Havisham’ı gördüm.</p>

      <p class="e-paragraf">Odayı aydınlatan mumlar duvarlardaki şamdanlara yerleştirilmişti. Yerden yüksekte duruyorlardı ve sahte bir ışık veriyorlardı. Onlara, karanlığa, duran saate, masaya ve onun duvarla tavana yansıyan korkunç gölgesine bakarken her yerde zihnimde oluşan planları görüyordum. Oralara çarpıyor ve bana geri dönüyorlardı. Düşüncelerim masanın olduğu büyük odaya kaymıştı. Masanın ortasındaki süsün üstündeki örümcek ağlarında, örümceklerin masa örtüsü üzerinde gezinmelerinde, farelerin telaşla gidip geldiği yollarda ve yerdeki böceklerin bir durup bir ilerlemelerinde o planın yazılı olduğunu görüyordum.</p>

      <p class="e-paragraf">O ziyarette Bayan Havisham ile Estella birbirlerine kırıcı sözler sarf ettiler. İkisinin arasında ilk defa bir münakaşaya şahit oldum.</p>

      <p class="e-paragraf">Şöminenin yanında oturuyorduk. Bayan Havisham’la Estella kol kolaydılar ve Bayan Havisham hâlâ sıkıca Estella’nın elini tutuyordu. Birdenbire Estella elini çekmek istedi. Daha önce de bu tür sabırsızlıklar göstermişti.</p>

      <p class="e-paragraf">“Ne var? Yordum mu seni?” dedi Bayan Havisham.</p>

      <p class="e-paragraf">“Sadece kendi kendimi yordum!” diye cevap verdi Estella. Kolunu çekip büyük şöminenin yanına giderek ateşe gözlerini dikti.</p>

      <p class="e-paragraf">“Hakikati söyle nankör!” diye bağırdı Bayan Havisham. Elindeki bastonuyla yere vuruyordu. “Bıktın sen benden.”</p>

      <p class="e-paragraf">Estella ona gayet sakin bir ifadeyle baktı ve tekrar gözlerini ateşe dikti. Zarif vücudu ve güzel yüzü diğerinin saldırganlığına karşı olan kayıtsızlığını ifade ediyordu. Bu çok acımasızcaydı.</p>

      <p class="e-paragraf">“Taş kalpli kız! Ne kadar soğuksun!” diye bağırdı Bayan Havisham.</p>

      <p class="e-paragraf">“Ne? Soğuk olduğum için beni azarlıyor musunuz? Siz hem de!” dedi Estella. Duyarsız tavrı hâlâ sürüyordu.</p>

      <p class="e-paragraf">“Değil misin?”di cevap.</p>

      <p class="e-paragraf">“Bunu biliyor olmalıydınız. Beni böyle yetiştiren sizsiniz. Övgüler de, suçlar da, başarılar da başarısızlıklar da size ait. Siz neyseniz ben de oyum.”</p>

      <p class="e-paragraf">“Şuna bak! Şuna bak!” dedi Bayan Havisham. “Ne kadar da katı ve nankör. Hem de yetiştirildiği bu evde söylüyor bunları! Yara almış göğsüme sardım onu ben. Senelerce ona ne kadar özenli davrandım bu evde.”</p>

      <p class="e-paragraf">“Bana çok iyi davrandınız. Her şeyimi size borçluyum. Bundan başka ne isteyebilirsiniz?”</p>

      <p class="e-paragraf">“Sevgi!” dedi öteki.</p>

      <p class="e-paragraf">“Ona sahipsiniz zaten.”</p>

      <p class="e-paragraf">“Hayır değilim!” dedi Bayan Havisham.</p>

      <p class="e-paragraf">“Beni evlat edinen anneciğim!” dedi. Bayan Havisham gibi sesini yükseltmiyor, ne kızgınlık ne de sevgi belirtisi göstermiyordu. “Her şeyimi size borçlu olduğumu söyledim. Sahip olduğum her şey sizin. Bütün verdiklerinizi tek bir sözünüzle geri alabilirsiniz. Onun dışında hiçbir şeyim yok. Bana daha önce hiç vermediğiniz bir şeyi size vermemi isterseniz, size olan minnettarlığım bile bunu yapmamı mümkün kılmaz.”</p>

      <p class="e-paragraf">“Ona sevgi vermemiş miyim ben?” diye çılgıncasına bağırmaya başladı Bayan Havisham bana dönerek. “Bazen kıskançlıktan ayıramadığım bir tutkuyla onu çok sevmedim mi ben? Söylediği şeye bak! Bana deli diyecek neredeyse!”</p>

      <p class="e-paragraf">“Size niye deli diyeyim ki? Hem de ben!” dedi Estella. “Ne tür emelleriniz olduğunu, ne kadar sağlam bir hafızanız olduğunu en iyi bilen kişi benim. Diğerleri benim bildiklerimin yarısını bile bilmiyor. Çocukken şöminenin yanındaki küçük taburede oturup bana verdiğiniz hayat derslerini dinledim. Yüzünüz bir tuhaf oluyordu anlatırken ve ben korkuyordum.”</p>

      <p class="e-paragraf">“Ne çabuk unutuluyor!” diye mırıldanıyordu Bayan Havisham. “Her şey ne çabuk unutuluyor.”</p>

      <p class="e-paragraf">“Unutulmaz, unutulmaz, hafızamda kayıtlı hepsi. Söylediklerinize ne zaman karşı çıktım? Ne zaman dediklerinizi yapmadım?” Elini göğsüne götürerek, “Sizin buradan çıkardığınız hangi şeyin buraya girmesine izin verdim? Adil olun bana karşı.”</p>

      <p class="e-paragraf">“Çok gururlu, çok!” dedi Bayan Havisham. Gri saçlarını geriye doğru çekiyordu.</p>

      <p class="e-paragraf">“Bana gururlu olmayı kim öğretti? Dersime iyi çalıştığımda beni kim ödüllendirdi?”</p>

      <p class="e-paragraf">“Çok katı, çok katı!” derken saçlarını çekmeye devam ediyordu Bayan Havisham.</p>

      <p class="e-paragraf">“Katı olmayı kim öğretti peki? Kim dersimi iyi çalıştığımda beni övgüye boğdu?” dedi Estella.</p>

      <p class="e-paragraf">“Ama bana karşı gururlu ve katı ol diye değil!” Bayan Havisham kollarını uzatmış bağırıyordu. “Estella, Estella, Estella, bana gururlu ve katı davran diye değil.”</p>

      <p class="e-paragraf">Estella bir müddet ona sakin ve şaşkın bir şekilde baktı ama bu durumdan herhangi bir rahatsızlık duymuyor gibiydi. Sonra tekrar ateşe bakmaya başladı.</p>

      <p class="e-paragraf">Bir sessizlikten sonra, “Bir ayrılık döneminden sonra buraya geldiğimde bu tür konulara girme sebebinizi anlayamıyorum. Hatalarınızı ve bunun sebeplerini unutmadım. Size ve öğrettiklerinize her zaman sadık oldum. Hiçbir zaman bir zayıflık göstermedim.”</p>

      <p class="e-paragraf">“Benim sevgime karşılık vermek zayıflık mı?” dedi Bayan Havisham. “Ama evet, tabii, ona göre öyledir!”</p>

      <p class="e-paragraf">Estella yine bir afalladıktan sonra düşünceli bir şekilde “Neden olayların böyle geliştiğini anlamaya başlıyorum. Evlat edindiğiniz kızınızı karanlık odalarda tuttuysanız ve güneş ışığı adında bir şeyin varlığından bile bahsetmediyseniz -ve o yüzünüzü o ışıkta hiç görmediyse- bunları yaptıysanız ve sonra birdenbire bir amaç uğruna güneş ışığını tanımasını istediyseniz, hayal kırıklığına uğrayıp kızar mıydınız?” dedi.</p>

      <p class="e-paragraf">Bayan Havisham, elleriyle başını tutarak sessizce inliyordu. Sadece sandalyesinde sallanıyor, cevap vermiyordu.</p>

      <p class="e-paragraf">Estella devam etti: “Ya da -bu daha yakın bir ihtimal- ona aklı ermeye başladıktan sonra bütün gücünüzle ve enerjinizle güneş ışığı diye bir şeyin varlığından bahsedip sonra onun bir düşman ve yıkıcı bir güç olduğunu ve sırtımızı hep ona dönmemiz gerektiğini çünkü onun sizi mahvettiğini, onu da mahvedeceğini söylediyseniz, bunları yaptıysanız ve daha sonra bir amaç uğruna onu güneş ışığına bıraktıysanız ve o buna alışamadıysa hayal kırıklığına uğrayıp kızar mıydınız?”</p>

      <p class="e-paragraf">Bayan Havisham sandalyesinde sessizce onu dinliyordu (Ya da öyle görünüyordu; yüzünü görmüyordum.) ve çıt çıkarmıyordu.</p>

      <p class="e-paragraf">“O yüzden beni nasıl yetiştirdiyseniz öyle değerlendirin. Başarı benim değil, başarısızlık da... Ama ikisi beraber beni oluşturuyorlar.”</p>

      <p class="e-paragraf">Bayan Havisham kalkıp yere, dağınık halde duran gelinlik malzemelerinin arasına oturdu. Ben de -Estella’nın dikkatini elimle onu göstererek Bayan Havisham’a çektikten sonra- fırsattan istifade dışarı çıktım. Ben çıkarken Estella hâlâ şöminenin yanında ayakta duruyordu. Bayan Havisham’ın gri saçları yere saçılmıştı. Gerçekten de çok üzüntü verici bir manzaraydı.</p>

      <p class="e-paragraf">Çok üzülmüştüm. Yıldızların ışığı altında avluda, imalâthanenin etrafında ve harabeye dönmüş bahçede bir saatten fazla yürüdüm. Odaya tekrar geri dönmeye cesaret ettiğimde gördüğüm manzara Estella’nın Bayan Havisham’ın önünde diz çökmüş sökülen elbise parçalarını dikmesiydi. Daha sonra Estella’yla eskiden yaptığımız gibi kâğıt oynadık. Tek fark şimdi daha ustaydık ve Fransız oyunları da oynuyorduk. Böylece gece sona erdi ve yattık.</p>

      <p class="e-paragraf">Avlunun karşısındaki tek binada yattım ben. Satis malikânesinde geçirdiğim ilk geceydi ve bir türlü uyku tutmuyordu. Bayan Havisham’ın bin tane hayaletiyle uğraştım durdum. Yastığımın yanında, yatağımın baş ucunda, ayak ucumda, giyinme odasının aralık kapısının arkasında, yan odada, alt odada, her yerde o vardı. Sonunda, gece ikiye yaklaşırken burada uyuyamayacağımı anladım ve kalkıp üstümü giyindim. Avludan çıkıp taş koridora gittim. Niyetim avlunun dışına çıkıp biraz yürüyüş yapmaktı ama koridora girip de mumu yakar yakmaz içeride hayalet gibi dolaşan Bayan Havisham’ı gördüm. Sessizce inliyordu. Uzaktan onu takip ettim ve onu merdivenlerden çıkarken gördüm. Elinde muhtemelen kendi odasındaki duvar şamdanlarından aldığı bir mum vardı. Merdivenin başında dururken ziyafet odasındaki rutubetli havayı duyunca -onu oraya girerken görmemiştim ama- Bayan Havisham’ın oraya girdiğini anladım. Sessiz inlemeleri hiç kesilmiyordu. Bir süre geçtikten sonra karanlıkta hem oradan çıkmaya hem de geri dönmeye çalıştım ama gün hafiften ağarmaya başlayıncaya kadar ve ben nereye tutunacağımı görene kadar ikisini de yapamadım. Bu bekleme süresi boyunca ne zaman merdivenin altına gitsem onun ayak sesini duydum, mum ışığını gördüm ve de hiç durmayan inlemesini dinledim.</p>

      <p class="e-paragraf">Ertesi gün yola çıkmadan önce Estella’yla ikisi arasındaki tartışmayla ilgili herhangi bir konu geçmedi. Böyle bir tartışma sonraki ziyaretlerimizde de tekrarlanmadı. Benim hatırladığım kadarıyla dört kere daha Satis’e gittik. Görünürde Bayan Havisham’ın Estella’ya tutumu değişmemişti ama bence yine de artık Estella’ya yaklaşırken bir korku duymaya başlamıştı Bayan Havisham.</p>

      <p class="e-paragraf">Hayat hikâyemin bu yaprağını Bentley Drummle’ın ismini zikretmeden çevirmem imkânsız. Yoksa seve seve yapardım bunu.</p>

      <p class="e-paragraf">İspinozların zoraki toplandığı bir gün her zamanki gibi herkesin birbiriyle tartıştığı bir esnada baş ispinoz Bay Drummle’ın henüz bir hanımın şerefine kadeh kaldırmadığını ve derneğin kurallarına göre onun sırasını o gün savması gerektiğini söyledi. İçki şişeleri getirilirken bana pis pis baktığını gördüm ama ikimiz arasında bir kırılma hadisesi yaşanmadığından bu normaldi. Oradakilerle konuşurken “Estella” dediğini duyunca çok şaşırdım.</p>

      <p class="e-paragraf">“Hangi Estella?” dedim.</p>

      <p class="e-paragraf">“Boş ver!” dedi Drummle.</p>

      <p class="e-paragraf">“Neredeki Estella?” dedim. “Bunu söylemek zorundasın!” Bir ispinoz olarak bunu söylemek zorundaydı.</p>

      <p class="e-paragraf">“Richmond’da beyler!” dedi Drummle. Cevabı bana değil ortaya söylemişti. “Eşsiz bir güzellik.”</p>

      <p class="e-paragraf">“Eşsiz güzellikten çok anlar ya! Aptal şey!” diye fısıldadı Herbert.</p>

      <p class="e-paragraf">“O kızı tanıyorum!” dedi Herbert.</p>

      <p class="e-paragraf">“Öyle mi?” dedi Drummle.</p>

      <p class="e-paragraf">Kıpkırmızı bir yüzle, “Ben de tanıyorum!” dedim.</p>

      <p class="e-paragraf">“Öyle mi? Allah Allah!” dedi Drummle.</p>

      <p class="e-paragraf">Bundan başka bir cevap vermedi şişman yaratık ama ben çok kızmıştım. Yerimden fırlayıp ona hakkında bir şey bilmediği bir kızın şerefine kadeh kaldırmanın onurlu bir ispinoza yakışmayacağını söyledim. “Ne demek istiyorsun?” dedi. O da sinirlenmişti. Bunun üzerine beni nerede bulabileceğini bildiğini söyledim.</p>

      <p class="e-paragraf">Hıristiyan bir ülkede kan dökmeden anlaşmanın mümkün olup olmamasıyla ilgili koyu bir tartışmaya daldılar ispinozlar. Tartışma o kadar alevlendi ki en az altı kişi daha bir başka altı kişiye kendilerini nerede bulabileceklerini bildiklerini söylediler. Ama en sonunda (derneğin ismi “Orman ispinozları” olduğundan) Bay Drummle’ın kızdan kendisini tanıdığına dair bir kâğıt getirmesi durumunda Bay Pip’in bir beyefendi ve ispinoz olarak özür dilemesine karar verildi. Bu kâğıt ertesi gün getirilecekti ve Drummle Estella’nın yazdığı, Estella’nın birkaç kez Drummle’la dans etme şerefine erdiğini yazdığı bir kâğıtla çıkageldi. Ben de çaresiz özür dilemek ve düello teklifimi geri çekmek zorunda kaldım. Bir saat boyunca Drummle’la ben burnumuzdan soluyarak birbirimize baktık. Bu arada ispinozlar yine hararetli tartışmalara dalmışlardı.</p>

      <p class="e-paragraf">Bunu hafif atlatmış olduğum bir olay gibi anlatıyorum, halbuki durum hiç de hafif değildi benim için. Estella’nın bu kadar aşağılık, somurtkan, sakar ve ortalamanın çok altında özelliklere sahip birine bu kadar ayrıcalıklı muamele etmesinin bana ne kadar acı verdiğini ifade edecek kelime bulamıyorum. O ite tenezzül etmesini kabullenemiyordum bir türlü. Gerçi o kime yakınlık gösterse ben yine kötü olurdum ama o kişi buna daha çok değseydi farklı şeyler hissederdim.</p>

      <p class="e-paragraf">Drummle’ın bir süredir Estella’nın peşinde olduğunu ve Estella’nın da ona izin verdiğini öğrenmem fazla zamanımı almadı. Azimle takip etmeye devam ediyordu ve biz hemen hemen her gün karşılaşıyorduk. Estella bir cesaret verici, bir cesaretini kırıcı şekilde davranıyordu. Bazen pohpohluyor, bazen de açıkça aşağılıyordu. Ve bazen de çok iyi tanıyormuş, bazen de kim olduğunu çıkaramamış gibi konuşuyordu.</p>

      <p class="e-paragraf">Bay Jaggers’ın tabiriyle “örümcek” sürekli pusuda bekliyordu ve çok sabırlıydı. Ayrıca, parasına ve ailesine çok güveniyordu. Bunlar ondaki azmin ve konsantrasyonun artmasına sebep oluyordu.</p>

      <p class="e-paragraf">Estella’nın ve diğer güzellerin güneş gibi parladığı Richmond’daki bir baloda (O zamanlar birçok yerde balolar olurdu.) Drummle o kadar onun etrafında dolaştı ve Estella onu o kadar hoşgörülü karşıladı ki Estella’yla onunla ilgili konuşmaya karar verdim. İlk fırsatı değerlendirdim: Bayan Brandley’nin onu eve götürmesini bekliyor, çiçeklerin arasında bir köşede tek başına oturuyordu. Bu tür yerlere hep beraber gittiğimiz için yanında ben vardım.</p>

      <p class="e-paragraf">“Yorgun musun Estella?”</p>

      <p class="e-paragraf">“Bayağı yorgunum hem de Pip.”</p>

      <p class="e-paragraf">“Yorulmuşsundur tabii.”</p>

      <p class="e-paragraf">“Yorulmuş olmamam lazımdı. Yatmadan önce Satis’e bir mektup yazmam gerekiyor.”</p>

      <p class="e-paragraf">“Bu geceki zaferini mi anlatacaksın? Emin ol çok zavallı bir zafer bu Estella!” dedim.</p>

      <p class="e-paragraf">“Ne demek istiyorsun? Bence ortada zafer falan yok.”</p>

      <p class="e-paragraf">“Estella, karşıda şu anda bize bakan çocuğa bak bir!” dedim.</p>

      <p class="e-paragraf">“Niye bakayım ki?” dedi. Ona değil bana bakıyordu. “Ona bakmamı gerektirecek ne var ki o çocukta?”</p>

      <p class="e-paragraf">“Bunu sana sormak lazım! Bütün gece peşinde dolanıp durdu.” dedim.</p>

      <p class="e-paragraf">“Güveler ve envaiçeşit çirkin yaratıklar yanan bir mumun çevresinde dolanıp dururlar.” diye cevap verdi Estella. “Mum ne yapsın?”</p>

      <p class="e-paragraf">“O bir şey yapamaz ama Estella da mı yapamaz?” dedim.</p>

      <p class="e-paragraf">Gülerek, “Belki! Evet. İstediğini söyle!” dedi.</p>

      <p class="e-paragraf">“Ama Estella beni dinle. Kendisiyle ilgili hiç iyi şeyler düşünülmeyen birine bu kadar ümit vermen beni öldürüyor. İnsanların onu hiç sevmediğini biliyorsun.”</p>

      <p class="e-paragraf">“Yaa?”</p>

      <p class="e-paragraf">“Niteliksizin, aptalın teki.”</p>

      <p class="e-paragraf">“Öyle mi?” dedi.</p>

      <p class="e-paragraf">“Bir tek parası ve ailesi var, biliyorsun değil mi?”</p>

      <p class="e-paragraf">“Öyle mi?” dedi yine. Bunu her söylediğinde gözleri kocaman kocaman açılıyordu.</p>

      <p class="e-paragraf">Bu sorudan kurtulmak için “Öyle! O yüzden bu durum bu kadar sinirimi bozuyor.” dedim.</p>

      <p class="e-paragraf">Drummle’a yüz vermesinin sebebinin beni sinir etmek olduğuna inansaydım daha az sinirlenirdim ama o her zamanki alışkanlığıyla beni hiç önemsemez şekilde konuşuyordu.</p>

      <p class="e-paragraf">Odaya şöyle bir göz attıktan sonra “Pip, mumun seni bu kadar etkilemesine izin verme. Diğerlerini etkileyebilir ve etkilemek istiyordur belki. Bunu tartışmaya değmez!” dedi.</p>

      <p class="e-paragraf">“Hayır değer! İnsanların ‘O kalabalığın içinde bula bula kaba saba adamın tekini buldu.’ demelerine katlanamam.”</p>

      <p class="e-paragraf">“Ben katlanabilirim Pip!” dedi Estella.</p>

      <p class="e-paragraf">“Bu kadar gururlu ve katı olma Estella.”</p>

      <p class="e-paragraf">Estella ellerini açarak “Gururlu ve katı olma diyor; hem de beni kaba saba birine tenezzül etmekle suçladıktan hemen sonra!” dedi.</p>

      <p class="e-paragraf">“Ama durum bundan ibaret zaten. Bu gece kaç kere seni ona bakıp gülümserken gördüm. Bana bile şimdiye kadar öyle bakıp gülmedin.”</p>

      <p class="e-paragraf">Birden dönüp ciddi bir şekilde -ama kızgın değildi- “Seni de kandırıp tuzağa düşürmemi mi istiyorsun?” dedi.</p>

      <p class="e-paragraf">“Sen onu kandırıp tuzağa mı düşürüyorsun?”</p>

      <p class="e-paragraf">“Evet; onu ve diğerlerini, sen hariç hepsini. Bayan Brandley geldi. Bu kadar konuştuğumuz yeter.”</p>

      <p class="e-paragraf">Kalbimi bu kadar dolduran birine bu bölümü ayırıp anlatacaklarımı anlattığıma göre -ve yaramı yine depreştirdikten sonra- yine çok önemli başka bir olaya geçmek istiyorum. Estella daha minicik bebekken planlanan bir şeydi bu.</p>

      <p class="e-paragraf">Bir doğu masalında bir şehir fethedilirken, sultanın yatağının üzerine düşürülerek onu ezecek olan ağır kaya parçası, taş ocağından ağır ağır çıkartılıyor, kayaya bağlanan ipin gereceği tünel kayalıkların altından ağır ağır kazılıyor ve yavaşça kaldırılarak çatıya yerleştiriliyor, halata bağlanıyor ve sonra kayalıkların altındaki tünelden geçirilip demir bir halkaya bağlanıyordu. Büyük emek sarf ederek bunlar yapıldıktan sonra zamanı geldiğinde gecenin bir vakti sultan uyandırılıyor, demir halkaya bağlı halatı kesebilmesi için bilenmiş balta eline tutuşturuluyor, sultan halatı kesiyor ve tavan üzerine çöküyordu. Benim durumumda da gerekli çalışmaların hepsi tamamlanmış, benim de sonum yaklaşmıştı. Bir darbede o sapasağlam kalem üzerime yıkıldı.</p>

      <p class="e-1-baslik" id="toc_marker-2-20">Otuz Dokuzuncu Bölüm</p>

      <p class="e-paragraf">Yirmi üç yaşına basmıştım. Yirmi üçüncü doğum günümün üzerinden bir hafta geçmiş olmasına rağmen kimseden gelecekte beni bekleyen durumlarla ilgili bir şey duymamıştım. Barnard’ın Hanı’ndan ayrılıp Temple’da yaşamaya başlamıştık. Dairemiz nehre bakıyordu.</p>

      <p class="e-paragraf">Bay Pocket ve ben bir süre derslerimize ara verdik ama görüşmeye devam ettik. Hiçbir şeye kendimi veremememe rağmen -bu sanırım göçebeliğimden kaynaklanıyordu- kitap okumayı çok seviyordum ve saatlerce okuyordum. Herbert işlerini ilerletmekle meşguldü bu arada ve benimle ilgili her şey geçen bölümde anlattığım olaylarda sabitlenmişti; bir gelişme yoktu.</p>

      <p class="e-paragraf">Herbert iş için Marseilles’e gitmişti. Tek başınaydım ve bundan nefret ediyordum. Keyifsiz ve endişeli bir şekilde yarın ya da gelecek hafta önümü görebilmeyi umuyordum ve uzun zamandır görmediğim arkadaşımın neşe saçan yüzünü ve konuşmalarını özlemiştim.</p>

      <p class="e-paragraf">Hava kapalıydı. Hep fırtına, hep yağmur... Sonra çamur, çamur, çamur... Yerler çamurla kaplıydı. Londra’ya doğudan -sanki doğu tarafında sonsuz bir bulut ve rüzgâr potansiyeli varmış gibi- sürekli yağmur yüklü bulutlar geliyordu. Rüzgâr o kadar sertti ki şehirdeki yüksek binaların çatıları uçuyordu. Şehrin dışındaki kırsal alanda ağaçlar devriliyordu ve yel değirmenlerinin kanatları hasar görüyordu. Denizden kara haberler geliyordu: deniz kazası ve ölüm haberleri... Bunlara şiddetle yağan yağmur eşlik ediyordu ve kitabımın başına oturduğum o akşam bütün o fırtına günlerinin içinde en kötü geçeniydi.</p>

      <p class="e-paragraf">Temple’da daha sonra birtakım değişiklikler yapıldı. Şimdi artık eskisi gibi insana yalnızlığı çağrıştıran bir yer değil orası. Nehre de artık o kadar yakın değil. Biz en üst katta oturuyorduk. Nehirden kıyıya esen rüzgâr pencereye vuruyordu, hatta camları sallıyordu. Yağmur yağmaya ve pencereye vurmaya başladığında gözlerimi kaldırıp cama baktığımda fırtınada bir deniz fenerindeymişim gibi hissettim. Böyle bir gecede dışarı çıkamazmış gibi duman bacadan aşağıya doğru geliyordu. Kapıları açıp, aşağıya merdivenin başına baktığımda mumların sönmüş olduğunu gördüm. Pencereden dışarı bakarken -o kadar yağmurlu ve rüzgârlı bir havada açmam mümkün değildi- dışarıdaki lambaların da söndüğünü gördüm. Köprülerin üstündeki ve kıyıdaki lambalar sallanıyordu ve nehirdeki dubaların üzerindeki ateşler rüzgârla sürükleniyor, nehre yağan kırmızı ateşten toplar gibi görünüyordu.</p>

      <p class="e-paragraf">Masanın üstündeki saatimi kullanarak okumama devam edebildim. Saat on birde bırakırım diye elime kitabı aldım ve on birde kitabı kapattığımda Saint Paul Kilisesi’nde ve civardaki birçok kilisede saatlerin gongları duyuluyordu. Sesleri dinliyor ve “Rüzgâr o kadar kuvvetli esiyor ki saat seslerini bastırıyor.” diye düşünürken merdivenlerde bir ayak sesi duydum.</p>

      <p class="e-paragraf">Nasıl oldu da bu sesi ölen ablamla bağdaştırdım, bu kadar aptalca bir şey nasıl düşünebildim bilmiyorum; zaten önemli de değil. Bir an içinde bu düşünce aklıma geldiği gibi kayboldu. Sese tekrar kulak verdim. Birisi yukarı çıkıyordu. Merdivendeki lambaların söndüğünü hatırlayıp okuma lambamı aldığım gibi kapıyı açıp merdivenin başına gittim. Aşağıdaki kişi ben kapıya çıkınca durdu. Sessizce bekliyordu.</p>

      <p class="e-paragraf">“Aşağıda biri var, değil mi?” diye bağırdım.</p>

      <p class="e-paragraf">Karanlıktan gelen bir ses, “Evet!” dedi.</p>

      <p class="e-paragraf">“Kaçıncı kata çıkacaksınız?”</p>

      <p class="e-paragraf">“En üst kata. Bay Pip’e.”</p>

      <p class="e-paragraf">“O benim. Ne vardı?”</p>

      <p class="e-paragraf">“Bir şey yok!” deyip yukarı çıkmaya devam etti.</p>

      <p class="e-paragraf">Lamba elimde, o yukarı çıkana kadar bekledim. Lambanın ışığı zayıftı; sadece okumak için kullanıyordum onu. Fazla bir yeri aydınlatamıyordu yani. Yukarı çıkan adamı bir görüyor, bir göremiyordum. O kısa süre içinde gördüğüm yüzü tanımıyordum ama bana yaklaştıkça yüzüne bir memnuniyet ifadesi yayıldığını fark ettim.</p>

      <p class="e-paragraf">Adam yaklaşırken kaba kıyafetlerinin olduğunu gördüm; deniz yolculuğu yapan biri gibi görünüyordu. Uzun beyaz saçları vardı. Altmış yaşlarındaydı. Güçlü kuvvetli bir adamdı; yere sağlam basıyordu. Ten rengi güneşten dolayı esmerleşmişti. Son iki basamağa geldiğinde ve artık elimdeki lamba ikimizi birden aydınlatmaya başladığında iki elini bana doğru uzattığını gördüm. Bu hareketi beni afallatmıştı.</p>

      <p class="e-paragraf">“Lütfen niye geldiğinizi söyler misiniz?” diye sordum.</p>

      <p class="e-paragraf">“Niye mi geldim? Müsaadenizle birazdan söyleyeceğim.”</p>

      <p class="e-paragraf">“İçeri girmek ister misiniz?”</p>

      <p class="e-paragraf">“Evet, isterim efendim!” dedi.</p>

      <p class="e-paragraf">Bu soruyu çok ters bir tavır takınarak sormuştum çünkü yüzündeki -beni görmekten kaynaklandığı belli olan- aydınlanma beni hiç memnun etmemişti. Buna sinir olmuştum, çünkü bu ifade onun kendi tutumunun aynısını benden beklediği sonucuna götürmüştü beni. Yine de onu içeri aldım ve lambayı masanın üstüne koyduktan sonra olabildiğince sıcak davranmaya kendimi zorlayarak bana kendisinden bahsetmesini istedim.</p>

      <p class="e-paragraf">Etrafına çok garip bakışlar fırlatıyordu; sanki bu gördüklerinde kendi payı varmış gibi bakışlar... Paltosunu ve şapkasını çıkardı. Alnı kırış kırıştı ve başının üst kısmı keldi; uzun beyaz saçları yandan çıkan saçlardı. Onun kim olduğunu anlayamamıştım. Sonra yine kollarını bana doğru uzattı.</p>

      <p class="e-paragraf">“Niye yapıyorsunuz bunu?” dedim. Deli olduğundan şüphelenmeye başlamıştım.</p>

      <p class="e-paragraf">Durdu; sağ eliyle yavaşça başını kaşıdı. Kalın, çatlak sesiyle, “Uzun zaman bu anı bekleyip, uzak yollar teptikten sonra böyle karşılanmak ağırıma gitti ama bunda senin bir suçun yok. İkimizin de suçu yok. Hemen başlıyorum, bir dakika bekle.” dedi.</p>

      <p class="e-paragraf">Şöminenin karşısında duran bir sandalyeye oturdu ve başını alnına koydu. Ona dikkatle baktım. İrkildim birden ama hâlâ onu tanımamıştım.</p>

      <p class="e-paragraf">“Başka kimse yok değil mi?” dedi.</p>

      <p class="e-paragraf">“Gecenin bu vaktinde odama gelen biri böyle bir soruyu niye sorar?” dedim.</p>

      <p class="e-paragraf">“Zor birisin!” dedi şefkatle bana bakıp başını sallayarak. Çok sinir bozucuydu. Hiçbir şey anlamamıştım bu işten. “Büyüdüğüne sevindim, zor biri olmana da. Ama bana böyle davranma. Üzülürsün sonra.”</p>

      <p class="e-paragraf">Ne demek istediğini anlamıştım, çünkü onu tanıdım! Hiçbir özelliğini anımsamıyordum ama onu tanıdım! Rüzgârla yağmur araya giren zamanı süpürüp, bütün eşyaları savurup bizi ilk kez karşı karşıya geldiğimiz kilise mezarlığına geri götürselerdi benim kaçak mahkumun şimdi ateşin karşısında oturan adam olduğundan daha çok emin olmazdım. Cebinden bir eğe çıkarıp bana göstermesine gerek yoktu. Boynundan mendil çıkarıp başına sarmasına gerek yoktu. Kollarını sıkıca kavuşturup titreyerek odada gezmesine, sonra onu tanımam için tekrar bana bakmasına gerek yoktu. Bunları yapmadan önce ben onu tanımıştım zaten. Daha bir dakika önce kimliğiyle ilgili en ufak bir tahminim yoktu ama artık biliyordum.</p>

      <p class="e-paragraf">Benim durduğum yere geri geldi ve tekrar ellerini uzattı. Çok şaşırdığımdan kendimi kontrol edemedim ve istemeyerek de olsa ellerimi uzattım. İçtenlikle ellerime sarıldı; dudaklarına götürdü ellerimi ve bir süre öylece tutmaya devam etti.</p>

      <p class="e-paragraf">“Asil davrandın oğlum!” dedi. “Asil Pip. Ve ben bunu hiç unutmadım.”</p>

      <p class="e-paragraf">Bana sarılacağını anladığım anda onu geri ittim.</p>

      <p class="e-paragraf">“Uzak durun! Çocukken yaptığım bir şey için bana minnet duyuyorsanız umarım bu duygunuzu hayatınızı düzelterek göstermişsinizdir. Eğer buraya bana teşekkür etmek için geldiyseniz, buna hiç gerek yoktu. Beni bulduğunuza göre sizi buraya getiren iyi bir düşünce olmalı. O yüzden sizi kovmayacağım ama şunu da anlamınızı isterim...”</p>

      <p class="e-paragraf">O kadar garip bir bakış vardı ki gözlerinde, cümlemin devamını getiremedim.</p>

      <p class="e-paragraf">Sessizce bir süre birbirimize baktıktan sonra “Bir şeyi anlamamı istediğini söylüyordun. Neyi anlamam gerekiyor?”</p>

      <p class="e-paragraf">“Uzun zaman önce farklı koşullar altında gerçekleşen yardımlarımın devamını beklemeyin. Yaptıklarınızdan pişman olup kendinizi kurtardığınıza sevindim. Teşekkürü hak ettiğimi düşünüyordum ben de; o yüzden teşekkür etmeye gelmenize sevindim ama biz aynı yolun yolcusu değiliz sizinle. Yorgun görünüyorsunuz, ıslanmışsınız da... Gitmeden önce bir şeyler içmek ister miydiniz?”</p>

      <p class="e-paragraf">Mendili gevşetmiş, ucunu ağzına götürmüş, dikkatle bana bakıyordu. Hâlâ bir ucu ağzında, “Gitmeden önce bir şeyler içerim.” dedi.</p>

      <p class="e-paragraf">Sehpalardan birinde bir tepsi vardı. Onu şöminenin yanına götürdüm ve ne içeceğini sordum. Hiç bakmadan ve konuşmadan şişelerden birine dokundu ve ona sıcak rom ve su getirdim. Bunu yaparken ellerimin titrememesine gayret gösterdim ama hâlâ ağzında tuttuğu mendilin ucunu ısırarak arkasına yaslanıp bana öyle bir bakışı vardı ki, bunda çok zorlandım. Sonunda bardağını doldurmayı başarabildiğimde şaşkınlıkla gördüm ki ağlamaya başlamıştı.</p>

      <p class="e-paragraf">O ana kadar ayakta bekliyor, bir an önce gitmesini istiyordum ama adamın yumuşamasıyla ben de yumuşamıştım. Aceleyle kendime de bir bardak içki doldurup masanın yanına bir sandalye çektikten sonra “Umarım sizinle çok sert konuşmamışımdır. Bunu yapmak istemedim aslında. Yaptıysam da özür dilerim. Umarım çok sağlıklı ve mutlu olursunuz.” dedim.</p>

      <p class="e-paragraf">Bardağımı ağzıma götürdüğümde o da içkisini yudumlamak için ağzını açtı ve ağzından düşen mendile hayretle bakıp tekrar elini uzattı. Elimi verdim, sonra içkisini yudumladı ve gömleğinin koluyla alnını ve gözlerini sildi.</p>

      <p class="e-paragraf">“Neler yapıyorsunuz?” diye sordum.</p>

      <p class="e-paragraf">“Çiftçilikle, hayvancılıkla ve birtakım ticari işlerle uğraştım. Uzaktaydım, Yeni Dünya’da... Binlerce mil uzaktan fırtınalı denizleri aşıp geldim.”</p>

      <p class="e-paragraf">“İnşallah her şey yolunda gitmiştir.”</p>

      <p class="e-paragraf">“Çok iyi gitti. Oralara giden başkalarını tanıyorum. Kimsenin işleri benim kadar yolunda gitmedi. Herkes bilir beni.”</p>

      <p class="e-paragraf">“Bunu duyduğuma sevindim.”</p>

      <p class="e-paragraf">“Ben de senin sevinmene sevindim evlat.”</p>

      <p class="e-paragraf">Bu kelimeler ağzından dökülürkenki tonlamasına dikkat etmeden aklıma gelen başka bir soruyu sormak istedim.</p>

      <p class="e-paragraf">“Emanetinizi bana ulaştıran o aracıyı daha sonra gördünüz mü hiç?” diye sordum. Merak etmiştim.</p>

      <p class="e-paragraf">“Hiç görmedim. Görmeyeceğimi biliyordum zaten.”</p>

      <p class="e-paragraf">“Size söz verdiği gibi geldi, beni buldu ve iki şilini iletti. Sizin de bildiğiniz gibi ben o zamanlar yoksul bir çocuktum ve o çocuk için iki şilin servet demekti. Ama sizin gibi benim de şansım yaver gitti. O yüzden bırakın da size bu parayı geri ödeyeyim. Başka bir fakir çocuğa verirsiniz.” Cüzdanımı çıkardım.</p>

      <p class="e-paragraf">Cüzdanımı çıkarıp masanın üzerine koydum ve içinden iki şilin çıkardım. Beni izliyordu. İki gıcır gıcır banknot uzattım ona. O ise ikisini üst üste koyup katladı ve lambada yakıp külleri tepsinin üstüne koydu.</p>

      <p class="e-paragraf">“Merakımı bağışlarsanız eğer, bataklıklarda karşılaştığımız o günden beri neler değişti, sizin durumunuz nasıl oldu da bu kadar düzeldi öğrenmek istiyorum.” dedim.</p>

      <p class="e-paragraf">“Nasıl mı oldu?”</p>

      <p class="e-paragraf">“Evet!”</p>

      <p class="e-paragraf">Bardağını kafaya dikti, ayağa kalktı ve şöminenin yanına geçti. Güneşten dolayı iyice koyulaşmış elini şöminenin üzerindeki rafa koydu. Bir ayağını ısıtmak için şöminenin demirlerine yaklaştırdı; botundan dumanlar çıkmaya başladı. Ama o ne ayağına bakıyordu ne de ateşe... Gözünü ayırmadan bana bakıyordu. İşte o zaman titremeye başladım.</p>

      <p class="e-paragraf">Dudaklarımı aralayıp da ses çıkarmadan da olsa birkaç kelime söylemeye çalıştım. Tam olarak ifade edemesem de bana bir miras kaldığını söyledim.</p>

      <p class="e-paragraf">“Nasıl bir miras bu? Söyler misin?” dedi.</p>

      <p class="e-paragraf">Afalladım birden. “Bilmiyorum!” dedim.</p>

      <p class="e-paragraf">“Peki kimden?”</p>

      <p class="e-paragraf">Ben yine afalladım. Kekeleyerek, “Bilmiyorum!” dedim.</p>

      <p class="e-paragraf">“Bir tahmin yapayım mı? Reşit olduğunda sana verilen paranın tutarı beş rakamıyla mı başlıyor?”</p>

      <p class="e-paragraf">Kalbim deli gibi çarpmaya başlamıştı. Yerimden kalktım; sandalyenin arkasına geçip yüzüm allak bullak olmuş şekilde ona diktim gözlerimi...</p>

      <p class="e-paragraf">“Bir de haminle ilgili tahmin yürüteyim. Bir de hamin vardır senin! Senin işlerine bakan avukatın ismi J ile mi başlıyor?”</p>

      <p class="e-paragraf">Durumumla ilgili bütün gerçekler gözümün önüne seriliyordu. Bütün düş kırıklıkları, tehlikeler, olumsuzluklar başıma üşüşmüştü ve aldığım her nefes için ayrı zahmet çekiyordum.</p>

      <p class="e-paragraf">“Tut ki ismi Jaggers olan avukat deniz yolculuğu yaparak Portsmouth’a geldi ve sana ulaşmak istedi. ‘Beni nasıl buldun?’ diyorsun bir de! Seni nasıl mı buldum? Portsmouth’dan Londra’dan birine mektup yazdım senin adresini bulması için. İsmi neydi? Wemmick.”</p>

      <p class="e-paragraf">Hayatımı kurtaracağımı bilsem bile o anda konuşamazdım. Ayakta, bir elim sandalyenin arkasında, bir elim göğsümde -boğuluyormuş gibi bir görüntüm vardı- öylece duruyor, ona bakıyordum. Baktım... Baktım... Ta ki başım dönmeye başlayıncaya ve düşmemek için sandalyeye tutununcaya kadar... Beni yakaladı; kanepeye götürüp yastıkları sırtıma dayadı ve önümde diz çöktü. Yüzüme yaklaştırdığı yüzünü iyice tanımıştım artık ve bir titreme almıştı beni.</p>

      <p class="e-paragraf">“Evet Pip, evladım, seni bir beyefendi yaptım ben. Bunu yapan benim. O zaman bir altın bile kazansam onu sana vereceğime dair yemin ettim. Ben zenginleştikçe sen de zenginleşecektin. Sen rahat et diye çok sıkıntılar çektim ben. Senin çalışmana gerek kalmasın diye çok çalıştım. Ne fark eder ki zaten? Bunları kendini bana karşı sorumlu hissetmen için mi anlatıyorum? Hiç de değil! Bunları sana anlatıyorum ki bana nasıl bir azim verdiğini, seni bir beyefendi yapabilmek için gözümü yukarılara diktiğimi öğren. O beyefendi sensin Pip!”</p>

      <p class="e-paragraf">Eğer o anda karşımda korkunç bir canavar olsaydı bundan daha büyük bir nefret ve korku duymazdım.</p>

      <p class="e-paragraf">“Bana bak Pip! Ben senin ikinci babanım. Sen benim oğlumsun, hatta benim için oğuldan da ötesin. Para biriktirmemin tek sebebi senin onu harcayabilmen. Tek başıma bir kulübede yaşayıp çobanlık yaptığım, koyunlardan başka ne kadın ne erkek yüzü görmediğim, neredeyse insanların neye benzediğini unutacağım zamanlarda senin yüzün aklıma geldi hep. Bazen kulübemde yemeğimi yerken bıçağımı yere düşürür, ‘Yine o çocuk! Ben yiyip içerken bana bakıyor.’ derdim. Orada senin yüzün gözümün önünden gitmedi. Seni o sisli bataklıkta gördüğüm zamanki kadar netti yüzün. Her seferinde, ‘Allah’ım canımı al!’ diyordum ama ‘Eğer param olursa, o çocuğu bir beyefendi yapacağım.’ diyordum arkasından da... Ve yaptım! Sana bakıyorum da evlat... Kaldığın yer lordlara layık. Lord da kimmiş? Variyette sen lordları bile geçersin!”</p>

      <p class="e-paragraf">Bu heyecanı ve muzaffer edasıyla -az önce az daha bayılıyor olmamı bilmesiyle de alâkalı olarak- bütün bu anlattıklarına benim nasıl bir tepki gösterdiğimi fark edemiyordu. O anda beni tek rahatlatan düşünce de buydu zaten.</p>

      <p class="e-paragraf">“Baksana!” diye devam etti. Cebimden görünen saatime bakıyor, parmağımdaki yüzüğü inceliyordu. Ben bu arada bana yılan dokunuyormuş gibi irkiliyordum. “Altından ve çok güzel! Tam bir beyefendiye yakışır bu! Yakutlarla çevrili bir elmas! Bu da bir beyefendiye göre. Ketenlerine bak, ne güzel görünüyorlar. Kıyafetlerinin daha iyisi olamaz. Kitaplarının da...” Odaya bir göz atıp, “Yüzlerce kitabın var, raflar dolup taşıyor. Okuyorsun onları, değil mi? Okuduğunu biliyorum; geldiğimde okuyordun. Ha ha ha! Bana da oku evlat! Anlamadığım başka bir dildeyse anlıyormuş gibi gurur duyarım!”</p>

      <p class="e-paragraf">Tekrar ellerimi alıp dudaklarına götürdü. Benim kanım çekiliyordu o bunu yaparken.</p>

      <p class="e-paragraf">“Konuşmak için zahmet etme Pip, susmak senin için en iyisi oğlum. Sen bugünü benim gibi beklemiyordun. Buna benim gibi hazırlıklı değildin. Peki o kişinin ben olabileceğim hiç aklına gelmedi mi?” dedi.</p>

      <p class="e-paragraf">“Yoo, hayır, hayır! Asla!” diye cevapladım sorusunu.</p>

      <p class="e-paragraf">“Görüyorsun işte; o bendim. Sadece ben. Bu işin içinde bir tek ben ve Bay Jaggers vardık.”</p>

      <p class="e-paragraf">“Başka kimse yok muydu?” diye sordum.</p>

      <p class="e-paragraf">Şaşırarak, “Yoktu. Başka kim olsun ki? Oğlum sen ne kadar yakışıklı olmuşsun böyle büyüyünce! Aklında biri vardır senin. Yok mu sevdiğin bir kız?” dedi.</p>

      <p class="e-paragraf">Ah Estella! Estella!</p>

      <p class="e-paragraf">“O senin olacak oğlum! Eğer iş paraya bakıyorsa... Gerçi senin gibi bir beyefendi parası olmasa da bunu başarabilir ama para, işini kolaylaştırır. Neyse evlat, ben devam edeyim. Sonra patronum öldü ve ben özgür kaldım. Bana para bırakmıştı. Kazandığım bütün parayı senin için kazanıyordum. ‘Allah’ım, o kullanmayacaksa bana zenginlik nasip etme!’ diyordum ve parama para katıyordum. İlk birkaç sene kazandığım bütün parayı sana vermesi için Bay Jaggers’a yolladım. O da ona yazdığım ilk mektuptan sonra gelip seni buldu.”</p>

      <p class="e-paragraf">Ah keşke hiç bulmasaydı! Keşke hep demirhanede kalsaydım. Kesin o zaman daha mutlu olurdum.</p>

      <p class="e-paragraf">“Çektiklerimin mükâfatı senin bir beyefendi olarak yetişmeni bilmekti. Sömürgecilerin atları yanımdan geçerken üstümü başımı toz içinde bıraktıklarında kendi kendime ‘Ben sizlerden daha esaslı bir beyefendi yetiştiriyorum.’ diyordum. Birisi bir başkasına ‘Birkaç sene önce bu adam bir mahkumdu; cahil ve basit biriydi ama şansı yaver gitti.’ dediğinde ben ne diyordum kendi kendime? ‘Beyefendi olmasam da, tahsilli olmasam da böyle birine sahibim. Hepinizin arazisi var. Peki kaçınızın Londra’da yetiştirdiği bir centilmen var?’ Bu düşünceler hayatımı devam ettirebilmemi sağladı. Bir gün muhakkak gelip oğlumu yaşadığı yerde görmeyi, kim olduğumu ona söylemeyi kafaya koydum.”</p>

      <p class="e-paragraf">Elini omzuma koydu. Eli kanlı bir adam olabileceğini düşününce ürperdim.</p>

      <p class="e-paragraf">“Buraya gelmek benim için kolay olmadı Pip. Güvende de değilim burada. Ama zorluğu nispetinde bu hayale bağlandım. Sonunda başardım. Sevgili oğlum, sonunda başardım!”</p>

      <p class="e-paragraf">Kafamı toparlamaya çalışıyordum ama afallamış durumdaydım. O bunları anlatırken kulağım onda değil dışarıdaki yağmur ve rüzgârdaydı. Şimdi bile, o konuşmayı düşünürken onun sesiyle fırtınanın sesini birbirinden ayıramıyorum. O sessiz konuşmasına ve yağmurla rüzgâr büyük bir uğultu çıkarmasına rağmen...</p>

      <p class="e-paragraf">“Bana nereyi vereceksin?” dedi.</p>

      <p class="e-paragraf">“Uyumanız için mi?”</p>

      <p class="e-paragraf">“Evet. Uzun ve derin bir uyku çekmem lazım. Aylardır denizde savrulup duruyorum.”</p>

      <p class="e-paragraf">Koltuktan kalkarak “Arkadaşım yok, onun odasında kalabilirsiniz!” dedim.</p>

      <p class="e-paragraf">“Yarın gelmeyecek değil mi?”</p>

      <p class="e-paragraf">“Hayır, yarın gelmez!” dedim neredeyse mekanik bir sesle. O ses tonuyla konuşmamak için büyük bir çaba sarf ediyordum ama olmuyordu işte.</p>

      <p class="e-paragraf">“Tedbiri elden bırakmamam lazım evlat!” dedi. Sesini iyice alçaltmıştı.</p>

      <p class="e-paragraf">“Ne demek istediniz tedbir derken?”</p>

      <p class="e-paragraf">“İşin ucunda ölüm var.”</p>

      <p class="e-paragraf">“O niye?”</p>

      <p class="e-paragraf">“Ben yaşamam için gönderildim. Geri gelince beni bekleyen şey ölüm. Son birkaç senedir geri gelenlerin sayısı çok arttı. Geri döndüğümü öğrenirlerse beni idam ederler.”</p>

      <p class="e-paragraf">Bir bu eksikti! Bu sefil adam bana yıllar boyunca altın ve gümüş zincirler aldıktan sonra beni görmek için hayatını tehlikeye atmış ve mekânıma gelmişti. Eğer ondan tiksinmek yerine onu sevseydim, eğer nefret yerine ona hayranlık ve şefkat duysaydım daha iyi olurdu. Çünkü o zaman onu korumak için içimde bir istek uyanırdı ve bu bana çok normal gelirdi.</p>

      <p class="e-paragraf">Onu korumak için ilk tedbirim pencerenin kepenklerini kapatmak oldu. Böylece dışarıdan içerideki ışık görünmeyecekti. Sonra hemen kapıları kapattım. Ben bunları yaparken o masanın başında duruyor, rom içip bisküvi yiyordu. O yemekle meşgulken mahkumumun ona yiyecek götürdüğüm zamanki hali aklıma geldi. Bana neredeyse eğilip ayağındaki zinciri eğeyle kesmeye başlayacak gibi geldi.</p>

      <p class="e-paragraf">Herbert’ın odasına gidip onun odasından merdivenlere çıkan her şeyin önünü kapattıktan sonra onun bulunduğu odaya gidip artık yatmak isteyip istemediğini sordum. “Yatacağım ama bir beyefendinin nevresim takımını kullanmak isterim.” dedi. Bir takım çıkarıp yatağın üzerine serdim. İyi geceler derken ellerimi tuttuğunda yine kanım çekildi.</p>

      <p class="e-paragraf">Nasıl yaptım bilmiyorum ama birden ondan uzaklaştım ve beraber oturup konuştuğumuz odadaki ateşi yaktım tekrar ve geçip şöminenin karşısına oturdum. Yatağıma gitmeye korkuyordum. Bir saat ya da bir saatten fazla öylece oturdum; düşünemiyordum bile. Ve düşünmeye başladığımda aklıma ilk gelen şey ne kadar da zavallı olduğumdu. Umutlarım paramparça olmuştu.</p>

      <p class="e-paragraf">Bayan Havisham’ın benimle ilgili planları yoktu; bunların hepsini ben uydurmuştum. Estella bana düşünülmüyordu. Satis’te boşu boşuna acı çekmiştim, boşu boşuna akrabalarının tepkilerine katlanmıştım. Ellerinde başka biri olmadığı için benim kalbim üzerinde denemeler yapmışlardı. Bunlar aklıma ilk gelen ve bana acı veren düşüncelerdi. Ama en acısı Allah bilir hangi suçtan dolayı hüküm giymiş ve yakalanırsa idam edilecek bir mahkumun elimdeki bütün olanakları sağlayan ve Joe’yu terk etmeme neden olan kişi olmasıydı.</p>

      <p class="e-paragraf">Bu saatten sonra artık Joe’nun yanına gidemezdim. Biddy’ye de gidemezdim çünkü onlara çok kötü davranmıştım. Onların sadelikleri ve sadakatleri sahip olabileceğim en değerli şeyler iken ben onların kıymetini bilememiştim ve artık hatalarımı telafi etmemin mümkünatı yoktu.</p>

      <p class="e-paragraf">Dışarıdaki her seste irkiliyor, onu alıp götürmek için birilerinin geldiğini zannediyordum. Dış kapıya iki kez gelip kapıyı çaldıklarından ve fısıltılarını duyduğumdan emindim. Korku içinde bu adamın gelmesiyle ilgili aslında zamanında gizli birtakım işaretler aldığımı anımsamaya ya da hayal etmeye başladım. Son haftalarda yanımdan geçenleri ona benzettiğimi hatırladım. Bu benzetmelerim o karaya yaklaştıkça artmaya başlamıştı demek ki. Nasıl olduysa o sefil ruh bana bu mesajları göndermişti ve bu fırtınalı gecede sözünü tutmuş, yanıma gelmişti.</p>

      <p class="e-paragraf">Zihnim bunlarla meşgulken çocuk gözüyle onu korkunç vahşi biri olarak gördüğümü hatırladım. Ve gördüğüm diğer mahkumun onun kendisini öldürmeye çalıştığını söylemesini... Ve onunla o çukurun içinde vahşi bir hayvan gibi kavga ettiğini... Bunları hatırlayıp, kapıyı pencereyi sıkıca kapattıktan sonra onunla aynı çatı altında bir gece geçirmenin güvenli olmadığını düşündüm. Elime bir lamba alıp, büyük yükümün ne âlemde olduğunu görmek için yattığı odaya girdim.</p>

      <p class="e-paragraf">Başına bir mendil sarmıştı. Yorganının üstünde tabancası olsa da sessizce uyuyordu. Bundan emin olduktan sonra gidip odasının anahtarını kapının dışına taktım. Sonra tekrar geçip şöminenin karşısına uzandım. Sandalyeden yavaş yavaş kaymaya başladım ve yere uzandım. Uyandığımda doğu tarafındaki kiliselerin çanları beş kez çaldı. Mumlar da ateş de sönmüştü ve rüzgârla yağmur karanlığı daha da yoğunlaştırıyorlardı.</p>

      <p class="e-yildiz">***</p>

      <p class="e-paragraf">PİP’İN BÜYÜK UMUTLARININ İKİNCİ KISMI BURADA BİTİYOR</p>

      <p class="e-perde" id="toc_marker-3">III. Cilt</p>

      <p class="e-1-baslik" id="toc_marker-3-1">Kırkıncı Bölüm</p>

      <p class="e-paragraf">Korkunç misafirimin güvenliğini temin etmek zorunda olduğum için şanslıydım çünkü bu düşünce uyandığım zaman herhangi başka bir şey düşünmemi engelliyordu.</p>

      <p class="e-paragraf">Bizim dairede onu kimseye göstermeden barındırmanın imkânsızlığı aşikârdı. Bu yapılamazdı ya da yapmaya çalışsak şüphe çekerdik. Artık emrimde bir uşak yoktu ama yaşlı ve aksi bir kadınla yeğeni benim işlerimi görüyorlardı. Bir odaya onları sokmamak onlarda merak uyandıracaktı ve dedikoduyu abartacaklardı. İkisinin de gözleri pek sağlam değildi -bence anahtar deliklerinden çok fazla baktıkları için gözleri bozulmuştu- ve onlara ihtiyacım olmadığı bir anda birdenbire çıkagelirlerdi. Bir şeyler aşırmalarının yanı sıra bir de böyle bir huyları vardı. Bu insanlarda şüphe uyandırmamak için sabah olunca onlara köyden amcamın geldiğini söylemeye karar verdim.</p>

      <p class="e-paragraf">Bunları düşünürken karanlıkta el yordamıyla bir lamba ya da mum bulmaya çalışıyordum. Bulamayınca yan tarafa geçip bekçiyi çağırayım da feneriyle gelsin dedim. Karanlık merdivenden aşağıya inerken ayağım bir şeye takıldı. Yerde köşede kıvrılmış yatan bir adamdı bu.</p>

      <p class="e-paragraf">Orada ne yaptığını sorduğumda hiç ses çıkarmadı ve kaçmaya başladı. Kapıcının yanına koşup hemen gelmesini söyledim ve adamın kaçtığı yere onu götürürken ona olayı anlattım. Rüzgâr her zamankinden daha şiddetli esiyordu ama fenerin içindeki ateşi merdivendeki sönmüş lambaları yakmak için tehlikeye atmakta bir sakınca görmedik. Yukarıdan aşağıya kadar merdivenin her yerine baktık ama kimseyi bulamadık. İşte o zaman aklıma o adamın daireye girmiş olabileceği ihtimali geldi. O yüzden, kapıcıyı kapıda bekleterek içeriyi -misafirimin uyuduğu oda da dahil olmak üzere- bir kolaçan ettim. Herhangi bir değişiklik yoktu. Daireye kesinlikle başka birisi girmemişti.</p>

      <p class="e-paragraf">Merdivenlerde saklanıyor olabilir mi acaba diye düşündüm ve kapıcıya viski verip belki işe yarar bir şeyler söyler diye geceleyin kimseyi içeri alıp almadığını sordum. Farklı zamanlarda üç kişiye kapıyı açtığını söyledi. Biri Fountain Court’ta, diğer ikisi Lane’de kalıyormuş. Üçünü de içeri girerken görmüş. Bizim dairenin bitişiğinde kalan adam birkaç hafta önce evine gitmişti ve gece geri dönmediğinden emindik çünkü yukarı çıkarken kapının üzerindeki mührü görmüştük.</p>

      <p class="e-paragraf">Kapıcı içki bardağını bana geri verip “Gece hava çok kötü olduğundan, benim kapıma gelen çok kişi olmadı. Gece saat on bire kadar bu üç beyden başka kimse gelmemişti. Sonra on birde bir yabancı sizi sordu.” dedi.</p>

      <p class="e-paragraf">“Amcam!” dedim.</p>

      <p class="e-paragraf">“Onu gördünüz mü efendim?”</p>

      <p class="e-paragraf">“Evet, evet.”</p>

      <p class="e-paragraf">“Peki yanındaki adamı?”</p>

      <p class="e-paragraf">“Yanındaki adam mı?”</p>

      <p class="e-paragraf">Kapıcı, “Bana ikisi beraberler gibi geldi!” dedi. “O bana soru sormak için durunca öteki de durdu. O yukarı çıkarken arkasında öteki de vardı.”</p>

      <p class="e-paragraf">“Nasıl biriydi?”</p>

      <p class="e-paragraf">Kapıcı adama özellikle dikkat etmemişti. İşçi kıyafetleri gibi kıyafetleri olduğunu hatırlayabildi. Üstündekilerin tozlu bir görüntüsü varmış. Üzerinde koyu renk bir palto varmış bir de. Haliyle o kişiyi önemsememişti. Önemsemek için geçerli bir nedeni yoktu ki benim gibi...</p>

      <p class="e-paragraf">Onu gönderdikten sonra aklım bu iki olaydan dolayı karmakarışıktı. Belki akşam yemeğini yedikten sonra geri dönen birisi kapıcının kapısının önünden geçmeden benim kapımın önündeki merdivenlerde uyuyakalmıştı. Belki de ismini bilmediğim misafirim kendisine yolu göstersin diye yanında birini getirmişti. Her ne olursa olsun bu durum beni korkutmuştu.</p>

      <p class="e-paragraf">Ateşi yaktım ve önünde oturup biraz kestirdim. Saat altı olduğunda sanki bütün gece orada uyumuş gibi görünüyordum. Havanın aydınlanmasına daha bir buçuk saat olduğundan tekrar uyudum. Arada bir sanki etrafımda konuşan birileri varmış gibi seslerle uyanıyor sonra tekrar derin bir uykuya dalıyordum. Sonunda gün ışığı her yeri aydınlatınca uyandım.</p>

      <p class="e-paragraf">O sıralar içinde bulunduğum durumu düşünemiyordum; buna gücüm yoktu. Son derece üzgün ve şaşkındım. Gelecek için plan yapmak o kadar uzaktı ki. Kepenkleri açıp da dışarı baktıktan, ıslak toprak kokusunu içime çektikten sonra odaları dolaştım. Tekrar ateşin karşısına oturduğumda titriyordum. Temizlikçi kadınları beklemeye başladım. Çok zavallı olduğumu düşünüyordum ama neden ve ne zamandır böyle hissettiğimi, haftanın hangi günü olduğunu ve hatta kim olduğumu bile bilmiyordum diyebilirim.</p>

      <p class="e-paragraf">En sonunda yaşlı kadın ve yeğeni geldi. Yeğeninin başını elindeki toz içindeki süpürgeden ayırt etmek zordu. Beni ateşin karşısında otururken bulunca şaşırdılar. Onlara gece amcamın geldiğini ve içeride uyuduğunu, kahvaltıyı ona göre hazırlamalarını söyledim. Sonra onlar koltukları çırpıp toz çıkarırken ben elimi yüzümü yıkayıp üstümü giyindim. Ondan sonra da yine ateşin karşısına geçip onun uyanmasını ve kahvaltıya gelmesini beklemeye başladım.</p>

      <p class="e-paragraf">Yavaşça kapısı açıldı ve dışarı çıktı. Onu görmeye tahammül edemiyordum. Gündüz vakti gözüme daha da kötü gözükmüştü.</p>

      <p class="e-paragraf">“Size nasıl hitap edeceğimi hâlâ bilemiyorum.” dedim alçak sesle. “İnsanlara sizin amcam olduğunuzu söyledim.”</p>

      <p class="e-paragraf">“Tamam işte evladım! Amca de bana.”</p>

      <p class="e-paragraf">“Gemiden inerken takma bir isim kullanmışsınızdır mutlaka, öyle değil mi?”</p>

      <p class="e-paragraf">“Evet, Provis dedim.”</p>

      <p class="e-paragraf">“O ismi kullanacak mısınız peki?”</p>

      <p class="e-paragraf">“Evet, bence herhangi başka bir isim kadar iyi. Sen istemezsen değiştiririm ama...”</p>

      <p class="e-paragraf">Fısıldayarak, “Gerçek isminiz ne?” diye sordum.</p>

      <p class="e-paragraf">“Magwitch!” dedi aynı ses tonuyla. “İlk ismim de Abel.”</p>

      <p class="e-paragraf">“Ne işle meşguldünüz daha önce?”</p>

      <p class="e-paragraf">“Serseriydim evlat.”</p>

      <p class="e-paragraf">Bu cevabı öyle ciddi bir ses tonuyla söylemişti ki duyan da bir mesleği var da onu söylüyor zannederdi.</p>

      <p class="e-paragraf">“Dün gece Temple’a geldiğinizde...” dedim ve sözümü bitiremedim çünkü bütün olup bitenler gerçekten de dün gece mi oldu diye düşündüm. Aradan çok uzun zaman geçmiş gibi geliyordu.</p>

      <p class="e-paragraf">“Evet çocuğum?”</p>

      <p class="e-paragraf">“Siz dün gelip kapıcıya beni sorduğunuzda yanınızda biri var mıydı?”</p>

      <p class="e-paragraf">“Benim mi? Hayır, yoktu oğlum.”</p>

      <p class="e-paragraf">“Ama oralarda birisi vardı değil mi?”</p>

      <p class="e-paragraf">“Özellikle dikkat etmedim!” dedi şüpheli bir bakışla. “Buralara yabancıyım çünkü. Ama galiba yakınlarımda bir adam vardı. Peşimden geliyordu.”</p>

      <p class="e-paragraf">“Sizi Londra’da tanıyan var mı?”</p>

      <p class="e-paragraf">“İnşallah yoktur!” dedi.</p>

      <p class="e-paragraf">“Peki eskiden var mıydı?”</p>

      <p class="e-paragraf">“Eskiden de yoktu evlat. Ben daha çok taşradaydım.”</p>

      <p class="e-paragraf">“Londra’da mı yargılandınız?”</p>

      <p class="e-paragraf">“Hangisinde?” dedi keskin bir bakış atarak.</p>

      <p class="e-paragraf">“En sonuncusunda.”</p>

      <p class="e-paragraf">Başını öne doğru salladı. “Bay Jaggers’ı o şekilde tanıdım. Jaggers benim avukatımdı.”</p>

      <p class="e-paragraf">Tam neden yargılandığını soracaktım ki kahvaltı masasındaki bıçağı eline aldı ve “Her ne yaptıysam bedelini ödedim!” dedi.</p>

      <p class="e-paragraf">Büyük bir iştahla kahvaltı etmeye başladı. Çok kaba ve aç gözlüydü ve yerken çok ses çıkarıyordu. Onu bataklıkta en son gördüğüm günden beri bazı dişleri dökülmüştü. O yüzden lokmaları ağzında döndürürken yaşlı bir köpeğe benziyordu. Eğer kahvaltıya oturduğumda iştahım olsaymış kesin kaçarmış ama onunla o masada oturmak zorundaydım. Otururken gözüm masa örtüsündeydi.</p>

      <p class="e-paragraf">Karnı doyduğunda “Pisboğazın tekiyimdir ben evlat. Hep böyleydim. Belki de boğazıma bu kadar düşkün olmasaydım bu kadar başım belaya girmezdi. Bir de tütün alışkanlığım vardır. Dünyanın öbür ucunda çoban olarak işe başladığımda eğer tütün içemeseydim güttüğüm koyunlardan biri gibi olup çıkardım herhalde!” deyip ayağa kalktı.</p>

      <p class="e-paragraf">Elini ceketinin iç cebine sokup kısa siyah bir pipo çıkardı ve “Zenci Başı” markalı bir avuç tütünü içine koydu. Piposunu doldurduktan sonra artan tütünü tekrar cebine koydu. Cep cep değil dolaptı sanki! Maşayla şömineden bir kömür parçası alıp piposunu onunla yaktı ve halının etrafında bir tur attıktan sonra sırtını ateşe verip oturdu. Ve en sevdiği hareketlerden birini yaptı: Ellerini bana uzattı.</p>

      <p class="e-paragraf">Ellerimi bir aşağı bir yukarı sallarken “İşte bu bey benim eserim! Gerçek bir beyefendi. Sana bakmak bana iyi geliyor Pip. Tek istediğim yanına gelip sana bakmaktı oğlum.” dedi.</p>

      <p class="e-paragraf">Ellerimi mümkün olduğunca çabuk ellerinden çektim. Artık içinde bulunduğum durumu düşünmeye başlamıştım. Onun kaba sesini dinlerken, mendil sardığı ve yanlardan beyaz saçları çıkan kel kafasına bakarken ne kadar da köşeye sıkıştığımı düşünüyordum.</p>

      <p class="e-paragraf">“Bu centilmenin çamurlu sokaklarda dolaşmasını, ayakkabılarına çamur bulaşmasını istemiyorum. Benim centilmenimin atları olmalı Pip! Ata binmeli, at arabasına binmeli... Hatta arabacısı da olmalı. Sömürgeciler ata binecekler de benim Londra beyefendisi oğlum binmeyecek mi? Yo, yo! Kibarlığın ne olduğunu bizden öğrenecekler, değil mi Pip?”</p>

      <p class="e-paragraf">Cebinden büyük şişkin bir cüzdan çıkardı ve masaya koydu. Cüzdan tıka basa para doluydu.</p>

      <p class="e-paragraf">“Bu cüzdanın içindekilerin hepsi senin. Benim neyim varsa senin. Almaktan çekinme. Onu getirdiğim yerde devamı var. Vatanıma yetiştirdiğim beyefendinin tam bir beyefendi gibi para harcadığını görmeye geldim. Bunu görmek benim için zevk olacak. Seni para harcarken görmek benim için zevk olacak Pip. Diğerlerinin canı cehenneme!” diyerek yerinden kalktı ve ellerini şaklatarak “Peruklu hakiminden sömürgecisine hepinizin canı cehenneme! Hepinizin toplamından daha kibar bir bey yetiştireyim de görün siz!”</p>

      <p class="e-paragraf">“Yeter!” dedim. Nefret ve heyecanla sesimi yükseltmiştim. “Sizinle konuşmak istiyorum. Bundan sonra ne yapılacağını öğrenmek istiyorum. Sizi nasıl tehlikelerden uzak tutacağız, ne kadar burada kalacaksınız, neler yapmak istiyorsunuz bilmek istiyorum.”</p>

      <p class="e-paragraf">“Pip! Bana bak!” dedi elini kolumun üzerine koyarak. “Biraz önce kendimi kaybettim ben. Söylediklerim bayağı şeylerdi. Evet, bayağıydı! Kusuruma bakma Pip. Bir daha öyle konuşmayacağım.”</p>

      <p class="e-paragraf">“Evvela, sizin tanınmayıp yakalanmamanız için ne yapmamız gerekiyor onu konuşalım!” dedim.</p>

      <p class="e-paragraf">“Hayır oğlum!” dedi az önceki yumuşak ses tonuyla. “İlk konuşmamız gereken şey bu değil. Adice konuştum, kabul ediyorum. Kusuruma bakma.”</p>

      <p class="e-paragraf">Gülüverdim birden. “Tamam kusura bakmadım! Bir daha bundan bahsetmeyin!” dedim.</p>

      <p class="e-paragraf">“Devam et oğlum. Diyordun ki...”</p>

      <p class="e-paragraf">“Sizi nasıl koruruz onu soruyordum.”</p>

      <p class="e-paragraf">“Sevgili oğlum, aslında tehlike çok büyük değil. Birisi benim burada olduğumu söylemezse nereden bilecekler ki? Bir Jaggers var, bir Wemmick var, bir de sen varsın. Başka kim söyleyecek ki?”</p>

      <p class="e-paragraf">“Sizi sokakta görüp de tanıyacak biri yok mu?” dedim.</p>

      <p class="e-paragraf">“Var da sayıları çok değil. Gazetelerde altında imzamla Avustralya’dan geri geldiğimi ilan etmeyi düşünmüyorum. Uzun yıllar geçti. Hem beni ihbar etmekle ellerine ne geçer ki? Tehlike bunun elli katı olsaydı yine de seni görmeye gelecektim Pip. O yüzden hiç fark etmez, boş ver!”</p>

      <p class="e-paragraf">“Ne kadar kalacaksınız?”</p>

      <p class="e-paragraf">“Ne kadar mı?” dedi ağzından piposunu çekerek. “Geri dönmeyeceğim. Temelli geldim.”</p>

      <p class="e-paragraf">“Nerede yaşayacaksınız? Nasıl yaşayacaksınız? Nerede güvende olursunuz?”</p>

      <p class="e-paragraf">“Evlat, peruk satıyorlar, saç pudrası var. Sonra gözlük ve siyah kıyafetler ve daha neler... Benden önce birçok kişi yapmış bunu. Benden sonra da yapanlar çıkacak. Nerede ve nasıl yaşayacağıma gelince, o konuda senin düşünceni almak isterim.”</p>

      <p class="e-paragraf">“Şimdi hafife alıyorsunuz bu konuyu ama dün gece işin ucunda ölüm olduğunu söylerken gayet ciddiydiniz.” dedim.</p>

      <p class="e-paragraf">Piposunu tekrar ağzına alarak, “Bak yine söylüyorum yeminle, ucunda ölüm var. Hem de buraya çok da uzak olmayan o caddede asılarak ölmek. Ciddiyetini anlaman lazım. Peki ben şimdi ne yapacağım? İşte buradayım. Geri dönmek toprağa girmek kadar kötü. Hatta daha da beter. Hem buradayım çünkü yıllardır senin yanına gelmek istiyorum. Ben yaşlı bir kuşum Pip, ne tuzaklar gördüm ben bu yaşıma kadar... Korkuluğun üstüne konmaktan korkmam ben. Eğer ölüm onun içine saklandıysa onunla yüz yüze gelirim. İşte o zaman beni sonunda bulduğuna inanırım. Şimdi tekrar bakayım ben centilmenime...”</p>

      <p class="e-paragraf">Bir kez daha ellerimden tuttu ve beni hayran bakışlarla süzdü.</p>

      <p class="e-paragraf">Bana öyle geldi ki o an onun için yapabileceğim en iyi şey Herbert gelince -iki üç güne kadar gelirdi herhalde- kalabileceği güvenli bir yer bulmaktı. Bu sırrı Herbert’a açmanın kaçınılmaz olduğunu düşünüyordum. Ayrıca bu sırrı onunla paylaşmak beni çok rahatlatacaktı ama bu Bay Provis -ona bu isimle seslenmeye karar vermiştim- için o kadar da basit değildi. Herbert’ı görünce onu gözü tutmazsa söylemeyecekti sırrımızı ona. Cebinden siyah kaplı bir İncil çıkararak, “Yemin ettiririz evlat!” dedi.</p>

      <p class="e-paragraf">İncil’i sadece acil durumlar için mi taşıyordu bilmiyorum ama açıkçası başka bir şekilde kullandığını da görmedim. Kitap bir mahkemeden çalınmışa benziyordu. Belki de o kitabı daha önce kullananların olduğunu bilmek ona güç veriyordu. Kitabı çıkardığında aklıma kilise mezarlığında sözüme sadık kalacağıma dair yemin ettirdiği geldi. Ve bir önceki gece anlattığı, tek başınayken kafasına koyduklarını yapmak için ettiğini söylediği yeminler...</p>

      <p class="e-paragraf">Üzerinde bir deniz yolculuğu kıyafeti olduğu için bir sonraki konumuz ne giyeceğiydi. Şort giymenin iyi bir kamuflaj olacağı düşüncesi vardı onda garip bir şekilde ama aklındaki asıl kıyafetle -nasıl bir şey olacağını tasarlamıştı- dişçiyle üniversite hocası arasında bir şahsiyete bürünecekti. Zengin bir çiftçi gibi giyinmesinin daha iyi bir fikir olacağına onu ikna edene kadar göbeğim çatladı. Saçını biraz kısaltmasına karar verdik, biraz da pudralamasına... Henüz temizlikçi kadın ve yeğeni onu görmediklerinden bu değişiklikleri hemen yapmalıydık.</p>

      <p class="e-paragraf">Bu tedbirlere karar vermek basit bir işmiş gibi görünebilir ama benim o şaşkın halimle bunları belirlemek çok uzun sürdü. Öğleden sonra saat ikiye üçe kadar kıyafetleri ve malzemeleri almak için dışarıya çıkamadım. Ben dışarıdayken onun dairede kilitli kalması ve ne olursa olsun kapıyı açmaması gerekiyordu.</p>

      <p class="e-paragraf">Bildiğim kadarıyla Essex Caddesinde kaliteli bir pansiyon vardı. Arka tarafı Temple’a bakıyordu. Benim penceremden orası görülebiliyordu. İlk önce oraya gittim ve şansım yaver gitti de ikinci katı amcam Bay Provis için tutabildim. Daha sonra dükkân dükkân dolaştım ve görünümünü değiştirebilmek için gerekli malzemeleri aldım. Bu iş de bitince Küçük Britanya’ya yollandım. Odasına girdiğimde Bay Jaggers masasında oturuyordu ama beni görür görmez ayağa kalkıp ateşin karşısına geçti.</p>

      <p class="e-paragraf">“Pip, aman dikkatli ol!” dedi.</p>

      <p class="e-paragraf">“Olurum efendim!” dedim. Gelirken onunla ne konuşacağımı uzun uzadıya düşünmüştüm.</p>

      <p class="e-paragraf">“Bir şey söyleme. Hiç kimseye bir şey söyleme. Anlıyor musun? Hiç kimseye. Bana da bir şey anlatma. Bilmek istemiyorum; merak da etmiyorum.”</p>

      <p class="e-paragraf">Adamın geldiğini bildiği çok belliydi.</p>

      <p class="e-paragraf">“Bay Jaggers, ben sadece bana anlatılanlar doğru mu değil mi, onu öğrenmek istiyorum. Yalan olmalarını umut edemiyorum ama en azından doğrulatabilirim.” dedim.</p>

      <p class="e-paragraf">Bay Jaggers başını salladı. “Ama ‘söylenenler’ mi dedin yoksa ‘bildirilenler’ mi?” Bana bakmıyordu, başı önündeydi. “Söylenenler dersen bu, insanın aklına o kişiyle konuştuğunu getirir. Halbuki Yeni Güney Galler’deki biriyle konuşmuş olamazsın öyle değil mi?”</p>

      <p class="e-paragraf">“Bildirilen diyeyim o zaman Bay Jaggers.”</p>

      <p class="e-paragraf">“Güzel.”</p>

      <p class="e-paragraf">“Abel Magwitch adındaki birinin mirası bırakan kişi olduğu bana bildirildi.”</p>

      <p class="e-paragraf">“Evet, o. Yeni Güney Galler’de kendisi!” dedi Bay Jaggers.</p>

      <p class="e-paragraf">“Bir tek o mu?”</p>

      <p class="e-paragraf">“Evet, bir tek o.”</p>

      <p class="e-paragraf">“Benim yanlış çıkarımlarımdan ve hatalarımdan sizi sorumlu tutmak gibi bir mantıksızlık içine girmeyeceğim efendim ama ben hep o kişinin Bayan Havisham olduğunu düşünmüştüm.”</p>

      <p class="e-paragraf">“Senin de söylediğin gibi Pip, bundan ben sorumlu değilim.”</p>

      <p class="e-paragraf">Çok üzgün bir halde, “Ama öyle gibi görünüyordu...” dedim.</p>

      <p class="e-paragraf">“Bu konuda hiçbir delilin yoktu Pip!” dedi Bay Jaggers başını iki yana sallayarak. “Nasıl göründüğüne değil, delillere bakacaksın. Bundan daha iyi bir kural bilmiyorum.”</p>

      <p class="e-paragraf">“Söylemek istediğim başka bir şey yok!” dedim bir müddet sessiz kaldıktan sonra. “Bana verilen bilgiyi teyit ettirdim. Hepsi buydu, sonuna geldik.”</p>

      <p class="e-paragraf">“Yeni Güney Galler’deki Magwitch sonunda ortaya çıktığına göre Pip, artık seninle bütün görüşmelerimizde gerçeğe bağlı kaldığımı anlamışsındır. Farkındasın değil mi?”</p>

      <p class="e-paragraf">“Oldukça efendim.”</p>

      <p class="e-paragraf">“Yeni Güney Galler’deki Magwitch’le bana oradan -Yeni Güney Galler’den- bir mektup yazdığında irtibata geçtik. Bana hiçbir zaman ihtiyatı elden bırakmamamı söyledi. Seni gelip burada, İngiltere’de görmek istediğini, böyle uzak bir hayali olduğunu yazdığını da hatırlıyorum. Ona bunun sözünü bile etmemesi gerektiğini, kendisi için bir af çıkmasının mümkün olmadığını, yaşaması için sürgüne gönderildiğini, tekrar buraya dönmesinin ağır bir suç olduğunu ve en ağır cezayı gerektireceğini söyledim. Magwitch’i uyardım!” dedi Bay Jaggers bana sert bakışlar atarak. “Yeni Güney Galler’e gönderdiğim mektupta bunları yazdım. Şüphesiz bu söylediklerimi dikkate almıştır.”</p>

      <p class="e-paragraf">“Kuşkusuz!” dedim.</p>

      <p class="e-paragraf">“Wemmick bana Portsmouth’dan gönderilmiş bir mektup aldığını söyledi. Purvis adında bir sömürgeci yazmış galiba ya da benzer bir isim.”</p>

      <p class="e-paragraf">“Ya da Provis!” dedim.</p>

      <p class="e-paragraf">“Oo evet, Provis. Teşekkürler. Belki de Provis’tir. Provis’i tanıyorsun belki de, öyle mi?”</p>

      <p class="e-paragraf">“Evet!” dedim.</p>

      <p class="e-paragraf">“Provis olduğunu biliyorsun. Portsmouth’dan gönderdiği mektupta Magwitch adına senin adresini sormuş. Wemmick senin açık adresini yazmış, postayla göndermiş. Büyük ihtimal Provis vasıtasıyla sen Magwitch’i -Yeni Güney Galler’dekini- öğrendin.”</p>

      <p class="e-paragraf">“Provis anlattı!” dedim.</p>

      <p class="e-paragraf">Elini uzatarak, “İyi günler Pip!” dedi. “Seninle tanıştığıma sevindim. Magwitch’e mektupla ya da Provis kanalıyla ulaştığında bütün makbuzların ve elimizde kalan nakit paranın -hâlâ paran var bizde- sana verileceğini iletir misin? İyi günler Pip.”</p>

      <p class="e-paragraf">El sıkıştık ve ben odasından çıkana kadar dikkatle bana baktı. Kapıdan çıkarken ona dönüp baktığımda hâlâ sert sert bana bakıyordu. Rafta duran iki maske sanki gözkapaklarını açmaya ve şişmiş boğazlarını zorlayarak “Vay be! Ne adam!” demeye çalışıyorlardı.</p>

      <p class="e-paragraf">Wemmick dışarı çıkmıştı. Eğer masasında oturuyor olsaydı da benim için yapabileceği bir şey yoktu. Hemen Temple’a geri döndüm. Korkunç Provis güven içinde hâlâ sulu rom ve “Zenci Başı” marka tütününü içiyordu.</p>

      <p class="e-paragraf">Sipariş verdiğim bütün kıyafetler ertesi gün geldi ve üzerine onları giydi. Üzerine ne giyse yakışmıyordu ya da bana öyle geliyordu. Bana kalırsa onda kimliğini değiştirmesini imkansız kılan bir şeyler vardı. Ona daha çok kıyafet giydirdikçe bataklıktaki kaçak mahkuma o kadar çok benziyordu. Bu şekilde algılamam son derece subjektifti, kabul ediyorum ama bence yürürken hâlâ ayağında bir zincir varmış gibi yürüyordu. Tepeden tırnağa o eski mahkumun etkileri vardı üzerinde...</p>

      <p class="e-paragraf">Tek başına kulübede geçirdiği zamanın etkisi büyüktü ve o yıllar ona ne giyerse giysin ortadan kaldırılamaz vahşi bir hava katmıştı. Cezaevinde geçirdiği yıllar ve sürekli kaçtığının, saklandığının bilincinde olmak davranışlarını çok etkiliyordu. Oturup kalkmasında, yiyip içmesinde, dalıp gitmesinde, çakısını çıkarıp bacaklarına sildikten sonra elindeki yiyecekleri kesmesinde, cam bardakları ve kupaları sanki metalden yapılmış bardaklarmış gibi ağzına götürmesinde, ekmeğinden bir parça koparışında, tabağında ne varsa hepsini silip süpürmesinde ve arkasından parmaklarını yalamasında; bu ve bunun gibi birçok harekette mahkum, hem de ağır ceza mahkumu olduğunu gösteriyordu. Her şey gün gibi ortadaydı.</p>

      <p class="e-paragraf">Pudrayı sürmek kendi fikriydi ve ben de bu fikri uyguladım ama pudra onun yüzünde ölülerde allık nasıl durursa öyle durmuştu. Onu sürmekten vazgeçtik. Sonra başına beyaz, kısa kesilmiş bir peruk taktık.</p>

      <p class="e-paragraf">O anda benim için ne kadar korkunç bir gizemi olduğunu kelimelerle ifade etmek mümkün değil. Gece kollarını kavuşturup uyuduğunda, kırışıklıklarla dolu başı göğsü üzerine düştüğünde oturup ona bakıyor, neler yaptığını merak ediyor, akla gelebilecek her suçu ona yüklüyordum. Ta ki iyice korkup yanından uzaklaşana kadar... Geçen her saatte ona olan nefretim artıyordu. Şimdiyse bu kadar nefret etmemin sebebinin Herbert’ın bir an önce gelmesini istediğimden kaynaklandığını düşünüyorum. Onun benim için neler yaptığını, neleri göze alarak yanıma geldiğini hiç hesaba katmıyor, onunla tek başına kalmaktan korkuyordum. Hatta bir seferinde yataktan kalktım ve ciddi ciddi en kötü kıyafetlerimi giyerek evden çıkıp onu öylece bırakmaya ve Hindistan’a gidip paralı asker olmaya bile niyetlendim.</p>

      <p class="e-paragraf">Evde o değil de bir hayalet olsaydı daha mı az korkardım merak ediyorum doğrusu. O uzun akşamlarda, dışarıda fırtınalar koparken onunla tek başıma kalıyordum. Bir hayalet benim yüzümden yakalanıp asılamazdı ve onun asılması benim korkularımı hafifletmeyecekti. O uyanıkken ya da tek başına kâğıt oyunları oynamıyorken -daha önce hiç görmediğim bir oyun oynuyordu ve kazandığı her sayıda çakıyla masaya bir çizik atıyordu- ona kitap okumamı istiyordu. “Yabancı dilde evlat!” İstediğini yaparken, tek bir kelime dahi anlamadığı halde ateşin önünde durup, sanki sergiliyormuş gibi beni süzüyor, okurken yan gözle ona baktığımda anladığım kadarıyla eşyalara beni gösteriyordu. Hani bir romanda hayal ürünü bir öğrenci vardır. Allah’a meydan okuyarak yarattığı canavardan kurtulmaya çalışır. İşte benim durumumun ondan aşağı kalır yanı yoktu. Yalnız ben, beni yaratan canavardan kaçmaya çalışıyordum ve ben ondan tiksindikçe, onun bana sevgisi artıyordu.</p>

      <p class="e-paragraf">Beraber kaldığımız bu süre bana bir sene gibi geldi. Yaklaşık beş gün sürdü. Gözüm kapıdaydı; Herbert’ı beklerken dışarı çıkamıyordum. Akşamları Provis’i hava almaya çıkarttığım zaman dışında tabii ki... Sonunda bir akşam yemeğimizi yedikten sonra biraz kestiriyordum; çünkü geceleri uykum kabuslarla bölünüyordu; uykumu alamıyordum, ki merdivenlerdeki tanıdık ayak seslerine uyandım. Provis -o da uyuyordu- benim çıkardığım sese uyandı ve birden çakısını çıkardı.</p>

      <p class="e-paragraf">“Bir şey yok! Herbert geldi!” dedim. Herbert paldır küldür içeri girdi. Üzerinde Fransa’nın canlı havası vardı.</p>

      <p class="e-paragraf">“Handel, sevgili dostum, nasılsın? Tekrar tekrar hatırını sorayım. Nasılsın? Bir senedir uzakta gibiyim. Sen incelmişsin; rengin de solmuş. Handel, canım dost... Aaa! Merhaba! Sizi görmedim, pardon!”</p>

      <p class="e-paragraf">Benimle tokalaşırken birdenbire Provis’i görünce durmuştu. Provis gözlerini dikmiş ona bakıyor, yavaşça çakıyı kaldırıyor, diğer cebinde de bir şeyler arıyordu.</p>

      <p class="e-paragraf">Kapıları kapattıktan sonra “Herbert, sevgili dostum, çok ilginç bir şey oldu. Bu bey benim misafirim!” dedim. Herbert durmuş, meraklı gözlerle bana bakıyordu.</p>

      <p class="e-paragraf">“Bir şey yok evlat!” dedi Provis bize doğru gelirken. Elinde siyah kitap vardı. “Şimdi bunu sağ eline al. Duyduklarını kimseye söylemeyeceğine yemin et. Öp hadi!”</p>

      <p class="e-paragraf">“Dediğini yap!” dedim Herbert’a. Herbert da şaşkın şaşkın yüzüme bakıp dediğini yaptı ve Provis’le el sıkıştılar. “Artık yeminlisin. Sen de Pip’e benzeyen bir beyefendi gibi davranacaksın.” dedi Provis.</p>

      <p class="e-1-baslik" id="toc_marker-3-2">Kırk Birinci Bölüm</p>

      <p class="e-paragraf">İstesem de, ateşin karşısına oturduğumuzda ben bütün sırrımızı Herbert’a anlattıktan sonra onun yüzünde beliren şaşkın ve endişeli ifadeyi tarif edemem. Benim bütün hissettiklerim onun yüzüne yansımıştı. Bir şey hariç: Provis’e olan nefretim.</p>

      <p class="e-paragraf">O adamla aramızdaki en önemli fark ikimizde olmayan zafer hissinin onda olmasıydı. Geldiğinden beri bir kez kendini “bayağılıkla” suçlamıştı. Onun dışında bu yoldan bir servetim olmasının bende rahatsızlığa sebebiyet verebileceğini algılayamıyordu bile. Beni bir beyefendi yapmasıyla ve beni görmek için gelmesiyle övünüyordu ama bunları benim için olduğu kadar kendisi için de yapmıştı. Ona göre bunlar ikimiz için de gurur duyulacak şeylerdi; böyle bir sonuca varmıştı...</p>

      <p class="e-paragraf">Bir süre konuştuktan sonra Herbert’a “Baksana, Pip’in arkadaşı... Geri döndüğümden beri bayağı davrandığımı biliyorum. Pip’e bunu söyledim zaten. Ama bu sizi rahatsız etmesin. Oğlum ve arkadaşı... Siz ikiniz bana güvenebilirsiniz; benim yüzümden başınız belaya girmeyecek. Çenemi tutacağım.” dedi.</p>

      <p class="e-paragraf">Herbert, “Tabii!” dedi ama pek ikna olmuş görünmüyordu. Daha çok endişeli ve şaşkın bir ifade vardı yüzünde. Bir an önce pansiyonuna gitmesini ve ikimizi yalnız bırakmasını istiyorduk ama bariz bir şekilde bizi kıskanıyor, ikimizi mümkün olduğunca geç yalnız bırakmak istediği için gitme işini ağırdan alıyordu. Geç vakte kadar bizle oturdu. Onu Essex Caddesindeki pansiyona götürüp de sağ salim içeri girdiğini gördüğümde gece yarısını geçmişti. Kapısını kapattığında geldiğinden beri ilk defa rahat bir nefes aldım.</p>

      <p class="e-paragraf">O gece merdivende takıldığım adam hep aklımda olduğundan geceleyin misafirimi dışarıda gezdirirken sağıma soluma dikkatlice bakmıştım. Şimdi de tetikteydim. İnsan tehlikede olduğunu bilip de dışarı çıktığında sanki herkesin gözü üstündeymiş gibi hissediyor. Herkes beni izliyormuş gibi geliyordu bana. Sokaktaki tek tük birkaç kişi de kendi yollarına devam ettiler ve Temple’a döndüğümde bizim sokak bomboştu. Kapıdan çıkarken arkamızdan kimse gelmemişti; içeri girerken de kimse benimle beraber gelmedi. İçeri girmeden önce kapının önünde durup Provis’in penceresine baktım. Sessiz ve huzurlu bir görüntüsü vardı içerisinin. Merdivenlerden yukarı çıkarken etraf çok sessizdi. Ne bahçede ne de merdivenlerde bir hayat belirtisi vardı.</p>

      <p class="e-paragraf">Herbert ben içeri girince kollarını açarak bana geldi. Bir dostum olduğu için daha önce hiç bu kadar mutlu olmamıştım. Herbert bana cesaret verici birkaç söz söyledikten sonra oturup düşünmeye başladık. Ne yapılabilirdi?</p>

      <p class="e-paragraf">Provis’in işgal ettiği sandalye yerinde duruyordu ve Herbert farkında olmadan onu aldı önce, ama hemen akabinde apar topar kalkıp onu bir kenara koydu ve başka bir sandalye aldı. Ondan sonra Herbert Provis’i sevmediğini hiç söylemedi. Ben de bunu itiraf edemedim ama bu konuda tek bir kelime etmeden birbirimizle aynı fikirde olduğumuzu biliyorduk.</p>

      <p class="e-paragraf">Herbert başka bir sandalyeye geçtiğinde, “Ne yapmak lazım şimdi?” dedim.</p>

      <p class="e-paragraf">“Canım arkadaşım, o kadar şaşkınım ki düşünemiyorum bile!” dedi başını tutarak.</p>

      <p class="e-paragraf">“Ben de ilk öğrendiğimde senin gibi olmuştum Herbert. Yine de yapacak bir şeyler bulmalıyız. Bir sürü yeni masraf yapmayı düşünüyor: arabalar, gösterişli kıyafetler... Onu durdurmalıyız!” dedim.</p>

      <p class="e-paragraf">“Kabul edemeyeceğini mi söylemek is...”</p>

      <p class="e-paragraf">“Nasıl kabul edebilirim ki? Baksana adamın haline! Nasıl birisi olduğunu bir düşün!”</p>

      <p class="e-paragraf">İkimiz de ürperdik birden.</p>

      <p class="e-paragraf">“Ama maalesef Herbert, ortada şöyle bir gerçek var: Bana bağlı, hem de çok. Kadere bak!”</p>

      <p class="e-paragraf">“Zavallı Handel!”</p>

      <p class="e-paragraf">“Bundan sonra ondan tek bir peni almasam bile ona şimdiden ne kadar borcum var bir düşün. Bu kadar borç çok ağır bir yük benim için. Hiçbir umudum kalmadı artık. Bir işim yok. Hiçbir işe yaramam ben.”</p>

      <p class="e-paragraf">Herbert “Ne demek hiçbir işe yaramam? Böyle konuşma!” diye bana karşı çıktı.</p>

      <p class="e-paragraf">“E peki ne işe yararım? Tek bir iş yapabilirim, o da orduda asker olmak. Gidip yazılacaktım ama ilk önce senin gelmeni, seninle konuşmayı bekledim.”</p>

      <p class="e-paragraf">Bunu söyleyip ağlamaya başladım ve tabii ki Herbert -elini uzattı ama- bunu görmezlikten geldi.</p>

      <p class="e-paragraf">“Her neyse, askerlik olmaz, Handel’ciğim. Eğer sana verdiği parayı ve sağladığı imkânları istemediğini söyleyeceksen, para kazanıp borcunu bir gün ödeyebileceğin bir iş yapman lazım. Asker olup bunu gerçekleştirmen çok zor. Hem bu çok saçma! Clarriker’ın yanında çalışman daha iyi olur. Ona ortaklıkta adım adım ilerliyorum, biliyorsun.”</p>

      <p class="e-paragraf">Zavallı dostum! Kimin parasıyla peki? Bunu bilmiyordu işte...</p>

      <p class="e-paragraf">“Ama başka bir mesele daha var. Bu cahil ve saplantılı bir adam. Uzun zamandır tek bir yere odaklanmış. Dahası -belki yanlış düşünüyorumdur ama- vahşi bir tabiatı var.”</p>

      <p class="e-paragraf">“Öyle olduğunu biliyorum. Bak sana nelere dikkat ettiğimi anlatayım!” dedim ve daha önce bahsettiklerimi ona da anlattım. Bir de bataklıkta diğer mahkumla nasıl boğuştuğunu...</p>

      <p class="e-paragraf">“Bak işte! Bir düşün! Hayatını riske atarak hayalini gerçekleştirmek üzere buraya geliyor ve o kadar bekledikten sonra bunu gerçekleştirdiğinde sen onun hayallerini yıkıyorsun ve onun kıymet verdiği her şeyi bir kenara atıyorsun. Bu hayal kırıklığıyla bir delilik yapacağını hiç hesaba katmıyor musun?”</p>

      <p class="e-paragraf">“Geldiği o korkunç geceden beri aklımda bu fikir var zaten Herbert. Saklanmaktan vazgeçip ortaya çıkabilir.”</p>

      <p class="e-paragraf">“Öyle yapması çok tehlikeli olur. İngiltere’de olduğu müddetçe bunu sana karşı bir koz olarak kullanacak ve sen onu bırakamayacaksın.”</p>

      <p class="e-paragraf">Onun katili olma fikri beni o kadar korkutmuştu ki, sandalyemde bile oturamadım; odanın içinde bir o yana bir bu yana gidip gelmeye başladım. Herbert’a Provis tanınsa ve yakalansa bile ne kadar masum olsam da suçlanabileceğimi söyledim. Onun yakınımda olması bile benim için tehlikeydi. “Hayatım boyunca demirhanede çalışsaydım, köyden hiç ayrılmasaydım, başıma da bunlar gelmeseydi!” diye düşünüyordum.</p>

      <p class="e-paragraf">Ama o kahrolası soru hep aklımdaydı: Şimdi ne yapmak gerek?</p>

      <p class="e-paragraf">Herbert, “En başta yapılması gereken onu İngiltere’den uzaklaştırmak. Eğer sen de onunla birlikte gidersen gitmeye razı olur.” dedi.</p>

      <p class="e-paragraf">“Onunla gidersem tekrar geri dönmesine mâni olabilir miyim?”</p>

      <p class="e-paragraf">“Handel’ciğim, Newgate bu kadar yakınımızdayken onun bu kadar kaygısızca gezmesi çok tehlikeli. Diğer mahkumu bahane edip onu buradan uzaklaştırabilirsin ya da hayatındaki herhangi başka bir şeyi.”</p>

      <p class="e-paragraf">“Hayatıyla ilgili hiçbir şey bilmiyorum ki!” dedim ellerimi açarak. Çok çaresiz hissediyordum kendimi. “Gece gündüz karşımda onu görmek ve hakkında hiçbir şey öğrenememek beni çıldırttı zaten. Onunla ilgili tek bildiğim çocukluğumda iki günümü korkuyla zehir etmiş olması.”</p>

      <p class="e-paragraf">Herbert ayağa kalktı ve koluma girdi. Beraberce bir aşağı bir yukarı yürümeye başladık. Halının motifini ezberlemiştik.</p>

      <p class="e-paragraf">Herbert durup, “Handel, artık ondan hiçbir yardım almayacağından emin misin?” dedi.</p>

      <p class="e-paragraf">“Kesinlikle! Sen olsaydın ne yapardın?”</p>

      <p class="e-paragraf">“Ve ondan kopman gerektiğini düşünüyorsun öyle mi?”</p>

      <p class="e-paragraf">“Herbert! Soruyorsun bir de!”</p>

      <p class="e-paragraf">“Ve hayatını senin için tehlikeye attığından onu kurtarmak zorundasın. Kendini kurtarmadan önce onu kurtarmak zorundasın. Bu meseleyi beraberce halledeceğiz dostum!” dedi.</p>

      <p class="e-paragraf">Sadece bunları duymak bile benim için büyük rahatlıktı.</p>

      <p class="e-paragraf">“Herbert, hakkında bir şeyler öğrenme meselesine gelince bunu direkt olarak sormaktan başka çare yok. Hiç lafı dolaştırmadan kendisine sormam lazım.”</p>

      <p class="e-paragraf">“Doğru. Yarın sabah kahvaltıya oturduğumuzda sor.”</p>

      <p class="e-paragraf">Bunları konuştuktan sonra yatmak için odalarımıza çekildik. Onunla ilgili kabuslar gördüm hep; o yüzden dinlenemeden kalktım. Kalktığımda onun yakalanacak olması korkusu beynimi doldurmuştu yine.</p>

      <p class="e-paragraf">Kararlaştırdığımız zamanda geldi, çakısını çıkardı ve masaya oturdu. Kendisinin yetiştirdiği “beyefendinin güçlenmesi, tam bir beyefendi olmasıyla” ilgili planlarını anlatmaya başladı ve bana bıraktığı cüzdandaki paraları süratle harcamamı istedi. Kaldığımız oteli ve onun kaldığı pansiyonu geçici yerler olarak görüyor, bana Hyde Park yakınında güzel bir ev tutmamızı istiyordu. Kahvaltısını bitirdiğinde çakısını pantolonuna siliyordu ki herhangi bir giriş cümlesine gerek duymadan, “Dün gece siz gittikten sonra arkadaşıma askerler bataklıklarda sizi bulduğunda bir adamla kavga ettiğinizi söyledim. Hatırlıyor musunuz?”</p>

      <p class="e-paragraf">“Hatırlıyorum, evet!” dedi.</p>

      <p class="e-paragraf">“İşte biz o adamın kim olduğunu öğrenmek istiyoruz ve de sizin. İkiniz hakkında da, özellikle sizin hakkınızda, fazla bir şey bilmemek garip geldi. Yoksa şimdi konuşmak sizin için uygun bir zaman değil mi?”</p>

      <p class="e-paragraf">Biraz durup düşündükten sonra, “Yeminlisin unutma, Pip’in arkadaşı!” dedi.</p>

      <p class="e-paragraf">“Tabii ki!” diye cevap verdi Herbert.</p>

      <p class="e-paragraf">“Söyleyeceğim her kelime yeminine dahil!” diye üsteledi.</p>

      <p class="e-paragraf">“Onu anladım.”</p>

      <p class="e-paragraf">“Ne yaptıysam bedelini ödedim, onu da bilin.”</p>

      <p class="e-paragraf">“Öyledir.”</p>

      <p class="e-paragraf">Siyah piposunu ve tütününü çıkardı ama sonra hikâyesini anlatırken hızını keseceğini düşünmüş olmalı ki tekrar yerine koydu ikisini de. Ellerini dizlerine koydu ve ateşe kızgın bir bakış attıktan sonra anlatmaya başladı.</p>

      <p class="e-1-baslik" id="toc_marker-3-3">Kırk İkinci Bölüm</p>

      <p class="e-paragraf">“Sen sevgili oğlum ve Pip’in arkadaşı... Hayatımı size bir şarkı ya da hikâye gibi anlatmayacağım ama kısaca anlatmam gerekirse bir hapiste, bir dışarda, bir hapiste bir dışarda ömrümün geçtiğini söyleyebilirim. Benim hayatım bu işte... Kaçıp da Pip’le arkadaş olduğum zaman dışında...”</p>

      <p class="e-paragraf">“Asmak dışında her şeyi yaptılar bana. Hücrelere kapatıldım; cezaevi cezaevi gezdirildim; bir o şehre bir bu şehre gönderildim. Depolara attılar; kamçıladılar... Doğduğum yeri bilmiyorum ama kendimi bildiğimde Essex’deydim. Karnımı doyurmak için şalgam çalıyordum. Birisi beni bırakıp kaçmıştı, tenekeci bir adamdı ve beni açıkta bırakmıştı.”</p>

      <p class="e-paragraf">“Soyadımın Magwitch, adımın Abel olduğunu biliyordum. Nereden mi biliyordum? Kuşların isimlerini nasıl biliyorsam öyle... Her şeyin yalan, bir tek kuşların adının ve kendi adımın doğru olduğunu düşünüyordum belki de o zamanlar.</p>

      <p class="e-paragraf">“Şimdiye kadar benim bebekliğimi bilen kimseye rastlamadım.”</p>

      <p class="e-paragraf">“İşte böyle... Gördüğüm en zavallı çocuk kendimdim (Bir aynada falan kendimi görmüş olduğumdan değil haa... İçine girebildiğim eşyası yerli yerinde ev sayısı çok azdı zaten...) ve böylece çok katı olmayı öğrendim. Mahkumlar ziyaretçilerine beni gösterip ‘Bu çok azılı!’ derlerdi. ‘Hep hapishanede kalacakmış!’ derlerdi. Sonra bana bakarlardı; ben de onlara bakardım. Sonra içlerinden birisi kafama bakardı- karnıma baksalardı daha iyiydi. Başkaları okuyamadığım yazılar verirler, anlayamadığım konuşmalar yaparlardı. Hepsi de şeytanla ilgiliydi. Ama şeytana uymayıp da ne yapsaydım? Mideme bir şeyler girmesi lazım, öyle değil mi? Neyse, yine basit basit konuşmaya başladım. Sen evlat ve sen Pip’in arkadaşı; söylediklerim yüzünden benden korkmayın.</p>

      <p class="e-paragraf">“Kâh serserilik yaparak, kâh dilenerek, kâh hırsızlık yaparak, bazen de iş bulabildiğimde çalışarak yuvarlanıp gidiyordum. Gerçi çok sık iş bulamıyordum. Düşünsenize, siz olsanız bana iş verir miydiniz? Avcılık, işçilik, işportacılık, arabacılık yaptım. Tarla işlerinde çalıştım. Kısacası, adam olmak için başımı belaya sokmayacak işler yapmak zorundaydım. Eski bir askerden okumayı, bir peni üzerine imza atabilen dev gibi bir adamdan yazmayı öğrendim. Eskiden olduğu kadar çok kodese tıkılmıyordum artık...</p>

      <p class="e-paragraf">“Eptom yarışlarında -yirmi yıl önceki yarışlar bunlar- bir adamla tanıştım. Öyle bir adam ki bu, şu an karşıma çıksa kafasını kırarım şu maşayla... İsmi Compeyson’dı. İşte o adam evlat, senin dün gece hatırladığını söylediğin, o çukurda dövüştüğüm adamdı.</p>

      <p class="e-paragraf">“Bu Compeyson denen adam tam bir beyefendi olarak yetiştirilmiş, okula gitmişti. Tahsili vardı yani. Konuşması çok düzgündü ve çok kibardı. Yakışıklıydı da. Yarıştan bir gece önce fundalıkların ortasındaki oyun çadırında gördüm onu. Ben içeri girdiğimde oranın sahibi ‘Bak bu adam tam sana göre!’ diye ona seslendi.</p>

      <p class="e-paragraf">“Compeyson dikkatle bana baktı; ben de ona... Pahalı, şık bir takımı, saati, yüzüğü ve yaka iğnesi vardı.</p>

      <p class="e-paragraf">‘Kılığına kıyafetine bakılırsa şansın pek yaver gitmemiş senin!’ dedi Compeyson.</p>

      <p class="e-paragraf">‘Evet efendim, hem de hiç!’ dedim. (O sırada dilencilik yaptığım için yattığım Kingston Hapishanesi’nden yeni çıkmıştım. Başka bir şey de olabilirdi suçum ama o zaman suçum oydu.)</p>

      <p class="e-paragraf">“Compeyson ‘Şans birden dönebilir, belki seninki dönmeye başlamıştır bile.’ dedi.</p>

      <p class="e-paragraf">“Ben de ‘Umarım öyle olur!’ dedim.</p>

      <p class="e-paragraf">‘Ne iş yaparsın sen?’ diye sorunca ‘Bulursam eğer yer içerim,’dedim.</p>

      <p class="e-paragraf">“Compeyson güldü; bana yine çok dikkatle baktı ve beş şilin verdi. Ertesi akşam aynı saatte, aynı yerde buluşmamızı söyledi.</p>

      <p class="e-paragraf">“Kararlaştırdığımız gibi aynı saatte oraya gittim ertesi akşam ve Compeyson beni ortağı olarak yanına aldı. Compeyson’ın işi neydi de ortağa ihtiyacı vardı peki? Compeyson’ın işi dolandırıcılık, sahtecilik, çalıntı paraları piyasaya sürmek ve bu tip işlerdi. Tezgâhlayabildiği her türlü sahtekârlığı yapıyordu. Taş kalpli bir adamdı; buz gibiydi. Ölüm kadar soğuk biriydi. Kafası çok şeytani işliyordu.</p>

      <p class="e-paragraf">“Bu işte onunla çalışan biri daha vardı. İsmi Arthur’du. Yok yok ismi değil, soy ismi Arthur’du. Hasta, ruh gibi bir adamdı. O ve Compeyson yıllar önce zengin bir kadına çok kötü bir kazık atmışlardı ve parayı götürmüşlerdi, ama Compeyson parayı kumara yatırdı. Arthur ölmek üzereydi. Sefalet içinde ölecekti ve Compeyson’ın karısı merhamet gösteriyordu -bu kadına Compeyson tekme atıp dururdu- ama onun hiç şefkat hissi yoktu. O kimseye acımazdı.</p>

      <p class="e-paragraf">“Arthur’un haline bakıp ibret almalıydım ama almadım işte... İyi yaptığımı da iddia edecek değilim. İşte böyle Compeyson’la çalışmaya başladım ve onun oyuncağı oldum. Arthur, Compeyson’ın evinin üst katında otururdu, ev Brentford’daydı. Compeyson onun yediğine içtiğine, kaldığı yere dikkat ederdi ki iyileşince yine faydalanabilsin. Ama Arthur’un kısa zaman içinde vadesi doldu. Onu ikinci ya da üçüncü görüşümde gecenin geç bir saatinde üzerinde bir tek fanila varken aşağı indi. Yüzü gözü, saçlarının dibi hep ter içindeydi. Compeyson’ın karısına, “Sally, o yukarıda benim yanımda. Ondan bir türlü kurtulamıyorum. Beyazlar içinde... Saçında çiçekler var. Delirmiş resmen. Omzunda bir kefen var. Sabah beşte beni bunun içine koyacağını söylüyor.” dedi.</p>

      <p class="e-paragraf">“Compeyson, ‘Seni aptal! Onun yaşadığını, bir bedeni olduğunu bilmiyor musun sen? Kapıdan, pencereden geçmeden, merdivenlerden çıkmadan nasıl yukarıda senin yanında olabilir?’ dedi.</p>

      <p class="e-paragraf">‘Nasıl geldiğini bilmiyorum,’ dedi Arthur. Korkudan tir tir titriyordu. ‘Ama yatağımın başucunda duruyor, delirmiş! Kalbinin olduğu yer kan içinde! Sen kırdın!’</p>

      <p class="e-paragraf">“Compeyson sert konuşuyordu ama aslında o korkağın tekiydi. Karısına, ‘Bu hasta adamı yerine götür. Magwitch sen de yardım et lütfen.’ dedi. Kendi hiç oraya yaklaşamıyordu.</p>

      <p class="e-paragraf">“Compeyson’ın karısıyla ben onu tekrar yatağına götürdük. Korkudan delirmişti. ‘Kefeni bana doğru sallıyor, görmüyor musunuz? Gözlerine bakın. Bu kadar çıldırmış olması çok korkunç değil mi? Onu benim üzerime geçirecek, sonra benim işim bitecek. Uzaklaştırın onu benden, uzaklaştırın!’ diye bağırıyordu. Bize yapışıp onunla konuşmaya devam etti. Onu gördüğüme inanmama ramak kalmıştı.</p>

      <p class="e-paragraf">“Compeyson’ın karısı ona alışık olduğundan korkusu geçsin diye ona biraz likör getirdi. Yavaş yavaş sakinleşmeye başladı. ‘Oh, gitti! Onu alıp götürdüler mi?’ dedi. Compeyson’ın karısı ‘Evet!’ dedi. ‘Onu bir odaya kilitlemelerini söyledin mi?’ ‘Evet’ ‘Peki o çirkin şeyi elinden almalarını?’ ‘Evet, evet, söyledim.’ ‘Sen iyi birisin. Bırakma beni. Her şey için teşekkür ederim.’</p>

      <p class="e-paragraf">“Daha beş dakika geçmeden yine çığlıklarla bağırmaya başladı. ‘Burada! Elinde yine kefen var. Kefeni açıyor. Köşeden üzerime doğru geliyor. Yatağıma geliyor. Tutun beni, bana yaklaşamasın! Hah! Bu sefer yakalayamadı. Onu benim üzerime sermesin, engel olun! Beni yukarı kaldırıyor! Aşağı indir beni!’ dedi. Sonra öldü.</p>

      <p class="e-paragraf">“Compeyson’ın işine geldi onun ölmesi. Bir yükten kurtulmuştu. Onunla kısa zaman içinde yine yoğun bir şekilde iş çevirmeye başladık. Benim İncil’imin üzerine bağlılık yemini etti. O ne üçkâğıtçıdır o! Hani dün arkadaşının üzerine yemin ettiği siyah kitap var ya, onun üzerine yemin etti.</p>

      <p class="e-paragraf">“O neler planladı, ben neler yaptım, o konulara hiç girmeyeyim. Bir hafta sürer anlatması. Size kısaca şunu söyleyeyim çocuklar: Beni çok pis işlere bulaştırdı ve beni kölesi gibi kullandı. Her zaman onun emrindeydim. Çalışan, tehlikeye atılan hep bendim. O benden gençti ama kafası çok çalışıyordu. Tahsili de vardı. Benden yüz kat daha iyiydi ve hiç acıması yoktu. Karımla ben kötü zamanlarımızda... Durayım burada! Daha ondan bahsetmedim.”</p>

      <p class="e-paragraf">Etrafına şaşkın şaşkın baktı. Sanki okuduğu hâtıratta hangi sayfada kaldığını hatırlayamıyor gibiydi. Yüzünü ateşe döndü; ellerini dizlerinin üzerine daha bir yayarak oturdu. Ellerini kaldırdı; sonra tekrar dizlerine koydu.</p>

      <p class="e-paragraf">“Onu anlatmama gerek yok!” dedi yine etrafa bakarak. “Compeyson’la geçirdiğim zaman hayatımın en kötü dönemiydi. Burası önemli işte! Compeyson’layken tek başıma yargılandığımı söylemiş miydim?”</p>

      <p class="e-paragraf">“Hayır!” dedim.</p>

      <p class="e-paragraf">“Evet, öyle oldu. Hüküm bile giydim. Birlikte çalıştığımız dört-beş yıl boyunca iki ya da üç kez tutuklandım ama delil yetersizdi. Daha sonra Compeyson da ben de hüküm giydik ve ağır ceza aldık. Suçumuz çalıntı paraları piyasaya sürmekti. Başka bir sürü suç vardı daha. Compeyson bana ‘Savunmamız ayrı olacak, birbirimizle irtibata geçmek yok,’ dedi. O kadar fakirdim ki üzerimdekiler hariç bütün kıyafetlerimi sattım ve Jaggers’ı buldum.</p>

      <p class="e-paragraf">Mahkemede baktım da Compeyson siyah kıvırcık saçları, siyah takımı, beyaz mendiliyle ne kadar da beyefendi görünüyordu. Benimse o kadar zavallı bir halim vardı ki... İddia makamı konuşmaya başladığında ve deliller sunulduğunda benim çok üzerime gelindi. Onu fazla suçlamadılar. Delil sunulduğunda adı geçen hep bendim. Parayı alan hep bendim. Esas işi çeviren ve parayı kazanan bendim. Avukat konuştuğunda planı daha da iyi anladım. ‘Sayın hakim ve saygı değer beyler, işte karşınızda birbirlerinden çok farklı iki adam oturuyor. Genç olan iyi yetişmiş, büyük olan kötü yetişmiş. Genç olan bu tür işlere nadiren girmiş ve sadece kendisinden şüpheleniliyor. Büyük olanın hayatı hep suç içinde, suçlularla geçmiş. Eğer içlerinde birisi suçluysa sizce bu hangisi olabilir? Ya da hangisinin suçu daha ağır olabilir?’ Avukat bu tür konuşmalar yaptı işte. Kim olduğuna bakılırsa okula giden, sınıf arkadaşları iyi mevkilerde olan Compeyson, daha önce yargılanan, hüküm giyen bendim. Konuşmaya bakılırsa, elinde mendille ağlayarak ifade veren Compeyson, hakimin yüzüne rahat rahat bakan yine bendim. Tek söyleyebildiğim, ‘Beyler, bu yanımdaki adam serserinin önde gidenidir.’ oldu. Karar çıkmadan önce iyi halden ve kötü arkadaş kurbanı olmasından dolayı affedilmesi talep edilen Compeyson’dı. Benim için sadece “suçlu” ifadesi kullanıldı. Compeyson’a dönüp, “Hele şurdan bir çıkayım, yüzünü dağıtmazsam ne olayım!” dedim. Bunun üzerine Compeyson hakime kendisini korumaları için yalvarınca yanımıza iki gardiyan verdiler. Mahkeme kararıyla Compeyson yedi, ben on dört seneye mahkum edildim. Savcı üzülmüştü onun için çünkü ona göre Compeyson iyiye gidebilirdi ama benim sabıkalı bir suçlu olduğumu, daha da kötüye gideceğimi düşünüyordu.”</p>

      <p class="e-paragraf">Çok heyecanlanmıştı konuşurken ama bunu kontrol altına almayı becerebildi. İki üç kere derin derin nefes aldıktan sonra ellerini bana uzatıp güven verici bir tonda, “Evlat, korkma, kaba konuşmayacağım!” dedi.</p>

      <p class="e-paragraf">“Compeyson’a yüzünü dağıtacağımı söylemiştim, kendi yüzümün dağılması pahasına bile olsa... Aynı gemi hapishanesindeydik ama uzun zaman uğraşmama rağmen ona ulaşamadım. En sonunda bir gün arkasından yaklaşıp yüzünü bana dönmesi için yüzüne bir tane patlattım ama görüp beni yakaladılar. O geminin güvenliği yüzmeyi ve dalmayı çok iyi bilen birisi için fazla iyi sayılmazdı. Kıyıya kadar yüzdüm. Oradaki mezarlıklarda saklanıyordum. Onların yerinde olmayı istiyordum o zamanlar; kıskanıyordum onları... İşte o sırada ilk kez oğlumu gördüm!”</p>

      <p class="e-paragraf">Onun için çok üzüldüğüm halde bana sevgiyle baktığında ondan yine nefret ettim.</p>

      <p class="e-paragraf">“Oğlumdan Compeyson’ın da oralarda olduğunu öğrendim. Biraz da benden kurtulmak için, korkusundan gemiden kaçtığını düşünüyorum, Allah biliyor ya... Benim de orada olduğumu bilmiyordu. Onu yakalayıp yüzünü gözünü dağıttım. ‘Şimdi kendimi hiçe sayıp, sana yapılabilecek en büyük kötülüğü yapacağım, seni oraya geri götüreceğim.’ dedim. Askerler görmeseydi onu saçından sürükleyerek zorla gemiye geri götürecektim.</p>

      <p class="e-paragraf">“Onu çılgına çevirmiştim. Kendisine çok zararım dokunabileceğini anladı; o yüzden kaçtı o. Onun cezası hafifti. Benim ayağıma prangalar takıldı, tekrar mahkemeye çıkarıldım ve ömür boyu sürgüne gönderildim sevgili oğlum ve oğlumun arkadaşı. Ömrüm boyunca orada kalamazdım. Bakın işte, geldim ben de!”</p>

      <p class="e-paragraf">Daha önce yaptığı gibi ağzını sildi ve yavaşça cebinden tütünüyle piposunu çıkardı. Pipoyu doldurup içmeye başladı.</p>

      <p class="e-paragraf">“Öldü mü?” dedim bir sessizlikten sonra.</p>

      <p class="e-paragraf">“Kim öldü mü evlat?”</p>

      <p class="e-paragraf">“Compeyson.”</p>

      <p class="e-paragraf">“Yaşıyorsa kesin benim ölmüş olmamı diliyordur.” dedi kızgın bir bakışla. “Ondan bir daha haber almadım.”</p>

      <p class="e-paragraf">Herbert bir kitabın iç kapağına bir şeyler yazıyordu. Yavaşça kitabı benim önüme koydu. Şöyle yazıyordu:</p>

      <p class="e-paragraf">“Bayan Havisham’ın kardeşinin adı Arthur’du. Compeyson, Bayan Havisham’ı sevdiğini iddia eden kişinin adı.”</p>

      <p class="e-paragraf">Kitabı kapattım ve başımı salladım. İkimiz de hiçbir şey söylemeden ateşin karşısında oturan Provis’e baktık.</p>

      <p class="e-1-baslik" id="toc_marker-3-4">Kırk Üçüncü Bölüm</p>

      <p class="e-paragraf">Neden şimdi durup da Provis’ten bu kadar iğrenmemin Estella ile ilgisini düşüneyim? Neden Estella’nın arabasının gelmesini beklerken hapishanenin izlerini üzerimden silmeye çalıştığım zamanki halet-i ruhiyemle, güzel ve asil Estella’yla evimde sakladığım kaçak mahkum arasındaki uçurumu düşündüğüm zamanki halimi karşılaştırayım? Nasılsa bunun bir önemi yok. Olmuş olanları değiştiremem. Ne Magwitch’e bir yararı var bunun, ne de ben suçlarımı hafifletmiş olurum.</p>

      <p class="e-paragraf">Onun anlattıklarını dinledikten sonra artık korkacak başka biri daha vardı benim için. “Eğer Compeyson yaşıyorsa ve geri döndüğünü öğrenirse kötü şeyler olur.” diye düşünüyordum. Compeyson Provis’ten çok korkuyordu; bunu ikisinden de daha iyi biliyordum. Öyle biri korktuğu düşmanından kurtulmak için onu ihbar ederdi. Bunu tahmin etmek hiç de zor değildi.</p>

      <p class="e-paragraf">Estella’nın adını Provis’in yanında ağzıma almamıştım, çünkü öyle karar vermiştim. Ama Herbert’a yurt dışına çıkmadan önce Bayan Havisham’ı da Estella’yı da görmek istediğimi söylemiştim. Bunu ona Provis’in bize hikâyesini anlattığı günün akşamında söyledim. Ertesi gün Richmond’a gitmeye karar verdim ve gittim.</p>

      <p class="e-paragraf">Bayan Brandley’in evine gittiğimde Estella’nın hizmetçisi bana onun her zamanki gibi Satis’e gittiğini söyledi. Bunun olağan olmadığını; oraya bensiz hiç gitmediğini söyledim hizmetçiye ve ne zaman döneceğini sordum. Cevapta merakımı artıran bir şeyler vardı. Hizmetçi fazla kalmayacağını söylemişti ama kesin konuşmamıştı. Eve huzursuz döndüm.</p>

      <p class="e-paragraf">Provis evine döndükten sonra (Onu hep ben bırakıyor ve hep etrafa dikkatlice bakıyordum.) Herbert’la başka bir fikir alışverişi seansında benim Bayan Havisham’ın evine gitmeden yurt dışı konusunu kesinleştiremeyeceğime karar verdik. Bu arada Herbert da ben de Provis’e bahane olarak en iyi ne söylenebilir; buna kafa yoruyorduk. Acaba şüpheli biri olarak sürekli izlenmesinden korktuğumuzu mu söyleseydik ya da daha önce hiç yurt dışına çıkmamış olduğum için seyahat etmek istediğimi mi söyleseydim? İkimiz de biliyorduk ki sonuçta ona mantıklı gelecek bir mazeret bulmak gerekiyordu. Burada onu bekleyen tehlikeleri düşünmemeye çalışıyorduk.</p>

      <p class="e-paragraf">Ertesi gün Joe’ya söz verdiğim için yanına gitmem gerektiği yalanını uydurdum. Ben yokken Provis’e göz kulak olunması gerekiyordu ve Herbert bu görevi üzerine aldı. Sadece bir gece yanlarında olmayacaktım ve döndüğümde Provis’in sabırsızlıkla beklediği harcamaları yapıp, ona göre beyefendi olmanın gereklerini yerine getirecektim. Bana öyle geliyordu ki -Herbert da o zaman benimle aynı fikirdeymiş- harcama yapmak ona dediğimizi yaptırmanın tek yoluydu.</p>

      <p class="e-paragraf">Bayan Havisham’a gitmek için herhangi bir engelim kalmayınca sabah en erken arabayla, hava daha aydınlanmadan yola çıktım. Gün ağarmaya başladığında bizim kasabaya giden yoldaydım. Mavi Domuz’a ağır ağır yaklaştığımızda elinde kürdanla kapıdan kimin çıktığını gördüm dersiniz? Bentley Drummle!</p>

      <p class="e-paragraf">Beni görmemiş gibi yaptığı için ben de onu görmemiş gibi yaptım. İki taraf için de pek akıllıca bir davranış değildi bu, çünkü ikimiz de restorana girmiştik. O kahvaltısını yeni bitirmişti; ben de sipariş verdim. Onu kasabada görmek korkunçtu çünkü oraya niye geldiğini biliyordum.</p>

      <p class="e-paragraf">İçinde dişe dokunur hiçbir yerel haber olmayan eski bir gazeteyi okuyormuş gibi yapıyordum ben. O karşımda, şöminenin karşısında ayakta duruyordu. Orada durması sinirimi bozmuştu; ona orayı kaptıramazdım! Ayağa kalktım. Ateşi karıştırmak için ayaklarının arkasındaki maşayı almam gerekti ama hâlâ onu tanımıyormuş gibi davranıyordum.</p>

      <p class="e-paragraf">“Görmezlikten mi geliyorsun?” dedi Drummle.</p>

      <p class="e-paragraf">“Oo, sen miydin? Nasılsın? Ben de ateşi söndüren kim diyordum.” dedim. Elimde maşa vardı.</p>

      <p class="e-paragraf">Maşayla ateşi karıştırmaya başladım ve işim bittikten sonra Drummle’ın yanına geçtim. Omuzlarımı dikleştirip sırtımı ateşe verdim.</p>

      <p class="e-paragraf">“Yeni mi geldin?” dedi Bay Drummle beni omzuyla biraz kenara iterek.</p>

      <p class="e-paragraf">“Evet!” derken ben de onu ittim.</p>

      <p class="e-paragraf">“Berbat bir yer!” dedi. “Sen buralısın değil mi?”</p>

      <p class="e-paragraf">“Evet, sizin Shropshire’a benzediğini duymuştum.”</p>

      <p class="e-paragraf">“Hiç alâkası yok” dedi Drummle.</p>

      <p class="e-paragraf">Sonra botlarına baktı, ben de kendiminkilere... Sonra benimkilere baktı, ben de onunkilere...</p>

      <p class="e-paragraf">“Çok zaman oldu mu sen buraya geleli?” dedim. Bu sırada ateşin önünden bir milim bile çekilmemek için gayret sarf ediyordum.</p>

      <p class="e-paragraf">Drummle “Çok olmadı!” derken esneme numarası yaptı. O da benim gibi bir milim bile uzaklaşmamak için çabalıyordu.</p>

      <p class="e-paragraf">“Çok kalacak mısın?”</p>

      <p class="e-paragraf">“Belli değil!” diye cevap verdi Drummle. “Ya sen?”</p>

      <p class="e-paragraf">“Benim de belli değil!” dedim.</p>

      <p class="e-paragraf">O anda o kadar tetikteydim ki eğer Bay Drummle’ın omzu biraz daha yaklaşsaydı onu pencereden aşağıya atacak gibiydim. O da benim benzeri bir hareketimde beni oturttururdu. Bir süre ıslık çaldı, ben de tabii ki...</p>

      <p class="e-paragraf">“Burada büyük bir bataklık bölgesi var değil mi?” dedi Drummle.</p>

      <p class="e-paragraf">“Evet? N’olmuş?” dedim.</p>

      <p class="e-paragraf">Bay Drummle bana baktı, botlarıma baktı ve “Oo!” deyip gülmeye başladı.</p>

      <p class="e-paragraf">“Komiğinize mi gitti Bay Drummle?”</p>

      <p class="e-paragraf">“Yoo, özellikle komik bulduğum bir şey yok. Atla bir gezinti yapacağım. Şu bataklığı gezeyim bir diyorum. Uzakta köy evlerinin olduğunu söylediler. Garip küçük evler varmış, demirciler falan... Garson!”</p>

      <p class="e-paragraf">“Buyrun efendim!”</p>

      <p class="e-paragraf">“Atım hazır mı?”</p>

      <p class="e-paragraf">“Hazır efendim, kapıda.”</p>

      <p class="e-paragraf">“Hanımefendi bugün ata binmeyecek. Hava güzel değil.”</p>

      <p class="e-paragraf">“Çok iyi efendim.”</p>

      <p class="e-paragraf">“Burada yemek yemeyeceğim. Onların evinde yerim.”</p>

      <p class="e-paragraf">“Peki efendim.”</p>

      <p class="e-paragraf">Sonra Drummle muzaffer bir edayla yüzüme baktı. Beni o kadar kızdırdı ki, onu kollarından tuttuğum gibi ateşe atmak geldi içimden.</p>

      <p class="e-paragraf">Şundan ikimiz de emindik ki ikimiz de dıştan bir müdahele gelene kadar ateşin önünden çekilmeyecektik. Şöminenin önünü iyice kapatmıştık; omuz omuza, ayaklarımız dip dibe, ellerimiz arkada bir milim bile çekilmeden duruyorduk. Kapının önündeki at görünüyordu; benim kahvaltım hazırdı; Drummle’ın servisi kaldırılmıştı. Garson beni başlamam için masaya çağırdı ve ben “Tamam” anlamında başımı salladım ama ikimiz de yerimizden kıpırdamıyorduk.</p>

      <p class="e-paragraf">“Derneğe uğradın mı son zamanlarda?” dedi Drummle.</p>

      <p class="e-paragraf">“Hayır. Son uğradığımda ispinozlar canımı sıktılar.”</p>

      <p class="e-paragraf">“Fikir ayrılığına düştüğümüz zaman mı?”</p>

      <p class="e-paragraf">“Evet!” dedim kısaca.</p>

      <p class="e-paragraf">“Hadi! Senin de canını sıkmak çok kolay. Hemen sinirlenmemelisin.” dedi Drummle sırıtarak.</p>

      <p class="e-paragraf">“Bay Drummle. Bana bu konuda tavsiye verebilecek kişi siz değilsiniz. Sinirlenince -ki o gün sinirlenmedim- bardak fırlatmıyorum ben.”</p>

      <p class="e-paragraf">“Ben fırlatıyorum!” dedi Drummle.</p>

      <p class="e-paragraf">Ona birkaç bakış fırlattıktan sonra sinirlerim iyice gerildi ve “Bay Drummle, bu konuşmayı ben başlatmadım. Düzgün bir konuşma olduğunu da sanmıyorum.” dedim.</p>

      <p class="e-paragraf">Başını çevirip, “Öyle olmadığından eminim ben!” dedi.</p>

      <p class="e-paragraf">“Peki o zaman. Bundan sonra, yani siz gittikten sonra hiç konuşmamamızı öneriyorum.” diye devam ettim.</p>

      <p class="e-paragraf">“Bence de öyle olsun!” dedi Drummle. “Bunu ben de teklif ederdim hatta teklif etmeden uygulardım. Ama yine de sinirlenip kendinizi kaybetmeyin. Kaybettiklerinize başka bir şey daha eklemeyin.”</p>

      <p class="e-paragraf">“Ne demek istiyorsunuz siz?”</p>

      <p class="e-paragraf">“Gar-son!” dedi Drummle bana cevap vermek için.</p>

      <p class="e-paragraf">Garson yine geldi.</p>

      <p class="e-paragraf">“Bak bakalım buraya. Hanımefendinin bugün ata binmeyeceğini ve benim bugün onların evinde yemek yiyeceğimi anladın değil mi?”</p>

      <p class="e-paragraf">“Anladım efendim.”</p>

      <p class="e-paragraf">Garson benim soğuyan çay fincanıma dokunup meraklı gözlerle bana baktıktan sonra dışarı çıktı ve Drummle bana değen omzunu hiç oynatmadan cebinden bir puro çıkarıp ağzına aldı. Hiç gidecekmiş gibi bir hali yoktu. Bir kelime daha etmememiz gerektiğini düşünüyordum, çünkü devam edersek Estella’nın adı geçecekti ve ben onun Estella’nın adını ağzına almasına katlanamazdım. Yanımda kimse yokmuş gibi karşımdaki duvara bakmaya başladım ve sesimi çıkarmamaya çalıştım. Ne kadar zaman bu komik duruşumuz devam etti bilmiyorum ama içeri giren üç çiftçi şömineye doğru ellerini ovuşturarak gelince biz kenara çekilmek zorunda kaldık.</p>

      <p class="e-paragraf">Pencereden baktığımda atın yelesini tutarken ve o her zamanki kaba hareketleriyle ata bindiğini gördüm. Bir ileri bir geri gidiyordu. Gittiğini düşünmüştüm ki geri geldi ve purosu için ateş istedi. Bir adam ona istediğini verdi ve Drummle eğilip purosunu yaktı. Gülüyordu. Gözü de restoranın penceresindeydi. Ona ateş veren adamın arkası bana dönüktü. Karışık saçları ve sürünür gibi yürümesi bana Orlick’i hatırlattı.</p>

      <p class="e-paragraf">Onun Orlick olması ya da olmaması o an önemli değildi. Havanın ve yolculuğun etkilerini üzerimden atmaya çalıştıktan sonra hiç gitmeseydim, görmeseydim daha mutlu olacağım o eski eve gittim.</p>

      <p class="e-1-baslik" id="toc_marker-3-5">Kırk Dördüncü Bölüm</p>

      <p class="e-paragraf">Bayan Havisham’la Estella’yı tuvalet masasının olduğu, duvarda şamdanların durduğu odada buldum. Bayan Havisham şöminenin yanındaki bir kanepede, Estella ise dizinin dibindeki bir minderde oturuyordu. Estella örgü örüyor, Bayan Havisham ona bakıyordu. Ben içeri girdiğimde ikisi de başlarını kaldırıp bana baktılar ve ikisi de bende bir değişim fark ettiler. Bunu birbirlerine bakışlarından anladım.</p>

      <p class="e-paragraf">Bayan Havisham, “Seni buraya hangi rüzgâr attı Pip?” dedi.</p>

      <p class="e-paragraf">Şaşırdığını anlamıştım. Estella, bana bakmak için örgüsüne birkaç saniye ara verdikten sonra devam etti ve ben parmaklarının hareketlerinden bana miras bırakan esas kişinin kim olduğunu öğrendiğimi anladığını hissettim.</p>

      <p class="e-paragraf">“Bayan Havisham, dün Estella’yla konuşmak için Richmond’a gittim ama onu buraya bir rüzgârın attığını öğrenip buraya geldim.” dedim.</p>

      <p class="e-paragraf">Bayan Havisham oturmam için üç ya da dört kez eliyle işaret ettikten sonra tuvalet masasının yanındaki sandalyeye oturdum. Çevremdeki o harap olmuş, etrafa saçılmış kıyafetlerle orası, benim o günkü ruh halime göre oldukça normal bir yerdi.</p>

      <p class="e-paragraf">“Estella’ya birazdan söyleyeceklerimi sizin de duymanızı istiyorum Bayan Havisham. Söylediklerim sizi şaşırtmayacak, üzmeyecek de. Olmamı istediğiniz kadar -hatta daha da fazla- mutsuzum şimdi.”</p>

      <p class="e-paragraf">Bayan Havisham gözlerini dikmiş bana bakıyordu. Estella’nın parmaklarının hareketinden söylediklerimi dikkatle dinlediğini anlamıştım ama başını kaldırıp bana bakmıyordu.</p>

      <p class="e-paragraf">“Bana o serveti bağışlayanın kim olduğunu öğrendim. Öğrendiğime çok sevinmedim doğrusu. Onu tanımam beni daha çok yüceltmedi, servetime servet de katmadı. Bu konuda daha fazla konuşamam. Başkasının sırları söz konusu, benim değil...”</p>

      <p class="e-paragraf">Sustum bir müddet. Estella’ya bakıyor ve nasıl devam edebileceğimi kestirmeye çalışıyordum ki Bayan Havisham, “Demek senin değil başkasının sırrı ha?” dedi.</p>

      <p class="e-paragraf">“Beni buraya ilk getirttiğinizde Bayan Havisham ben köyde yaşayan bir çocuktum. (Keşke hiç ayrılmasaymışım o köyden.) Ve buraya benim yerime herhangi başka bir çocuk gelebilirdi öyle değil mi? Siz bir nevi uşak, parayla işlerinizi görecek birini arıyordunuz değil mi? Ben bir tesadüf eseri buraya geldim.”</p>

      <p class="e-paragraf">“Evet Pip!” dedi Bayan Havisham. Sürekli başını sallıyordu.</p>

      <p class="e-paragraf">“Ve Bay Jaggers...”</p>

      <p class="e-paragraf">“Bay Jaggers’ın bununla hiç alâkası yok!” diyerek sert bir tonla sözümü kesti Bayan Havisham. “Onun haberi olmadı bundan. Onun benim avukatım olması, aynı zamanda sana servet bırakan kişinin avukatı olması sadece bir tesadüf. O birçok insanla çalışır; o yüzden bu çok normal.”</p>

      <p class="e-paragraf">Söylediklerinde yalan olmadığını kim olsa anlardı.</p>

      <p class="e-paragraf">“Ama ben uzun zaman bunu yanlış anladım ve siz de buna engel olmadınız.” dedim.</p>

      <p class="e-paragraf">Başını sallamaya devam ederek, “Evet, olmadım!” dedi.</p>

      <p class="e-paragraf">“Sizce bu acımasız bir davranış değil mi?”</p>

      <p class="e-paragraf">Bayan Havisham elindeki bastonu şiddetle yere vurarak, “Ben neden acıyayım ki insanlara?” dedi bağırarak. O kadar büyük bir tepki gösterdi ki Estella bile şaştı kaldı.</p>

      <p class="e-paragraf">Bu çıkıştan sonra tekrar sakinleşip düşünmeye başladığında öyle demek istemediğimi, kendimi yanlış ifade ettiğimi söyledim.</p>

      <p class="e-paragraf">“Peki peki. Başka ne diyecektin?”</p>

      <p class="e-paragraf">Onu yatıştırmak için “Buraya gelmemin karşılığını siz bana çok cömert davranarak verdiniz. Ben bunları sadece merakımdan soruyorum.” dedim. “Şimdi söyleyeceklerim başka bir konuyla ilgili. Bayan Havisham, benim bu yanılgıya düşmeme göz yumarken çıkar peşinde koşan akrabalarınıza da bir ceza mı vermek istediniz?”</p>

      <p class="e-paragraf">“Evet! Öyle zannettiler, sen de öyle... Öyle düşünmemeniz için mi uğraşsaydım yani? Benim yaşadıklarımı yaşayan bir insandan bunu mu beklersin? Siz kendi tuzağınızı kendiniz kurdunuz. Ben bir şey yapmadım.”</p>

      <p class="e-paragraf">O susana kadar bekledim -bu sefer de büyük bir kızgınlık içinde birden atılmıştı- ve sonra devam ettim.</p>

      <p class="e-paragraf">“Sizin akrabalarınızdan birinin evinde kaldım Bayan Havisham. Londra’ya gittiğimden beri onların yanındayım. Onlara kendime güvendiğim kadar çok güveniyorum. Belki size bunu söylememi hoş karşılamayacaksınız ama Bay Matthew Pocket ve oğlu Herbert’la ilgili düşüncelerinizde yanıldığınızı belirtmek isterim. Son derece cömert, dürüst, açık ve ince hesaplardan uzak insanlar.”</p>

      <p class="e-paragraf">“Onlar senin arkadaşların!” dedi Bayan Havisham.</p>

      <p class="e-paragraf">“Mirastan kendi haklarını onlardan aldığımı zannettikleri halde benimle arkadaş oldular. Sarah Pocket, Bayan Georgiana, Bayan Camilla gibi davranmadılar.”</p>

      <p class="e-paragraf">O ikisini diğerleriyle karşılaştırmam hoşuna gitmişti. Sustu bir ara, sonra gözünü dikip sessizce:</p>

      <p class="e-paragraf">“Onlar için ne istiyorsun?” diye sordu.</p>

      <p class="e-paragraf">“Sadece onlarla diğerlerini aynı kefeye koymamanızı. Aynı kanı taşıyor olabilirler ama bana inanın çok farklılar.”</p>

      <p class="e-paragraf">Bayan Havisham tekrar etti:</p>

      <p class="e-paragraf">“Onlar için ne istiyorsun?”</p>

      <p class="e-paragraf">“Bakın, kurnazlık yapmayı beceremiyorum; kızardım hemen. Bir şey yapmanızı istediğimi saklayamadım işte sizden. Bayan Havisham, eğer arkadaşım Herbert’a yardım etmek isterseniz -ama onun haberi olmayacak bundan- size nasıl edebileceğinizi söyleyebilirim.”</p>

      <p class="e-paragraf">“Neden onun haberinin olmaması gerekiyor?” diye sordu bastonuna iyice tutunarak. Vereceğim cevabı merakla beklediği belliydi.</p>

      <p class="e-paragraf">“Çünkü ona yardım etmeye ben başladım zaten. Onun bundan hiç haberi yok ve işinin yarım kalmasını istemiyorum, çünkü ben bundan sonra yardım edemeyeceğim. Sebebini açıklayamam. Bu başkasıyla ilgili bir sır çünkü... Benimle ilgili değil.”</p>

      <p class="e-paragraf">Yavaşça gözlerini benden uzaklaştırdı ve ateşe bakmaya başladı. Uzun süre oraya baktıktan sonra tekrar dikkatlice bana baktı. Tüm bu konuşmalar ve sessizliklerde Estella örgüsüne devam etti. Sonra Bayan Havisham konuşmamız hiç kesilmemiş gibi sordu:</p>

      <p class="e-paragraf">“Daha başka ne var söyleyeceğin?”</p>

      <p class="e-paragraf">Estella’ya dönüp titreyen sesimi kontrol altına almaya çalışarak, “Estella, seni sevdiğimi biliyorsun. Seni uzun zamandır ne çok sevdiğimi biliyorsun!” dedim.</p>

      <p class="e-paragraf">Ona seslenince başını kaldırıp bana baktı. Hiç şaşırmamış gibiydi. Bu sırada Bayan Havisham bir ona bir bana bakıyordu.</p>

      <p class="e-paragraf">“Bunu sana daha önce söylemeliydim ama hata ettim. Bayan Havisham’ın bizi birbirimize uygun gördüğünü düşünme yanılgısına düştüm. Sen beni istemediğin için bunu söylemekten sürekli kaçındım. Ama artık söylemeliyim.”</p>

      <p class="e-paragraf">Estella donuk ifadesini muhafaza ederek ve hâlâ örgüsüne devam ederek başını iki yana salladı.</p>

      <p class="e-paragraf">“Biliyorum!” dedim bu hareketini görünce. “Biliyorum. Senin benim olacağına dair bir umudum kalmadı artık. Bundan sonra parasız biri olabilirim, uzaklara da gidebilirim ama seni seviyorum. Seni bu evde ilk defa gördüğüm günden beri seviyorum.”</p>

      <p class="e-paragraf">Bana hâlâ ifadesiz bir yüzle bakıyordu. Yine başını salladı.</p>

      <p class="e-paragraf">“Bayan Havisham’ın bütün bu seneler boyunca zayıf bir çocuğa işkence etmesi, boş hayallere kapılmasını istemesi -eğer yaptıklarının sonucunu düşündüyse- çok zalimce bir davranış olurdu. Ben bunu özellikle yapmadığını düşünüyorum. Bence o kendi derdi içinde beni unuttu Estella.”</p>

      <p class="e-paragraf">Bayan Havisham’ın bir Estella’ya bir bana bakarken elini kalbine götürdüğünü gördüm.</p>

      <p class="e-paragraf">Estella çok sakin bir ses tonuyla konuşmaya başladı. “Birtakım duyguların varlığından haberdarım ama ben bunların ne olduğunu bilmiyorum. Beni sevdiğini söylüyorsun, ne demek istediğini anlıyorum; bunun kelime manasını biliyorum ama o kadar. Söylediklerin kalbime inmiyor; orada bir yerlerde karşılığı yok bunun. Ne söylersen söyle benim için önemi yok. Seni daha önce uyarmıştım ben; uyarmadım mı?”</p>

      <p class="e-paragraf">Perişan bir halde, “Evet!” dedim.</p>

      <p class="e-paragraf">“Evet ama sen bu uyarımı dikkate almadın çünkü sana göre söylediğim şeyi kastetmiyordum. Söylesene, öyle düşünmedin mi?”</p>

      <p class="e-paragraf">“Onu kastetmediğini düşündüm ve umdum. Çok gençsin; tecrübesizsin; çok güzelsin. Bu doğa kanunlarına aykırı!”</p>

      <p class="e-paragraf">“Benim doğam bu!” dedi. Kelimelerin üzerine basa basa “Bu benim karakterimin bir parçası. Sana kendimi bu kadar açarak seni diğerlerinden ayırıyorum işte. Daha fazlasını yapamam.”</p>

      <p class="e-paragraf">“Bentley Drummle’ın kasabada, senin peşinde olduğu doğru değil mi?” dedim.</p>

      <p class="e-paragraf">“Çok doğru!” dedi.</p>

      <p class="e-paragraf">“Senin ona yüz verdiğin, birlikte ata binmeye gitmeniz de doğru mu?”</p>

      <p class="e-paragraf">Bunu bilmeme şaşırdı ama yine “Evet, çok doğru,” diye cevap verdi.</p>

      <p class="e-paragraf">Konuşmaya başladığımızdan beri örgüsünü ilk kez bıraktı ve kızgın bir tonla “Sana ne dedim ben? Hâlâ söylediğim şeyi kastetmediğimi mi düşünüyorsun?”</p>

      <p class="e-paragraf">“Onunla evlenmezsin değil mi Estella?”</p>

      <p class="e-paragraf">Bayan Havisham’a baktı ve elindeki örgüye bakıp bir süre düşündü. Sonra, “Neden doğruyu söylemeyeyim ki? Onunla evleneceğim!” dedi.</p>

      <p class="e-paragraf">Başımı avuçlarımın arasına aldım ama neyse ki tahminimden çok daha kontrollü olabildim. Bana söylediklerinin ne kadar acı verdiğini düşünürsek... Ellerimi yüzümden çektiğimde Bayan Havisham’ın yüzünde öyle korkunç bir ifade vardı ki, o üzüntümde bile beni derinden etkiledi.</p>

      <p class="e-paragraf">“Estella, Estella’cığım, Bayan Havisham’ın seni yanlış yönlendirmesine izin verme. Beni bir kenara koy -zaten öyle yaptın- ama Bentley Drummmle’dan daha iyi birini bulsaydın bari. Bayan Havisham seni ona veriyor ki sana hayran olan birçokları ya da seni gerçekten seven bir avuç insan acı çeksin. O bir avuç insan içinde seni benim kadar uzun süredir olmasa da çok seven birileri olabilir. Öyle biriyle evlen en azından. Kendi iyiliğin için yap bunu!”</p>

      <p class="e-paragraf">Konuşmalarımdaki içtenlik onu şaşırtmıştı.</p>

      <p class="e-paragraf">Daha kibar bir şekilde, “Onunla evleneceğim. Düğünüm için hazırlıklar yapılıyor ve yakında evleniyorum. Neden annemin ismini karıştırıyorsun meseleye? Bu benim seçimim!” dedi.</p>

      <p class="e-paragraf">“Seçe seçe vahşi bir hayvanı mı seçtin Estella?”</p>

      <p class="e-paragraf">“Kimi seçseydim?” dedi gülerek. “Kendisinin gözümde hiç kıymeti olmadığını hemen anlayacak birini mi seçseydim? Böyle oldu işte. İyi yaptım! O benim kocam olacak. Bayan Havisham’ın beni yanlış yönlendirmesi meselesine gelince... Ona kalsaydı o beni evlendirmeyi şimdilik düşünmüyordu, ama beni yaşadığım bu hayat yordu artık. Şimdiki yaşantımın hiçbir cazip yanı yok ve ben bunu değiştirmeye kararlıyım. Bu kadar yeter. Daha fazla konuşmayacağım. Biz birbirimizi hiçbir zaman anlamayacağız.”</p>

      <p class="e-paragraf">Ben öfkeyle ve ümitsizlik içinde sayıklar gibi, “O kadar kaba ve aptal biri ki!” dedim.</p>

      <p class="e-paragraf">“Onu mutlu ederim diye korkma. Öyle olmayacak. Hadi! Elimi al da vedalaşalım hayalperest çocuk! Adam mı deseydim yoksa?”</p>

      <p class="e-paragraf">Kendime hakim olmaya çalışsam da eline düşen gözyaşlarıma engel olamadım. “Of Estella! İngiltere’de kalsam seni Drummle’ın karısı olarak görmeye nasıl tahammül ederim ben?”</p>

      <p class="e-paragraf">“Saçma! Çok saçma!” diye cevap verdi. “Fazla sürmez, unutursun.”</p>

      <p class="e-paragraf">“Asla Estella!”</p>

      <p class="e-paragraf">“Bir hafta içinde beni düşüncelerinden atarsın.”</p>

      <p class="e-paragraf">“Düşüncelerimden atmak mı? Sen benim benliğimin bir parçasısın. Benim bir parçamsın sen. Buraya geldiğim ilk günden beri okuduğum her satırda sen varsın. Ki o zamanlar o çocuğun kalbini çok kırmıştın. Gördüğüm her şeyde, nehirde, gemilerin yelkenlerinde, bataklıklarda, bulutlarda, ışıkta, karanlıkta, rüzgârda, ağaçlarda, denizde, caddelerde sen varsın. Güzel olan her hayalimde sen varsın. En sağlam Londra binalarının taşları senin benim üzerimdeki etkinden daha somut değil. Bu hep böyle oldu ve bundan sonra da böyle olacak. Sen hayatımın son anına kadar karakterimin bir parçası olacaksın. İyi yanlarımda da kötü yanlarımda da sen olacaksın. Daha çok iyi yanlarımda, çünkü bana zarardan çok yararın dokundu... Tanrı seni korusun ve bağışlasın!”</p>

      <p class="e-paragraf">Bu sözleri bana söyleten nasıl bir mutsuzluktu bilmiyorum. İçimden çağlayarak bu sözler çıkmıştı. Elini dudaklarıma götürdüm ve yavaşça öptükten sonra oradan ayrıldım. Ama çok sonraları bile Estella’nın bana nasıl inanmaz gözlerle baktığını ve Bayan Havisham’ın hayalete benzeyen görüntüsünü, ben odadan çıkarken hâlâ kalbini tutmasını hatırlamam mümkün oldu.</p>

      <p class="e-paragraf">Her şey bitmişti. Buraya kadardı! O kadar çok zaman geçmişti ki içerde, ben dışarı çıktığımda hava kararmaya yüz tutmuştu. Bir süre ara sokaklarda, dar yollarda gizlendim. Ondan sonra Londra’ya yürüyerek dönmek istedim, çünkü ara sokaklarda yürürken hana gidip Drummle’ı tekrar orada görmek istemediğime karar vermiştim. Benimle konuşulmasına ya da arabada yanıma oturulmasına katlanamayacaktım. Yapabileceğim en iyi şey kendimi yormaktı.</p>

      <p class="e-paragraf">Londra Köprüsü’nden geçtiğimde vakit gece yarısını geçmişti. Dar sokaklardan geçerken Temple’a giden en kestirme yolların kapatılmış olduğunu gördüm. Ertesi güne kadar beklenmiyordum, ama yanımda anahtarlarım vardı ve eğer Herbert yatmışsa onu rahatsız etmeden odama geçebilirdim.</p>

      <p class="e-paragraf">Temple kapandıktan sonra nadiren Whitefriars Kapısı’ndan girerdim. O gün de öyle yaptım. Üstüm başım çamur içindeydi ve çok yorgundum. O yüzden kapıcı kapıyı açarken bana çok dikkatli baktığı zaman işkillenmedim. Ona yardımcı olayım diye adımı hatırlattım.</p>

      <p class="e-paragraf">“Emin değildim ama ben de onun siz olduğunuzu düşünmüştüm efendim. Size bir not var. Size bunu getiren kişi bunu elimdeki fenerin ışığında okumanızın iyi olacağını söyledi.</p>

      <p class="e-paragraf">Bu istek beni şaşırtmıştı. Notu aldım. Bay Philip Pip’e hitaben yazılmıştı ve notun üzerinde ‘BUNU LÜTFEN BURADA OKUYUN!” yazıyordu. Kapıcının fener tuttuğu notu açtım. Wemmick’in yazısıydı bu. Şöyle yazıyordu: “EVE GİTMEYİN.”</p>

      <p class="e-1-baslik" id="toc_marker-3-6">Kırk Beşinci Bölüm</p>

      <p class="e-paragraf">Bu uyarıyı okuyup Temple’ın kapısından döndükten sonra Fleet Sokağına saptım ve bir araba tutup Covent Garden’daki Hummums Oteline gittim. Orada gecenin herhangi bir saatinde boş oda bulmak mümkündü. Görevli her daim açık olan kapıdan beni içeri alıp bana elindeki listeye göre sıradaki odayı gösterdi. Odam zemin katta, arkaya bakan bir odaydı. İçinde dört direkli kocaman bir karyola vardı.</p>

      <p class="e-paragraf">Görevliden gece lambası istemiş olduğumdan kapıyı kapatmadan önce eski zamanların saz lambalarından bir tane getirdi. Bir baston hayaletine benziyordu lamba. Daha dokunmadan kırıldı ve yandığında duvarda kocaman yuvarlak halkalar belirdi. Yatağa girdiğimde ve acıyan ayaklarımla ve bîtap halimle uzandığımda gözlerimi kapayamayacağımı anladım. Gecenin karanlığında duvardaki Argus’la<span class="dipnotno" style="font-size:0.74em;" xml:lang="tr-TR">16</span> birbirimize bakmaya başladık.</p>

      <p class="e-paragraf">Ne kadar kederli bir geceydi Allah’ım... Ne kadar endişe dolu, berbat, uzun bir geceydi! Odada kötü bir koku vardı; toz ve is kokusu... Yatağın üzerindeki köşede Allah bilir yazdan beri ne kadar sinek, böcek, tırtıl birikmiş, yazın gelmesini bekliyordu. “Ondan sonra hiç aşağıya iniyorlar mı acaba?” diye içime kurt düştü. Uyanık halde biraz daha yattıktan sonra birtakım sesler duymaya başladım: Dolap bir şeyler fısıldıyor, şömine iç çekiyor, lavabo tik tak sesleri çıkarıyor ve çekmecenin bir gözündeki gitar telinden ses geliyordu. Bu esnada duvardaki her halkada “EVE GİTMEYİN” yazısını görüyordum.</p>

      <p class="e-paragraf">Gece gece gördüğüm bu hayaller ve duyduğum sesler bu yazı kadar ürkütmüyordu beni. Bir ağrı gibiydi... Her ne düşünüyor olursam olayım aklımın bir köşesinde o da vardı. Gazetede, bir gece Hummums Oteli’ne bir gencin gelip intihar ettiğini ve sabah kanlar içinde bulunduğunu okumuştum ve bunun üzerinden fazla bir zaman geçmemişti. “O da benim odamda kalmış olmalı!” diye düşündüm. Yataktan kalkıp yerde kan lekeleri olup olmadığını kontrol ettim. Sonra kapıyı açıp koridora bir göz attım. Koridorun sonundaki ışığı görmek içimi rahatlattı ama bu arada eve niye gidemediğimi, ne zaman gidebileceğimi, Provis’in evde güvende olup olmadığını düşünüp duruyordum. O kadar bu düşüncelerle meşguldü ki zihnim, başka bir şey düşünmek için yer yoktu sanki kafamın içinde! Estella ve onunla sonsuza dek ayrıldığımız, ayrılırken yaşadıklarımız, konuştuklarımız, onun bakışları, ses tonu, örgü örerkenki parmak hareketleri aklıma geldiğinde bile, “EVE GİTMEYİN” yazısını düşünüyordum bir taraftan da... En nihayet yorgunluktan uyuyakaldığımda bile rüyamda bu fiilin çekimiyle uğraştım. Emir kipinde şimdiki zaman kullanarak cümleler kuruyordum: Eve gitme; onun eve gitmesine izin vermeyin; bizim eve gitmemize izin vermeyin; eve gitmeyin; onların eve gitmesine izin vermeyin... Eve gidemezdim, gitmeyecektim, gitmemeliydim. Çok rahatsız oldum ve uyanıp tekrar duvara bakmaya başladım.</p>

      <p class="e-paragraf">Saat yedide beni uyandırmalarını istemiştim. Başka kimseyi görmeden ilk önce Wemmick’i görmeliydim çünkü ve şundan emindim ki bu meseleyi onunla Walworth’daki ruh haliyle konuşmam gerekiyordu. Öyle kötü bir geceden sonra o odadan çıkmak o kadar rahatlatıcı bir şeydi ki, görevli gelince kapıyı iki kez çalmasına gerek bile kalmadan o rahatsız yataktan kalktım.</p>

      <p class="e-paragraf">Kalenin siperleri görüş alanıma girdiğinde saat sekizdi. Elimde iki tane sıcak ekmekle içeri giren hizmetçi kıza denk gelince onunla birlikte ben de köprüden geçtim. Böylelikle Wemmick’in ve ihtiyarın karşısına birdenbire çıkmış oldum. Wemmick ikisi için çay hazırlıyordu. Aralık kapıdan ihtiyarın yatakta olduğunu gördüm.</p>

      <p class="e-paragraf">“Selam Bay Pip! Döndünüz demek!” dedi Wemmick.</p>

      <p class="e-paragraf">“Evet ama eve gitmedim!” dedim.</p>

      <p class="e-paragraf">“İyi olmuş!” dedi ellerini ovuşturarak. “Temple’ın her kapısına not bıraktım. Hangi kapıdan girdiniz?”</p>

      <p class="e-paragraf">Hangisi olduğunu söyledim.</p>

      <p class="e-paragraf">“Gidip diğer kapılardaki notları yok edeyim.” dedi Wemmick. “Hiçbir zaman yazılı bir kanıt bırakmamak lazım. Sonradan nasıl kullanılabileceğini insan kestiremez. Sizden bir şey rica edebilir miyim? Bu sosisi ihtiyar babam için kızartır mısınız?”</p>

      <p class="e-paragraf">Büyük bir zevkle yapacağımı söyledim.</p>

      <p class="e-paragraf">“O halde sen kendi işlerine bakabilirsin Mary Anne!” dedi Wemmick küçük hizmetçi kıza. “Biz de baş başa kalırız, öyle değil mi Bay Pip?” dedi Wemmick bana göz kırpıp.</p>

      <p class="e-paragraf">Ona dostluğu ve bu uyarısı için teşekkür ettim. Kısık sesle konuşmaya başladık. Ben bu arada ihtiyarın sosisini kızartıyor, kızarmış ekmeğine yağ sürüyordum.</p>

      <p class="e-paragraf">“Bay Pip, biliyorsunuz, biz ikimiz birbirimizi anlayabiliyoruz. Şimdiye kadar gizli işler yaptık sizinle. İşle ilgili olaylarda duygu işin içine katılmaz; biz bunu aştık.” dedi Wemmick.</p>

      <p class="e-paragraf">Katıldığımı söyledim. İhtiyarın sosisini meşale gibi yaktığımdan, sonra da söndürmek zorunda kaldığımdan dolayı gerilmiştim.</p>

      <p class="e-paragraf">Wemmick “Dün sabah, sizi bir kez götürdüğüm yerde tesadüfen bir şey duydum. Yalnız ikimiz konuşurken bile eğer gerekliyse bazı isimleri zikretmememiz gerektiğini düşünüyorum.” dedi.</p>

      <p class="e-paragraf">“Bence de. Anlıyorum sizi.” dedim.</p>

      <p class="e-paragraf">“İşte orada dün sabah tesadüfen sömürgecilerle ilgisi olan ve zengin birinin... Bunun tam olarak kim olduğunu bilmiyorum; ismini kullanmayalım.” dedi.</p>

      <p class="e-paragraf">“Hiç gereği yok!” dedim.</p>

      <p class="e-paragraf">“İşte öyle biri insanların hep kendi istekleri doğrultusunda gitmedikleri, bazen zoraki gönderildikleri bir yerde ortalığı karıştırmış biraz.”</p>

      <p class="e-paragraf">Onun yüzüne bakacağım derken ihtiyarın sosisini maytap gibi yakmış, ikimizin de dikkatini dağıtmıştım. Özür diledim bunun için.</p>

      <p class="e-paragraf">“Birdenbire ortadan kaybolmuş. Bunun üzerine insanlar birtakım tahminler yürütmeye başlamışlar. Sizin Temple’da, Garden-court’taki eviniz izlenmiş, tekrar izlenebilirmiş.”</p>

      <p class="e-paragraf">“Kim tarafından?” dedim.</p>

      <p class="e-paragraf">“O kadarını anlatmayayım.” dedi isteksiz bir şekilde. “Resmi sorumluluklarımla çatışırım o zaman. O bahsettiğim yerde, diğer başka olayların yanı sıra bunu da duydum işte. Kimden duyduğumu söyleyemem.”</p>

      <p class="e-paragraf">Bunu söylerken kızartma çatalıyla sosisi elimden aldı ve ihtiyarın kahvaltısını küçük bir tepsiye koydu. Tepsisini eline vermeden önce ihtiyarın odasına elinde beyaz temiz bir peçeteyle gidip yaşlı adamın çenesinin altına onu sıkıştırdı. Sonra babasını yatağında doğrulttu, arkasına bir yastık verdi, gece taktığı başlığını yan koydu ve adamcağıza serseri bir hava verdi. Sonra büyük bir özenle kahvaltı tepsisini önüne koyup, “İyisin değil mi ihtiyar babacığım?” dedi. Neşeli ihtiyar, “İyiyim, iyiyim oğlum!” diye cevap verdi. İhtiyar o anda misafir karşısına çıkacak halde olmadığı için onun olduğu tarafa hiç bakmadım. Sanki o tarafı hiç görmüyormuş gibi davrandım.</p>

      <p class="e-paragraf">“Bu evin gözetlenmesi meselesi (Demek ki boşuna şüphelenmemişim.) beni izleyen kişi tarafından size söylenmedi değil mi?” diye sordum Wemmick’e.</p>

      <p class="e-paragraf">Wemmick çok ciddi görünüyordu. “Bunu söyleyemem. Yani şimdi söyleyemem. Ama öyle olsa da olmasa da tehlikeli bir durum söz konusu.”</p>

      <p class="e-paragraf">Küçük Britanya’daki görevine olan bağlılığı onu her şeyi anlatmaktan alıkoyuyordu. Bana bu kadarını söylemesi bile büyük bir iyilik olduğu için onu sıkıştıramıyordum da... Ama uzun uzun ateşe bakıp düşündükten sonra ona bir soru soracağımı, cevap verip vermemesinin ona kaldığını söyledim. Kollarını kavuşturarak ve kısa kollu gömleğini tutarak (Ev rahatlığından anladığı ceketsiz dolaşmaktı.) başını “evet” anlamında sallayarak sorumu sormama izin verdi.</p>

      <p class="e-paragraf">“Gerçek adı Compeyson olan kötü bir adam duydunuz mu hiç?” dedim.</p>

      <p class="e-paragraf">Evet anlamında başını salladı.</p>

      <p class="e-paragraf">“Hayatta mı?”</p>

      <p class="e-paragraf">Bir kez daha başını salladı.</p>

      <p class="e-paragraf">“Londra’da mı?”</p>

      <p class="e-paragraf">Bir kez daha başını salladı ve kahvaltısına devam etti.</p>

      <p class="e-paragraf">Wemmick, “Soru sorma işlemi bittiğine göre duyduklarımdan sonra ne yaptığıma geçiyorum. Garden-court’ a sizi bulmaya gittim. Bulamayınca da Bay Herbert’ı bulmak için Clarriker’a gittim.”</p>

      <p class="e-paragraf">Merakla “Bulabildiniz mi bari?” diye sordum.</p>

      <p class="e-paragraf">“Buldum. Ona herhangi bir isim vermeden ya da detaya inmeden eğer yakınlarda Tom, Jack ya da ne bileyim Richard adında birileri varsa siz gelmeden biran önce onu oradan uzaklaştırmasını söyledim.”</p>

      <p class="e-paragraf">“Ne yapacağını şaşırmıştır herhalde.”</p>

      <p class="e-paragraf">“Evet, ne yapacağını şaşırdı çünkü Jack midir Tom mudur Richard mıdır her kimse onu çok da uzağa götürmemesi gerektiğini söyledim. Bay Pip, size bir şey söyleyeyim mi? Bu koşullar altında büyük bir şehirden daha iyi bir yer bulunamaz. Hemen açık vermeyin. Bekleyin bir süre. Ortalık yatışıncaya kadar bekleyin. Yurt dışına çıkmak istiyorsanız bile...”</p>

      <p class="e-paragraf">Bu değerli tavsiyesi için kendisine teşekkür ettim ve Herbert’ın ne yaptığını sordum.</p>

      <p class="e-paragraf">“Bay Herbert yarım saat şaşkınlığını üzerinden atamadı ama yarım saat sonra bir plan yaptı. Bir sırrını verdi: Babası yatalak olan bir nişanlısı olduğunu söyledi. Siz bunu zaten biliyorsunuzdur. Kızın babası penceresinden nehrin üzerindeki gemiler görünen bir odada kalıyormuş. O genç hanımla tanışıyorsunuzdur muhtemelen, değil mi?”</p>

      <p class="e-paragraf">“Henüz tanışmadık.” dedim.</p>

      <p class="e-paragraf">İşin aslı şuydu: O benim Herbert’a faydası olmayan zengin bir arkadaş olduğumu düşünmüştü başta. Herbert bizi birbirimizle tanıştırmayı teklif ettiğinde bunu pek de iyi karşılamamış ama kabul etmişti. Herbert da bu durumdan beni haberdar etmişti ve beraberce daha zamanı gelmediğine, sonra tanışmamızın daha uygun olacağına karar vermiştik. Ben gizliden gizliye Herbert’ın hayallerini gerçekleştirmesine yardım etmeye başladığımda onun ve nişanlısının görüştüklerinde üçüncü kişiyi istememelerini gayet normal karşıladım. O yüzden Clara’nın itimadını artık kazandığımı bilsem de, birbirimize selam söylesek de onu hiç görmemiştim. Ama tabii bunları Wemmick’e anlatmadım.</p>

      <p class="e-paragraf">Wemmick, “Ev nehir kenarında ve Limehouse ile Greenwich arasında bir yerde olduğundan ve saygıdeğer dul bir hanım evin üst katını dayalı döşeli olarak kiraya vermek istediğinden Herbert, Tom, Jack veyahut Richard için burasının uygun bir yer olabileceğini söyledi. Size şimdi söyleyeceğim üç nedenden ötürü bunun iyi bir fikir olduğunu düşündüm. Birincisi, buradan ve şehrin kalabalığından, gürültüsünden uzak bir yer. İkincisi, siz kendiniz oraya gitmeseniz de Bay Herbert’tan Tom, Jack veya Richard’ın emniyette olduğunun haberini alırsınız. Üçüncüsü, bir süre sonra eğer onun yanına gitmek isterseniz ve yurt dışına çıkmak isterseniz nehrin kıyısında orası zaten. Oradan geçen gemilerden birine binip gidebilirsiniz.”</p>

      <p class="e-paragraf">Bu söyledikleri beni epey rahatlatmıştı. Wemmick’e tekrar tekrar teşekkür ettim ve devam etmesini rica ettim.</p>

      <p class="e-paragraf">“Efendim, sonra Bay Herbert dün gece saat dokuzda Tom, Jack ya da Richard’ı -ikimiz de adını bilmek istemiyoruz- bahsettiği yere götürüp yerleştirdi. Eski kaldığı yerdekiler Dover’a gittiğini düşünüyorlar, çünkü o yoldan geçtiler oraya. Bu olayın en büyük avantajı ise bütün olan bitenin sizin yokluğunuzda gerçekleşmesi oldu. Eğer birisi sizi takip ediyorsa sizin o sırada millerce uzakta çok farklı işlerle meşgul olduğunuzu biliyor. Şimdi bu durum onun kafasını karıştıracak ve şüphesini dağıtacak. Aynı nedenden ötürü eğer eve dün gelmiş olsanız bile eve gitmemenizi istedim. Kafası daha da karışacak, sizin de yapmak istediğiniz bu zaten.”</p>

      <p class="e-paragraf">Wemmick kahvaltısını bitirdikten sonra saatine bakıp paltosunu giydi.</p>

      <p class="e-paragraf">Elleri hâlâ gömleğinin kollarında “Şimdi Bay Pip, ben yapabileceğimin en fazlasını yaptım. Ama daha fazlası varsa -Walworth’daki bakış açımı kullanarak ve kesinlikle büyük bir gizlilik içinde- yardımcı olmaktan zevk duyarım. İşte adres. Gece eve gitmeden önce buraya gidip kendi gözlerinizle Tom, Jack ya da Richard’ın iyi olduğunu görebilirsiniz. Bu da dün eve gitmemenizin sebeplerinden birisi. Ama eve gittikten sonra tekrar oraya gitmeyin. Son bir şey daha...” dedi. Ellerini gömleğinin kollarından çekti ve omzuma dokunup “Bu akşam gelirken onun taşınabilir mallarını da getirin. Ona ne olacağını bilemezsiniz. Taşınabilir mala bir şey olmasın; aman dikkat!” dedi.</p>

      <p class="e-paragraf">Bu konuda tam olarak ne düşündüğümü Wemmick’e söyleyemezdim. Söylemedim de...</p>

      <p class="e-paragraf">“Gitme zamanı!” dedi Wemmick.. “Çıkmam lazım. Yapacak çok önemli başka bir işiniz yoksa eğer akşama kadar burada kalmanızı öneririm. Çok endişeli görünüyorsunuz. İhtiyarla sakin bir gün geçirmiş olursunuz hem. Domuz vardı bir tane, hatırlıyorsunuz değil mi?”</p>

      <p class="e-paragraf">“Elbette!” dedim.</p>

      <p class="e-paragraf">“Onun etinden de yersiniz. Kızarttığınız sosis onun etinden yapılmıştı. Birinci sınıf bir et. Eski bir dostun hatırına da olsa bir deneyin. Hoşça kal ihtiyar babam!” diye seslendi neşeyle.</p>

      <p class="e-paragraf">“Tamam John, tamam oğlum!” diye bağırdı adam içeriden.</p>

      <p class="e-paragraf">Çok geçmeden ateşin karşısında uyuyakaldım. İhtiyar da ben de günün çeşitli saatlerinde ateşin önünde uyuma zevkini yaşadık. Akşam yemeğinde domuz filetosuyla bahçede yetişen yeşilliklerden vardı. İhtiyara sürekli başımı sallıyordum. Hava karardığında ihtiyarı ekmek kızartırken bırakıp evden çıktım. İhtiyarın sürekli duvara bakmasından ve sofraya koyduğu çay fincanı adedinden Bayan Skiffins’in de akşama beklendiği sonucuna vardım.</p>

      <p class="e-1-baslik" id="toc_marker-3-7">Kırk Altıncı Bölüm</p>

      <p class="e-paragraf">Kürek ve gemi direği talaşı kokan o bölgeye gittiğimde saat sekizi geçiyordu. Köprünün aşağısında kalan, nehir kıyısındaki bu bölgeye yabancıydım. Kıyıya yaklaştığımda gitmem gereken yerin aslında orası olmadığını, kolay kolay da bulamayacağımı fark ettim. Mill Pond Bank, Chink’s Basine’e gitmem gerekiyordu ve Old Green Copper Rope-Walk<span class="dipnotno" style="font-size:0.74em;" xml:lang="tr-TR">17</span> dışında başka bir yerden oraya gidemezdim.</p>

      <p class="e-paragraf">Rıhtımda tamir edilen gemilerin, gemi hurdalarının, balçıkların, gemi tamircilerinin, paslı çapaların, kereste yığınlarının arasında kayboldum. En sonunda beklenmedik bir anda Mill Pond Bank’in yakınlarında bir yere çıktım. Havası temiz bir yerdi; iki üç ağaç ve eski bir değirmen vardı. Old Green Copper Rope-Walk’u ay ışığında seçebildim.</p>

      <p class="e-paragraf">Mill Pond Bank’teki tek tük evlerin arasında üç katlı cumbalı bir ev gördüm. İşte aradığım ev orasıydı. Kapının üzerinde Bayan Whimple’ın ismi yazıyordu. Aradığım isim buydu işte. Kapıyı çaldım; yaşlı, sevimli bir kadın açtı kapıyı. Hemen ardından Herbert çıktı kapıya. Gelip beni sessizce salona aldı. Bu yabancı evde onun tanıdık yüzünü görmek garip gelmişti. Köşedeki dolapta duran porselenlere, camlara ve şöminenin üzerindeki deniz kabuklarına, Kaptan Cook’un ölümünü, bir geminin limandan ayrılışını, Üçüncü George’u Windsor’un terasında peruklu, deri kısa pantolonlu resmeden duvardaki renkli oyma işlerine baktığım gibi bakıyordum Herbert’a.</p>

      <p class="e-paragraf">“Her şey yolunda Handel!” dedi Herbert. “O çok memnun halinden. Seni bir an önce görmek istiyor. Sevgilim şimdi babasının yanında. Eğer onun aşağı inmesini beklersen sizi tanıştırayım. Ondan sonra yukarı çıkarız. O duyduğun ses babasının sesi.”</p>

      <p class="e-paragraf">Yukarıdan bir homurdanma sesi geliyordu ve duyduğum bu ses yüz ifademi değiştirmişti.</p>

      <p class="e-paragraf">Herbert gülerek, “Mutsuz bir ihtiyar bildiğim kadarıyla ama onu hiç görmedim. Rom kokusunu almıyor musun? Hep içer!” dedi.</p>

      <p class="e-paragraf">“Rom mu içer?” dedim.</p>

      <p class="e-paragraf">“Evet!” dedi Herbert. “Damla hastalığına nasıl bir etkisi olduğunu sen düşün artık. Bütün yiyeceklerin odasında durmasında, oradan alınıp yenmesinde ısrar ediyor. Başının üzerindeki raflarda tutuyor bütün yiyecekleri. Odası bir bakkaliyeye dönmüştür Allah bilir.”</p>

      <p class="e-paragraf">O konuşurken homurdanma sesi artmaya başladı. Sonra tekrar kesildi.</p>

      <p class="e-paragraf">“Peyniri kendi keserse başka ne olur ki? Sağ eli ve neredeyse bütün vücudu felçli. Öyle biri Double Gloucester peynirini kendi kesmeye kalkarsa böyle parmağını keser işte.”</p>

      <p class="e-paragraf">Kesik çok derin olmalıydı ki bir inleme sesi yükseldi.</p>

      <p class="e-paragraf">Herbert, “Provis’in üst katı kiralaması Bayan Whimple için çok iyi oldu. Çünkü genelde insanlar bu sese tahammül edemezler. Garip bir yer burası, öyle değil mi Handel?” dedi.</p>

      <p class="e-paragraf">Garip bir yerdi gerçekten ama çok temiz ve düzenliydi.</p>

      <p class="e-paragraf">Bunu söylediğimde Herbert “Bayan Whimple ev hanımlarının en iyisidir. Clara’ya kendi annesiymiş gibi yardımcı olmasaydı Clara ne yapardı bilmiyorum. Clara’nın kendi annesi yok Handel. Bu ihtiyar Gruffandgrim’den<span class="dipnotno" style="font-size:0.74em;" xml:lang="tr-TR">18</span> başka hayatta hiç kimsesi yok.”</p>

      <p class="e-paragraf">“Bu gerçek ismi değil, öyle değil mi Herbert?”</p>

      <p class="e-paragraf">“Hayır, hayır, bu benim ona taktığım isim. İsmi Bay Barley. Benim annem ve babam gibi ebeveynleri olan bir oğul için kimsesiz bir kız ne büyük bir nimet değil mi ?” dedi Herbert.</p>

      <p class="e-paragraf">Herbert bana daha önce anlatmıştı ama o gün tekrar hatırlattı. Bayan Clara Barley ile Clara Hammersmith’de eğitimini tamamlamak üzereyken tanışmış. Babasına bakmak üzere Clara’yı eve çağırdıklarında ilişkilerinden Bayan Whimple’ı haberdar etmişler ve Bayan Whimple o zamandan beri onları desteklemiş. Bundan ihtiyar Barley’e hiç bahsetmemeleri gerektiğini, onun tek derdinin hastalığı, romu ve deposundaki yiyecekleri olduğunu düşünüyorlardı. Biz kısık bir tonda sohbet ederken odanın kapısı açıldı ve koyu renk gözleri olan çok güzel bir kız içeri girdi. Yirmi yaş civarındaydı. Herbert elindeki sepeti aldı ve tanıştırmak için, “Clara!” dedi. Gerçekten de çok güzel bir kızdı. İhtiyar Barley’in elinde tutsak bir peri kızıydı sanki.</p>

      <p class="e-paragraf">Herbert “Baksana, işte zavallı Clara’nın akşam yemeği.” dedi. “Her gece bunu veriyor babası. İşte bu onun ekmek payı, bir peynir dilimi ve de rom, ki romu ben içiyorum. Bu da Bay Barley’in kahvaltısı. “Pirzola, üç tane patates, biraz bezelye, biraz un, elli gram tereyağı, bir tutam tuz ve karabiber. Bunlar birlikte pişirilecek ve hastalığına iyi gelecek sanırım!”</p>

      <p class="e-paragraf">Herbert’ın bana gösterdiği yiyeceklere Clara’nın öyle tabii, kabullenmiş bir bakışı vardı, Herbert’ın koluna öylesine güvenle, sevgiyle ve masumca sokuluyordu ki... Burada, Mill Pond Bank, Chinks’s Basin, Old Green Copper Rope-Walk’ta, babasının homurtularıyla çınlayan bu yerde korunmaya muhtaç olduğu öylesine aşikârdı ki çok zengin olacağımı bilsem bile ikisinin arasına girip birbirlerine verdikleri sözden onları döndürmeye çalışmazdım.</p>

      <p class="e-paragraf">Ona hayran hayran bakıyordum ki adamın inlemeleri kükremeye dönüştü ve yukarda korkunç bir patırtı koptu. Sanki tahta bacaklı bir dev tavanı delip bize ulaşmak istiyordu. Clara Herbert’a “Babam beni çağırıyor sevgilim!” deyip üst kata koştu.</p>

      <p class="e-paragraf">“İşte istekleri bitmek bilmeyen bir ihtiyar! Şimdi ne istiyor sence Handel?”</p>

      <p class="e-paragraf">“Bilmem! İçecek bir şeyler mi?”</p>

      <p class="e-paragraf">“Doğru!” diye bağırdı Herbert, sanki güç bir tahminde bulunmuşum gibi. “Masanın üstünde içki hep hazır bekliyor. Biraz sonra Clara’nın sürahiyi kaldırıp içkiden biraz aldığını duyacaksın. Bak, işte!” Bir inleme sesi daha... “Şimdi içiyor... Şimdi tekrar yattı.”</p>

      <p class="e-paragraf">Hemen sonra Clara yanımıza döndü ve Herbert beni yukarıya kaçağımızın yanına çıkardı. Bay Barley’in kapısının önünden geçerken söylendiğini duyduk. Sanki söylediklerinin tam tersini kastediyordu.</p>

      <p class="e-paragraf">“Heyamola! Bakın işte, koca Bill Barley burada. Tanrı sizi korusun. Bill Barley burada işte, Tanrı sizi korusun. Koca Bill Barley ölü balık gibi sırt üstü yatıyor. Tanrı sizi korusun. Heyamola! Korusun...”</p>

      <p class="e-paragraf">Herbert kendi kendisini teselli eden sözler söyleyen Barley’in gece gündüz böyle kendi kendine konuştuğunu, özellikle gündüzleri yatağına monte edilmiş teleskopla uzaklara baktığını söyledi.</p>

      <p class="e-paragraf">Evin üst katındaki havadar iki küçük odalı dairede -ki buraya Barley’in sesi aşağıya geldiğinden daha az geliyordu- Provis’i rahatça otururken bulduk. Şaşırmış görünmedi; kayda değer bir duyguya kapılmış bir hali de yoktu ama bana öyle geldi ki anlaşılmaz bir şekilde yumuşamıştı.</p>

      <p class="e-paragraf">O gün dinlenme şansına sahip olmamdan kaynaklanıyor olsa gerek; salim kafayla düşünebildim ve ona Compeyson’dan hiç bahsetmemeye karar verdim. O adama karşı düşmanlığı buradan çıkıp onu bulmaya çalışmasıyla sonuçlanabilirdi. Bu da kendini mahvetmesi demek olurdu. O yüzden Herbert’la ikimiz ateşin karşısında onun yanına geçip oturduğumuzda ona ilk önce Wemmick’in bilgi kaynaklarına ve muhakemesine güvenip güvenmediğini sordum.</p>

      <p class="e-paragraf">“Evet, evet evlat! Jaggers’ın her şeyden haberi vardır!” dedi başını sallayarak.</p>

      <p class="e-paragraf">“Ben Wemmick’le konuştum. Uyarılarını ve tavsiyelerini söylemeye geldim.” dedim.</p>

      <p class="e-paragraf">Biraz önce bahsettiğim olay dışında Wemmick’in söylediklerini anlattım. Wemmick’in bunu nasıl duyduğunu, (memurlardan mı mahkumlardan mı duyduğunu söyleyemiyordum bilmediğim için), kendisinden şüphelenildiğini, benim evin izlendiğini, Wemmick’in onun bir süre uzakta durmasını, benim de kendisinden uzak durmamı tavsiye ettiğini ve Wemmick’in onun yurt dışına çıkmasından bahsettiğini söyledim. Zamanı geldiğinde benim de kendisine katılacağımı ya da onun peşinde olacağımı da ekledim. Bunun Wemmick’e göre en güvenli yol olduğunu söyledim. Daha sonra ne olacağı konusuna hiç girmedim. Girmeme sebebim kafamda bu konunun bir netliğe kavuşmaması değildi. Sadece onu yumuşamış görünce ve kendi hayatını benim için tehlikeye attığını düşününce söyleyemedim. Masraflarımı artırarak yaşam tarzımı değiştirmemle ilgili olarak ise durumumuzun daha kötüye gidip gitmeyeceği belli olmadığı için böyle bir davranışı düşüncesiz bir davranış olarak gördüğümü belirttim.</p>

      <p class="e-paragraf">Bunu inkâr edemedi. Tüm konuşmamız boyunca gayet mantıklı konuştu. Geri dönmesinin bir risk olduğunu ve bunun böyle olduğunun hep farkında olduğunu söyledi. Bu riski aleyhine çevirmek için herhangi bir şey yapmayacaktı. Ayrıca kendisine bu kadar yardım eden kişi varken güvenliğinden endişe etmiyordu.</p>

      <p class="e-paragraf">Bir süredir ateşe bakıp düşünmekte olan Herbert, Wemmick’in tavsiyelerinin aklına bir fikir getirdiğini, belki yararı dokunabileceğini söyledi. “İkimiz de iyi kürekçiyiz Handel. Karanlık çöktüğünde onu nehre indirebiliriz. O zaman hiçbir kayık ya da kayıkçı tutulmamış olur. Hem böylece şüphe çekmemiş oluruz. Mevsim önemli değil. Temple’ın orada kürek çekmeye başlarsan ve bunu bir alışkanlık haline getirirsen bu kimin dikkatini çeker ki? Bunu yirmi kez, elli kez yaptığın zaman yirmi birinci veya elli birinci seferinde kimse ne yaptığınla ilgilenemez.”</p>

      <p class="e-paragraf">Bu planı tuttum. Hele Provis bayılmıştı! Planı bir an önce uygulamaya karar verdik. Provis köprünün aşağısına gelip Mill Pond Bank’ten kayıkla geçtiğimizde bizi tanımıyormuş gibi davranacaktı. Ayrıca bizi her gördüğünde, her şey yolundaysa eğer doğuya bakan penceresindeki panjuru kapatmasını kararlaştırdık.</p>

      <p class="e-paragraf">Durum değerlendirmemiz bittikten ve her şey ayarlandıktan sonra gitmek için ayağa kalktım. Herbert’a eve birlikte gitmememizin daha uygun olacağını ve ondan yarım saat önce çıkacağımı söyledim. “Sizi burada bırakmak hoşuma gitmiyor.” dedim Provis’e. “Ama benim yanımda burada olduğunuzdan daha güvende olamazsınız... Hoşça kalın.”</p>

      <p class="e-paragraf">“Sevgili oğlum!” dedi ellerimi tutarken. “Ne zaman görüşebileceğiz bilmiyorum. Veda kelimelerini hiç sevmem. İyi geceler diyelim.”</p>

      <p class="e-paragraf">“İyi geceler! Herbert sürekli aramızda mekik dokuyacak. Zamanı geldiğinde ben de hazır olacağım emin olun. İyi geceler, iyi geceler!”</p>

      <p class="e-paragraf">Kendi odasında kalmasının en iyisi olduğunu düşündük. Kapıya kadar bizi geçirdi ve biz merdivenden inerken bize lamba tuttu. Dönüp ona tekrar baktığımda aklıma geri döndüğü ilk gece rollerimizin tam tersi olduğu aklıma geldi. Ondan ayrılmanın içimi bu kadar sıkacağını ve beni endişelendireceğini hiç tahmin edemezdim daha önce, ama o gece öyle hissettim.</p>

      <p class="e-paragraf">İhtiyar Barley, kapısının önünden tekrar geçtiğimizde hâlâ söyleniyordu. Çıkardığı seslerde herhangi bir azalma söz konusu değildi. Aşağıya indiğimizde ev sahibine Provis ismini söyleyip söylemediğini sordum Herbert’a. Bana yeni kiracının isminin bundan böyle Bay Campbell olduğunu söyledi. Burada Bay Campbell hakkında bilinen tek şey Herbert’a emanet edildiği ve kendisinin onun bakımına çok özen gösterdiği, düzenli bir hayatı olması için gayret gösterdiğiymiş. O yüzden Bayan Whimple ve Clara’nın oturduğu salona girdiğimizde Bay Campbell’la olan alâkamdan hiç bahsetmedim; kendime sakladım.</p>

      <p class="e-paragraf">Kara gözlü o kibar, güzel kızdan ve aşka arka çıkan o anaç ruhlu hanımdan ayrılırken Old Green Copper Rope-Walk gözüme başka türlü göründü. İhtiyar Barley çok çok yaşlı olabilirdi; çokça sövüyor da olabilirdi. Ama olsun! Orayı dolduran gençlik, güven ve umut vardı. Sonra Estella’yı düşündüm ve çok üzgün bir şekilde eve döndüm.</p>

      <p class="e-paragraf">Temple eskisi gibi sessizdi; herhangi bir anormallik yoktu. Eskiden Provis’in kaldığı oda -penceresine bakılınca- sessiz ve karanlıktı. Garden-court’ta gezen kimse de yoktu. Fıskiyenin yanından iki üç kez geçtikten sonra odama çıktım. Çok yalnızdım. Herbert eve geldiğinde yatağımın kenarında durup her şeyin aynı olduğunu, durumda bir değişiklik olmadığını rapor etti. Pencerelerden birini açıp ay ışığını seyretti ve kaldırımların o saatte herhangi bir katedral kadar boş olduğunu söyledi.</p>

      <p class="e-paragraf">Ertesi gün kayığı getirttim. Çabucak hallolmuştu bu iş de... Kayık Temple merdivenlerindeydi ve istediğim zaman bir iki dakika içinde ulaşabileceğim bir mesafedeydi. Ondan sonra pratik yapmak için sık sık dışarı çıktım. Bazen Herbert da yanımda oluyordu; bazen tek başıma çıkıyordum. Soğukta, yağmur yağarken ya da kar serpiştirirken de kürek çekiyordum ama birkaç seferden sonra kimse bana dönüp bakmadı bile. İlk önce Blackfriars Köprüsü’ne kadar gidiyordum; sonra gelgit olayına bağlı olarak Londra Köprüsü’ne gidiyordum. Benim bahsettiğim köprü Eski Londra Köprüsü. Medcezir hadisesinde deniz kabardığında burada kuvvetli bir akıntı olurdu ama ben başkalarından bu akıntıları aşmayı öğrendiğim için bir problem yoktu. Pool’un yakınlarına, sonra da Erith’e geçiyordum. Mill Pond Bank’ten ilk geçtiğimde Herbert’la ikimiz kürek çekiyorduk. Gelirken de geri dönerken de panjurların kapatıldığını gördük. Herbert oraya haftada en az üç kere gidiyordu ve bana, bir kere bile endişe verici bir durum olduğundan bahsetmedi. Ama ben yine de tetikteydim, çünkü hâlâ tehlike geçmemişti. İnsan bir kez izlendiğini öğrenince hayat çok zorlaşıyor. O kadar çok alâkasız insandan şüphelendim ki...</p>

      <p class="e-paragraf">Kısacası, her zaman içimde beni izleyen adama karşı bir korku hissi vardı. Herbert bazen pencerelerden birinden nehre bakıp nehrin Clara’ya doğru aktığını düşünmesinin kendisini mutlu ettiğini söylemişti. Oysa ben korkuyla, nehrin Magwitch’e doğru aktığını ve üzerindeki herhangi bir karaltının onun izini süren birileri olabileceğini, sessizce, hızla ve kararlılıkla ona doğru gittiklerini ve onu yakalayacaklarını düşünüyordum.</p>
    </div>
  </div>
</body>
</html>
