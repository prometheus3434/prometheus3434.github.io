<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buyukumutlar-ebup-3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="buyukumutlar-ebup-3.html" xml:lang="tr-TR">
    <div class="story">
      <p class="e-perde" id="toc_marker-1">I. Cilt</p>

      <p class="e-1-baslik" id="toc_marker-1-1">Birinci Bölüm</p>

      <p class="e-paragraf">Soyadımız Pirrip ve vaftiz ismim de Philip olduğundan bu ikisini çocuk aklımla Pip isminden daha kısa ve açık bir şekilde birleştiremezdim herhalde. Ben de kendime Pip dedim ve Pip diye çağırılmaya başladım.</p>

      <p class="e-paragraf">Soyadımızın Pirrip olduğunu babamın mezar taşından ve ablamdan -kendisi demircinin karısıydı- biliyorum. Annemi ve babamı hiç görmediğimden ve o zamanlar fotoğraf da olmadığından görünüşlerinin nasıl olduğunu mezar taşlarından çıkarmaya çalışırdım. Babamın mezar taşının üzerindeki yazılar bana garip bir şekilde onun eski kafalı, şişman, esmer, siyah kıvırcık saçlı bir adam olduğu fikrini verdi. “Yukarıdakinin karısı Georgiana” yazısının karakterinden ve köşelerden annemin çilli ve hastalıklı olduğu kanısına vardım o zamanki aklımla. İkisinin mezarlarının yanı başında sıra sıra dizili olan yarım metre uzunluğundaki beş tane dörtgen taşa gelince... Bunlar, hayat mücadelesinden çok çabuk vazgeçmiş beş erkek kardeşimin aziz hatıralarıydı. Ne zaman onları düşünsem sırt üstü yatmış, elleri ceplerinde dünyaya geldiklerini, gidene kadar da hiç istiflerini bozmadan aynı duruşu koruduklarını hayal ederdim.</p>

      <p class="e-paragraf">Bizimkisi nehrin kıyısında, denizden yirmi mil içeride bir bataklık köyüydü. Neyin ne olduğuna dair ilk canlı ve geniş kapsamlı izlenimimi soğuk ve nemli bir günde edindim. Akşam olmak üzereydi. O gün kesinlikle anladım ki ısırgan otlarıyla dolu bu çıplak yer bir kilise mezarlığıydı ve bu köyün merhumu Philip Pirrip ve yukarıdakinin karısı Georgiana ölmüş ve gömülmüşlerdi. Ve adı geçenlerin bebekleri Alexander, Bartholomew, Abraham, Tobias ve Roger da ölmüş ve gömülmüşlerdi. Ve kilisenin ötesinde, üzerinde dağınık halde sürülerin otladığı, duvarlar, kanallar, tümsekler ve kapılarla kesişen çorak yer bataklıktı. Ve ötesindeki cılız kurşuni çizgi nehirdi ve rüzgârın kendisinden kaçtığı, uzaktaki vahşi in denizdi. Ve hepsinden birden korkup ağlamaya başlayan titrek çocuk da Pip’di.</p>

      <p class="e-paragraf">“Kes sesini!” dedi korkunç bir ses ve bir adamın kilise sundurmasının olduğu taraftaki mezarların arasından çıktığını gördüm. “Ses çıkarma seni küçük şeytan, yoksa boğazını keserim!”</p>

      <p class="e-paragraf">Ayağında kocaman bir zincir olan, kaba görünümlü, gri kıyafetler içinde, korkunç bir adamdı. Şapkasız, ayakkabıları delik deşik, başında eski bir bez sarılı olan bir adam... Denizde sırılsıklam ıslanmış, çamura batmış, taşlar yüzünden topallayan, çakmaktaşlarının ayaklarını kestiği, ayaklarına ısırganların, dikenlerin battığı, topallayan, titreyen, kızgın bakan, hırıltılar çıkaran ve beni çenemden yakalarken dişleri gıcırdayan bir adam....</p>

      <p class="e-paragraf">“Ahh! Boğazımı kesmeyin efendim!” diye yalvardım korku içinde. “Yalvarırım yapmayın efendim!”</p>

      <p class="e-paragraf">“Adını söyle!” dedi adam. “Çabuk!”</p>

      <p class="e-paragraf">“Pip, efendim!”</p>

      <p class="e-paragraf">“Bir kere daha!” dedi adam. “Yüksek sesle!”</p>

      <p class="e-paragraf">“Pip. Pip, efendim!”</p>

      <p class="e-paragraf">“Nerede yaşıyorsun sen? Evini göster.”</p>

      <p class="e-paragraf">Kızılağaçların ve tepesi budanmış ağaçların arasında, kiliseye bir ya da iki mil uzaklıktaki düzlükte kurulmuş köyümüzü işaret ettim.</p>

      <p class="e-paragraf">Adam bana bir an baktıktan sonra baş aşağı çevirip ceplerimi boşalttı. Bir parça ekmekten başka hiçbir şey yoktu cebimde. O kadar güçlüydü ve bunu o kadar aniden yaptı ki, kilise tepe taklak oldu ve çan kulesini ayaklarımın altında gördüm. Kilise normale döndüğünde, adam ekmeği büyük bir iştahla yiyor, ben de yüksek bir mezar taşının üstünde oturuyordum.</p>

      <p class="e-paragraf">“Seni köpoğlu!” dedi adam dudaklarını yalayarak. “Amma tombul yanakların var senin!”</p>

      <p class="e-paragraf">O zamanlar yaşıtlarımdan çelimsiz ve güçsüz olmama rağmen sanırım yanaklarım tombuldu.</p>

      <p class="e-paragraf">Başını tehditkâr bir biçimde iki yana sallayarak, “İnsanın yiyesi geliyor be!” dedi.</p>

      <p class="e-paragraf">Öyle yapmaması umudumu dile getirdim ciddiyet içinde ve beni üzerine koyduğu mezar taşına daha sıkı tutundum; biraz üzerinde durabilmek, biraz da ağlamamak için.</p>

      <p class="e-paragraf">“Bak bakayım buraya!” dedi adam. “Annen nerede senin?”</p>

      <p class="e-paragraf">“Orada efendim!” dedim.</p>

      <p class="e-paragraf">İrkildi, koşmaya başladı; sonra durup arkasına baktı.</p>

      <p class="e-paragraf">“Orada efendim!” diye çekinerek açıkladım. “Yukarıdakinin karısı Georgiana. O benim annem.”</p>

      <p class="e-paragraf">“Haa!..” dedi gelirken. “Annenin yanındaki de baban mı?”</p>

      <p class="e-paragraf">“Evet efendim!” dedim. “O da bu köyün merhumu.”</p>

      <p class="e-paragraf">“Haa...” diye homurdandı düşünceli düşünceli. “Kiminle yaşıyorsun sen? Yaşamana izin verileceğini düşünürsek tabii! Ki henüz kararımı vermedim!”</p>

      <p class="e-paragraf">“Ablamla efendim! Bayan Joe Gargery. Kendisi demirci Joe Gargery’nin karısıdır.”</p>

      <p class="e-paragraf">“Demirci ha?” dedi ve ayaklarına baktı.</p>

      <p class="e-paragraf">Ayaklarına ve bana birkaç kez pis pis baktıktan sonra üzerinde oturduğum mezar taşına yaklaştı, iki kolumdan tuttu, gözleri mümkün olduğunca kuvvetli bir ifadeyle bana bakıyordu. Ben de en çaresiz halimle ona bakayım diye beni olabildiği kadar arkaya yatırdı.</p>

      <p class="e-paragraf">“Bak şimdi, yaşayıp yaşamayacağını belirleyecek soru geliyor. Sen eğe nedir biliyor musun?”</p>

      <p class="e-paragraf">“Evet efendim!”</p>

      <p class="e-paragraf">“Yiyeceğin de ne olduğunu bilirsin?”</p>

      <p class="e-paragraf">“Evet efendim!”</p>

      <p class="e-paragraf">Her sorudan sonra kendimi daha çaresiz ve tehlikede hissetmem için beni daha çok arkaya yatırıyordu.</p>

      <p class="e-paragraf">“Bana bir eğe getireceksin.” Beni yatırdı tekrar. “Ve yiyecek.” Tekrar yatırdı. “İkisini de getireceksin.” Tekrar yatırdı. “Yoksa senin kalbinle ciğerini sökerim!”</p>

      <p class="e-paragraf">O kadar korktum ve başım döndü ki ellerine yapıştım, “Lütfen beni kaldırın! Belki o zaman midem bulanmaz ve de size daha çok yardımcı olabilirim!” dedim.</p>

      <p class="e-paragraf">Beni öyle bir ters yüz etti ki kilise kendi etrafında döndü. Sonra beni kollarımdan tuttu, taşın üzerine dikip devam etti şu korkunç sözlerle:</p>

      <p class="e-paragraf">“Yarın sabah erkenden şuradaki eski bataryaya eğe ve yiyecek getiriyorsun. Bunu yaparsan ve beni gördüğünü kimseye söylemeye ya da ima etmeye kalkışmazsan yaşamana izin verilecek. Söylediklerimin herhangi birini yapamazsan, ne kadar küçük olurlarsa olsunlar, kalbin ve ciğerin çıkarılıp yenecek. Şimdi, ben yalnız değilim, sen öyle sanabilirsin ama... Benimle saklanan genç bir adam var, ki beni o genç adamla karşılaştırırsak ben melek sayılırım. O benim dediklerimi duyuyor. Onun bir çocuğa ve onun kalbiyle ciğerine ulaşmak için kendine has gizli bir tekniği var. Bir çocuğun o adamdan saklanmaya teşebbüs etmesi boşuna. Çocuk kapısını kilitleyebilir, sıcak yatağında olabilir, kendini sarıp sarmalayabilir, başını sıkıca battaniyesinin altına sokabilir, kendini rahat ve güvende hissedebilir ama bu genç adam yavaşça gelip onun üstünü açar. Ben onu sana zarar vermesin diye zor tutuyorum şimdi. Onu senden uzak tutmak zor gerçekten. Şimdi ne diyorsun?”</p>

      <p class="e-paragraf">Ona, eğeyi, bulabildiğim kadar yiyecekle birlikte sabah erkenden bataryaya getireceğimi söyledim.</p>

      <p class="e-paragraf">“Gelmezsem Allah çarpsın de!” dedi adam.</p>

      <p class="e-paragraf">Ben de öyle söyledim ve beni yere indirdi.</p>

      <p class="e-paragraf">“Şimdi…” diye devam etti. “Aldığın görevi hatırla, o genç adamı hatırla ve evine dön!”</p>

      <p class="e-paragraf">“İyi… İyi geceler efendim!” dedim sendeleyerek.</p>

      <p class="e-paragraf">“Amma da iyi gece...” dedi etrafındaki soğuk ve nemli düzlüğe bakarak. “Keşke bir kurbağa olsaydım. Ya da yılanbalığı.”</p>

      <p class="e-paragraf">Bir yandan kollarıyla titreyen vücudunu sararak -sanki kuvvet veriyormuş gibi sıkıca kavrayarak- alçak kilise duvarına doğru topallayarak gitti. Isırgan otlarının ve yeşil tepecikleri saran fundalıkların arasında, onu ayak bileğinden yakalayıp içeri çekmek için mezarlarından usulca uzanan ölülerin ellerinden kaçıyormuş gibi dikkatle ilerlerken, dönüp çocuk gözlerime baktı.</p>

      <p class="e-paragraf">Alçak kilise duvarına geldiğinde, bacakları uyuşmuş ve kaskatı kesilmiş bir adam gibi üzerinden atladı duvarın ve bana bakmak için döndü. Onu dönerken görünce, yüzümü eve çevirdim ve tabanları yağladım. Ama hemen sonra arkama baktım ve onu nehre doğru giderken gördüm. Hâlâ kollarıyla kendini sarıyordu ve çok yağmur yağdığında veya sular yükseldiğinde üzerlerine basılan, oraya buraya saçılmış kayaların arasında yaralı ayaklarıyla dikkatle yürüyordu.</p>

      <p class="e-paragraf">Arkasından bakmak için durduğumda bataklıklar sadece ufuktaki siyah uzun bir çizgiden ibaretti. Nehir de başka bir yatay çizgiydi, ne çok geniş ne de çok siyahtı. Gökyüzünde uzun kızıl çizgilerle yoğun siyah çizgiler birbirine karışmıştı. Bütün bu manzara içinde zar zor iki siyah nesne algılayabildim. Bir tanesi denizcilerin dümendeyken kullandıkları işaret kulesiydi. Bir direğin üzerindeki kasnaksız bir fıçı gibiydi. Yanına yaklaştıkça çirkinleşiyordu. Öbürü de eskiden bir korsanın asıldığı bir darağacı. Dünyaya yeniden gelen bir korsanmış ve kendisini tekrar asacakmış gibi, topallayarak bu ikincisine doğru gidiyordu adam. Öyle olduğunu düşündüğümde sarsıldım. Sığırların başlarını kaldırıp ona baktıklarını görünce “Onlar da mı öyle düşünüyor acaba?” diye merak ettim. Korkunç genç adamı görmek için etrafa bakındım, ama izine rastlayamadım. Yine de korkmuştum ve hiç durmadan eve koştum.</p>

      <p class="e-1-baslik" id="toc_marker-1-2">İkinci Bölüm</p>

      <p class="e-paragraf">Ablam Bayan Joe Gargery benden yirmi yaş büyüktü. Komşuları arasında beni “elinde büyütmüş” olmasıyla bilinirdi. Kendisi de öyle olduğunu düşünürdü. Elinin sert ve ağır olduğunu ve ellerini ne benim ne de Joe’nun üzerinden çekmediğini bildiğimden, “elinde büyütmek” ifadesinin anlamının böyle bir şey olduğunu zannederdim.</p>

      <p class="e-paragraf">Ablam güzel bir kadın değildi ve bence Joe Gargery’yi evlenmeye kendi zorlamıştı. Joe Gargery tüysüz yüzünün iki yanında sarı bukleleri olan sarışın bir adamdı. Gözlerinin mavisi öyle kararsız bir renkti ki, gözlerinin akına karışmış gibiydi. Sakin, iyi huylu, babacan, safça, iyi bir dosttu. Kuvvetçe bir nevî Herkül’dü. Acizlikte de...</p>

      <p class="e-paragraf">Siyah saçlı ve kara gözlü ablam Bayan Joe’nun teninin kırmızılığı o kadar keskindi ki bazen “Yıkarken sabun yerine Hindistan cevizi rendesi mi kullanıyor acaba?!” derdim. Uzun boyluydu; kemikli bir yapısı vardı. Hemen hemen her zaman kare şeklindeki üst kısmına bir sürü iğne tutturulmuş, arkadan iki düğüm attığı kaba bir önlük takardı. Neden onu taktığını, illa takması gerekiyorsa da neden hayatının hiçbir günü çıkarmadığını anlamıyordum.</p>

      <p class="e-paragraf">Joe’nun demirci ocağı evin bitişiğindeydi. Evimiz o zaman köydeki birçok ev gibi ahşap bir evdi. Kilisenin bahçesinden eve koşarak gittiğimde ocak kapalıydı ve Joe tek başına oturuyordu. Joe ve ben aynı dertten muzdarip kişiler olarak birbirimize güvenirdik. Kapıyı açıp da kapının karşısında, ocağın başında otururken onu gördüğümde, varlığı bana yine güven verdi.</p>

      <p class="e-paragraf">“Bayan Joe seni aramak için pek çok kez dışarı çıktı. Yine dışarıda. Bu çıkışı on üç oldu.”</p>

      <p class="e-paragraf">“Öyle mi?”</p>

      <p class="e-paragraf">“Evet Pip!” dedi Joe. “Ve daha da kötüsü yanında kaşıyıcı var.”</p>

      <p class="e-paragraf">Bu kötü haberi aldığımda yeleğimin tek düğmesini büküp durmaya başladım ve büyük bir üzüntüyle ateşe baktım. Kaşıyıcı benim vücuduma temasları sonucu düzleşen, ucunda balmumu olan bir değnekti.</p>

      <p class="e-paragraf">“Oturdu, oturdu ve kalkıp kaşıyıcıyı kaptı, sonra da deli gibi dışarı çıktı. Bunu yaptı işte!” dedi Joe yavaşça. Bir yandan maşayla ateşi karıştırıyordu. “Çılgın gibi dışarı çıktı Pip.”</p>

      <p class="e-paragraf">“Uzun zamandır mı dışarıda Joe?” Ona her zaman daha büyük bir çocukmuş, akranımmış gibi davranırdım.</p>

      <p class="e-paragraf">Yukarıda asılı Hollanda malı saate bakıp “Son krizi beş dakikadır sürüyor Pip. Geliyor!” dedi. “Kapının arkasına geç ahbap, havluyu da arkana al.”</p>

      <p class="e-paragraf">Tavsiyesine uydum. Ablam Bayan Joe kapıyı sonuna kadar açıp arkasında bir engelle karşılaşınca sebebini hemen keşfetti ve kaşıyıcıyı daha ileri bir tetkik için kullandı. Sonunda beni Joe’ya fırlattı. Ben genelde onun evliliğinde mermi işlevini görüyordum. Joe nasıl olursa olsun beni tutmaktan memnundu yine de. Beni ocak tarafına çekip kocaman bacağıyla çevreledi.</p>

      <p class="e-paragraf">“Nerelerdesin seni küçük maymun?” dedi Bayan Joe ayağını yere vurarak. “Beni korkutup endişelendirmek için neler yaptığını söyle çabuk! Yoksa elli tane Pip olsa, beş yüz tane de Gargery olsa, seni o köşeden çıkarırım!”</p>

      <p class="e-paragraf">Ağlayarak, “Kilise mezarlığına gittim sadece!” dedim taburemden.</p>

      <p class="e-paragraf">“Kilise mezarlığı ha!” diye tekrarladı ablam. “Ben olmasaydım çoktan oraya gitmiş ve bir daha dönmemiş olurdun. Seni kim elinde büyüttü?”</p>

      <p class="e-paragraf">“Sen büyüttün!” dedim.</p>

      <p class="e-paragraf">“Neden yaptım acaba?” diye bağırdı.</p>

      <p class="e-paragraf">“Bilmiyorum!” dedim sızlanarak.</p>

      <p class="e-paragraf">“Esas ben bilmiyorum!” dedi ablam. “Şimdi olsa yapmam, bunu biliyorum. Sen doğduğundan beri önlüğümü hiç çıkarmadığımı söyleyebilirim. Senin annen olmadan, bir demircinin karısı olmak -ve onun bir Gargery olması- yeterince kötü zaten!”</p>

      <p class="e-paragraf">Ateşe doğru kederli kederli bakarken düşüncelerim o meseleden uzaklaştı. Çünkü bataklıkta gördüğüm ayakları zincirli kaçak, gizemli genç adam, eğe, yiyecekler ve onların bu iki ihtiyacını temin etmek üzere verdiğim korkunç söz yükseldi kömürlerin arasından.</p>

      <p class="e-paragraf">“Hıh!” dedi bayan Gargery, elindeki kaşıyıcıyı bana doğru yöneltirken. “Kilise mezarlığı demek! Kilise mezarlığı dersiniz tabii ikiniz de!” Bu arada birimiz bunu hiç söylememişti. “Bugünlerde kilise mezarlığını boylayacağım sayenizde ve siz mükemmel ikili bensiz kalacaksınız.”</p>

      <p class="e-paragraf">O kendini sofrayı kurmaya verdiğinde, Joe eğilip bana baktı. Sanki ikimizi düşünüp, gelecekte böyle acı bir şeyin olması durumunda nasıl bir ikili olabileceğimizi hesaplıyordu. Sonra oturup sarı lüleleriyle oynayarak, mavi gözleriyle Bayan Joe’yu izledi. Bu tür gerginlikler olduğu zaman hep böyle davranırdı.</p>

      <p class="e-paragraf">Ablamın hiç değişmeyen bir tereyağlı ekmek hazırlama stili vardı. İlk önce, sol eliyle dilimi sert ve hızlı bir şekilde önlüğüne bastırırdı. Bazen orada iğne olurdu ve yerken ağzımıza gelirdi. Sonra bıçağa biraz tereyağı alırdı -fazla değil ama!- ve onu ekmeğe sürerdi. Bunu bir eczacının merhem hazırlaması gibi yapardı. Şamar atma hünerini kullanarak bıçağın iki yüzüyle de tereyağının, ekmeğin kabuklarından taşan kısımlarını düzeltir, bıçağı şık bir hareketle temizler ve ekmekten kalın, yuvarlak bir parça keserdi. Bu parçayı ekmekten ayırmadan önce de onu ikiye böler; birini bana, birini Joe’ya verirdi.</p>

      <p class="e-paragraf">Aç olsam da dilimimi yemeye cesaret edemiyordum. Korkunç arkadaşım ve onun daha da korkunç arkadaşı için bir şeyler ayırmam gerektiğini hissediyordum. Biliyordum ki Bayan Joe’nun eli çok sıkıydı ve yiyecek aşırma girişimlerim sonucunda kilerde bir şey bulamayabilirdim. O yüzden tereyağlı ekmek payımı pantolonumun paçalarına koymaya karar verdim.</p>

      <p class="e-paragraf">Amacıma ulaşmak için gerekli kararı vermek bir felaketti. Yüksek bir binanın en üst katından aşağıya ya da derin bir suya atlamaya karar vermek zorunda gibiydim. Ve hiçbir şeyden haberi olmayan Joe bunu zorlaştırıyordu. Daha önce de değindiğim dert ortaklığımızda ve sıcak dostluğumuzda dilimlerimizi yerken ara sıra dilimleri birbirimize göstererek -ki bu bizi yeni oyunlar bulmaya teşvik ediyordu- lokmalarımızı karşılaştırmamız bizim akşam yemeğindeki alışkanlığımızdı.</p>

      <p class="e-paragraf">O gece Joe arkadaşça rekabetimizi başlatmak için hemen bitirdiği dilimiyle beni bu oyuna davet etti ama bana her baktığında bir dizimde yeşil çay fincanım, öbüründe dokunulmamış tereyağlı ekmeğim duruyordu. En sonunda, umutsuzca anladım ki düşündüğüm şeyi yapmalıydım ve bunu imkansız gibi görünen bir şekilde gerçekleştirmeliydim. Hem de Joe’nun bana boş boş baktığı bir anda, tereyağlı ekmeğimi bacağımın altına koydum.</p>

      <p class="e-paragraf">Joe kesinlikle rahatsız olmuştu benim iştahsızlığımdan ve diliminden düşünceli bir ısırık aldı. Belli ki zevk almıyordu. Lokmayı her zamankinden daha çok evirip çevirdi ağzında, düşüncelere daldı ve sonra da hap gibi yuttu. Tam başka bir ısırık alacaktı ki bana baktı ve tereyağlı ekmeğimin yerinde olmadığını gördü.</p>

      <p class="e-paragraf">Joe’nun ekmeğini ısırmadan yüzünde bir merak ifadesiyle bana bakakalması ablamın dikkatinden kaçmadı tabii.</p>

      <p class="e-paragraf">“Ne oldu şimdi?” dedi zekice, fincanını masaya bırakarak..</p>

      <p class="e-paragraf">Joe ciddi bir şekilde bana bakıp azarlayıcı bir tavırla başını sallayarak, “Pip, dostum! Başına kötü bir şey gelebilir. Boğazında kalır. Onu çiğnemiş olamazsın Pip!” dedi.</p>

      <p class="e-paragraf">“Yine ne oldu?” diye tekrarladı ablam, biraz öncekinden daha sert bir sesle.</p>

      <p class="e-paragraf">“Eğer yapabilirsen, öksürüp çıkarmanı tavsiye ederim Pip!” dedi Joe dehşet içinde. “Görgü kuralları bir tarafa, sağlığın da önemli.”</p>

      <p class="e-paragraf">Ablam iyice umutsuzluğa kapıldı ve Joe’nun üzerine atlayıp favorilerinden tutup başını kısa bir süre duvara çarptı. Bu sırada ben köşede suçlu suçlu onlara bakıyordum.</p>

      <p class="e-paragraf">Nefes nefese “Belki şimdi ne olduğunu söylersin aptal koca domuz seni!” dedi ablam.</p>

      <p class="e-paragraf">Joe çaresiz bir halde ona baktı. Sonra dilimden çaresizce bir ısırık aldı ve yine bana baktı.</p>

      <p class="e-paragraf">Bir yandan ağzındaki lokmayı çiğnerken bir yandan da sanki odada bir tek ikimiz varmışız gibi sessizce, “Bilirsin, Pip!” dedi. “Biz her zaman arkadaş olduk ve ben senin kötülüğünü isteyecek son kişiyim. Ama böyle...” Sandalyesini kaldırdı ve ikimizin arasındaki yere, sonra tekrar bana baktı. “Böyle garip bir şekilde yutma.”</p>

      <p class="e-paragraf">“Çiğnemeden mi yutuyor?” diye bağırdı ablam.</p>

      <p class="e-paragraf">“Bilirsin ahbap!” dedi Joe, ağzındaki lokmayla hâlâ Bayan Joe’ya değil de bana bakarak. “Senin yaşındayken ben de çoğu zaman yemekleri çiğnemeden yutardım. Ve bir erkek çocuğu olarak ‘çiğnemeden yutanlar’ arasındaydım ama senin lokman kadar büyüğünü çiğnemeden yutanı görmedim. Çok şükür ölmedin!”</p>

      <p class="e-paragraf">Ablam üzerime atlayıp, saçlarımı çekip beni yukarı kaldırarak şu korkunç sözlerden başka bir şey demedi: “Buraya gelip ilacını içiyorsun!”</p>

      <p class="e-paragraf">Bazı tıp canavarları o günlerde katran suyunu iyi bir ilaç olarak piyasaya sürmüşlerdi. Bayan Joe da dolapta bundan hep bir miktar bulundururdu. Kötü tadına bakarak faydalı olduğuna inanıyordu. Kuvvetlendirici bir ceza alternatifi olarak büyük ihtimalle bir dolu iksir içiriyordu bana. Biliyordum ki bunu içince yeni boyanmış bir çit gibi kokuyordum. O akşamki durumun ciddiyeti bu karışımdan yarım litre içmemi gerektiriyordu. Bayan Joe sanki ben daha rahat edeyim diye başımı kolunun altına alarak boğazımdan aşağı ilacı boşalttı. Joe bunun yarısı kadarla kurtuldu çünkü sırasını savmıştı -ateşin yanında yavaşça yemeğini yerken durumdan rahatsız ve düşünceliydi-. Bana kalırsa, diyebilirim ki, sonradan sıra yine ona geldi, eğer daha önce gelmemişse de...</p>

      <p class="e-paragraf">Vicdanın bir çocuğu veya adamı suçlaması korkunç bir şey ama bir çocuğun vicdanındaki gizli yükün pantolonunun aşağısındaki başka bir gizli yükle işbirliği yapması (sizi temin ederim ki) büyük bir ceza. Bayan Joe’yu soyacağım fikri -Joe’yu soyacağımı hiç düşünmedim; evdeki hiçbir şeyi onunmuş gibi görmüyordum ki!- otururken bir elimle tereyağlı ekmeği tutma mecburiyetiyle birleşiyordu. Mutfaktan bir şey getirmem söylendiğinde çıldıracak gibi oluyordum. Sonra, ateş bataklık rüzgârıyla parlayınca dışarıdan bana gizlilik üzerine yemin ettiren, yarına kadar açlıktan ölmeyeceğini ama şimdi karnının doyurulması gerektiğini söyleyen adamın sesini duyduğumu sandım. Sonra düşündüm de, ya beni öldürmemesi için zor zapt edilen genç adam sabırsızlansaydı ya da kalbimle ciğerimi sökme hakkını kendinde yarın değil de bugün görseydi? Eğer insanların tüyleri korkudan diken diken oluyorsa, benimkiler kesin olmuştu. Ama belki de hiç kimsenin olmamıştır!</p>

      <p class="e-paragraf">Noel arifesiydi ve ertesi gün için hazırlanan pudingi bakır bir karıştırıcıyla yukarıda asılı Hollanda saatine bakıp 7’den 8’e kadar karıştırmam gerekiyordu. Ayaklarımdaki yükle bunu yapmaya kalktım -bu bana yine ayaklarında yük olan adamı hatırlattı- ve ayak bileğimden tereyağlı ekmeği çıkartmak yapılamayacak kadar zor bir egzersiz gibi geldi. Sonra neşeli bir halde o düşüncelerden uzaklaştım ve vicdanımın o parçasını tavan arasındaki odamda bıraktım.</p>

      <p class="e-paragraf">“Baksana!” dedim Joe’ya karıştırma işim bitince, yatağıma gönderilmeden önce şöminenin önünde son kez ısınırken. “Top sesi miydi onlar Joe?”</p>

      <p class="e-paragraf">“Ya, bir mahkum daha dışarıda.”</p>

      <p class="e-paragraf">“O ne demek Joe?”</p>

      <p class="e-paragraf">Bayan Joe -ki her zaman açıklama işini üzerine alırdı- ters ters, “Kaçmış,kaçmış!” dedi. Katran suyu verir gibi yaptı açıklamayı da.</p>

      <p class="e-paragraf">Bayan Joe elindeki tığ işine dönmüşken ben, “Mahkum ne demek?” diye sordum Joe’ya. Joe cevabını o kadar ayrıntılı verdi ki, “Pip”den başka hiçbir şey anlamadım.</p>

      <p class="e-paragraf">“Dün gece bir mahkum kaçmış!” dedi Joe yüksek sesle. “... Güneşin batışında atılan toptan sonra. Uyarı için top atmışlardı. Şimdi başka birinin daha kaçtığını haber vermek için top atıyorlar galiba.”</p>

      <p class="e-paragraf">“Kim top atıyor?”</p>

      <p class="e-paragraf">“Bırak şu çocuğu!” diye kesti ablam, kaşlarını çatıp işinin arasında bana bakarak. “Amma çok soru soruyor! Soru sorma, hem yalan da söyletmezsin böylece.”</p>

      <p class="e-paragraf">Soru sorduğumda yalan söyleyeceğini ima etmesi nezaketsizlikti. Zaten yanımızda başka birileri yoksa hiç nazik olmazdı ki!</p>

      <p class="e-paragraf">Bu noktada Joe merakımı daha da artırdı. Ağzını olabildiğince çok açarak “keçileri kaçıracak” demeye çalıştı gibi geldi bana. Ben de doğal olarak “Bayan Joe mu?” diye sordum dudaklarımı oynatarak. Ama Joe bunu anlamadı. Ağzını tekrar kocaman açarak üstüne basa basa bir kelime çıkardı ağzından ama ben hiçbir şey anlamadım.</p>

      <p class="e-paragraf">“Bayan Joe!” dedim son çare olarak. “Eğer çok rahatsız olmayacaksanız bilmek istiyorum. Top sesleri nereden geliyor?”</p>

      <p class="e-paragraf">“Allah bunun iyiliğini versin!” dedi ama kastettiği şey tam tersiydi besbelli. “Gemi hapishanesinden!”</p>

      <p class="e-paragraf">“Haaa!” dedim Joe’ya bakarak. “Gemi hapishanesi demek!”</p>

      <p class="e-paragraf">Joe anlamlı anlamlı öksürdü, “Sana söylemiştim!” der gibi.</p>

      <p class="e-paragraf">“Peki gemi hapishanesi ne demek?” diye sordum.</p>

      <p class="e-paragraf">“Bu çocuk hep böyle!” diye bağırdı ablam iğnesi ve ipliğiyle beni gösterip, başını sallayarak. “Bir cevap ver, bir düzine soru sorsun! Gemi hapishanesi batağın karşısında, mahkumların konulduğu gemilere deniyor.” Biz bataklığa batak derdik.</p>

      <p class="e-paragraf">Umutsuzlukla “Merak ettim bu gemilere kimler, niye konuyor?” diye sordum.</p>

      <p class="e-paragraf">Bu kadarı Bayan Joe’ya çok fazlaydı. Hemen ayağa kalktı. “Sana ne dedim çocuk? İnsanların hayatını didik didik et diye büyütmedim seni ellerimle. Bu benim için övünülecek bir şey değil, suç olurdu. İnsanlar gemi hapishanesine konuyorlar çünkü cinayet işliyorlar, çünkü soygun, sahtekârlık ve bunun gibi pis işler yapıyorlar. Şimdi doğru yatağa!”</p>

      <p class="e-paragraf">Yatağa kadar mumla gitmeme izin yoktu. Karanlıkta yukarı çıkarken Bayan Joe’nun son sözlerine eşlik etmek için vurduğu yüksüğün sesi kulaklarımda çınlıyordu. Korkuyla gemi hapishanesinin benim için uygun bir yer olduğunu fark ettim. Sonum orasıydı. Soru sormaya başlamıştım ve de Bayan Joe’nun kilerini soyacaktım.</p>

      <p class="e-paragraf">O zamandan beri, ki uzun bir süre oldu, çok az insanın çocukların korktuklarında ne kadar ketum olduklarını bildiğini düşünmüşümdür. Korkunun sebebi ne kadar mantıksız olursa olsun, korku korkudur. Kalbimi ve ciğerimi isteyen genç adamdan ölümüne korkuyordum; ayakları zincirli muhatabımdan da, korkunç bir söz vermiş olan kendimden de... Beni her seferinde püskürten o çok güçlü ablamdan kurtuluş umudum yoktu. Eğer istenseydi, korkumun gizliliği içinde neler yapabileceğimi düşünmekten bile korkuyorum.</p>

      <p class="e-paragraf">O gece biraz gözlerimi kapayayım dedim, onda da güçlü bir ilkbahar med-cezirinde kendimi nehirde gemi hapishanesine doğru sürüklenirken gördüm. Ölü gibi bir korsan, ben darağacından geçerken kıyıya gelip bir an önce asılmamı ve bunun hemen yapılmasını söylüyordu megafonla. Uykum gelse de uyumaya korkuyordum. Biliyordum ki sabahın ilk ışıklarıyla kileri soymam gerekecekti. Bunu gece yapmama imkan yoktu, çünkü o zamanlar kibrit yoktu ve ateş yakmak için çakmaktaşını çeliğe sürtmem gerekiyordu, ki bu da zincirlerini kesen korsanın çıkardığı sesleri çıkarıyordu.</p>

      <p class="e-paragraf">Küçük penceremin siyah kadife perdesi griye döndüğünde kalkıp aşağı indim. Yerdeki her tahta ve tahtalardan çıkan her bir çatırtı arkamdan “Hırsız, dur!” ve “Bayan Joe, uyan!” diyordu. Kilerde -ki mevsimden dolayı her zamankinden daha doluydu- sanırım arkamı döndüğümde ayağıma dolanan bir tavşan yüzünden çok telaşlandım. Öyle olup olmadığını anlayacak kadar vaktim yoktu, çünkü zaman kaybedemezdim. Biraz ekmek, birkaç parça peynir, yaklaşık yarım kavanoz kıyma -bunu önceki akşamki dilimimle beraber sardım- taş bir şişeden biraz kanyak (Sonradan bunu İspanyol usulü meyan kökü likörü yapmak için odamda gizlice kullanmış olduğumdan şişeye boşalttım ve taş şişeyi de mutfak dolabındaki bir sürahiyle doldurdum.), üzerinde eti az olan bir kemik parçası ve yuvarlak, güzel bir dilim kıymalı börek çaldım. Az daha böreksiz gidiyordum, ama üst rafa bir baktım, börek var. Ablamın bunu hemen fark etmemesini umarak böreği aldım.</p>

      <p class="e-paragraf">Mutfakta demirhaneye açılan bir kapı vardı. Kapının kilidiyle sürgüsünü açtım ve Joe’nun alet edevatı arasından bir eğe aldım. Sonra sürgüyle kilidi bulduğum gibi bırakıp, önceki akşam eve girdiğim kapıdan çıkarak kapıyı kapattım ve sisli bataklığa doğru koşmaya başladım.</p>

      <p class="e-1-baslik" id="toc_marker-1-3">Üçüncü Bölüm</p>

      <p class="e-paragraf">Kırağılı bir sabahtı ve hava çok nemliydi. Küçük penceremden dışarıdaki nemi görmüştüm. Sanki cinler bütün gece ağlayıp pencereyi de mendil olarak kullanmışlardı. Şimdi de çıplak çitlerin ve cılız otların üzerindeydi nem; daldan dala, yapraktan yaprağa uzanan kalınca bir örümcek ağı gibi... Çitin her tahtasında ve her kapıda soğuk ve yapış yapış bir ıslaklık vardı. Bataklıktaki sis o kadar yoğundu ki, yoldan geçenlere bizim köyü gösteren tabelanın ok işareti -hiçbir zaman gelmedikleri için yönünü de bilmezlerdi- yanına iyice yaklaşana kadar görünmüyordu. Üstünden su damlayan tabelaya bakarken, baskı altındaki vicdanımla onu, beni gemi hapishanesine yönelten bir hayalet gibi gördüm.</p>

      <p class="e-paragraf">Bataklığa geldiğimde sis daha da yoğundu. O kadar ki, sanki ben değil de, etrafımdaki şeyler bana doğru koşuyordu. Bu, suçlu biri için hiç de hoş değildi. Kapılar, hendekler ve setler sisten hızla bana doğru gelirken sanki “Börek hırsızı çocuk! Durdurun onu!” diye bağırıyorlardı. Sürüler aniden karşıma çıkıp, yüzüme dikkatle bakarak, burun deliklerinden dumanlar çıkarta çıkarta “Hey, küçük hırsız!” diyorlardı. Beyaz kravatlı siyah bir öküz -benim uyanmış vicdanıma göre dindar bir havası vardı- gözlerime o kadar ısrarlı baktı, ben yanından geçerken başını öyle suçlayıcı bir şekilde salladı ki, ağlayarak “Yapmak zorundaydım efendim! Kendim için almadım!” dedim. Bunun üzerine başını yere indirdi; burnundan bir duman bulutu çıkardı; arka ayaklarıyla çifte atıp kuyruğunu sallayarak gözden kayboldu.</p>

      <p class="e-paragraf">Bütün bunlar olurken, nehre doğru ilerliyordum. Ama ne kadar hızlı gidersem gideyim ayaklarımı ısıtamıyordum. Koşarak buluşmaya gittiğim adamın ayaklarına takılmış zincirler gibi, nemli soğuk da benim ayaklarıma takılmıştı. Bataryaya giden yolu biliyordum, çünkü Joe’yla bir pazar oraya gitmiştik ve Joe eski bir topun üzerinde otururken bana onun çırağı olduğumda orada çok eğleneceğimizi söylemişti. Nasıl olduysa, sis beni şaşırttığından sağa doğru fazla gitmiştim. Çamurun üstündeki gevşek taşların ve suyu çevreleyen kazıkların üstüne basarak nehir kıyısından geri gelmek zorunda kaldım. Elimdekilerle yürürken tam bataryaya yakın olduğunu bildiğim hendeği atlayıp, hendekten sonraki tepeciği tırmanmıştım ki, karşımda oturan adamı gördüm. Arkası bana dönüktü. Kollarını kavuşturmuş, öne doğru kaykılmış horul horul uyuyordu.</p>

      <p class="e-paragraf">Aniden kahvaltısıyla çıkagelmeme memnun olacağını düşündüm. Yavaşça yanına yaklaşıp omzuna dokunmamla zıplaması bir oldu. Bu aynı adam değildi, başka biriydi.</p>

      <p class="e-paragraf">Bu adam da koyu gri giysiler içindeydi. Bunun da ayağında zincirler vardı, topaldı, boğuk bir sesi vardı, üşümüştü. Diğer adam neyse bu da oydu. Diğerinden farkı, yüzü ve büyük kenarlı, tepesi alçak şapkasıydı. Bütün bunları bir anda fark ettim, çünkü sadece bir anım vardı. Bana küfretti, vurmaya çalıştı ama bu zayıf bir vuruştu, beni ıskaladı. Tökezledi, az daha kendi yere düşüyordu. Sise doğru koşarak uzaklaştı, giderken de iki kez tökezledi. Sonra onu gözden kaybettim.</p>

      <p class="e-paragraf">“Genç adam!” diye düşündüm. Onun kim olduğunu anladığımda kalbim küt küt atmaya başladı. Ciğerimin nerede olduğunu bilseydim ciğerimde bir ağrı hissettiğimi bile söyleyebilirdim!</p>

      <p class="e-paragraf">Az sonra bataryadaydım ve doğru adam beni bekliyordu. Kollarını kavuşturmuş topallayarak bir o yana bir bu yana gidip geliyordu. Bütün geceyi böyle geçirmiş gibiydi. Eminim çok üşümüştü. Gözümün önünde yere düşüp keskin soğuk yüzünden ölmesini bekliyordum biraz da. Gözlerinden çok aç olduğu belliydi. Bana öyle geldi ki eğeyi verdiğimde elimdeki çıkını görmeseydi, eğeyi yemeye kalkışacaktı. Üstümde ne varsa almak için beni ters yüz etmedi bu sefer, ama ben çıkını açarken ve ceplerimi boşaltırken beni yine yukarı kaldırdı.</p>

      <p class="e-paragraf">“Şişenin içinde ne var ufaklık?” diye sordu.</p>

      <p class="e-paragraf">“Konyak!” dedim.</p>

      <p class="e-paragraf">Başka birinden kaçırıyormuş gibi büyük bir aceleyle kıymayı garip bir şekilde ağzına tıkıyordu. Biraz likör almak için durdu. Bu sırada o kadar şiddetli titriyordu ki, şişenin ağzını ısırmaya gerek kalmadan açmaya yeterdi.</p>

      <p class="e-paragraf">“Bence siz bataklık sıtması olmuşsunuz!” dedim.</p>

      <p class="e-paragraf">“Bence de öyle çocuk!” dedi.</p>

      <p class="e-paragraf">“Burası kötü bir yer.” dedim. “Bataklıklarda yatıyorsunuz ve buralarda bataklık humması mikrobu var. Romatizma da yapar.”</p>

      <p class="e-paragraf">“Onlar beni öldürmeden kahvaltımı yapayım!” dedi. “Hemen darağacına gidecek olsam yine yaparım. Bahse girerim titremelerim kesilecek.”</p>

      <p class="e-paragraf">Kıymayı, kemikli eti, ekmeği, peyniri ve kıymalı böreği bir arada, şapırdatarak yiyordu. Sık sık durarak -çenesinin faaliyetlerini bile durdurarak- bizi çevreleyen sise bakıp, etrafı dinliyordu. Belki gerçek, belki de hayali bir ses –nehirdeki bir şırıltı ya da bataklıktaki bir canavarın nefesi- onu sıçrattı. Aniden, “Bana yalan söylemiyorsun değil mi küçük şeytan? Buraya kimseyi getirmedin değil mi?” diye sordu.</p>

      <p class="e-paragraf">“Hayır efendim, hayır!”</p>

      <p class="e-paragraf">“Peşine birini takmadın değil mi?”</p>

      <p class="e-paragraf">“Hayır!”</p>

      <p class="e-paragraf">“Sana inanıyorum!” dedi. “Eğer benim gibi ölüme yakın sefil birinin yakalanmasına yardım etseydin, vahşi bir av köpeği gibi olurdun.”</p>

      <p class="e-paragraf">İçinde bir saat varmış da o saat çalacakmış gibi boğazından bir ses geldi. Lime lime olmuş ceketinin koluyla gözünü sildi.</p>

      <p class="e-paragraf">Perişan haline acıyarak onun börek yemesini seyrederken “Beğendiğinize sevindim!” deme cesaretini gösterdim.</p>

      <p class="e-paragraf">“Bir şey mi dedin?”</p>

      <p class="e-paragraf">“Beğendiğinize sevindim dedim.”</p>

      <p class="e-paragraf">“Sağol çocuk! Beğendim.”</p>

      <p class="e-paragraf">Bizim köpeklerden birinin yemek yeme şeklini izlemiştim birçok kez. Köpeğin yemesiyle bu adamınki arasında bariz bir benzerlik vardı. Adam tıpkı köpek gibi güçlü ve aceleci ısırıklar alıyordu. Her lokmayı çabucak yutuyor, hatta mideye indiriyordu. Yerken bir yandan da herhangi bir yerden birinin gelip de böreği alma tehlikesiyle karşı karşıyaymış gibi etrafına bakınıyordu. Huzursuzdu. Keyfini çıkaramıyordu yediklerinin. Bütün bu halleriyle gerçekten de köpeğe çok benziyordu.</p>

      <p class="e-paragraf">“Korkarım ona bir şey bırakmayacaksınız.” dedim, kaba bir söz söylememek için bir müddet tereddüt ettikten sonra, çekinerek... “Bunları aldığım yerde daha fazlası yok.” Bu durumun kesinliğiydi beni bunu söylemeye iten.</p>

      <p class="e-paragraf">“Ona bırakmak mı? O kim?” diye sordu arkadaşım, böreğin kırıntılarını yerken.</p>

      <p class="e-paragraf">“Genç adam. Hani şu bahsettiğiniz! Sizin arkanızda saklanan...”</p>

      <p class="e-paragraf">“Haaa!” diye cevap verdi boğuk bir kahkahayla. “O mu? Evet, evet! O yiyecek istemez.”</p>

      <p class="e-paragraf">“İster gibi bir hali vardı!” dedim.</p>

      <p class="e-paragraf">Adam yemek yemeyi bıraktı. Büyük bir şaşkınlık ve dikkatle bana baktı.</p>

      <p class="e-paragraf">“İster gibi bir hali mi vardı? Ne zaman?”</p>

      <p class="e-paragraf">“Biraz önce.”</p>

      <p class="e-paragraf">“Nerede?”</p>

      <p class="e-paragraf">“Orada!” dedim parmağımla işaret ederek. “İşte orada, onu uyurken bulup siz zannettiğim yerde.”</p>

      <p class="e-paragraf">Yakamdan tutup öyle bir baktı ki boğazımı kesme isteği depreşti zannettim.</p>

      <p class="e-paragraf">“Sizin gibi giyinmişti işte, bir şapkası vardı.” diye devam ettim. “Ve… Ve...” Bunu kibarca söylemem gerekiyordu. “Ve onun da eğe istemek için aynı sebebi vardı. Dün geceki top sesini duymadınız mı?”</p>

      <p class="e-paragraf">“Demek top sesiydi o!” dedi.</p>

      <p class="e-paragraf">“Nasıl oluyor da emin olamıyorsunuz anlamıyorum!” dedim. “Biz bile uzakta olmamıza ve kapı pencere kapalı olmasına rağmen duyduk.”</p>

      <p class="e-paragraf">“Niye olduğunu söyleyeyim!” dedi. “Eğer bir adam bu düzlüklerde boş bir kafa ve mideyle yalnızsa, soğuktan ölüyorsa bütün gece silah sesinden ve bağrışmalardan başka hiçbir şey duymaz. Duymak ne demek? Kırmızı paltoları ellerindeki fenerlerle aydınlanan, kendisine yaklaşan askerleri görür. Numarasının söylendiğini duyar, kendisine meydan okunduğunu duyar, tüfeklerin ateşe hazırlanma seslerini duyar, emirleri duyar: ‘Hazır ol! Nişan al!’ Ve eller ona uzanır. Hepsi bu. Dün gece 100 kişilik bir takip timi gördüm, düzgün bir sıra halinde geliyorlardı, kahretsin, ağır ağır geliyorlardı. Top ateşine gelince, sisin silah sesleriyle dağıldığını gördüm. Ama o adam…” Ondan önceki tüm söylediklerini sanki ben yokmuşum gibi söylemişti. “Onda dikkatini çeken bir şey var mıydı?”</p>

      <p class="e-paragraf">“Çok kötü yaralanmış bir yüzü vardı.” dedim hatırlamaya çalışarak.</p>

      <p class="e-paragraf">Elinin tersiyle sağ yanağına acımadan vurarak “Burada değil mi?” dedi.</p>

      <p class="e-paragraf">“Evet orada!”</p>

      <p class="e-paragraf">“Nerede?” Gri ceketinin göğüs cebine kalan yiyecekleri tıktı. “Gittiği yeri göster bana. Onu yere indireyim, av köpeği gibi. Acıyan ayaklarımdaki bu zincire lanet olsun! Eğeyi ver bakalım çocuk!”</p>

      <p class="e-paragraf">Diğer adamın siste kaybolduğu yeri gösterdim. Bir an yukarı doğru oraya baktı. Yerdeydi, ıslak otların üzerinde, eğeyle deli gibi zinciri törpülüyordu. Ne bana ne de kendi ayağına dikkat ediyordu. Ayağında uzun zamandır zincirli olmasından kaynaklanan derin bir iz vardı ama eğeden bir farkı yokmuş gibi, gayet sert bir şekilde tutuyordu ayağını. Ondan yine çok korktum. Bu vahşi acelesinin arasında evden daha fazla uzakta kalmak korkuttu beni. Eve gitmem gerektiğini söyledim, önemsemedi. Ben de yapılacak en iyi şeyin sıvışmak olduğunu düşündüm. Onu en son gördüğümde başını eğmiş, zincire ve ayaklarına sabırsızca küfürler savurarak zinciri kesmekle uğraşıyordu. Sisin içinde durup onu dinlediğimde eğenin hâlâ gidip gelen sesini duydum.</p>

      <p class="e-1-baslik" id="toc_marker-1-4">Dördüncü Bölüm</p>

      <p class="e-paragraf">Mutfakta beni yakalamayı bekleyen bir polis olmasını bekliyordum. Polisin olmaması bir yana, daha yaptığım hırsızlık fark edilmemişti bile. Bayan Joe evi günün kutlamalarına hazırlamakla meşguldü. Joe toz alma kovasından kurtulmak için mutfak kapısının önündeydi, ki bu kova ablam yerleri silerken eninde sonunda Joe’ya kalırdı.</p>

      <p class="e-paragraf">“Nerelerdesin sen?” sorusu Bayan Joe’nun Noel selamıydı. Ben ve vicdanım öyle olduğuna kanaat getirdik.</p>

      <p class="e-paragraf">Noel ilahilerini dinlemeye gittiğimi söyledim. “Aaa, güzel! Daha kötüsünü de yapmış olabilirdin!” dedi. “Hiç kuşkun olmasın!” dedim içimden.</p>

      <p class="e-paragraf">“Belki bir demircinin karısı ve önlüğünü hiç çıkarmayan bir köle olmasaydım -bu da aynı şey zaten- ben de Noel ilahilerini dinlemeye giderdim. İlahi dinlemeyi çok severim ve bu da hiçbir zaman dinleyememem için yeterince iyi bir sebep!”</p>

      <p class="e-paragraf">Joe, toz kovasının işi bittiğinden benim arkamdan mutfağa girmişti. Bayan Joe ona baktığında elinin tersini uzlaştırmacı bir tavırla burnuna götürdü. Bayan Joe bakışlarını çektiğinde gizlice bir parmağını diğerinin üzerine koyup bana gösterdi. Bu, Bayan Joe’nun heyheyleri üzerinde demekti. Bu onun o kadar normal bir haliydi ki, haftalarca Haçlı Seferleri’ndeki askerler gibi parmaklarımızla bu işareti yapardık.<span class="dipnotno" style="font-size:0.74em;" xml:lang="tr-TR">1</span> Nefis bir akşam yemeği yiyecektik: Yeşillikli, turşulu bir domuz budu ve tavuk dolması. Evvelki sabah kıymalı pay yapılmıştı -kıymanın kaybolmadığına delildi bu- ve puding de kaynıyordu. Bu hazırlıklar yüzünden kahvaltıyı beklerken açlıktan ölecektik. Bayan Joe “Her zamanki gibi yemekleri ağzınıza tıkıp bulaşığı yıkayamayacağım, yapacak işlerim var!” demişti.</p>

      <p class="e-paragraf">Evde bir çocuk ve bir adam değil de iki bin kişilik bir ordu varmış gibi dilimlerimiz elimize verildi yine. Özür diler gibi bir halde mutfak dolabının üstündeki sürahiden suyu ve sütü kendimiz aldık. Bu arada, Bayan Joe temiz perdeleri taktı ve geniş şöminenin üstündeki eski örtüyü kaldırıp yeni çiçekli örtüyü serdi. Koridorun karşısındaki, başka hiçbir zaman açılmayan misafir odasını açtı. Oda, senenin geri kalan kısmını yaldızlı kâğıtları şöminenin üzerindeki rafta duran, her biri siyah burunlu, ağzında bir sepet çiçek olan ve hepsi birbirinin aynı olan dört tane köpek biblosuna da sirayet eden serin nemi içinde geçirirdi. Bayan Joe çok titiz bir ev hanımıydı ama titizliğini kirden daha rahatsızlık verici ve kabullenilemez bir şey haline getirmekte üstüne yoktu. Temizlik imandandır ve bazı kişiler dinleri ne emrediyorsa onu yaparlar.</p>

      <p class="e-paragraf">Ablamın yapacak çok fazla işi olduğundan kiliseye Joe ve ben gidiyorduk. Çalışma kıyafeti içinde Joe tipik bir demirciydi. Tatil kıyafetleri içindeyse, en iyi niyetli tanımlamayla, bir korkuluğa benziyordu. Giydiği hiçbir şey üzerine tam olmuyordu veya ona aitmiş gibi görünmüyordu. Giydiği her şey batıyordu ona. O gün çanlar çalarken odasından, pazar günü günah çıkarmaya gidenler gibi, bir takım elbiseyle çıkmıştı. Bana gelince... Bence ablamın benim, doğduğum gün polis tarafından getirilen ve kanunlara göre muamele edilmesi gereken küçük bir suçlu olduğuma dair bir kanaati vardı. Mantık, din ve ahlâk kurallarının ve en iyi arkadaşlarımın beni yaptığımın tam tersinin doğruluğuna inandırma çabalarının aksine doğmakta çok ısrarcı olmuşum gibi davranıldı bana hep. Yeni bir kıyafet diktirildiğinde, terziye çocuk mahkumların giydiği türde kıyafetler dikmesi söyleniyordu. Hiçbir zaman kollarımı, bacaklarımı özgürce hareket ettiremiyordum.</p>

      <p class="e-paragraf">O yüzden Joe’yla benim kiliseye gidişimiz merhametli insanlar için dokunaklı bir görüntüydü. Yine de, dışarıda çektiklerim, içeride çektiklerimin yanında hiçbir şeydi. Bayan Joe’nun kilerin yanına her gidişinde veya odadan her çıkışında içimi saran korku ellerimle yaptığım şeyden duyduğum pişmanlıkla eşitleniyordu. Berbat sırrımın ağırlığı altında eğer sırrımı söylersem kilisenin beni o korkunç genç adamın intikamından koruyup koruyamayacağını, evlilik yeminlerinin edildiği ve papazın “Şimdi söyleyin!” dediği zamanın, ayağa kalkıp papazla özel bir görüşme istemek için en uygun zaman olacağını düşündüm. Eminim ki küçük cemaatimizi şaşırtamazdım çünkü pazar ayini değil, Noel’di.<span class="dipnotno" style="font-size:0.74em;" xml:lang="tr-TR">2</span></p>

      <p class="e-paragraf">Kilise kâtibi Bay Wopsle akşam yemeğine bize gelecekti. Arabacı Bay Hubble’la Bayan Hubble ve Pumblechook Amca da. Pumblechook Amca Joe’nun amcasıydı ama Bayan Joe onu sahiplenmişti. En yakın kasabada mısır tüccarlığı yapan hali vakti yerinde biriydi. At arabasını kendi sürerdi. O gün yemeği saat bir buçukta yiyecektik. Eve vardığımızda sofra hazırdı ve Bayan Joe giyinmiş, sofra süslenmiş, misafirler girebilsinler diye ön kapı kilitlenmemişti -başka hiçbir zaman böyle olmazdı- ve her şey mükemmeldi. Ve hâlâ, hırsızlıktan tek kelime bile edilmiyordu.</p>

      <p class="e-paragraf">Zamanı geldi -bende bir rahatlık duygusu yaratmadı geçen zaman- ve misafirler de geldiler. Bir Romalı burnuna ve geniş, saçsız, parlayan bir alna sahip olan Bay Wopsle’ın gurur vesilesi saydığı derin bir sesi vardı. Gür bir sesi vardı ve bununla öyle böyle değil, epey gurur duyardı. Onu tanıyanlar vaaz vermesi mümkün olsa papaza taş çıkartacağını bilirlerdi. Kilise rekabete açık bir yer olsa papaza rakip çıkacağını söylemekten çekinmezdi ama kilise buna açık değildi ve o da, daha önce söylediğim gibi, bizim kilise kâtibimizdi. Durum böyle olunca hırsını yüksek sesle söylediği “Amin!”lerden çıkarırdı. Okuyacağımız mezmuru söylerken bütün dizeyi okur ve bu esnada “Arkadaşımı dinlediniz. Bir de beni dinleyin, bakalım nasıl bulacaksınız?” demek istermiş gibi cemaate göz gezdirirdi.</p>

      <p class="e-paragraf">Gelenlere kapıyı açtım. Onları, o kapıyı açmaya alışkın olduğumuza inandırmaya çalışıyor gibiydik. İlk önce Bay Wopsle, sonra Bay ve Bayan Hubble, en son da Pumblechook Amca geldiler. Bu arada, ona amca demem birtakım cezalar sebebiyle kesinlikle yasaklanmıştı.</p>

      <p class="e-paragraf">“Bayan Joe!” dedi Pumblechook Amca. Orta yaşlı, derin derin nefes alıp veren, iri yapılı, balık ağızlı, boş bakışlı, sarıya çalan kahverengi dik saçlı haliyle soluk borusuna bir şey kaçmış izlenimi veriyordu. “Yılbaşı hediyesi olarak size bir şişe İspanyol şarabı, bir şişe de Porto şarabı getirdim.”</p>

      <p class="e-paragraf">Her yılbaşında yeni bir şeyler getirmiş gibi yapıp, hep aynı kelimelerle iki şişeyi verirdi. Ve her yılbaşında Bayan Joe da aynı şekilde cevap verirdi. “Ooo, Pum-ble-chook Amca! Çok naziksiniz!” Cevap hep aynıydı: “Sizin yaptıklarınızın yanında lafı bile olmaz. Keyfiniz yerinde mi? Ufaklık nasıl?” Ufaklıktan kasıt bendim.</p>

      <p class="e-paragraf">Bu gibi durumlarda mutfakta yemek yer; çerez, portakal ve elma yemek için misafir odasına geçerdik. Bu değişim Joe’nun çalışma elbiselerini çıkarıp kilise kıyafetlerini giymesi gibi bir değişimdi. Ablam o gün normalden çok daha canlıydı. Özellikle ortamda Bayan Hubble varsa hep daha zarif olurdu. Bayan Hubble’ın kıvırcık saçlı, maviler içinde keskin hatlı biri olduğunu hatırlıyorum. Çok eskiden kendisinden yaşça oldukça büyük olan Bay Hubble’la evlendiğinden, çocuksu bir duruşu vardı. Bay Hubble sert yapılı, geniş omuzlu, beli bükük, üzerine talaş kokusu sinmiş yaşlı bir adamdı. Bacakları fazlaca ayrıktı; o kadar ki, çocukken o karşıdan gelirken bacaklarının arasından millerce araziyi görürdüm.</p>

      <p class="e-paragraf">Bu güzel topluluğun içinde, kilerden hiçbir şey çalmamış olsaydım bile kendimi kötü hissederdim. Sebebi masanın kenarına sıkışmış olmam -masanın köşesi göğsüme geliyordu- veya Pumblechook’un dirseğinin gözüme gelmesi, konuşmama izin verilmemesi (Zaten konuşmak istemiyordum.) ya da tavuk budunun derili kısmıyla domuzun en kötü yerinin bana verilmiş olması değildi. Hayır, beni kendi halime bıraksalardı aldırmazdım ama bırakmıyorlardı. Beni de konuşmalarına öyle ya da böyle dahil etmediklerinde bir fırsat kaçırmış gibi hissediyorlardı kendilerini. Arenada onlar tarafından kurnazca kışkırtılmaya çalışılan bir boğaydım sanki.</p>

      <p class="e-paragraf">Yemeğe oturur oturmaz başladı işkence! Bay Wopsle teatral bir yemek duası yaptı (Bana şimdi Hamlet’teki hayaletle Üçüncü Richard’dan yaptığı alıntıları karıştırmış gibi geliyor.) ve sözlerini çok şükretmemiz gerektiğini söyleyerek noktaladı. Bunun üzerine ablam gözlerini bana dikip, usulca, azarlayan bir ses tonuyla: “Duyuyor musun? Şükretmen gerek!” dedi.</p>

      <p class="e-paragraf">“Özellikle…” dedi Bay Pumblechook. “Seni elinde büyütenlere karşı minnettar olman lazım evlat.”</p>

      <p class="e-paragraf">Bay Hubble başını salladı, bana bakıp ben adam olmazmışım gibi suçlayıcı bir şekilde “Gençler neden hiç minnettar olmazlar?” diye sordu. Bu ahlâki soru oradaki gruba fazla diye düşünürken Bay Hubble kısaca “Tabiatları kötü!” dedi. Herkes “Doğru!” diye mırıldanıp ters ters bana baktı.</p>

      <p class="e-paragraf">Tek başımıza olduğumuz zamanlarla kıyaslanınca, başkalarının yanında Joe’nun etkisi -eğer etkisi var idiyse- azalırdı. Ama mümkün olduğunca kendine has bir üslupla yardım edip, beni rahatlatmaya çalışırdı. Akşam yemeklerinde bunu eğer varsa salçalı et suyu vererek yapardı. O gün çok fazla vardı ondan, Joe da tabağıma kaşık kaşık doldurdu.</p>

      <p class="e-paragraf">Bir süre sonra, Bay Wopsle ciddiyet içinde papazın verdiği vaaz üzerine konuştu ve vaazı kendisi vermiş olsaydı -kilisenin bu tür şeylere açık olması durumunda- neler söyleyeceğinden bahsetti. Ana başlıklar halinde vaazı ele aldıktan sonra o günkü konunun, konuşulacak onca konu varken, çok kötü seçildiğini söyledi.</p>

      <p class="e-paragraf">“Bu da doğru. Çok haklısınız!” dedi Pumblechook Amca. “Bir sürü konu var; konu aramak için uzaklara gitmeye gerek yok.” Bir süre düşündü; sonra “Sadece şu domuza bakmak yeterli. Konu arıyorsan şu domuza bak bir!” dedi.</p>

      <p class="e-paragraf">“Haklısınız efendim. Gençler için iyi bir ders...” diyerek bana baktı Bay Wopsle. Bana yine bir taş geliyordu. “...çıkarılabilir bu söylediklerinizden.”</p>

      <p class="e-paragraf">“İyi dinle!” dedi ablam, büyük bir ciddiyet içinde.</p>

      <p class="e-paragraf">Joe bana biraz daha salçalı et suyu verdi.</p>

      <p class="e-paragraf">“Domuzlar...” diye devam etti Bay Wopsle en derin sesiyle sanki benim vaftiz ismimi söylüyormuş gibi ve çatalını kızarmış yüzüme doğrultarak. “Domuzlar müsriflerin arkadaşlarıydılar. Domuzların oburluğu bize gençleri hatırlatan bir örnektir.” –“Biraz önce domuzun şişman ve sululuğunu öven kendisiydi.” diye düşündüm.- “Bir domuzu iğrençleştiren bir şey, erkek çocuğunda daha iğrençtir.”</p>

      <p class="e-paragraf">“Ya da bir kız çocuğunda!” dedi Bay Hubble.</p>

      <p class="e-paragraf">“Tabii ki kız çocuğunda da...” diye cevap verdi Bay Wopsle kızarak. “Ama şu anda burada bir kız çocuğu yok!”</p>

      <p class="e-paragraf">“Ayrıca, neler için şükran dolu olman gerektiğini bir düşün. Bir domuz olarak doğmuş olsaydın...” diye araya girdi Bay Pumblechook, hışımla bana dönerek.</p>

      <p class="e-paragraf">“Öyle doğdu zaten!” dedi ablam üzerine basa basa.</p>

      <p class="e-paragraf">Joe biraz daha salçalı et suyu verdi.</p>

      <p class="e-paragraf">“Ama ben dört ayaklı bir domuzu kastetmiştim!” dedi Bay Pumblechook. “Öyle doğmuş olsaydın, şimdi burada olabilir miydin? Sen…”</p>

      <p class="e-paragraf">“Belki şu şekilde olurdu…” diye başıyla yemeği işaret etti Bay Wopsle.</p>

      <p class="e-paragraf">“Ama ben o şekli kastetmiyorum!” diye cevapladı Bay Pumblechook. İkide bir lafının bölünmesinden rahatsız olmuştu. “Demek istiyorum ki, kendinden büyüklerle ve daha iyilerle vakit geçiriyor; konuşmalarıyla kendini geliştiriyor ve lüks içinde yaşıyor. Bunlara sahip olabilir miydi? Hayır, olamazdı. Ve nereye giderdin?” deyip bana döndü tekrar. “Etin pazardaki fiyatına göre uygun bir fiyata satılırdın; sen samanlıkta yatarken kasap Dunstable yanına gelirdi; seni sol kolunun altına sıkıştırırdı; sağ eliyle de önlüğünü sıyırıp cebinden çakısını çıkarırdı. Sonra da kanını akıtıp seni öldürürdü. O zaman böyle elde büyütülmek de yok tabii; olmazdı öyle bir şey.”</p>

      <p class="e-paragraf">Joe bana biraz daha salçalı et suyu vermek istedi ama artık almaya korkuyordum.</p>

      <p class="e-paragraf">“Az mı çektiniz onu büyütürken hanımefendi?” diye ablama arka çıktı Bayan Hubble.</p>

      <p class="e-paragraf">“Çekmek mi?” diye tekrar etti ablam. Sonra da varlıklarından beni sorumlu tuttuğu bütün hastalıklarını, uykusuz gecelerini, düştüğüm yüksek yerleri, içine düştüğüm şeyleri, bütün yaralanma berelenmelerimi ve defalarca mezara girmemi istediği halde benim oraya gitmemek için gösterdiğim kararlılığı anlattı durdu.</p>

      <p class="e-paragraf">Bence Romalılar kesin burunlarıyla birbirlerini kızdırmışlardır. Belki de bunun sonucunda huzursuz insanlar olmuşlardır. Her neyse, Bay Wopsle’ın Romalıları andıran burnu beni o kadar rahatsız ediyordu ki suçlarımın bir bir sayılıp döküldüğü konuşmalar esnasında burnunu o acı içinde bağırana kadar çekmek istedim. Ama o zamana kadar katlandıklarım, ablamın konuşması bittiğinde hepsinin nefret ve tiksintiyle bana baktıklarında (ki bunun fazlasıyla farkındaydım.) hissettiğim kötü duygunun yanında hiçbir şeydi.</p>

      <p class="e-paragraf">“Yine de…” dedi Bay Pumblechook, topluluğu sapmış oldukları konuya kibarca geri döndürme gayretiyle. “O kızdığımız domuzun besin değeri yüksek aynı zamanda, öyle değil mi?”</p>

      <p class="e-paragraf">“Biraz likör alsana amca!” dedi ablam.</p>

      <p class="e-paragraf">“İşte sonum geldi!” diye düşündüm. Onun yeterince sert olmadığını söyleyecekti; yeterince sert olmadığını söyleyecekti ve ben mahvolacaktım! Masa örtüsünün altından masanın ayağına iki elimle sıkı sıkı sarılıp kaderimi beklemeye başladım.</p>

      <p class="e-paragraf">Ablam taş şişeyi getirmeye gitti; şişeyle geri geldi ve konyağını koydu. Başka kimse almadı. Uyuz adam bardakla oyalanıp duruyordu. Bardağını kaldırdı, ışıkta içine baktı ve tekrar masaya koydu. Huzursuzluğum artıyordu. Bu süre zarfında Bayan Joe ve Joe börek ve pudingi getirmek için aceleyle sofrayı topluyorlardı.</p>

      <p class="e-paragraf">Gözlerimi ondan alamıyordum. Ellerim ve ayaklarımla sıkı sıkıya masanın ayağına yapışmış bir halde, oyun oynar gibi hareketlerle bardağına dokunduğunu, yukarı kaldırdığını, gülümsediğini, başını arkaya atıp konyağı kafaya diktiğini gördüm. Hemen sonrasında sofradakiler donup kaldılar, çünkü amca ayağa kalkıp kendi çevresinde dans eder gibi dönmeye başlamış, kapıya koşmuştu. Onu camdan görebiliyorduk. Yüzü şekilden şekle giriyor, ha bire balgam çıkarıyor, çırpınıp duruyordu. Aklını oynatmış gibiydi.</p>

      <p class="e-paragraf">Joe ve Bayan Joe ona doğru koşarlarken ben sıkıca tutunmaya devam ettim. Nasıl yaptığımı bilmiyordum, ama onu bir şekilde öldürdüğümden şüphem yoktu. Bu korkunç durumda, kendine gelmesi benim için oldukça rahatlatıcı bir gelişmeydi. Çevresindeki insanlara baktı, sanki ona dokunan şey onlarmış gibi. Sandalyesine gömüldü; zorlukla nefes alarak “Katran!” dedi.</p>

      <p class="e-paragraf">Şişeyi katran suyunun bulunduğu sürahiden doldurmuştum. Durumunun gittikçe daha kötüye gideceğini biliyordum. Medyumlar gibi, görünmeyen gücümle masayı çektim.</p>

      <p class="e-paragraf">“Katran mı?” diye bağırdı ablam şaşkınlıkla. “İyi de, katran nasıl girdi ki onun içine?”</p>

      <p class="e-paragraf">Ama Pumblechook Amca, ki kendisi o anda orada otorite konumundaydı, ne söylendiğini, neden bahsedildiğini duymuyor, sıcak cin ve su istiyordu. Ablam -ki artık tehlikeli bir şekilde düşünceli bir hal almaya başlamıştı- cini, sıcak suyu, şekeri, limon kabuğunu getirip bunları karıştırmak ve böylelikle düşüncelerinden sıyrılmak zorunda kaldı. En azından o an emniyetteydim. Hâlâ masanın ayağına tutunuyordum ama bu kez halime şükrediyordum.</p>

      <p class="e-paragraf">Yavaş yavaş, masayı bırakıp puding alacak kadar gevşedim. Bay Pumblechook puding aldı. Herkes aldı sonra. Puding faslı bitti, Bay Pumblechook cin ve suyun etkisiyle gülmeye başlamıştı. Günü atlattığımı düşünmüştüm ki ablam, Joe’ya “Temiz tabak getir!” dedi. Ne olacağını biliyordum. Bu sefer gerçekten gitmiştim!</p>

      <p class="e-paragraf">“Tatmanız lazım!” dedi ablam misafirlerine, en nazik halini takınıp. “Son yemeği Pumblechook Amca’nın o lezzetli hediyesi eşliğinde tatmanız lazım.”</p>

      <p class="e-paragraf">Tatmaları gerekiyor muydu gerçekten? Onların yemek istememelerini ummaktan başka çare yoktu.</p>

      <p class="e-paragraf">“Biliyorsunuzdur!” dedi ablam yerinden kalkarken. “Börek, nefis bir kıymalı börek.”</p>

      <p class="e-paragraf">Misafirler iltifatlar yağdırdılar. Pumblechook Amca arkadaşlarının iltifatlarını hak ettiğinin farkında, neşeyle “Bayan Joe, haydi maharetimizi gösterelim de şu böreği beraber keselim!” dedi. Ablam böreği getirmeye gitti. Adımlarının kilere yaklaştığını duyuyordum. Bay Pumblechook bıçağı hazırlıyordu. Bay Wopsle’ın Romalı burun deliklerinde, yeniden açılan iştahını görüyordum. Bay Hubble “Bir parça mis gibi börek hepsinin üzerine iyi gider, dokunmaz!” diye söyleniyor, Joe da “Sen de ye Pip!” diyordu. O an korkudan bağırıp bağırmadığımı hâlâ bilmiyorum. Belki içimden bağırdım, belki onlar da duydu. Daha fazla dayanamayacağımı ve kaçmam gerektiğini hissettim. Masanın ayağını bıraktım ve hayatta kalmak için koşmaya başladım.</p>

      <p class="e-paragraf">Ama evin kapısına kadar koşabildim ancak. Orada bir grup eli tüfekli askerle karşılaştım çünkü. Bir tanesi bana bir çift kelepçe gösterip, “Önüne baksana! Buraya gel bakalım!” dedi.</p>

      <p class="e-1-baslik" id="toc_marker-1-5">Beşinci Bölüm</p>

      <p class="e-paragraf">Kapının önünde bir grup askerin dolu silahlarıyla bitmesi misafirlerin masadan şaşkınlıkla kalkmasına neden oldu. Bayan Joe da mutfağa elleri boş olarak geri döndü. “Aman Allah’ım, börek nereye gitti?” diye kalakaldı.</p>

      <p class="e-paragraf">Bayan Joe ayakta boş boş etrafa bakınırken çavuşla biz mutfaktaydık. O an biraz kendime gelir gibi oldum. Benimle konuşan çavuştu. Şimdi de evdekilere bakıyordu. Sağ elinde onlara doğru tuttuğu kelepçeler vardı, sol eli benim omzumdaydı.</p>

      <p class="e-paragraf">“Özür dilerim hanımlar beyler!” dedi çavuş. “Ama biraz önce ufaklığa da söylediğim gibi -halbuki söylememişti- kralın adına birini arıyorum ve bana demirci lazım.”</p>

      <p class="e-paragraf">“Onu ne için arıyorsunuz ki?” diye atıldı ablam. Hemen de kendini durumdan soyutlamıştı.</p>

      <p class="e-paragraf">“Kendi adıma konuşsaydım onun tatlı hanımıyla tanışmak için derdim ama kralın adına konuşursam yapılması gereken bir iş için!” dedi çavuş kibarca.</p>

      <p class="e-paragraf">Bu sözler bir çavuş için o kadar kibar sözlerdi ki Bay Pumblechook duyulabilecek şekilde “Çok güzel!” dedi.</p>

      <p class="e-paragraf">“Görüyorsunuz!” dedi Joe’ya bakarak -hangisinin demirci olduğunu o zamana kadar etrafındakileri inceleyerek belirlemişti- “Bunlarla problemimiz var. Birinin kilidi çalışmıyor. Acil ihtiyacımız var. Hemen bakmanız mümkün mü?”</p>

      <p class="e-paragraf">Joe şöyle bir baktı ve onu tamir etmek için ocağı yakmanın gerekeceğini ve bunun da iki saat alacağını söyledi. “Öyle mi? O halde hemen yakar mısınız?” dedi elleri boş olan çavuş. “Majesteleri için. Adamlarım da bir şekilde yardım edebilirlerse, işe yaramış olurlar.” Bunu söylemesiyle birlikte adamlarını mutfağa çağırdı; teker teker gelip köşeye silahlarını yığdılar. Ellerini gevşekçe kavuşturarak tipik asker duruşuyla ayakta beklemeye başladılar. Omuzlarını veya dizlerini dinlendiriyor ya da kemerlerini veya çantalarını gevşetiyorlardı. Kimisi de avluya tükürmek için kapıyı açıyordu.</p>

      <p class="e-paragraf">O kadar endişeli bir haldeydim ki gördüklerimin farkında bile değildim. Ama kelepçelerin benim için olmadığını öğrendiğimden ve börek konusu da askerler sayesinde unutulduğundan, aklım başıma gelmeye başlamıştı.</p>

      <p class="e-paragraf">“Saati söyler misiniz?” dedi çavuş, Bay Pumblechook’a. Adamın iyisinden anlayan birinin saatinin de doğru olacağını düşündü herhalde.</p>

      <p class="e-paragraf">“İki buçuğu biraz geçiyor.”</p>

      <p class="e-paragraf">“İyi, çok geç değilmiş! İki saatten fazla beklemem gerekse de bekleyebilirim. Bataklıklar buradan ne kadar uzaklıkta? Bir mil kadar yoktu hatırladığım kadarıyla!” dedi çavuş.</p>

      <p class="e-paragraf">“Tam bir mil!” diye cevapladı Bayan Joe.</p>

      <p class="e-paragraf">“Mesafe uygun. Hava kararmaya başlarken yaklaşacağız. Karanlık çökmeden önce gideceğiz.” diye emir verdi.</p>

      <p class="e-paragraf">“Kaçak mahkumlar için mi çavuş?” diye sordu Bay Wopsle gayet tabii bir şeyden bahsediyormuş gibi rahat bir ses tonuyla.</p>

      <p class="e-paragraf">“Öyle!” dedi çavuş. “İki kişiler. Hâlâ bataklıkta olmaları gerek diye düşünüyoruz. Hava kararmadan önce de bir yere kımıldayamazlar. Buralarda onlara rastlayan oldu mu?”</p>

      <p class="e-paragraf">Benim dışımda herkes, kendinden emin bir şekilde hayır dedi. Kimsenin aklına ben gelmedim.</p>

      <p class="e-paragraf">“İyi!” dedi çavuş. “Sandıklarından daha kısa bir süre içinde kıstırılacaklar. Şimdi, demirci, majestelerinin adına hazır mısınız?”</p>

      <p class="e-paragraf">Joe yeleğini, ceketini ve kravatını çıkarmıştı; deri önlüğünü takıp ocağa geçti. Askerlerden biri ocaktaki tahta pencerelerden birini açtı, bir diğeri ateşi yaktı, başka biri körüğün başına geçti; diğerleri hemen sonra gürüldemeye başlayan ateşin başına geçtiler. Sonra Joe çekici kaldırıp indirmeye başladı. Hepimiz ona bakıyorduk.</p>

      <p class="e-paragraf">Bu takip olayı herkesin ilgisini çekmekle kalmamış, ablamı daha cömert yapmıştı. Fıçıdan askerler için bir sürahi bira aldı. Çavuşa da bir kadeh konyak teklif etti ama Bay Pumblechook hemen itiraz etti: “Şarap ikram edin hanımefendi. Sizi temin ederim içinde katran yok.” Çavuş, Bay Pumblechook’a teşekkür edip katransız bir içki tercih edeceğini, eğer bir mahsuru yoksa şarap içeceğini söyledi. Şarabı geldiğinde kralın sağlığına ve yeni yıla kadeh kaldırdı. Bir seferde bitirip ağzını şapırdattı.</p>

      <p class="e-paragraf">“İyi şarap, değil mi çavuş?” dedi Bay Pumblechook.</p>

      <p class="e-paragraf">“Bence bu sizin üretiminiz!” diye cevapladı çavuş.</p>

      <p class="e-paragraf">Bay Pumblechook gevrek gevrek gülerek, “Evet ama nereden anladınız?” dedi.</p>

      <p class="e-paragraf">“Çünkü siz her şeyin iyisinden anlayan birisiniz!” dedi çavuş, omzunu sıvazlayarak.</p>

      <p class="e-paragraf">“Öyle mi düşünüyorsunuz?” dedi Bay Pumblechook, az önceki gibi gülerek. “Bir kadeh daha buyurun!”</p>

      <p class="e-paragraf">“Beraber içersek...” Şarkı söylemeye başladı çavuş. “Sağlığınıza! İyiyi seçme kabiliyetinizi yitirmeden binlerce yıl yaşayın.”</p>

      <p class="e-paragraf">Çavuş ikinci kadehi de devirdi ve bir üçüncüsü için gayet hazır görünüyordu. Bay Pumblechook misafirperverlik yapacağım diye şarabı kendisinin hediye getirdiğini unutmuştu. Bayan Joe’nun elinden şişeyi aldı ve neşe içinde şarap ikram etmeye koyuldu. Ben bile biraz aldım. O kadar rahat davranıyordu ki aynı cömertlikle, ilki bitince ikinci şişeyi de istedi.</p>

      <p class="e-paragraf">Onları ateşin başında toplanmış eğlenmelerini izlerken, “Bataklıktaki kaçak arkadaşım yemeğin üstüne amma güzel bir sos oldu!” dedim kendi kendime. Onun sebep olduğu heyecandan önce bunun çeyreği kadar eğlenmiyorlardı. Şimdi onlar iki “caninin” yakalanmasını beklerken, körüğün çıkardığı sesler, ateş ve Joe’nun çekiç darbeleri kaçaklar içinken, kızıl sıcak kıvılcımlar parlayıp sönerken, alev bir artıp bir azalırken duvardaki gölgeler onları titretmek içinken, duman bile onları takip ediyorken, çocuk hayalperestliğimle o ikindi vaktinde günün solgunluğunun sebebinin o zavallı adamlar olduğunu düşünmüştüm.</p>

      <p class="e-paragraf">En sonunda Joe’nun işi bitmişti. Sesler de.... Joe ceketini giyerken, birkaçımızın askerlerle gitmesi ve kaçakların yakalanmasını izlemesi gerektiğini söyleme cesaretini gösterdi. Bay Pumblechook ve Bay Hubble kadınları bahane göstererek teklife yanaşmadılar ama Bay Wopsle, Joe giderse gideceğini söyledi. Joe gideceğini ve Bayan Joe izin verirse beni de götürmek istediğini söyledi. Bayan Joe merak edip her şeyden haberdar olmak istemeseydi eminim ki gidemezdik. Her zamanki gibi bir şartı vardı: “Oğlanın kafası dağılırsa, parçalarını benim bir araya getirmemi istemeyeceksin!”</p>

      <p class="e-paragraf">Çavuş bayanlardan oldukça kibar bir şekilde, Bay Pumblechook’dan sanki yoldaşıymış gibi ayrıldı. Bu kadar içki içilmeseydi çavuş yine de onun hakkında iyi şeyler düşünür müydü merak ediyorum doğrusu. Askerler tüfeklerini alıp sıraya dizildiler. Bay Wopsle’a, Joe’ya ve bana bataklığa varana kadar arkadan gelmemiz ve hiç ses çıkarmamamız söylendi. Soğuk havada hızlı hızlı yürürken Joe’ya fısıldayarak “Umarım onları bulamayız!” dedim. O da “Eğer kaçabildilerse bir şilin veririm!” dedi fısıltıyla.</p>

      <p class="e-paragraf">Hava çok soğuk, yollar bozuk ve kaygan olduğundan, hava da kararmaya başladığından köyden kimse peşimize takılmadı. İnsanların evleri sıcaktı ve evde olmak isteyecekleri bir gündü. Birkaç kişi aceleyle camlara koştu ama hiçbiri dışarı çıkmadı. Köyü gösteren tabelayı geçtik ve kilise mezarlığına doğru gittik. Orada, çavuş bir el işaretiyle olduğumuz yerde kalmamızı sağladı. Bu esnada iki üç asker mezarlıklara dağıldılar; kilise sundurmasını da bir kolaçan ettiler. Yine hiçbir şey bulamadan geri döndüler. Kilisenin avlusundan çıkıp bataklığa doğru yürümeye başladık. Doğudan şiddetli bir rüzgâr esiyordu ve yağmur başlamıştı. Joe beni sırtına aldı.</p>

      <p class="e-paragraf">Sadece sekiz dokuz saat önce geldiğimi ve saklanan iki adamı gördüğümü bilmedikleri bu berbat yerde, aklıma ilk defa korkuyla karışık, eğer onlara rastlarsak mahkumun bu askerleri buraya benim getirdiğimi düşünmesi ihtimali geldi. Onu kandıran bir yalancı olup olmadığımı sormuştu ve eğer öyle bir şey yaparsam onun avlanmasına yardım eden vahşi bir av köpeği olacağımı söylemişti. Yalancı ve hain bir av köpeği olduğumu düşünür müydü acaba?</p>

      <p class="e-paragraf">Bu soruyu o anda kendime sormanın bir anlamı yoktu. Orada, Joe’nun sırtındaydım, altımda kanalların üzerinden bir avcı gibi atlayan, Bay Wopsle’ın o Romalı burnunun üzerine düşmemesi ve bize yetişebilmesi için destek olan Joe vardı. Askerler önümüzdeydi. Çok geniş bir alana yayılmışlardı, birbirlerine olan mesafeleri uzaktı. Benim geçen gelişimde geçtiğim ve siste saptığım yollardan geçiyorduk. Ya sis dağılmıştı, ya da rüzgâr onu dağıtmıştı. Gün batımının kızıl parıltıları altında, işaret kulesi, darağacı, bataryadaki tepecik ve nehrin karşı kıyısı grimsi bir renk alsalar da net bir şekilde görülüyorlardı.</p>

      <p class="e-paragraf">Joe gibi bir demircinin geniş omzundayken kalbim küt küt atarak mahkumlardan bir iz var mı diye etrafıma baktım. Bay Wopsle hızlı hızlı nefes alıp vermesiyle beni defalarca korkuttu, ama artık onun sesini peşine düştüklerimizin sesiyle karıştırmıyordum. Eğenin kesme sesini duyduğumu sandığımda oldukça panikledim; halbuki sadece bir koyun ziliydi. Koyunlar otlamayı kesip korkarak bize baktılar. Sığırlar rüzgârdan ve yağmurdan yüzlerini bize doğru döndüler; suçlu olan bizmişiz gibi kızgınlıkla gözlerini bize diktiler. Bunların ve batan günün her bir otta yarattığı ürperti dışında bataklığın soğuk sessizliğinde bir değişim yoktu.</p>

      <p class="e-paragraf">Askerler eski bataryaya doğru ilerliyorlardı. Biz onların hemen arkasından gidiyorduk ki birdenbire hepimiz durduk. Rüzgâr ve yağmur bize bir çığlık sesi getirmişti. Çığlık yinelendi. Doğu istikametinden geliyordu, ama uzun ve gür bir sesti. Sesteki karmaşaya bakılırsa aslında bir kişiden değil, iki ya da daha çok kişiden geliyor gibiydi.</p>

      <p class="e-paragraf">Çavuş ve ona en yakın adamlar, Joe ve ben yanlarına gittiğimizde kısık sesle bu konuyu konuşuyorlardı. Bir dakika daha dinledikten sonra Joe -ki kendisi böyle şeylerden anlardı- ve Bay Wopsle -o anlamazdı- da onlara katıldılar. Kararlı bir adam olan çavuş sese karşılık verilmemesini ve yönün hemen değiştirilmesini emretti. Sağa saptık, doğuya doğru... Joe o kadar hızlı gidiyordu ki yerimi kaybetmemek için sıkıca tutunmak zorunda kaldım.</p>

      <p class="e-paragraf">Artık iyiden iyiye koşuya dönmüştü bu. Joe’nun deyimiyle rüzgâr gibi gittik. Yokuş aşağı, yokuş yukarı, kapıların üzerinden atlayarak, dikenlere takılarak, hendeklere batıp çıkarak, sazlıkları aşarak koşuyorlardı. Hiçbiri nereden geçtiğine dikkat etmiyordu. Sesin geldiği yere doğru yaklaştığımızda artık iyice aşikardı ki ses bir tek kişiden gelmiyordu. Bir müddet ses kesiliyordu, askerler de duruyordu. Tekrar ses çıkmaya başladığında askerler daha hızlı koşmaya başlıyorlardı, tabii biz de arkalarından... Bir süre sonra o kadar yaklaştık ki “Cinayet!” diye bir ses duyduk. Bir diğer ses “Mahkumlar! Kaçaklar! Kaçak mahkumlar burada!” diyordu. Sonra bu iki sesin sahibi yine birbirine girdi, sonra tekrar ayrıldılar. Askerler bu esnada tazı gibi koşmaya başladılar. Tabii Joe da onlarla birlikte...</p>

      <p class="e-paragraf">İlk çavuş koşmaya başladı ve arkasından iki adamı takip etti onu. Biz koşarken adamların sesleri alçalmıştı. Oraya vardığımızda askerler silahlarını doğrultmuş, nişan almışlardı.</p>

      <p class="e-paragraf">“İşte buradalar!” dedi çavuş nefes nefese, bir yandan da su kanalından çıkmaya çalışıyordu. “İkiniz de teslim olun. Allah belanızı versin, vahşi adamlar! Ayrılın!”</p>

      <p class="e-paragraf">Etrafa su ve çamur sıçrıyordu. Küfürler ediyorlardı; birbirlerine tekme tokat girmişlerdi ki çavuşun askerleri kanala çavuşa yardım etmek için inip iki kaçak mahkumu ayrı ayrı, sürükleyerek çıkardılar. İkisinden de kanlar akıyordu, nefes nefese kalmışlardı. İtişip kakışmaya ve birbirlerine laf atmaya devam ediyorlardı. Ben ikisini de tanıyordum tabii.</p>

      <p class="e-paragraf">“Unutmayın ki…” dedi benim mahkum, yüzünü gömleğinin lime lime olmuş kollarıyla silip, parmaklarının arasında kalan saçları atarken. “Onu ben size verdim. Unutmayın!”</p>

      <p class="e-paragraf">“Çok da önemli değil bu!” dedi çavuş. “Sana çok az bir yardımı olur bunun. Sen de aynı durumdasın. Kelepçeleri getirin!”</p>

      <p class="e-paragraf">“Bana bir yardımı olmasını beklemiyorum. Şu anda olduğundan daha fazla bir yardımı olmasını istemiyorum!” dedi benim mahkum gülerek. “Onu ben size verdim. O biliyor. Bu bana yeter.”</p>

      <p class="e-paragraf">Diğer mahkumun yüzü gözü mosmordu. Sol yanağındaki eski yaralara ve morluklara yenileri eklenmişti. İkisi de kelepçeleninceye kadar, konuşacak kadar soluklanamadı. Düşmemek için bir askere yaslandı.</p>

      <p class="e-paragraf">“Farkındasınız değil mi? Beni öldürmeye çalıştı!” dedi ilk olarak.</p>

      <p class="e-paragraf">“Öldürmeye çalışmak mı?” dedi benimki, küçümseyerek. “Çalıştı ve yapamadı öyle mi? Onu yakaladım ve bıraktım. Yaptığım şey bu. Onun bataklıktan uzaklaşmasını engellemekle kalmadım, buraya kadar sürükledim onu. O kadar uzun yolu geldi. Bu rezil adam bir centilmen. Şimdi, gemi hapishanesi centilmenine yeniden kavuştu. Onu öldürmek mi? Daha kötüsünü yapıp onu geri göndermek varken öldürmek işime gelmez!”</p>

      <p class="e-paragraf">Diğeri hâlâ “Öldürmeye… Öldürmeye çalıştı. Şahitler… Şahitlerim var!” diyerek soluyordu.</p>

      <p class="e-paragraf">“Buraya bakın!” dedi benim mahkum çavuşa. “Gemi hapishanesinden tek başıma kaçtım. Bir çırpıda koştum ve kaçmayı başardım. Bu buz gibi bataklıktan da rahatlıkla kurtulabilirdim, eğer onun burada olduğunu anlamamış olsaydım. Ayaklarıma bakın, zincirler neredeyse kırılmak üzere. Onun gitmesine müsaade etmek mi? Benim sayemde kurtulmasına göz yummak mı? Beni tekrar kullanmasına izin vermek mi? Bir daha mı? Hayır, asla! Orada aşağıda -kanalı işaret etti bunu söylerken- öleceğimi bilsem de ellerimi boğazından çekmezdim. Siz onu bulun diye sımsıkı tutardım.”</p>

      <p class="e-paragraf">Öbür kaçak -arkadaşından acayip korkuyordu- tekrarladı, “Beni öldürmeye çalıştı. Siz gelmeseydiniz şimdiye ölmüştüm.”</p>

      <p class="e-paragraf">“Yalan söylüyor!” dedi benim mahkum, büyük bir enerjiyle. “O doğuştan yalancı, bir yalancı olarak da ölecek. Yüzüne bakın, öyle yazmıyor mu? Yüzüme baksın bir. Sıkıysa baksın!”</p>

      <p class="e-paragraf">Öbürü, küçümseyici bir ifadeyle gülmeye çalışarak -ki yapamadı; sinirden gergin ağzına herhangi bir ifade veremedi- askerlere baktı, sonra bataklığa ve de gökyüzüne baktı ama kesinlikle konuşana bakamadı.</p>

      <p class="e-paragraf">“Gördünüz değil mi?” diye devam etti benim mahkum. “Nasıl rezil bir adam olduğunu görüyorsunuz değil mi? Şu alçakça bakan gözleri görüyor musunuz? Mahkemeye çıkarıldığımızda da böyle yaptı bu. Yüzüme bakmadı!”</p>

      <p class="e-paragraf">Diğeri, kuru dudaklarını ıslatmaya çalışırken ve huzursuzca etrafına bakınırken en sonunda konuşana dönüp, “Bakılacak bir tarafın yok!” dedi. Kelepçeli ellerine bakıyordu bir yandan da. Yüzünde alaycı bir ifade vardı. O anda, benim mahkum o kadar sinirlendi ki, askerler araya girmeseydi onun üzerine atlayacaktı. Öbür mahkum, “Size söylemedim mi? Yapabilseydi beni öldürecekti!” dedi. Herkes nasıl korkuyla titrediğini gördü ve ağzından gelen, kar tanelerine benzeyen köpükleri de...</p>

      <p class="e-paragraf">“Yeter bu kadar!” dedi çavuş. “Meşaleleri yakın!”</p>

      <p class="e-paragraf">Askerlerden biri -ki silah yerine bir sepet taşıyordu- dizlerinin üstüne eğilip onu açmaya çalışırken, benim mahkumum ilk defa etrafına baktı ve beni gördü. Kanalın oraya geldiğimizde Joe’nun sırtından inmiştim ve o zamandan beri kıpırdamıyordum. Bana baktığında ben de ona ısrarlı bir şekilde baktım. Hafifçe başımı sallayıp, ellerimi kımıldattım. Bir süredir beni görmesini bekliyordum; onu suçsuzluğuma inandıracaktım. Niyetimi anlayıp anlayamadığını sezemedim. Bana anlamadığım, garip bir şekilde baktı. Çok kısa bir süre içinde gerçekleşti tüm bunlar. Ama bana bir saat ya da bir gün bakmış olsaydı da ne demek istediğini anlayamazdım.</p>

      <p class="e-paragraf">Sepetli asker ateş alıp üç dört meşale yaktı. Birini kendi aldı; diğerlerini dağıttı. Hava zaten kararmıştı, ama şimdi çok karanlıktı. Daha da kararacaktı. Oradan ayrılmadan önce halka halinde beraber bekleyen dört tane asker havaya iki el ateş etti. Arkamızda belli bir mesafede başka meşaleler gördük, bir diğer grup da nehrin karşı tarafındaydı. “Tamam. Marş marş!” dedi çavuş.</p>

      <p class="e-paragraf">Çok uzaklaşmamıştık ki üç tane top atıldı. Kulağımın zarı patladı sanki. “Gemidekiler gelmenizi bekliyor!” dedi çavuş benim mahkuma. “Geleceğinizi biliyorlar. Arkada kalma ahbap. Yaklaş!”</p>

      <p class="e-paragraf">İkisi birbirinden uzak tutuluyordu. İkisinin de yürürken çevresinde gardiyanlar vardı. Joe’nun elinden tutmuştum, Joe’nun diğer elinde de meşale vardı. Bay Wopsle geri dönmek istiyordu ama Joe hiçbir şeyi kaçırmak istemediği için biz öndekilerle gidiyorduk. Yol düzelmişti; özellikle nehrin kıyısındaki yol düzgündü. Üzerinde küçük bir değirmen ve çamurlu bir bent kapağı olan bir kanal çıkınca yollar ayrılıyordu. Etrafıma baktığımda arkamızdan gelen meşaleleri gördüm. Bizim taşıdığımız meşalelerden yere büyük ateş parçaları düşüyordu. O parçalar da duman çıkararak yanıyordu. Kopkoyu karanlıktan başka bir şey göremiyordum. Ateşler havayı ısıttı; mahkumlar silahların arasında topallayarak yürürken bundan memnun görünüyorlardı. Onların topallamalarından dolayı hızlı gidemiyorduk. O kadar yorgunlardı ki, iki üç kez onların dinlenmelerini beklemek zorunda kaldık.</p>

      <p class="e-paragraf">Bir saat kadar sonra tahta bir kulübeye geldik; bir konaklama yeriydi. Kulübenin içinde bir nöbetçi vardı. Kim olduğumuzu, ne yaptığımızı sordu. Çavuş cevapladı onun sorularını. Kulübeye girdik. Yeni beyaza boyanmıştı; boya ve tütün kokuyordu içerisi. Yanan bir şömine, lamba, silah koyma yeri, bir trampet, yaklaşık bir düzine askeri taşıyabilen alçak bir karyola vardı kulübenin içinde. Gri paltolarıyla karyolada yatan üç dört asker bizimle hiç ilgilenmedi. Başlarını kaldırıp uykulu gözlerle bize bakıp, tekrar uyudular. Çavuş bir rapor hazırladı ve sürekli diğer mahkum olarak bahsettiğim mahkumu yanında nöbetçilerle birlikte gemiye gönderdi.</p>

      <p class="e-paragraf">Benim mahkum, öncekini saymazsak, bana hiç bakmadı. Biz kulübede ayakta dururken, düşünceli bir şekilde ateşe bakıyordu. Ya da ayaklarını sırayla şöminenin üstündeki ızgaraya koyuyordu. Onlara bu son zamanlardaki maceralarından dolayı acır gibi bakıyordu. Birdenbire çavuşa dönüp dedi ki:</p>

      <p class="e-paragraf">“Bu kaçma meselesiyle ilgili bir şey söylemek istiyorum. Bazı insanlarla ilgili kuşkuların ortadan kalkmasını sağlayabilir.”</p>

      <p class="e-paragraf">“Ne istersen söyleyebilirsin!” dedi çavuş, mesafeli bir şekilde kollarını kavuşturmuş ona bakarken. “Ama burada söyleme. Daha sonra konuşmak ya da dinlemek için yeteri kadar fırsatın olacak. Biliyorsun.”</p>

      <p class="e-paragraf">“Biliyorum ama bu başka bir mesele. Bir insan açlıktan ölmemeli. En azından ben ölemem. Orada, bataklığın bitiminde kilisenin yakınındaki köyden biraz yiyecek aldım.”</p>

      <p class="e-paragraf">“Çaldım demek istedin herhalde!” dedi çavuş.</p>

      <p class="e-paragraf">“Hangi evden aldığımı da söyleyeyim. Demircinin evinden.”</p>

      <p class="e-paragraf">“Vay vay vay!” dedi çavuş, Joe’ya bakarak.</p>

      <p class="e-paragraf">“Vay anasını, Pip!” dedi Joe, bana bakıp.</p>

      <p class="e-paragraf">“Biraz yemek kırıntısı, biraz likör ve de börek aldım.”</p>

      <p class="e-paragraf">“Börek gibi bir şeyin evden kaybolduğunu fark ettiniz mi?” diye sordu çavuş gizlice.</p>

      <p class="e-paragraf">“Evet, karım fark etmişti. Tam da sizin içeri girdiğiniz sırada. Biliyor musun Pip?”</p>

      <p class="e-paragraf">Benim mahkum üzgün bir halde Joe’ya bakarak -ve bana yan gözle bile bakmayarak- “O zaman demirci sizsiniz. Üzgünüm bunu söylediğim için ama böreğinizi yedim!” dedi.</p>

      <p class="e-paragraf">“Benim olsa afiyet olsun derdim.” dedi Joe. Bayan Joe’yu hatırlamıştı besbelli. “Ne yaptığınızı bilmiyoruz ama onun için sizin açlıktan ölmenize izin vermezdik, değil mi Pip?”</p>

      <p class="e-paragraf">Adamın boğazından daha önce de duyduğum bir ses geldi. Arkasını döndü. Kayık geri dönmüştü; nöbetçi de hazırdı. Kayığa bineceği taşlardan ve kazıklardan yapılmış iskeleye kadar eşlik ettik. İçinde kendisi gibi mahkumların olduğu kayığa bindirilişini seyrettik. Hiçbiri onu gördüğüne şaşırmadı, üzülmedi veya sevinmedi, bu durumla ilgilenmedi de. Kimse tek bir laf etmedi, ta ki kayığın içinden biri sanki köpeklere söylüyormuş gibi “Çekilin!” diyene kadar. Bu, küreklere asılınacak demekti. Meşalelerin yardımıyla siyah geminin kıyının çamurlarının az ilerisinde olduğunu gördük. Nuh’un gemisinin kötü bir versiyonu gibiydi. Demirleri, tahta iskeleti ve kocaman paslanmış zincirleriyle mahkum gemisinin kendisi de bana mahkumlar gibi zincirlenmiş gibi geldi. Kayığın gidişini seyrettik; mahkumun kenardan gemiye alındığını ve kaybolduğunu gördük. Meşaleler bitmeye yakın suya atılıyordu ve onlar suda kaybolurken sanki mahkum da kayboluyordu.</p>

      <p class="e-1-baslik" id="toc_marker-1-6">Altıncı Bölüm</p>

      <p class="e-paragraf">Aklım sürpriz bir şekilde aklandığım hırsızlıktaydı, ama bunu itiraf edemiyordum. Umarım yaptığım şeyin derinliklerinde azıcık da olsa iyilik kırıntıları vardı.</p>

      <p class="e-paragraf">Suçumun ortaya çıkacağı korkusu ortadan kalktığından beri Bayan Joe’ya karşı vicdanım rahattı ama Joe’yu seviyordum. O zamanlar bunun tek bir açıklaması olabilirdi, o da Joe onu sevmeme izin vermişti. Ona karşı kendimi hâlâ suçlu hissediyordum. Joe’yu eğeyi ararken gördüğümde ona doğruyu söylemem gerektiğini düşündüm. Yine de söylemedim. Söylersem beni, olduğumdan daha kötü zannedeceğine inanıyordum. Joe’nun güvenini kaybetme ve geceleyin ocağın başında sonsuza kadar kaybettiğim dostum ve arkadaşıma üzgün üzgün bakma fikri ağzımı dilimi bağlıyordu. Eğer Joe öğrenirse onu ocak başında sakallarıyla oynarken gördüğümde, zihninde hep o konuyla meşgul olduğunu düşünmekten kendimi alamayacaktım. Düşünüyordum ki, eğer Joe öğrenirse, dünkü et veya puding sofraya geldiğinde benim kilere gidip gitmediğimi düşünmeden bakmayacaktı. Öğrenirse, ileride birası köpüksüz ya da koyu olduğunda içine katran koyup koymadığımdan şüphelenecekti, ben de utancımdan kızaracaktım. Kısaca, daha önce yanlışlığının farkında olduğum şeyden kaçmak için ne kadar korkak davrandıysam, doğru olduğunu bildiğim şeyi yapmak için de fazla korkaktım. O zamanlar dış dünyayla bir ilişkim yoktu ve benim gibi davranan birini görüp de onu taklit etmiş değildim. Eğitilmemiş bir deha olarak, nasıl hareket etmem gerektiğine kendim karar vermiştim.</p>

      <p class="e-paragraf">Gemi hapishanesinden henüz çok uzaklaşmamıştık ki benim uykum geldi. Joe yine beni sırtına alıp eve kadar taşıdı. Bay Wopsle da yorgunluktan perişan olmuştu. O kadar canı sıkkındı ki, kilise açık olmuş olsaydı başta Joe ve ben olmak üzere gruptaki herkesi aforoz ederdi. Israrla üzerindeki nemli kıyafetlerle oturdu. Kendine zarar vermek ağır bir suç olsaydı, üzerindeki palto mutfaktaki şöminenin önünde kurutulmak üzere alındığında, pantolonundaki deliller onun asılmasına bile sebep olabilirdi.</p>

      <p class="e-paragraf">Ben çoktan uykusuzluktan sarhoş gibi yalpalamaya başlamıştım. Joe’nun sırtından yeni inmiş, yeni uykudan kalkmıştım. Maşa sesleri ve sıcak uyandırmıştı beni. Kendime geldiğimde (Kendime gelmem ablamın sırtımın ortasına vurup, “Böyle bir çocuk var mıdır acaba?” diye bağırması sayesinde olmuştu.) Joe onlara mahkumun itirafından bahsediyordu. Her biri kilere nasıl girebilmiş olabileceğiyle ilgili fikirler öne sürüyordu. Bay Pumblechook, bütün varsayımları dinleyip adamın ilk önce demirhanenin çatısına, oradan da evin çatısına geçtiğini, iplerle mutfak bacasından içeri girdiğini söyledi. Bay Pumblechook pozitif bir insan olduğundan ve at arabasıyla herkesi evine bırakacağından herkes onun tahminini isabetli buldu. Bay Wopsle, yorgun bir adamın kötü ve zayıf sesiyle “Hayır!” dedi ama bir teorisi ve paltosu olmadığından söylediği, hiçbir şey ifade etmiyordu. Arkasını ateşe vermiş kurumaya çalışıyor, çok fazla sigara içiyordu. Kendine güvenen bir insan hissi vermiyordu.</p>

      <p class="e-paragraf">Ablam uyuklayan halimle orada bulunanların göz zevkini bozmayayım diye beni kaldırıp o güçlü elleriyle yatağıma götürmeden önce o gece duyduklarım bundan ibaret. İçinde bulunduğum ruh hâleti, daha önce sözünü ettiğim gibi, sabah olmadan şekillenmeye başladı ve konunun nadiren hatırlandığı ve unutulduğu zamanlardan sonra bile aynen devam etti.</p>

      <p class="e-1-baslik" id="toc_marker-1-7">Yedinci Bölüm</p>

      <p class="e-paragraf">Kilise mezarlığında aile fertlerimin mezar taşlarını okuduğum zamanlar, daha yeni yeni okumayı söküyordum. Ne demek olduklarını da tam olarak anlayamıyordum. Mesela annemin mezarında “yukarıdakinin karısı” yazıldığı için, babamın daha yüksek bir mertebesi olduğunu, o yüzden öyle yazıldığını düşünüyordum. Mezar taşlarında “aşağıdaki” yazan akrabalarımın da mertebelerinin düşük olduğunu sanıyordum aynı mantıkla. Dini sorulara verilen cevapları da tam olarak kafamda oturtamamıştım. “Hayatım boyunca aynı yolda yürüyeceğim!” sözünün bütün hayatım boyunca bizim köyden tek bir yöne doğru yürümemi gerektireceğini, değirmene ya da arabacıya doğru sapamayacağımı sanmıştım.</p>

      <p class="e-paragraf">Yeteri kadar büyüyünce Joe’nun çırağı olacaktım ve bu şerefe nail olana kadar -ablamın dediğine göre- şımartılamazdım. O yüzden sadece demirhanedeki ne işe yaradığı belli olmayan çocuk değildim; bir komşunun kuşları korkutup kaçıracak bir çocuğa mı ihtiyacı var, hemen ben giderdim. Taş toplanacağı zaman da, herhangi başka bir iş için de... Aile şerefimize laf gelmesin diye, mutfakta şöminenin üstündeki para kutusuna koyuyordum kazandıklarımı. Tahminime göre milli borçların eritilmesi için kullanılıyordu o para, ama hazinede herhangi bir payımın olması mümkün değildi.</p>

      <p class="e-paragraf">Bay Wopsle’ın büyük halasının köyde bir akşam okulu vardı. Aptal, imkanları sınırlı yaşlı bir kadındı ama hastalıkları sınırsızdı. Her akşam saat altıdan yediye kadar, her hafta okul için iki peni veren öğrenciler bu manzaradan mahrum olmasınlar diye, derste uyurdu. Küçük bir ev tutmuştu. Bay Wopsle’ın odası yukarıdaydı. Ağır ağır, sesli bir şekilde kitap okuyuşunu ve yere güm diye vuruşunu duyardık. Bay Wopsle’ın öğrencileri yılda dört kere sınav yaptığı söylentileri dolaşıyordu. O zamanlarda yaptığıysa kollarını katlayıp saçlarını dikleştirerek Marc Antony’nin Sezar’ın ölüsünün başında verdiği nutku çekmekti. Bunu hep Collins’in “Tutkular Şiiri” takip ederdi. Ben o şiirde bahsedilen, fırtınada kanlı kılıcını indiren ve “savaş”a karşı çalan trampete aşağılayıcı bir bakışla bakan “intikam”ı Bay Wopsle olarak hayal ederdim. Hayatımın sonraki safhalarında tutkuların dünyasına düşüp de onları Collins ve Wopsle’la karşılaştırdığımda bu iki saygı değer bayın da tutkular konusunda esamesinin okunmayacağını gördüm.</p>

      <p class="e-paragraf">Bay Wopsle’ın büyük halası eğitim enstitüsünün yanı sıra aynı küçük odada bir de dükkân açmıştı. Stoklarında ne olduğunu ya da mallarının fiyatlarını hiç bilmezdi ama çekmecenin içinde tutulan küçük, yağlı bir not defteri vardı. Fiyat listesi olarak kullanıyordu bunu. Biddy bu defteri kullanarak dükkânın bilumum hesap işlerini yapıyordu. Biddy, Bay Wopsle’ın büyük halasının torunuydu. Aslında tam olarak nesi olduğunu hiçbir zaman anlayamadım. O da benim gibi bir yetimdi ve o da “elde” büyütülmüştü. Birtakım aşırılıkları yüzünden dikkat çekerdi. Mesela saçlarının taranması, ellerinin yıkanması, ayakkabılarının tamir edilmesi ve topuğunun yapılması gerektiğini düşünürdü onu görenler. Bu hali hafta içine özgüydü. Pazar günleri kiliseye gayet düzgün bir şekilde giderdi.</p>

      <p class="e-paragraf">Fazla bir yardım almadan, aldığım yardımı da Bay Wopsle’ın büyük halasından değil de Biddy’den alarak zor da olsa alfabeyi öğrenmiştim. Harfler beni çok zorlamıştı. Ondan sonra her akşam başka bir kılığa girip onları tanımamı engellemeye çalışan sayıların içine düştüm. Ama en azından derme çatma bir şekilde de olsa okumaya, yazmaya başlamıştım</p>

      <p class="e-paragraf">Bir gece, ocağın başında yazı tahtam elimde oturuyordum. Büyük çaba sarf ederek Joe’ya bir harfi öğretmeye çalışıyordum. Sanırım bataklıklardaki o avın üzerinden bir sene gibi bir süre geçmişti. Kış gelmişti ve sıkı bir ayaz vardı. Ayağımın altındaki alfabeye bakarak bir iki saat içinde aşağıdaki yazıyı yazdım:</p>

      <p class="e-paragraf">“SEVGLİ JO UMRM İYSİN YzmAYI SAnA Da örtCeM yakıNDa SANA ÇIRak OLCam ÇOk EğLnCeZ ÇOk İnaN BaK SEVgiler PİP”</p>

      <p class="e-paragraf">Joe’yla mektup vasıtasıyla iletişime geçmem gibi bir gereklilik yoktu ortada. Yanı başımda oturuyordu ve yalnızdık, ama yazı tahtasını bu yazılı mesajı okuması için ona verdiğimde, Joe tahtayı sanki büyük bir âlimlik mucizesiymiş gibi aldı.</p>

      <p class="e-paragraf">Mavi gözlerini kocaman açıp, “Pip, ahbap, sen âlim olmuşsun! Sence de öyle değil mi?” dedi.</p>

      <p class="e-paragraf">“Olmak isterim!” dedim. Elindeki tahtaya tedirginlikle bakıyordum; yamuk yazmıştım.</p>

      <p class="e-paragraf">“Bu bir J ve bir O. Bir O ve J Pip. Joe!”</p>

      <p class="e-paragraf">Bu heceyi daha önce bu kadar yüksek sesle hiç okumamıştı. Evvelki pazar kilisede dua kitabını yanlışlıkla ters tuttuğumda bir yanlışlık yokmuş gibi devam etmişti. Joe’ya öğretecek bir şey bulmanın şevkiyle, “Gerisini de oku Joe!” dedim.</p>

      <p class="e-paragraf">“Gerisi, öyle mi Pip?” dedi Joe. Ağır ağır inceliyordu mektubu. “Bir, iki, üç. Burada üç tane J, üç tane de O var Pip!”</p>

      <p class="e-paragraf">Joe’ya yaslandım ve işaret parmağımı kullanarak ona bütün mektubu okudum.</p>

      <p class="e-paragraf">“İnanılmaz!” dedi Joe bitirdiğimde. “Sen gerçekten âlim olmuşsun.”</p>

      <p class="e-paragraf">“Gargery’yi nasıl yazıyorsun, Joe?” diye sordum, hafif bir büyüklenme edasıyla.</p>

      <p class="e-paragraf">“Yazmıyorum!” dedi.</p>

      <p class="e-paragraf">“Yazdığını farz edelim.”</p>

      <p class="e-paragraf">“Farz edilmez bu.” dedi Joe. “Okumayı çok severim ama...”</p>

      <p class="e-paragraf">“Sever misin Joe?”</p>

      <p class="e-paragraf">“Hem de çok! Bana güzel bir kitap ver, ya da iyi bir gazete ve ateşin başına oturt. Allah’ım! Daha ne isterim ki?” Dizlerini ovuşturarak, “Bir J ve O’yu birleştirip J-O, Joe yapmak ne kadar ilginç bir şey!” dedi.</p>

      <p class="e-paragraf">Joe’nun eğitiminin Steam’inki gibi daha yolun çok başında olduğunu anlamıştım. Meseleyi uzatarak sorularıma devam ettim.</p>

      <p class="e-paragraf">“Joe, sen benim kadarken hiç okula gittin mi?”</p>

      <p class="e-paragraf">“Hayır Pip.”</p>

      <p class="e-paragraf">“Niye benim kadarken okula gitmedin peki?”</p>

      <p class="e-paragraf">“Iıı, Pip...” Her düşünceli halinde yaptığı gibi eline maşayı alıp, külleri karıştırmaya başladı. “Anlatayım sana. Benim babam, Pip, kendini içkiye vermişti. İpin ucunu kaçırdığında acımasızca annemi döverdi. Bir onu bir de beni döverdi, başka kimseyi değil. Bana örsüne bile vurmadığı kadar sert vururdu. Beni can kulağıyla dinliyorsun değil mi Pip?”</p>

      <p class="e-paragraf">“Evet Joe!”</p>

      <p class="e-paragraf">“Sonuçta, annemle ben birkaç kez babamdan kaçtık. Annem çalışmaya başlayınca ‘Joe, okula gitmen lazım yavrum!’ deyip beni okula gönderiyordu. Ama babam aslında içten içe bizi sevdiğinden bizsiz bir hayata katlanamıyordu. Bir sürü insanla gelip kapımıza dayanıyor, kavga çıkartıp oradan bizi attırıyordu. Eve gidince dayak devam ediyordu. Anlayacağın Pip...” Burada durdu; külleri karıştırmayı bırakıp yüzüme baktı. “Bunlar hep benim öğrenmeme engel oldu.”</p>

      <p class="e-paragraf">“Tabii ki. Zavallı Joe!”</p>

      <p class="e-paragraf">“Ama yine de Pip...” dedi Joe, iki maşayla birden karıştırmaya devam ederek. “Yaptıklarını düşününce, kadınla erkeği eşitmiş gibi görürsek bence babam özünde iyi bir insandı. Anlıyorsun değil mi Pip?”</p>

      <p class="e-paragraf">Anlayamıyordum, ama bunu ona söylemedim.</p>

      <p class="e-paragraf">Joe devam etti, “Bilirsin, demliği ocağa koymazsan su kaynamaz.”</p>

      <p class="e-paragraf">Bunu anlamıştım; söyledim de...</p>

      <p class="e-paragraf">“Sonunda, babam işe gitmeme karışmadı. İşime başladım, ki eğer devam etseydi, çalışmaya tahammül edebilseydi iş onundu. Zamanla ona bakabilecek gücüm oldu. Cüzam nöbetinden ölene kadar da ona baktım. Mezar taşına ‘Bilsin her kim okuyorsa... Çoktu zaafları ama iyi bir insandı aslında.’ yazılmasını istedim.”</p>

      <p class="e-paragraf">O kadar gururla söyledi ki bunları, “Kendin mi yazdın?” diye sordum.</p>

      <p class="e-paragraf">“Ben yazdım, kendi kendime. Hemen hazırladım. Alelacele bir at nalı hazırlamak gibiydi; çarçabuk bitti. Hayatım boyunca o kadar şaşırmamıştım. Kendi yazım olduğuna zor inandım. Mezar taşının üzerine kazınmasını isterdim ama bu para demekti. Tabutu taşıyanlara para verdik, geri kalan parayı da annem için harcadık. Annemin sağlık durumu çok kötüydü, parası da azdı. O da babamın arkasından gitti. Huzura kavuşma zamanı gelmişti.”</p>

      <p class="e-paragraf">Joe’nun mavi gözleri sulanmaya başladı. Rahatsız bir şekilde ilk önce birini, sonra da ötekini sildi.</p>

      <p class="e-paragraf">“O zamanlar çok yalnızdım. Burada yaşıyordum. Sonra ablanla tanıştım Pip!” dedi. Katılmayacağım bir şey söyleyeceğini biliyormuş gibi ciddiyetini takınarak yüzüme baktı. “Ablan iyi bir kadın.”</p>

      <p class="e-paragraf">Kuşkumu belli eder bir şekilde ateşe baktım.</p>

      <p class="e-paragraf">“Ailem ya da başkası; kim ne derse desin Pip, ablan…” Elindeki maşayı her sözcükten sonra yere vurarak, “Ablan iyi bir kadın!” dedi.</p>

      <p class="e-paragraf">“Öyle düşünmene sevindim Joe!” dedim. O an aklıma gelen en olumlu cümle buydu.</p>

      <p class="e-paragraf">“Ben de!” dedi Joe. “Öyle düşünmeme ben de seviniyorum. Yüzünün biraz kırmızı olması ya da iri kemikli yapısı benim için hiç dert değil.”</p>

      <p class="e-paragraf">Onun için dert değilse başka kimin için olabilirdi?</p>

      <p class="e-paragraf">“Kesinlikle!” dedi onaylayarak. “Haklısın ahbap! Ablanla tanıştığımda seni büyüttüğünden bahsetti bana. Herkes bunun çok güzel bir davranış olduğundan bahsediyordu. Ben de onlar gibi düşünüyordum. Sana gelince…” Kötü bir şeye bakıyormuş gibi bir yüz ifadesini takınarak, “O zamanlar ne kadar küçük, aciz ve de huysuz olduğunu bilseydin, kendinle ilgili hiç de iyi şeyler düşünmezdin.”</p>

      <p class="e-paragraf">Söylediklerinden pek hoşlanmamıştım. “Beni boş ver Joe!” dedim.</p>

      <p class="e-paragraf">“Ama boş vermedim, Pip.” dedi sade bir kibarlıkla. “Ablana evlenme teklif ettiğimde buraya gelmeye hazırdı. Ona çocuğu da getir, demirhanede yerimiz var dedim.”</p>

      <p class="e-paragraf">Özür dileyerek ağlamaya başladım. Joe’nun boynuna sarıldım. Bana sarılmak için elindeki maşayı düşürdü. “Biz gelmiş geçmiş en iyi arkadaşlarız, değil mi Pip? Ağlama ahbap!”</p>

      <p class="e-paragraf">Bu ufak kesintiden sonra, Joe devam etti.</p>

      <p class="e-paragraf">“Görüyorsun Pip, işte şimdi buradayız. Benim öğrenmeme yardım ederken Pip -şunu önceden söyleyeyim, ben çok ama çok aptalım!- Bayan Joe’nun bir şey çakmaması gerekiyor. Bu iş söylediğim gibi yapılmalı Pip. Niye gizlice olması gerektiğini de söyleyeyim.”</p>

      <p class="e-paragraf">Maşayı yine eline aldı. Bana öyle geliyordu ki, o elinde olmasa devam edemeyecekti. “Ablan yönetime çok meraklıdır!” dedi.</p>

      <p class="e-paragraf">“Yönetime mi meraklıdır?” Şaşırmıştım. Joe’nun ablam hazine ya da savunma bakanlığı için çalışabilsin diye ondan boşandığını düşünmüş, hatta ummuştum.</p>

      <p class="e-paragraf">“Yönetim derken, seni ve beni yönetiyor demek istedim.”</p>

      <p class="e-paragraf">“Öyle mi?”</p>

      <p class="e-paragraf">“Evin içinde okumuş adam istemez o. Özellikle benim okumamı istemez. Bir nevi başkaldırı gibi olur bu, anlıyor musun?”</p>

      <p class="e-paragraf">Ben tam “Neden?” diyordum ki Joe sözümü kesti.</p>

      <p class="e-paragraf">“Dinle bir dakika! Ne söyleyeceğini biliyorum; bir dinle. Ablanın ikimize karşı despotça davrandığını biliyorum. Sırtımıza bir şeyler fırlatıp duruyor, eli de ağır. Ablan çok sinirlendiği zaman Pip…” Joe sesini alçaltıp fısıltıyla, “Kabul etmek lazım ki tam bir baş belası oluyor.”</p>

      <p class="e-paragraf">Joe bu kelimeyi öyle bir söyledi ki, sanki kelimenin başında on iki tane B vardı.</p>

      <p class="e-paragraf">“Neden karşı çıkmıyorum, bunu soracaktın değil mi ben sözünü kesmeseydim?”</p>

      <p class="e-paragraf">“Evet Joe!”</p>

      <p class="e-paragraf">Favorileriyle oynayabilmek için maşayı sol eline aldı. Böyle dingin bir hal aldığı zamanlarda ondan ümidimi keserdim. “Ablan bir deha da ondan!”</p>

      <p class="e-paragraf">“O ne?” diye sordum, hızını kesebilme umuduyla. Cevabı tahmin ettiğimden daha hazırdı; yüzüme dik dik bakarak “Ablan…” dedi.</p>

      <p class="e-paragraf">“Ve ben bir deha değilim.” diyerek devam etti. Bakışları sabit değildi artık ve yine favorileriyle oynamaya başlamıştı. “Hepsinden önemlisi, Pip -bu söyleyeceğim çok ciddi bir şey ahbap- annemin köle gibi çalıştığını, kalbinin kırıldığını ve şu ölümlü dünyada rahat yüzü görmediğini hatırlıyorum ve bir kadına karşı yapmamam gereken hataları yapmaktan çok korkuyorum. Böylesi de yanlış ama ben bunu tercih ederim. Zırt pırt kapının önüne koyulan ben olsaydım keşke, keşke bir ‘kaşıyıcı’ olmasaydı. Senin başına gelebilecekleri ben üzerime almak isterdim. Ama durum bu işte. Umarım bundan sonra olayları gözünde büyütmezsin.”</p>

      <p class="e-paragraf">O günden sonra Joe’ya daha çok saygı duymaya başlamıştım. O konuşmanın sonrasında da öncesinde olduğu gibi konumları eşit olan iki arkadaştık. Yalnız, artık sessizce oturduğumuzda Joe’ya baktığımda, ona karşı kalbimin derinliklerinden gelen bir saygı hissediyordum.</p>

      <p class="e-paragraf">“Her neyse...” dedi Joe, ateşi harlandırmak için ayağa kalktığında. “Bizim Hollanda saati sekizi gösterecek neredeyse ve hâlâ eve dönmedi. İnşallah Pumblechook Amca’nın kısrağı buzda kayıp düşmemiştir.”</p>

      <p class="e-paragraf">Bayan Joe pazarın olduğu günlerde Pumblechook Amca’ya eve alacağı şeylerde yardımcı olmak için onunla beraber çıkardı. Pumblechook Amca bekârdı ve uşaklarına hiç güvenmezdi. O gün de pazar vardı ve ikisi yine dışarıdaydılar.</p>

      <p class="e-paragraf">Joe ateşi yaktı ve çevresini süpürdü. At arabasının sesini duyarız diye kapının önüne gittik. Kuru soğuk vardı, rüzgâr sert esiyordu ve buz tabakası da beyaz ve oldukça kalındı. Bu gece bataklıkta yatan bir adam kesin ölür diye düşündüm. Yıldızlara baktım “Donarak ölmek üzere olan bir adamın onlara bakması ve bu parlaklık içinde hiçbir yardım ya da merhamet görmemeleri ne kadar acı verir kim bilir?” diye düşündüm.</p>

      <p class="e-paragraf">“İşte kısrak geliyor. Bir sürü zil takmışlar sanki.”</p>

      <p class="e-paragraf">Nalları buzla kaplı yol üzerinde müzikal sesler çıkararak dörtnala geliyordu. Bayan Joe rahat inebilsin diye dışarı bir sandalye çıkardık. Pencereye baktıklarında evi aydınlık görsünler diye de ateşi iyice karıştırdık. Mutfakta her şey yerli yerinde mi diye kontrol etmeyi de unutmadık. Hazırlıkları tamamladığımızda geldiler; bir tek gözleri görünecek şekilde sarıp sarmalanmışlardı. İlk Bayan Joe indi, ardından da Pumblechook Amca. Pumblechook Amca atın üzerine bir örtü örttükten sonra mutfağa geçtik. Beraberimizde o kadar soğuk getirmiştik ki mutfağa girerken, ateş hararetini kaybetti.</p>

      <p class="e-paragraf">“Şimdi!…” dedi Bayan Joe acele ve heyecanla üzerini çıkarıp, paltosuna iple bağlı şapkasını omzuna atarken. “Bu çocuk bugün de şükretmezse hiçbir zaman etmez.”</p>

      <p class="e-paragraf">Ne için şükretmesi gerektiğini bilmeyen bir çocuk ne kadar şükran dolu bakabilirse o kadar şükran dolu bir ifadeyle ikisine baktım.</p>

      <p class="e-paragraf">“İnşallah şımarmaz, ama benim ciddi şüphelerim var.”</p>

      <p class="e-paragraf">“O hanım buna mahal vermez. Daha iyi bilir nasıl davranacağını.” dedi Pumblechook Amca.</p>

      <p class="e-paragraf">O hanım mı? Joe’ya baktım, dudaklarımı oynatarak “O hanım mı?” dedim. O da bana bakıp dudaklarını oynatarak aynı soruyu sordu. Sorarken ablama yakalanıp her zamanki uzlaşmacı tavrıyla elinin tersini burnuna götürdü, böyle durumlarda hep yaptığı gibi.</p>

      <p class="e-paragraf">“Eee?” dedi kızgın kızgın. “Ne bakıyorsun? Ateşi yaktınız mı?”</p>

      <p class="e-paragraf">“Bir hanım lafı geçti de...” dedi Joe kibarca.</p>

      <p class="e-paragraf">“Bir hanım zannederim. Bayan Havisham denilen birine bey denmezse tabii! Bu kadarını sen bile yapmazsın.”</p>

      <p class="e-paragraf">“Kasabadaki Bayan Havisham mı?” diye sordu Joe.</p>

      <p class="e-paragraf">“Başka bir Bayan Havisham daha mı var?” dedi ablam. “Bu çocuğun gidip orada oyun oynamasını istiyor. Tabii ki gidecek. Gitse iyi eder!” dedi bana bakıp başını iki yana sallayarak. “Yoksa gününü görür.”</p>

      <p class="e-paragraf">Kasabadaki Bayan Havisham’dan bahsedildiğini duymuştum. Gerçi onu herkes duymuştur. Büyük ve kasvetli bir evde yaşayan çok zengin, mutsuz bir kadın olduğunu söylerlerdi. Hırsızlara karşı evini parmaklıklarla çevreletmiş, münzevi bir hayat yaşıyordu.</p>

      <p class="e-paragraf">“Emin olmak istedim.” dedi Joe şaşkın şaşkın. “Nereden tanıyor ki Pip’i o?”</p>

      <p class="e-paragraf">“Sersem!” diye bağırdı ablam. “Tanıdığını kim söyledi?”</p>

      <p class="e-paragraf">“Onun oraya gidip oyun oynamasının istendiği söylendi de!..”</p>

      <p class="e-paragraf">“Pumblechook Amca’ya gidip orada oyun oynayabilecek bir çocuk tanıyıp tanımadığını soramaz mı? Belki de Pumblechook Amca onun kiracısıdır ve bazen kirayı vermeye gidiyordur. O zaman Pumblechook Amca’ya oraya gidip oyun oynayabilecek bir çocuk tanıyıp tanımadığını sormuş olamaz mı? Ve bize karşı her zaman düşünceli davranan Pumblechook Amca, sen öyle düşünmeyebilirsin Joseph -Joe sanki çok kötü bir yeğenmiş gibi, kızgınlıkla söylemişti bunu- burada hoplayıp zıplayan -hiç de hoplayıp zıplamıyordum- ölene kadar gönüllü kölesi olduğum bu çocuktan bahsetmiş olamaz mı?”</p>

      <p class="e-paragraf">“Çok iyiydi!” dedi Pumblechook Amca. “İyi bir açıklamaydı. Çok iyi gerçekten! Şimdi artık meseleyi biliyorsun Joseph.”</p>

      <p class="e-paragraf">“Hayır Joseph!” dedi yine ablam. Ses tonu hâlâ düzelmemişti. Joe yine elini suçlu suçlu burnuna götürüyordu. “Henüz bilmiyorsun. Bildiğini zannedebilirsin ama bilmiyorsun. Çünkü Pumblechook Amca’nın bu çocuğun oraya gitmesinin bir servet kazanmasına sebep olabileceğini düşündüğünden onu bu gece arabasıyla alıp evine, yarın sabah da Bayan Havisham’a götürmeyi teklif ettiğini bilmiyorsun. Allah’ım!” diye bağırarak omzundaki şapkayı çıkartıp attı ablam. “Ben niye bunlara laf anlatmaya çalışıyorsam? Pumblechook Amca’yı da bekletiyoruz. Kısrak dondu dışarıda. Oğlan da tepeden tırnağa pislik içinde!”</p>

      <p class="e-paragraf">Bunu söyleyip üzerime atladı kuzuyu kapan bir kartal gibi. Başımı alıp lavabonun içine soktu, sabunladı, hamur gibi yoğurdu, kuruladı, çekiştirdi, tırmaladı; ta ki ben kendimi kaybedene kadar. (Burada belirtmeden geçemeyeceğim bir şey de evlilik yüzüğüyle benden başka herhangi biri bu kadar haşır neşir olmamıştır sanırım. İnsanın yüzünde nasıl bir etkisi oluyor, iyi biliyorum.)</p>

      <p class="e-paragraf">Temizlik işlemleri bittiğinde çuvalın üzerine oturan genç bir tövbekâr gibi sert bir çarşafın üzerine oturtulup, içinde rahat hareket edemediğim en sevmediğim kıyafetlerimi giydim. Sonra Bay Pumblechook’a teslim edildim. O da resmi bir şekilde sanki kendisi şerifmiş gibi beni aldı ve eminim bir süredir kafasında tasarlayıp da söyleme fırsatı kolladığı şeyi söyledi: “Evlat, dostlara her zaman minnettar ol ama özellikle seni elinde büyütenlere...”</p>

      <p class="e-paragraf">“Allah’a ısmarladık Joe!”</p>

      <p class="e-paragraf">“Tanrı seni korusun Pip, dostum!”</p>

      <p class="e-paragraf">Daha önce ondan hiç ayrılmamıştım ve içinde bulunduğum duygular ve gözümden hâlâ gitmemiş sabun köpüklerinden olacak, arabanın içinden yıldızları göremedim ilk başta. Sonra birer birer parlamaya başladılar, ama Bayan Havisham’ın evine neden gidip oyun oynamam gerektiği hususunda beni aydınlatamadılar.</p>

      <p class="e-1-baslik" id="toc_marker-1-8">Sekizinci Bölüm</p>

      <p class="e-paragraf">Bay Pumblechook’un kasabanın ana caddesinin üzerindeki eviyle dükkânı bir mısır tüccarı ve tohumcusundan beklenebileceği gibi alelâdeydi. Çok mutlu bir adam olmalıydı, dükkânında bir sürü küçük çekmecesi olduğuna göre... Merak edip alt çekmecelerden birkaçını karıştırdığımda kahverengi kâğıtlara sarılmış paketler gördüm. İçlerinde hapsolundukları yerden bir an önce çıkıp açmak isteyen çiçek tohumları ya da kökleri vardı.</p>

      <p class="e-paragraf">Bunları düşündüğüm vakit sabahın erken bir saatiydi. Önceki gece doğru yatağa yollanmıştım. Oda çatı katındaydı, tavanı meyilliydi. Karyolanın olduğu köşe o kadar alçaktı ki kiremitlerle kirpiklerim arasındaki mesafenin otuz santim kadar olduğunu hesaplamıştım. Aynı sabah tohumlarla pamuklu kadife arasında bir benzerlik keşfettim. Bay Pumblechook ve dükkânda çalışanlar pamuklu kadife giyiyorlardı ve nasılsa, tohumların tabiatında olan genel hava ve doku pamuklu kadifede de vardı. O kadar ki ikisini birbirine karıştırıyordum. Gözlemlerim devam etti. Dikkat ettim de, Bay Pumblechook işini karşı caddenin karşısındaki eyerciye bakarak yapıyordu. Eyerci arabacıya bakıyordu. Arabacının bütün işi gücü ellerini cebine koyup fırıncıya bakmak gibi görünüyordu. Fırıncı kollarını kavuşturup bakkala, bakkal da kapısının önünde durup esneyerek eczacıya bakıyordu. Gözünde gözlüğü, başını kaldırmadan elindekiyle ilgilenen ve dükkânın penceresinden önlük takmış bir grup insanın gelip geçerken kendisine baktığı saatçi o caddede gerçekten işini yapan tek kişiydi.</p>

      <p class="e-paragraf">Bay Pumblechook’la saat sekizde dükkânın arkasındaki salonda kahvaltımızı yaptık. O sırada dükkânda çalışan adam ön tarafta bezelye çuvalının üzerinde çayını içip, tereyağlı ekmeğini yiyordu. Bay Pumblechook’un muhabbeti çok kötüydü. Ablamın, yemeğimi verirken beni utandıran ve sanki ceza veriyormuş gibi takındığı tavırdan etkilendiği yetmiyormuş gibi -ekmeği olabildiğince çok, tereyağını da mümkün olduğunca az vermişti- aritmetikten başka bir şey de konuşmuyordu. Ona kibarca “Günaydın!” dediğimde mesafeli bir şekilde “Yedi kere dokuz?” diye sormuştu. Böyle bir soruya yabancı bir yerde, boş bir mideyle nasıl cevap verebilirdim ki? Açtım ama daha bir lokma yemeden bütün kahvaltı boyunca sürecek sorularını sıralamaya başladı. “Yedi?” “Dört?” “Ya sekiz?” “Ya altı?” “Ya dört?” “On?” Bu böyle sürüp gitti. Verdiğim her cevapta bir sonraki soru gelmeden bir lokma bir şey yemeye çalışıyordum. O da orada oturmuş, zihnini yormadan -tabiri caizse kıtlıktan çıkmış gibi- kızarmış ekmekle domuz pastırması yiyordu.</p>

      <p class="e-paragraf">Bu tür nedenlerden ötürü saat on olup da Bayan Havisham’a gitmek için çıktığımızda kadının evinde nasıl davranmam gerektiği hususunda tedirginliğim olsa da çok sevinmiştim. On beş dakika içinde Bayan Havisham’ın evine varmıştık. Tuğladan yapılmış, etrafında büyük demir parmaklıklar olan eski, kasvetli ve büyük bir evdi. Bazı pencerelere duvar örülmüştü. Geri kalanlardan alt katta olanlar paslı parmaklıklarla kaplıydı. Önde bir avlu vardı ve o da demir çubuklarla çevrilmişti. Zili çaldıktan sonra biri gelip de açana kadar bir süre beklemek zorunda kaldık. Kapıda beklerken, içeri bakmaya çalıştım -bu sırada bana “On dört?” diye soran Bay Pumblechook’u duymazdan geldim- ve evin yanındaki bira imalâthanesini gördüm. Çalışır halde değildi, uzun bir süredir hiç çalışmıyor gibi görünüyordu.</p>

      <p class="e-paragraf">Pencerelerden biri açıldı ve bir ses duyuldu. “Kim o?” Refakatçim “Pumblechook!” diye cevap verdi. Ses “Tamam!” dedi ve pencere tekrar kapandı. Avludan elinde anahtarlarla genç bir hanım geldi.</p>

      <p class="e-paragraf">“Bu, Pip!” dedi Bay Pumblechook.</p>

      <p class="e-paragraf">“Pip demek!” dedi genç hanım. Çok güzel ve mağrur bir kızdı. “İçeri gir Pip.”</p>

      <p class="e-paragraf">Bay Pumblechook da benimle içeri giriyordu ama kız onun içeri girmesini engelledi.</p>

      <p class="e-paragraf">“Bayan Havisham’ı görmek mi istemiştiniz?”</p>

      <p class="e-paragraf">“Bayan Havisham görmek istiyorsa!…” dedi Bay Pumblechook sıkılarak.</p>

      <p class="e-paragraf">“Onun böyle bir isteği yok!” dedi kız.</p>

      <p class="e-paragraf">O kadar net bir tavırla söyledi ki kız bu son cümleyi, Bay Pumblechook gururu kırılmış olsa da karşı çıkamadı. Ama bana keskin bir bakış fırlattı -sanki ben ona bir şey yapmışım gibi- ve kızarak şu kelimeler döküldü ağzından: “Bak çocuk! Seni elinde büyütenleri mahcup edecek şeyler yapma burada!” Başını kapıdan uzatıp “On altı?” diye soracağından endişeleniyordum ama böyle bir şey yapmadı.</p>

      <p class="e-paragraf">Genç refakatçim kapıyı kilitledi ve avludan geçtik. Avlu temizdi ve taşlar döşenmişti, ama her bir taşın arasından otlar fışkırıyordu. Bira imalâthanesiyle avlu dar bir yolla bağlanmıştı. Yolun sonundaki ahşap kapılar açıktı ve yüksek duvarların uzağında duran imalâthane de ağzına kadar açıktı. Artık kullanılmıyordu; bomboştu. Soğuk esen rüzgâr sanki kapıların öte yanında daha da bir soğuktu. Rüzgâr, imalâthanenin açık olan kısmında, denizde bir geminin halatlarından çıkardığı sesleri çıkararak şiddetli bir uğultuyla esiyordu.</p>

      <p class="e-paragraf">Kız beni oraya bakarken gördü ve “Orada yapılan biradan içebilirsin, dokunmaz!” dedi.</p>

      <p class="e-paragraf">“İçerim herhalde!” dedim utanarak.</p>

      <p class="e-paragraf">“Orada artık bira yapılmasa iyi olur, yapılırsa ekşir. Sence de öyle değil mi?”</p>

      <p class="e-paragraf">“Öyle gibi görünüyor küçük hanım.”</p>

      <p class="e-paragraf">“Kimse de yapmaya kalkışmıyor zaten.” diye ekledi. “Kendiliğinden yıkılacağı güne kadar orada anlamsız bir şekilde duracak. Sert biraya gelince, kilerde ondan çok var, içinde malikâneyi yüzdürecek kadar çok.”</p>

      <p class="e-paragraf">“Evin adı Malikâne mi acaba?”</p>

      <p class="e-paragraf">“İsimlerinden biri bu.”</p>

      <p class="e-paragraf">“Birden çok ismi mi var?”</p>

      <p class="e-paragraf">“Bir ismi daha var: Satis. Yunanca, Latince ya da İbranice’de, ya da üçünde birden yeter anlamına geliyor.”</p>

      <p class="e-paragraf">“Yeter Evi. İlginç bir isim bu.”</p>

      <p class="e-paragraf">“Evet ama bundan daha derin bir anlamı var. Eve bu isim verildiğinde, bu eve sahip olan bir insan hayatta başka bir şey istemez anlamına geliyordu. O zamanlar insanlar çok kanaatkârmış gibi geliyor bana. Daha hızlı olsana çocuk!”</p>

      <p class="e-paragraf">Bana çocuk dese de yaklaşık olarak benim yaşımdaydı. Güzel ve kendinden emin bir kız olduğundan tabii ki benden büyük gösteriyordu. Sanki kendisi yirmi bir yaşında bir kraliçeymiş gibi bana küçümseyerek bakıyordu.</p>

      <p class="e-paragraf">Eve yan kapıdan girdik. Ön kapı zincirlenmişti. Gözüme ilk çarpan şey bütün koridorların kapkaranlık olmasıydı. Kız evden çıkarken yanan bir mum bırakmıştı oraya. Mumu aldı, başka koridorlardan geçtik. Etraf hâlâ karanlıktı ve bu mumdan başka etrafı aydınlatacak bir şey yoktu.</p>

      <p class="e-paragraf">En sonunda bir kapı önüne geldik. Bana, “İçeri gir!” dedi.</p>

      <p class="e-paragraf">Kibarlıktan çok çekingenlikle, “Önce siz!” dedim.</p>

      <p class="e-paragraf">“Komik olma çocuk, ben içeri girmeyeceğim.” diye cevap verdi. Yüzünde aynı küçümseyici ifadeyle uzaklaştı. Daha da kötüsü, mumu da götürmüştü.</p>

      <p class="e-paragraf">Çok huzursuzdum, biraz da korkuyordum. Yapılacak tek bir şey vardı: Kapıyı çalıp içeri girmek. Ben de öyle yaptım. Mumlarla oldukça iyi aydınlatılmış kocaman bir odaydı. İçeriye en ufak bir güneş ışığı girmiyordu. İçerideki mobilyadan anladığım kadarıyla -gerçi o zaman içeride ne işe yaradığını bilmediğim eşyalar vardı- bir giyinme odasıydı. Üzerinde altın kaplama bir ayna olan masa dikkatimi çekti. İlk bakışta onun bir kadının tuvalet masası olduğuna kanaat getirmiştim.</p>

      <p class="e-paragraf">Orada oturan bir kadın olmasaydı yine de ne olduğunu kestirebilir miydim bilmiyorum. Bir koltukta, dirseğini masaya dayamış bir halde, şimdiye kadar gördüğüm göreceğim en garip görünümlü kadın oturuyordu.</p>

      <p class="e-paragraf">Kıyafetleri saten, dantel ve ipek gibi pahalı kumaşlardan dikilmişti. Ayakkabıları beyazdı. Saçından ayrı duran uzun beyaz bir duvağı, başında gelin çiçekleri vardı ama saçları beyazdı. Boynu ve elleri parlak mücevheratla kaplıydı. Mücevherlerin bir kısmı masanın üzerinde parlıyordu. Dört bir yanda üzerindeki elbiseden daha az gösterişli elbiseler, yarısına kadar doldurulmuş valizler vardı. Giyinmesi henüz bitmemişti; ayakkabısının teki ayağında, diğer teki masanın üzerinde elinin yanındaydı. Duvağın yerleştirilmesi bitmemişti, saatini ve zincirini de henüz takmamıştı. Mücevherle gerdanına takılacak dantel, mendili, eldivenleri, çiçekler ve bir dua kitabı masanın üzerinde darmadağınık bir halde duruyordu.</p>

      <p class="e-paragraf">Birçoğunu ilk dakikalarda fark ettiysem de bütün bu saydıklarımı bir anda fark etmedim. Sonradan anladım ki, beyaz olması gereken hiçbir şey aslında tam olarak beyaz değildi. Eskiden beyazlarmış ama parlaklıklarını kaybetmiş, solmuşlar; renkleri de sarıya dönmüş. Gelinliğinin içinde oturan gelinin de kıyafetleri ve çiçeği gibi solduğunu gördüm. Parlak olan tek şey çukurlaşmış gözleriydi. Elbisesi, yuvarlak hatlı bir kadın için yapılmıştı ve şimdi kadının üzerinden dökülüyordu. Kadın bir deri bir kemik kalmıştı. Bir kez panayıra götürmüşlerdi beni. Balmumundan yapılmış korkunç görünümlü bir eser vardı, tanımadığım önemli bir şahsiyetin heykeliydi ve bu şahsiyet ölüydü. Bir kez de bataklıktaki eski kiliselerden birine götürmüşlerdi, kilisenin taşlarının altından çıkarılan zengin bir kıyafetin kalıntıları içindeki iskeleti göreyim diye... Şimdi, balmumu ve iskelet bir araya gelmiş, koyu renk gözlerle birleşmişti ve o gözler bana bakıyordu! Bağırabilseydim bağırırdım.</p>

      <p class="e-paragraf">“Kimsin sen?” dedi masadaki kadın.</p>

      <p class="e-paragraf">“Pip, hanımefendi.”</p>

      <p class="e-paragraf">“Pip mi?”</p>

      <p class="e-paragraf">“Bay Pumblechook’un bahsettiği çocuk, hanımefendi. Oyun oynamaya gelecek olan.”</p>

      <p class="e-paragraf">“Yaklaş, sana bakayım bir. Yaklaş!”</p>

      <p class="e-paragraf">Önünde durup gözlerimi ondan kaçırdığım sırada masanın üzerindeki ve etraftaki detaylara dikkat etmiştim. Saati dokuza yirmi kala durmuştu. Odasındaki başka bir saat de dokuzu yirmi geçeyi gösteriyordu.</p>

      <p class="e-paragraf">“Bana bak!” dedi Bayan Havisham. “Sen doğduğundan beri güneş yüzü görmeyen bir kadından korkmuyorsun değil mi?”</p>

      <p class="e-paragraf">“Hayır!” derken aslında düpedüz yalan söyledim.</p>

      <p class="e-paragraf">“Burada neye dokunuyorum biliyor musun?” dedi bir eli diğer elinin üstünde sol tarafını tutarak.</p>

      <p class="e-paragraf">“Evet hanımefendi.” Aklıma genç adam gelmişti.</p>

      <p class="e-paragraf">“Nereye dokunuyorum?”</p>

      <p class="e-paragraf">“Kalbinize.”</p>

      <p class="e-paragraf">“Kırık kalbime.”</p>

      <p class="e-paragraf">Bu kelimeleri heyecanla ve üzerine basa basa söylemişti. Aynı zamanda garip bir gülümseme vardı yüzünde bir gurur ifadesiyle birlikte. Sonra, bir süre daha ellerini orada tuttu ve çok ağırlarmış gibi yavaşça çekti.</p>

      <p class="e-paragraf">“Yorgunum!” dedi Bayan Havisham. “Değişiklik istiyorum ve kadınlardan ve erkeklerden bıktım. Oyun oyna.”</p>

      <p class="e-paragraf">En itirazcı okur bile kabul eder ki söyledikleri, öyle bir ortamda kalakalmış talihsiz bir çocuğu oyun oynatmaya başlatamazdı.</p>

      <p class="e-paragraf">“Benim bazen garip isteklerim olur.” diye devam etti. “Şimdi de biraz oyun görmek istiyorum. Hadi, hadi!” dedi eliyle sabırsız bir hareket yaparak. “Oyna, oyna, oyna!”</p>

      <p class="e-paragraf">Bir an, ablamın beni dövebileceği korkusuyla, Bay Pumblechook’un at arabası gibi odada dönmeyi düşündüm. Sonra, bunu kendime uygun görmeyerek fikrimden vazgeçtim. Durup Bayan Havisham’a baktım. O da ısrarcı bir ifadeyle bana bakıyordu.</p>

      <p class="e-paragraf">“Huysuz ve inatçı mısındır?”</p>

      <p class="e-paragraf">“Hayır, hanımefendi, sizin için ve şimdi oynayamayacağım için çok üzgünüm. Eğer beni şikayet ederseniz ablamla başım belaya girer. O yüzden yapabilsem yapardım. Ama burası benim için çok yeni bir yer, çok yabancı, çok güzel ve de hüzün verici.” Bunu söyleyip sustum, daha fazla ileri gitme ya da belki de söylediklerimle ileri gitmiş olabileceğim korkusuyla. Yine uzun uzun birbirimize baktık.</p>

      <p class="e-paragraf">Tekrar konuşmaya başlamadan önce gözlerini benden ayırdı, üzerindeki elbiseye bakmaya başladı, sonra da tuvalet masasına, en sonunda da aynada kendisine.</p>

      <p class="e-paragraf">“Onun için çok yeni!” diye mırıldandı. “Benim için çok eski. Onun için çok yabancı, benim içinse tanıdık. Ve ikimiz için de hüzün verici! Estella’yı çağır.”</p>

      <p class="e-paragraf">Hâlâ aynadaki yansımasına baktığından, kendisiyle konuştuğunu düşünüp sessiz kaldım.</p>

      <p class="e-paragraf">“Estella’yı çağır!” diye yineledi, bana bir bakış atıp. “Bunu yapabilirsin. Estella’yı çağır. Kapıya git.”</p>

      <p class="e-paragraf">Bilinmeyen bir evde gizemli ve karanlık bir koridora çıkıp genç ve küçümseyen bir hanıma -ne görebiliyordum onu ne de ondan bir cevap alabiliyordum- ismiyle seslenme özgürlüğüne kavuşsam da oyun oynamak için emir almak kadar kötü bir durumdu aslında. En sonunda cevap verdi ve elindeki lambayla koridoru bir yıldız gibi aydınlatarak geldi.</p>

      <p class="e-paragraf">Bayan Havisham yaklaşmasını işaret etti. Masadan bir mücevher alıp beyaz gerdanına tutup kahverengi saçlarına uyup uymadığına baktı. “Bir gün senin olacak bir tanem ve sen de güzel bir şekilde taşıyacaksın. Hadi bu çocukla kâğıt oynayın da sizi seyredeyim.”</p>

      <p class="e-paragraf">“Bu çocukla mı? Bu sıradan bir işçi çocuğu!”</p>

      <p class="e-paragraf">Sanırım Bayan Havisham’ı “Neden olmasın? Kalbini kırabilirsin!” derken duydum, kulağa çok garip gelse de.</p>

      <p class="e-paragraf">“Ne oynuyorsun çocuk?” diye sordu kız büyük bir küstahlık içinde.</p>

      <p class="e-paragraf">“Piştiden başka bir oyun bilmem, küçük hanım.”</p>

      <p class="e-paragraf">“Pişir onu bakalım!” dedi Bayan Havisham Estella’ya. Kâğıt oynamak üzere oturduk.</p>

      <p class="e-paragraf">Odanın içindeki her şeyin kol saati ve de duvar saati gibi uzun zaman önce durmuş olduğunu o zaman fark ettim. Dikkat ettim, Bayan Havisham, mücevheri aldığı aynı noktaya geri koymuştu. Estella kâğıtları dağıtırken, tuvalet masasına baktım tekrar ve anladım ki masanın üzerinde solmuş olan beyaz ayakkabı aslında hiçbir zaman giyilmemişti. Ayakkabısız olan ayağına baktım; eskiden beyaz, şimdiyse sararmış ipek bir çorabı vardı. Çorap yırtılmıştı. Bütün bu eskimiş objeler sessizce yerli yerinde durmasaydı, formu bozulmuş gelinlik mezar kıyafetlerine bu kadar çok benzemeyecekti, uzun duvak da kefene.</p>

      <p class="e-paragraf">Oturdu -bir cesedi andırıyordu- kâğıt oynamamızı izledi. Gelinliğinin fırfırları ve süsleri kâğıt gibiydi. Görüldüğü an toz olan eski zaman cesetlerinin keşfiyle ilgili bir şey bilmiyordum ama o zamandan beri eğer Bayan Havisham gün ışığına çıksaydı toz olup gideceğini düşünürüm sık sık.</p>

      <p class="e-paragraf">İlk oyunumuzu bitirmemiştik ki Estella “Bu çocuk valeye bacak diyor!” dedi aşağılayarak. “Elleri de çok kaba. Botları ne kadar da kalın!”</p>

      <p class="e-paragraf">Ellerimden daha önce hiç utanmamıştım, ama artık kötü göründüklerini düşünmeye başlamıştım. Aşağılaması o kadar güçlüydü ki, beni hemen etkisi altında bıraktı.</p>

      <p class="e-paragraf">Oyunu kazandı ve kâğıtları ben dağıttım. Yanlış dağıttım, ki bu normaldi çünkü Estella’nın benim hata yapmamı beklediğini biliyordum. Benim aptal ve beceriksiz bir işçi çocuğu olduğumu söyledi.</p>

      <p class="e-paragraf">“Ona hiçbir şey söylemiyorsun!” dedi Bayan Havisham. “O sana çok kötü laflar söylüyor, sen cevap vermiyorsun. Onun hakkında ne düşünüyorsun?”</p>

      <p class="e-paragraf">“Söylemek istemiyorum!” dedim kekeleyerek.</p>

      <p class="e-paragraf">“Kulağıma söyle!” dedi Bayan Havisham bana doğru eğilerek.</p>

      <p class="e-paragraf">“Bence çok kibirli!” dedim fısıldayarak.</p>

      <p class="e-paragraf">“Başka?”</p>

      <p class="e-paragraf">“Çok güzel.”</p>

      <p class="e-paragraf">“Başka?”</p>

      <p class="e-paragraf">“Onur kırıcı.” O esnada bana bakıyordu büyük bir nefretle.</p>

      <p class="e-paragraf">“Başka?”</p>

      <p class="e-paragraf">“Ben artık eve gitmek istiyorum.”</p>

      <p class="e-paragraf">“Çok güzel olsa da artık onu görmemek mi istiyorsun?”</p>

      <p class="e-paragraf">“Onu görmek istemediğimden emin değilim, ama artık eve gitmek istiyorum.”</p>

      <p class="e-paragraf">“Birazdan gideceksin!” dedi Bayan Havisham sesini yükselterek. “Oyuna dışarıda devam edin.”</p>

      <p class="e-paragraf">İlk baştaki o garip gülümsemeyi saymazsak Bayan Havisham’ın gülebileceğine ihtimal vermiyordum. Büyük ihtimalle çevresindeki her şeyin sabitlendiği zamandan beri gizemli, ürkütücü ve dikkatli bir ifadesi vardı yüzünün ve o ifadeyi hiçbir şey silemeyecek gibi görünüyordu. Göğüsleri sarktığından beli bükülmüştü; sesi kısılmıştı, alçak sesle ve duraksayarak konuşuyordu. Ruhu ve bedeni dıştan gelen bir darbeyle darmaduman olmuştu sanki.</p>

      <p class="e-paragraf">Oyun bitene kadar Estella’yla oynadım. Bütün kâğıtları o aldı, yine kaybettim. Bütün kâğıtları aldığında masaya fırlattı onları; sanki onları da küçümsüyordu benim kâğıtlarım oldukları için.</p>

      <p class="e-paragraf">“Ne zaman gelmeni istesem acaba?” dedi Bayan Havisham. “Bir düşüneyim!”</p>

      <p class="e-paragraf">O günün çarşamba olduğunu hatırlatacaktım ki sağ elinin sabırsız bir hareketiyle beni durdurdu.</p>

      <p class="e-paragraf">“Dur, dur. Haftanın hangi günündeyiz bilmiyorum. Aylardan da haberim yok. Altı gün sonra gel. Duydun mu beni?”</p>

      <p class="e-paragraf">“Evet efendim.”</p>

      <p class="e-paragraf">“Estella, onu aşağı indir. Bir şeyler yesin. Bırak yemek yerken etrafı da incelesin. Gidebilirsin Pip.”</p>

      <p class="e-paragraf">Yukarı çıkarken nasıl takip ettiysem, aşağı inerken de mumu takip etim. Yan kapıyı açana kadar geçen zamanı hesaba katmadan gece olduğunu zannetmiştim. Gün ışığı şaşırttı beni. Saatlerdir mum ışığında o garip odada oturmuş olduğumu hissettim.</p>

      <p class="e-paragraf">“Burada bekleyeceksin çocuk!” dedi Estella. Kapıyı kapatıp kayboldu.</p>

      <p class="e-paragraf">Avluda tek başıma kalma imkanına sahip oldum böylece. Kaba ellerime, kötü botlarıma bakabilirdim. Ben de beğenmemiştim baktıklarımı. Daha önce hiç dert etmemiştim onları ama artık ediyordum; gözüme kocaman görünüyorlardı. Bir an önce Joe’ya gidip o kâğıttaki resmi niye vale değil de bacak olarak öğrettiğini soracaktım. “Keşke Joe bir centilmen olsaydı; beni de öyle yetiştirirdi!” diye düşündüm.</p>

      <p class="e-paragraf">Geri geldi. Biraz ekmek ve et, bir bardak da bira getirmişti. Avludaki taşların üstüne koydu bardağı. Ekmekle eti bir köpeğe veriyormuşçasına saygısızca, yüzüme bakmadan verdi. O kadar çok aşağılanmış, kırılmış, kızmış ve üzülmüştüm ki -tam olarak nasıl bir duyguydu hatırlamıyorum, Allah bilir neydi- gözlerim doldu. Kız bunu gördüğü an, sebebin kendisi olduğundan emin, sevinç içinde yüzüme baktı. Bu bana gözyaşlarımı engelleyip ona bakabilme gücünü verdi. O ise başını kibirle arkaya atıp gitti. Beni çok aşağılamış olduğundan emindi.</p>

      <p class="e-paragraf">Ama gittiğinde yüzümü saklayacak bir yer aradım ve imalâthanenin yolundaki kapıların arkasına geçtim. Kollarımı duvara yaslayıp alnımı da duvarın üzerine koyup ağladım. Ağlarken duvarı tekmeliyor, saçımı çekiyordum. O kadar yoğun bir şekilde acı çekiyordum ki bunu bedenime de yansıtmalıydım.</p>

      <p class="e-paragraf">Ablamın yetiştirme tarzı beni hassaslaştırmıştı. Çocukların kendilerini yetiştirenlerle varolduğu küçük dünyalarında hiçbir şey adaletsizlik kadar çok hissedilemez. Çocuğun maruz kaldığı ufak bir adaletsizliktir belki ama çocuk küçüktür; dünyası da öyle. Sallanan atı da çok yüksekte görünür, iri kemikli İrlandalı bir avcı kadar... İçten içe bebekliğimden beri adaletsizliğe hep karşıydım. Biliyordum ki, kaprisleri ve tehditleriyle ablam bana hiç adil davranmıyordu. Beni elinde büyütmesinin ona beni itip kakma hakkını vermeyeceğine kesinlikle inanıyordum. Bütün cezalara, gururumun incitilmesine, aç bırakılmalara, kapının önüne konmalara rağmen buna tüm kalbimle inanıyordum. Bu tür bir muameleye o kadar korunmasız ve tek başıma katlanmıştım ki, yaşadıklarım beni çok çekingen ve de hassas yapmıştı.</p>

      <p class="e-paragraf">Bütün kırılmışlığımı imalâthanenin duvarını tekmeleyerek ve saçımı çekerek defetmiştim. Gömleğimin koluyla yüzümü sildim ve kapının arkasından çıktım. Ekmekle et fena sayılmazdı, bira da içimi ısıttı. Tekrar etrafımla ilgilenebilecek kadar kendime gelmiştim.</p>

      <p class="e-paragraf">Artık emindim; burası güvercinliğine kadar terk edilmiş bir yerdi. Güvercinlik kuvvetli bir rüzgâr yüzünden eğilmişti ve içinde hâlâ güvercinler olsaydı denizde sallandıklarını zannedebilirlerdi. Ama güvercinlikte güvercin, harada at, domuz ahırında domuz, depoda malt, fıçılarda bira ve arpa kokusu yoktu. İmalathanenin bütün kokuları son bir duman kokusuyla birlikte uçup gitmişti âdeta. Avlunun kenarında, boş fıçılar vardı. Güzel günleri buruk bir halde hâlâ hatırlıyor olmalıydılar, ama giden biraların bir numunesi olmak için de fazla buruklardı.</p>

      <p class="e-paragraf">İmalathanenin en uzak ucunda kötü kokular yayan, eski bir duvarı olan bir bahçe vardı. Duvar çok yüksek değildi, ama üzerine çıkıp arkasına bakmak için epey uğraşmam gerekti. Bahçe bu eve aitti ve gereğinden fazla büyüyen karmakarışık otlarla kaplıydı. Yeşil ve sarı yollara giden bir başka yol vardı. Sanki birileri burada yürüyordu hep. Gördüğüm bir başka şey de Estella’nın benden kaçmasıydı. Ama sanki her yerdeydi. Yerde duran fıçıların üstünde yürüme isteğime karşı koyamadığım zaman, onu fıçı deryasının kenarında görmüştüm. Sırtı bana dönüktü. Elleriyle o güzel kahverengi saçlarını dağıtıyordu. Etrafına hiç bakmadı ve geçip gitti. İmalathanenin içinde -imalâthane derken eskiden içinde bira yapılan, içinde hâlâ gerekli araç gereç bulunan yüksek tavanlı yeri kastediyorum- içerinin kasvetiyle bunalmış bir halde etrafıma bakınırken, söndürülmüş ateşlerin arasından geçtiğini gördüm. Demir merdivenlerle yüksek bir yere çıktı. Gökyüzüne çıkıyordu sanki.</p>

      <p class="e-paragraf">Tam o anda çok garip bir hayal gördüm. Sonraları düşündüğümde bunu daha da garip buldum. Bir süredir ışığa baktığımdan görüntü pek net değildi, ama sağ tarafımdaki binanın alçak tarafındaki tahta kirişe bakarken boynundan asılı duran bir figür gördüm. Sarıya çalan beyazlar içindeydi. Tek ayağında ayakkabı yoktu. Elbisesinin solgun işlemeleri kâğıt gibiydi. Yüzü Bayan Havisham’ın yüzüydü; sanki beni çağırmaya çalışıyordu. Bu figürü görmenin ve daha bir dakika önce orada öyle bir şey olmadığını bilmenin verdiği korkuyla önce kaçtım, sonra koşarak ona doğru gittim. Kaybolduğunu görünce daha beter korktum.</p>

      <p class="e-paragraf">Gökyüzünden gelen ışık, avlunun kapısından görünen yoldan geçen insanlar, geri kalan ekmeğin, etin ve biranın canlandırıcı etkisi beni kendime getiremezdi. Onlarla bile kendime gelemezdim, eğer Estella’yı elinde anahtarlarla kapıyı açıp beni göndermek için bana doğru gelirken görmeseydim.… “Korktuğumu görürse beni küçümsemesinin haklı bir nedeni olur!” diye düşündüm.</p>

      <p class="e-paragraf">Muzaffer bir edayla baktı yanımdan geçerken. Ellerimin kabalığı ve botlarımın kalınlığı ona zevk veriyordu sanki. Kapıyı açtı; bir eli kapıda, “Niye ağlamıyorsun?” diye sordu ben onun yüzüne bakmadan yanından geçerken. Bir yandan da eliyle dürtmüştü.</p>

      <p class="e-paragraf">“Ağlamak istemiyorum da ondan!”</p>

      <p class="e-paragraf">“İstiyorsun!” dedi. “Neredeyse gözlerinde yaş kalmayıncaya kadar ağladın; şimdi de ağlamak üzeresin.”</p>

      <p class="e-paragraf">Küstahça gülerek beni itip, kapıyı kilitledi. Doğru Bay Pumblechook’un evine gittim. Kimseyi bulamayınca acayip rahatladım. Bayan Havisham’ın beni tekrar görmek istediğini Bay Pumblechook’un dükkândaki yardımcısına söyleyip eve doğru dört millik yürüyüşüme başladım. Giderken hep orada gördüklerimi, sıradan bir işçi çocuğu olduğumu, ellerimin kabalığını, botlarımın kalınlığını, valeye bacak demek gibi kötü bir alışkanlığım olduğunu, dün gece zannettiğimden çok daha cahil olduğumu ve genel olarak kötü bir yaşantım olduğunu düşünüp durdum.</p>

      <p class="e-1-baslik" id="toc_marker-1-9">Dokuzuncu Bölüm</p>

      <p class="e-paragraf">Eve gittiğimde ablam merakla Bayan Havisham’la ilgili bir sürü soru sordu; onunla ilgili her şeyi öğrenmek istiyordu. Ensemden ve sırtımdan tutup başımı mutfak duvarına vurmaya başladı. Cevaplarım onun merakını yatıştırmamıştı çünkü!</p>

      <p class="e-paragraf">Bir zamanlar bende olan -ki başkalarında da olduğuna inanıyorum, garip bir yaratık değildim kesinlikle- anlaşılmama korkusu saklı olmasaydı diğer genç insanların da yüreğinde, tedirginlik diye bir şey kalmazdı. Emindim ki Bayan Havisham’ı orada gördüğüm gibi anlatsaydım, anlaşılmayacaktım. Sırf o da değil; Bayan Havisham’ı da anlamayacaklardı, hissediyordum. Benim için ne kadar anlaşılır olsa da Bayan Havisham’dan bahsetmeyerek -Bayan Estella’dan da- onu merakta bırakmak, kendisinin gösterdiği hainlik ve kabalıkla mukabele etmek çok eğlenceli bir fikir gibi görünmüştü. Sonuçta mümkün olduğunca az bahsettim gördüklerimden ve başımı duvara vurdu ablam.</p>

      <p class="e-paragraf">En kötüsü de Bay Pumblechook’un sorgulamalarıydı. Büyük bir merakla bütün duyduklarımı, gördüklerimi anlatmamı istiyordu. Bunun için arabasıyla çay saatinde gelmişti. Balık gibi gözleri ve bir karış açık ağzıyla, yeleğine vuran rüzgârın ritminin aritmetiği hatırlatmasıyla konuşma isteksizliğim artıyordu.</p>

      <p class="e-paragraf">“Eee!…” diye başladı Bay Pumblechook yine. Ocağın önündeki şeref sandalyesine kurulmuştu. “Kasabayı nasıl buldun?”</p>

      <p class="e-paragraf">“Çok güzeldi efendim!” dememle ablamın yumruklarını sıkması bir oldu.</p>

      <p class="e-paragraf">“Çok güzel demek!” diye tekrarladı Bay Pumblechook. “Bu yetmez. Niye güzel bulduğunu söyle bakalım.”</p>

      <p class="e-paragraf">Alındaki badana izi inatçılığa yol açıyor sanırım. Nasıl olduysa, alnımdaki badana iziyle birlikte inatçılığım had safhaya varmıştı. Bir süre düşündüm; sonra sanki aklıma yeni bir şey gelmiş gibi, “Çok güzeldi işte!” dedim.</p>

      <p class="e-paragraf">Ablam üzerime atlamak üzereydi ki -savunmasızdım da; Joe demirhanedeydi- Bay Pumblechook araya girip, “Canınızı sıkmayın. Çocuğu bana bırakın hanımefendi!” dedi. Bay Pumblechook saçımı kesecekmiş gibi yüzümü kendisine doğru çevirdi.</p>

      <p class="e-paragraf">“Şimdi baştan alalım: Kırk üç peni.”</p>

      <p class="e-paragraf">“Dört yüz sterlin!” demenin başıma ne iş açacağını düşündüm ve doğru cevaba mümkün olduğunca yaklaşmaya çalıştım. Ancak sekiz penilik bir fark vardı yine de. Bay Pumblechook beni para çevirme tablosunun başına geçirdi ve “12 peni 1 şilin eder!”den başladı, “40 peni 3 şilin 4 peni eder!”e kadar saydı. Sonra da zafer kazanmış gibi, “Şimdi söyle bakalım, 43 peni ne kadar eder?” diye sordu. Durdum, durdum, “Bilmiyorum!” dedim. O kadar kızmıştım ki sorunun cevabını aslında biliyor muydum emin değilim.</p>

      <p class="e-paragraf">Bay Pumblechook başını bana çevirdi, “Mesela, 43 peni yedi şilin üç peni mi?”</p>

      <p class="e-paragraf">“Evet!” dedim. Ablam bir tane kafama patlattıysa da onun esprisini mahvetmek hoşuma gitmişti. Artık söyleyecek başka bir sözü de kalmamıştı.</p>

      <p class="e-paragraf">“Oğlum, Bayan Havisham nasıl bir kadın?” dedi Bay Pumblechook kendini toparlayınca. Kollarını sımsıkı göğsünde kavuşturmuştu.</p>

      <p class="e-paragraf">“Çok uzun ve esmer!” dedim.</p>

      <p class="e-paragraf">“Öyle mi amca?” diye sordu ablam.</p>

      <p class="e-paragraf">Bay Pumblehook beni doğruladı ablama göz kırparak. Bayan Havisham’ı hiç görmediği belli oluyordu. Anlattığımla alâkası yoktu Bayan Havisham’ın.</p>

      <p class="e-paragraf">“Güzeel!” dedi Bay Pumblechook sinsice. “İşte onu konuşturmanın yolunu buldum. Artık istediğimizi sorabiliriz, sizce de öyle değil mi?”</p>

      <p class="e-paragraf">“Eminim, amca!” dedi Bayan Joe. “Keşke hep yanında olsanız. Ona nasıl davranılması gerektiğini çok iyi biliyorsunuz.”</p>

      <p class="e-paragraf">“Eee, evlat? Sen içeri girdiğinde ne yapıyordu?”</p>

      <p class="e-paragraf">“Siyah kadifeden bir arabanın içinde oturuyordu.” dedim.</p>

      <p class="e-paragraf">Bay Pumblechook ve Bayan Joe birbirlerine bakakaldılar. “Siyah kadife bir araba mı?” diye sordu ikisi birden.</p>

      <p class="e-paragraf">“Evet!” dedim. “Bir de Bayan Estella var, yeğeni galiba. Arabanın penceresinden bize altın tabaklar içinde pasta ve şarap verdi. Yiyeceklerimizi altın tabaklarda yedik. Bana arabanın arkasına geçip orada yememi söyledi, ben de öyle yaptım.”</p>

      <p class="e-paragraf">“İçeride başka kimse var mıydı?”</p>

      <p class="e-paragraf">“Dört tane de köpek vardı!” dedim.</p>

      <p class="e-paragraf">“Büyük müydü küçük mü?”</p>

      <p class="e-paragraf">“Kocamanlardı!” dedim. “Gümüş sepetin içindeki kemikli et parçaları için didiştiler.”</p>

      <p class="e-paragraf">Bay Pumblechook’la Bayan Joe yine birbirlerine baktılar. Çok şaşkınlardı. Ben artık iyice havaya girmiştim. İşkence altında ifade veren bir şahit gibiydim. Onlara aklıma ne gelse söyleyebilirdim.</p>

      <p class="e-paragraf">“Neredeydi ki bu araba Allah aşkına?” diye sordu ablam.</p>

      <p class="e-paragraf">“Bayan Havisham’ın odasında.” Yine şaşıp kaldılar. “Ama arabanın atları yoktu.” Bunu eklemeyi akıl etmiştim. “Dört tane süslü atın dizginlerini aldım.” diyecektim daha ama vazgeçtim.</p>

      <p class="e-paragraf">“Bu çocuk ne diyor amca? Böyle bir şey doğru olabilir mi?” diye sordu Bayan Joe.</p>

      <p class="e-paragraf">“Bence, o dediği bir tahtırevan olmalı.”</p>

      <p class="e-paragraf">“Sen hiç onun içindeyken gördün mü Bayan Havisham’ı amca?”</p>

      <p class="e-paragraf">“Nasıl görebilirim ki?” diyerek artık itiraf etmek zorunda kaldı. “Ben daha onu hayatımda bir kere bile görmedim!”</p>

      <p class="e-paragraf">“E nasıl oldu da konuştunuz peki?”</p>

      <p class="e-paragraf">“Oraya gittiğimde kapı aralık bırakılıyor, ben de o şekilde konuşuyorum onunla; bilmiyor musunuz? Bunu bilmediğinizi söylemeyin bana. Her neyse, çocuk sonuçta oraya oyun oynamaya gitti. Ne oynadınız oğlum?”</p>

      <p class="e-paragraf">“Bayraklarla oynadık!” dedim. O kadar yalanı nereden buldum, hâlâ hayret ediyorum.</p>

      <p class="e-paragraf">“Bayraklarla mı?” diye sordu ablam.</p>

      <p class="e-paragraf">“Evet!” dedim. “Estella mavi bir bayrak salladı. Benim bayrağım kırmızıydı. Bayan Havisham’ınkinin üzerinde altın sarısı yıldızlar vardı. Arabadan dışarıya doğru salladık bayraklarımızı; sonra da kılıçlarımızı çektik.</p>

      <p class="e-paragraf">“Kılıçlar mı?” dedi ablam. “Onları nereden buldunuz?”</p>

      <p class="e-paragraf">“Bir dolaptan çıktı. Dolapta silahlar da vardı; reçel ve haplar da. Odaya gün ışığı vurmuyordu ama mumlarla aydınlatılmıştı.”</p>

      <p class="e-paragraf">“Doğru söylüyor!” dedi Bay Pumblechook, onaylayan bir şekilde başını sallayarak. “Benim gördüğüm kadarıyla da durum bu.” İkisi de bana baktılar. Yüzümde hain bir ifadeyle, pantolonumun sağ paçasını sağ elimle düzelterek ben de onlara baktım.</p>

      <p class="e-paragraf">Biraz daha soru sorsalardı kesinlikle kendimi ele verecektim. Çünkü bahçede bir balon olduğundan ya da bira imalâthanesinde ayı gördüğümden bahsedecektim. İkisi arasında kararsız kalmıştım. Neyse ki, anlattıklarımla fazlasıyla ilgilenmişlerdi de daha fazla soru sormadılar; ben de kurtuldum. Joe bir fincan çay içmeye geldiğinde hâlâ anlattıklarımı konuşuyorlardı. Ablam, Joe’ya onlara gördüğümü söylediğim şeyleri anlattı ama Joe merak ettiğinden değil, kendisi anlatmak istediğinden.</p>

      <p class="e-paragraf">Joe o mavi gözleriyle şaşkınlıkla etrafına bakarken pişmanlık duydum ama diğerleri için değil, sadece Joe’yu kandırdığım için. Onlar oturmuş Bayan Havisham’ı tanımamın benim lehime nasıl sonuçlanabileceğini konuşurlarken Joe’ya, ama sadece Joe’ya karşı kendimi küçük bir canavar gibi hissettim. Bayan Havisham’ın benim için bir şey yapacağından kesinlikle eminlerdi. Bunun ne şekilde olabileceğini merak ediyorlardı. Ablam bunun bir mal olacağına inanıyordu. Bay Pumblechook benim kendisi gibi bir ticaret erbabının yanına verileceğimi düşünüyordu. Joe ikisiyle de aynı fikirde değildi. Ona göre kemik için birbiriyle didişen köpeklerden birini verecekti bana Bayan Havisham. “Bir aptaldan da ancak bu beklenir zaten. Sen git de işine bak!” dedi ablam. O da gitti.</p>

      <p class="e-paragraf">Bay Pumblechook gittikten sonra ablam bulaşığı yıkarken demirhaneye Joe’nun yanına gittim. Akşama kadar da yanında kaldım. En sonunda, “Ateşi söndürmeden sana bir şey söylemeliyim!” dedim.</p>

      <p class="e-paragraf">“Söylemeli misin?” dedi Joe, sandalyesini ocağa yaklaştırarak. “Söyle bakalım neymiş!”</p>

      <p class="e-paragraf">“Joe!” dedim, kıvırdığı gömleğinin kollarını tutarak. “Bayan Havisham hakkında söylediklerimi hatırlıyor musun?”</p>

      <p class="e-paragraf">“Hatırlamak mı? Ben sana inanıyorum! Harika!”</p>

      <p class="e-paragraf">“Bu çok kötü, ama onlar doğru değil Joe.”</p>

      <p class="e-paragraf">“Sen ne diyorsun Pip?” diye bağırdı Joe, arkaya yaslanarak. “Bunun bir yalan olduğunu...”</p>

      <p class="e-paragraf">“Evet Joe. Yalan olduğunu söylemeye çalışıyorum.”</p>

      <p class="e-paragraf">“Ama hepsi değil, öyle değil mi? Siyah kadifeden bir arabanın olmadığı da mı yalan? Ha?” Başımı iki yana salladım. “Ama en azından köpekler doğruydu. Hadi Pip! Kemikler olmasa da köpekler doğruydu değil mi?”</p>

      <p class="e-paragraf">“Hayır Joe.”</p>

      <p class="e-paragraf">“Bir tane bile mi? Peki köpek yavrusu? Hadii!”</p>

      <p class="e-paragraf">“Hayır Joe, bir tane bile yoktu.”</p>

      <p class="e-paragraf">Ben umutsuzca Joe’ya bakarken, o da yüzünde bir hayal kırıklığı ifadesiyle bana bakıyordu. “Pip, dostum. Böyle olmaz! Söylüyorum bak! Böyle nereye varabilirsin ki?”</p>

      <p class="e-paragraf">“Çok kötü, değil mi Joe?”</p>

      <p class="e-paragraf">“Çok kötü mü? Korkunç! Ne kanına girdi senin?”</p>

      <p class="e-paragraf">“Neyin kanıma girdiğini bilmiyorum.” Gömleğini bıraktım, ayağının dibindeki küllerin üstüne oturarak başımı önüme eğdim. “Ama keşke bana kâğıt oynarken valeye bacak demeyi öğretmemiş olsaydın. Keşke ellerim bu kadar kaba, botlarım da bu kadar kocaman olmasaydı!”</p>

      <p class="e-paragraf">Sonra Joe’ya ne kadar mutsuz olduğumu, kendimi bana çok kaba davranan Bayan Joe’ya ve Bay Pumblechook’a doğru düzgün ifade edemediğimi ve Bayan Havisham’ın evinde çok kibirli bir kızın olduğunu, onun bana çok alelâde olduğumu söylediğini, alelâde olmak istemediğimi ve bütün bunların sonunda bu yalanları uydurduğumu ve nasıl o kadar yalanı uydurduğumu kendimin de anlamadığını anlattım.</p>

      <p class="e-paragraf">Bu metafizik bir konuydu ve tahlili Joe için olduğu kadar benim için de zordu. Fakat Joe meseleyi aldı, metafizik olmayan bir şekilde halletti.</p>

      <p class="e-paragraf">“Bir tek şeyden emin olabilirsin Pip!” dedi bir süre düşündükten sonra. “Yalan her zaman yalandır. Hangi şartlar altında söylenirlerse söylensinler, aslında söylenmemeleri gerekir. Hepsi sonuçta yalandır. Bir daha yalan söyleme Pip. Bu seni alelâdelikten kurtarmaz dostum. Bu alelâdelik meselesini de anlamış değilim. Bazı şeylerde sıradan değilsin. Küçücük olman sıra dışı mesela. Aynı zamanda sıra dışı denebilecek kadar bilgilisin.”</p>

      <p class="e-paragraf">“Hayır Joe. Cahil ve aptalım!”</p>

      <p class="e-paragraf">“Niye ki? Dün gece yazdığın mektuba baksana. Harfleri gördüm, matbaa yazısı gibi yazmışsın. Soyluların yazdıkları mektupları görmüştüm, onlar bile matbaa yazısıyla yazamamışlardı.”</p>

      <p class="e-paragraf">“Ben neredeyse hiçbir şey öğrenmedim Joe! Beni gözünde büyütüyorsun, o kadar.”</p>

      <p class="e-paragraf">“Pip, öyle olsa da olmasa da sıra dışı olmadan önce sıradan denebilecek bir bilgin olmalı. Başında tacı, tahtında oturan kral eğer prensken alfabeyi öğrenmediyse oturup da kanunları yazamaz. O da A’dan başlayıp Z’ye kadar öğreniyor. Ben de bunun önemli olduğunu biliyorum ama daha tam olarak öğrendiğimi söyleyemem.” dedi başını anlamlı bir şekilde iki yana sallayarak.</p>

      <p class="e-paragraf">Bu bilgeliğin içinde bir parça umut vardı ve bu umut bana cesaret verdi.</p>

      <p class="e-paragraf">Joe dalgın dalgın, “İş ve kazanç yönünden biraz aşağı tabakada kalanlar yukarı tabakadakilerle oyun oynamasalar daha iyi bence. Bayrak da mı yoktu?”</p>

      <p class="e-paragraf">“Yoktu Joe!”</p>

      <p class="e-paragraf">“Olmadığına üzüldüm Pip! Ablanı çileden çıkarmadan bu meseleyi konuşmanın imkanı yok, iyisi mi konuyu kapatalım. Bir de bilerek yapmışsın üstelik. Gerçek bir dost olarak sana bir şey söylemek istiyorum Pip! Doğru sözlü olmadan sıradanlığın dışına çıkamıyorsan, yalan söyleyerek hiç başaramazsın bunu. Bir daha yalan söyleme Pip! Düzgün yaşa ve mutlu öl.”</p>

      <p class="e-paragraf">“Bana kızmadın değil mi Joe?”</p>

      <p class="e-paragraf">“Hayır dostum. Ama anlattıklarının şok edici özellikte olduğunu düşünürsek -kemiklere ve köpek dövüşlerine kadar tasarlamışsın- anlaşılıyor ki bunlar senin aklına yukarı yatmaya gittiğin zaman geliyor. Hepsi bu kadar dostum. Bir daha bunu yapma.”</p>

      <p class="e-paragraf">Yukarı çıkıp dua ettiğimde Joe’nun öğütlerini unutmadım. Huzursuzdum ve içinde bulunduğum durumdan rahatsızdım. Uzandıktan uzunca bir süre sonra Estella’nın, Joe’nun ne kadar bayağı bir insan olduğunu düşüneceğini kurdum kafamda. Kocaman botları ve kaba elleriyle onun basit bir demirci olduğunu düşünürdü. Ablamla Joe’nun mutfakta oturduklarını, odamda uyumaya mutfaktan geldiğimi, Estella ve Bayan Havisham’ın hiç mutfakta oturmadıklarını, bu tür şeylerin onlar için çok bayağı davranışlar olduğunu düşündüm. Bayan Havisham’ın evinde ne yaptığımı hatırlamaya çalışırken uyuyakaldım. Sanki orada üç dört saat değil de üç dört hafta kalmış gibiydim. Sanki o gün değil de uzun zaman önce gitmiştim de hatırlamaya çalışıyordum.</p>

      <p class="e-paragraf">O gün benim için unutulmaz bir gündü, çünkü beni önemli ölçüde değiştirdi. Kim olsa değişirdi. Bir günün diğerleri arasından bu kadar sıyrıldığını düşünün bir ve de ondan sonra olabilecekleri... Bir an bunu okumayı bırakın ve sizi hiçbir zaman çevrelemeyecek olan demirden, altından, dikenden ya da çiçekten uzunca bir zincirin ilk halkasının böyle unutulmaz bir günde oluştuğunu düşünün.</p>

      <p class="e-1-baslik" id="toc_marker-1-10">Onuncu Bölüm</p>

      <p class="e-paragraf">İki gün sonra sabah uyandığımda aklıma iyi bir fikir geldi. Sıradanlığın dışına çıkmamın ilk aşaması Biddy’den bildiklerinin hepsini öğrenmekti. Geceleyin Bay Wopsle’ın büyük halasının evine gittiğimde bu parlak fikrimden Biddy’ye de bahsettim. Hayatta gerçekleştirmek istediklerimin özel bir nedeni olduğunu, bildiklerini benimle paylaşırsa ona müteşekkir olacağımı söyledim. Biddy -kızların içinde en yardımsever olanı oydu- teklifimi hemen kabul etti ve gerçekten de beş dakika içinde sözünü yerine getirmeye başlamıştı bile.</p>

      <p class="e-paragraf">Bay Wopsle’ın büyük halası tarafından geliştirilen eğitim sistemini inceleyecek olursak şöyle bir görüntü çıkar ortaya: Öğrenciler elma yerlerdi ve saman çöplerini birbirlerinin sırtına atarlardı, ta ki Bayan Wopsle gücünü toplayıp hiç ayırım yapmadan elinde sopayla sendeleye sendeleye onları kovalayana kadar... Çocuklar Bayan Wopsle’ın bu haliyle dalga geçip sıraya girer, eski bir kitabı uğultulu seslerle elden ele geçirirlerdi. Kitabın içinde bir alfabe, bazı tablolar ve resimler vardı, bir parça da imla. Aslında vardı diyemem, bir zamanlar varmış. Bu ses arttıkça Bayan Wopsle ya uykudan ya da romatizma nöbetlerinden kaynaklanan bir nevi koma haline girerdi. Daha sonra çocuklar ayakkabılar üzerine bir dayanıklılık yarışması yaparlardı. Kim kimin ayağına daha kuvvetli basacak diye yarışırlardı. Bu zihinsel egzersiz Biddy koşarak gelip parçalanmaya yüz tutmuş üç tane İncil getirinceye kadar devam ederdi. Bu İncillerin şekilleri çok bozuktu; sanki kenarları gelişigüzel kesilmişti. Şimdiye kadar okuduğum bütün kitaplardan daha kötü bir şekilde basılmışlardı, leke içindelerdi ve sayfalarının arasında değişik böcek türlerine rastlamak mümkündü. Dersin bu kısmında genellikle Biddy’yle azgın öğrenciler arasında kavga çıkardı. Kavga bittiğinde Biddy sayfa numarasını verirdi; biz de okuyabildiğimiz -ya da okuyamadığımız- kadarıyla berbat bir koro oluşturarak okurduk. Biddy yüksek ve monoton bir sesle, biz de ne dediğimizden haberimiz bile olmadan okurduk. Bu korkunç gürültü en nihayetinde bittiğinde Bayan Wopsle hemen uyanır, sendeleyerek rastgele bir çocuğa gider kulağını çekerdi. Bu o günkü dersin bittiğini gösterirdi. Hepimiz entelektüel bir zafer kazanmışız gibi çığlıklar atarak kendimizi dışarı atardık. Şunu kabul etmek lazım ki hiçbir öğrencinin tahtayla ya da -eğer varsa- mürekkeple oynamasına karışılmazdı, ama o karda kışta derslere devam etmek de kolay değildi. Dersleri yaptığımız yer Bay Wopsle’ın dükkânı ve aynı zamanda büyük halasının oturma ve yatak odasıydı. Sadece tek bir mumla aydınlatılıyordu.</p>

      <p class="e-paragraf">Bu şartlar altında sıradanlığı alt edemeyecektim. Bu sorunu çözmeye karar verdim ve aynı gün Biddy bana nemli şeker başlığı altında yazılan fiyat listesinin bir kataloğunu ve de bir gazetedeki başlıkta görüp yazdığı büyük bir D harfini evde defterime geçirmem için vererek aramızdaki gizli anlaşmanın ilk adımını attı. O bana bunun ne olduğunu söyleyene kadar bir toka çizimi olduğunu sanıyordum.</p>

      <p class="e-paragraf">Köyümüzde tabii ki bir de bar vardı ve doğal olarak Joe zaman zaman piposunu orada içmekten hoşlanırdı. Ablamdan o akşam eve gelirken onu Üç Neşeli Kayıkçılar’dan alıp eve getirmem hususunda çok sıkı talimatlar almıştım. Ben de adımlarımı Üç Neşeli Kayıkçılar’a yönelttim.</p>

      <p class="e-paragraf">Neşeli Kayıkçılar’da, duvarında hiç ödenmemiş hesapların not edildiği tebeşir yazıları olan bir içki tezgahı vardı. Ben bildim bileli o izler oradaydı ve yazılar sürekli artıyordu. Ama bizim köyde tebeşir bolluğu vardı ve belki de insanlar onu nakite çevirebilmek için her imkanı deniyorlardı.</p>

      <p class="e-paragraf">Cumartesi gecesi olduğundan, oranın sahibini bu kayıtlara bozuk bir yüz ifadesiyle bakarken gördüm. Benim işim Joe’ylaydı, onunla değil. Ben de ona iyi akşamlar deyip koridorun sonundaki odaya girdim. İçeride mutfaklarda olan büyük bir ocak vardı ve Joe, Bay Wopsle ve bir yabancıyla beraber pipo içiyordu. Joe beni her zamanki gibi karşıladı, “Merhaba Pip, eski dostum!” dedi. Bunu söylediği an yabancı dönüp yüzüme baktı.</p>

      <p class="e-paragraf">Daha önce hiç görmemiştim onu. Gizemli bir görüntüsü vardı. Başı bir yana yatmıştı; gözlerinden biri yarı kapalıydı. Sanki görünmeyen bir silahla nişan alıyordu. Pipoyu ağzından çıkardı, dumanın hepsini yavaşça üfledikten sonra dikkatle bana bakıp başını salladı. Ben de başımı salladım. O yine salladı ve yanlarında oturmam için bana yer açtı.</p>

      <p class="e-paragraf">Oraya her gittiğimde hep aynı yere, Joe’nun yanına oturmaya alışkın olduğumdan, “Gerek yok, teşekkür ederim efendim!” dedim ve Joe’nun tam karşıda bana hazırladığı yere oturdum. Yabancı, Joe’ya bakıp dikkatinin bana yönelmiş olduğunu görünce oturduğumda tekrar başını salladı ve bacaklarını ovuşturmaya başladı. Dikkatimi çekti bu hali, ilginçti.</p>

      <p class="e-paragraf">Yabancı, “Demirci olduğunuzdan bahsediyordunuz!” dedi Joe’ya dönüp.</p>

      <p class="e-paragraf">“Evet öyle, bildiğiniz gibi.”</p>

      <p class="e-paragraf">“Ne içerdiniz bay…? Bu arada isminizi hâlâ söylemediniz.”</p>

      <p class="e-paragraf">Joe adını söyledi, yabancı adam da ismiyle hitap etti. “Ne içerdiniz Bay Gargery? Benden olsun. Dolduralım bardakları.”</p>

      <p class="e-paragraf">“Aslında, doğrusunu söylemek gerekirse…” dedi Joe. “İçtiğimi başkasına ödetmek âdetim değildir.”</p>

      <p class="e-paragraf">“Âdetiniz değil midir? Her zaman değil ki, kırk yılda bir, bir cumartesi gecesi. Hadi, bir içki söyleyin Bay Gargery!”</p>

      <p class="e-paragraf">“İnatçı görünmek istemem!” dedi Joe. “Rom olsun.”</p>

      <p class="e-paragraf">“Rom!” diye tekrarladı yabancı. “Diğer beyefendi ne içiyor?”</p>

      <p class="e-paragraf">“Rom!” dedi Bay Wopsle da.</p>

      <p class="e-paragraf">“Üç rom!” diye bağırdı yabancı, barın sahibine. “Yuvarlak bardaklardan olsun.”</p>

      <p class="e-paragraf">“Bu beyefendi de tanımaktan memnunluk duyacağınız biridir.” dedi Joe, Bay Wopsle’ı tanıştırma çabası içinde. “Kilisemizin papazıdır.”</p>

      <p class="e-paragraf">“Öyle mi?” dedi yabancı gözlerini bana dikerek. “Hani şu bataklıktaki, çevresinde mezarlıklar olan sessiz kilise.”</p>

      <p class="e-paragraf">“Ta kendisi!” dedi Joe.</p>

      <p class="e-paragraf">Yabancı piposundan gürültülü bir nefes çekip bacaklarını tabureye uzattı. Geniş kenarlı bir gezinti şapkası vardı, şapkanın altından başına bir mendil bağlamıştı. Kep gibi duruyordu bu; saçı hiç görünmüyordu. Ateşe bakarken, yüzünde kurnaz bir ifadeyle birlikte hafif bir gülümseme belirdi.</p>

      <p class="e-paragraf">“Buraları pek bilmiyorum beyler, ama nehrin kıyısına doğru oldukça ıssızlaşan bir yer gibi görünüyor.”</p>

      <p class="e-paragraf">“Bataklıkların çoğu ıssızdır.” dedi Joe.</p>

      <p class="e-paragraf">“Şüphesiz, şüphesiz! Burada hiç çingene yaşıyor mu? Ya da serseriler veyahut dilenciler?”</p>

      <p class="e-paragraf">“Hayır!” dedi Joe. “Ama bazen kaçak mahkumlar oluyor. Kolay kolay da bulamıyoruz onları. Değil mi Bay Wopsle?”</p>

      <p class="e-paragraf">Bay Wopsle yaşadığı huzursuzluğu hatırlar gibi, rahatsız bir biçimde onayladı.</p>

      <p class="e-paragraf">“Yakınlarda birinin peşine mi düştünüz siz?”</p>

      <p class="e-paragraf">“Bir kez!” diye cevapladı Joe. “Onları yakalamak için değil, bilirsiniz, gözcü olarak gittik; ben, Bay Wopsle ve Pip. Değil mi Pip?”</p>

      <p class="e-paragraf">“Evet Joe!”</p>

      <p class="e-paragraf">Yabancı yine bana baktı. Gözleri görünmez bir silahla ateş edecekmiş gibi yine sabitlenmişti. “Peki bu ufaklığın adı ne?”</p>

      <p class="e-paragraf">“Pip!” dedi Joe.</p>

      <p class="e-paragraf">“Vaftiz ismi mi?”</p>

      <p class="e-paragraf">“Hayır değil!”</p>

      <p class="e-paragraf">“O zaman soyadı.”</p>

      <p class="e-paragraf">“Hayır, çocukken kendi ismini öyle söyledi, biz de ona öyle seslendik. Aile içinde kullandığımız bir isim.”</p>

      <p class="e-paragraf">“Sizin oğlunuz mu?”</p>

      <p class="e-paragraf">Joe düşünceli bir şekilde -tabii ki üzerinde düşünülmesi gereken bir konu olduğundan değildi bu hali; Neşeli Kayıkçılar’da insanlar düşünceli bir hal takınırlardı pipolarını içerken- “Hayır, değil!” dedi.</p>

      <p class="e-paragraf">“Yeğeniniz mi?”</p>

      <p class="e-paragraf">Joe aynı düşünceli ifadeyle, “Yeğenim de değil, yanıltmak istemem sizi!” dedi.</p>

      <p class="e-paragraf">“E neyiniz o zaman?” diye sordu yabancı. Bence merakta ısrarın bu kadarı da fazlaydı.</p>

      <p class="e-paragraf">Bay Wopsle akrabalık ilişkileriyle ilgili durumları çok iyi bildiğinden -bir erkeğin hangi akrabalarıyla evlenemeyeceğini bilirdi mesela- açıklama görevini üzerine aldı ve lafı en sonunda benimle Joe’ya getirdi. Üçüncü Richard’dan bir bölümle bitirdi konuşmasını. “Şairin dediği gibi…” diye bitirdiğine göre iyi bir açıklama yaptığını düşünüyor olmalıydı. Benden bahsederken saçımı karıştırıp gözüme sokması, gerekli bir hareketti sanki! Bizim eve gelenlerin hepsinin bana neden benzer şekilde muamele ettiğini anlamıyorum. Küçükken evin içinde önemli bir konumda olduğumu hatırlamıyorum, ama eli büyük bazı kişiler üzerimde bu şekilde bir baskı kurmaya çalışıyorlardı.</p>

      <p class="e-paragraf">Bu arada yabancı sadece bana bakıyordu. Bu öyle bir bakıştı ki, sanki beni vurup yere düşürecekti ama hiçbir şey söylemiyordu. Bu hali rom ve su gelene kadar devam etti. Sonra beni hedef alan atışları başladı; gerçekten de çok ilginçti.</p>

      <p class="e-paragraf">Sözlü bir ifade yoktu. Sessiz bir gösteri başlamıştı ve bu gösterinin direkt olarak muhatabı bendim. Romuyla suyunu bana bakarak karıştırdı, bana bakarak tadına baktı ve karıştırırken ve tadına bakarken elinde bir kaşık değil, bir eğe vardı.</p>

      <p class="e-paragraf">Bunu öyle bir şekilde yaptı ki, benden başka kimse eğeyi görmedi. Eğeyle işi bitince onu iç cebine koydu. Joe’nun eğesiydi o, biliyordum ve eğeyi gördüğüm an anladım ki benim yardım ettiğim mahkumu da tanıyordu. Dikkat kesilmiş bir halde ona bakmaya başladım. Ama o artık benimle ilgilenmiyordu ve şalgamlardan konuşmaya başlamıştı.</p>

      <p class="e-paragraf">Cumartesi geceleri, hayatın akışına kapılmadan önce sessiz bir ara vermenin tadı başka bir şeyde yoktu. Bu yüzden, Joe diğer günlerden farklı olarak cumartesi geceleri eve yarım saat daha geç gitme cesaretini gösterebiliyordu. O yarım saat ve Joe’nun sulu romu bitince, Joe benim elimi tutarak gitmek üzere ayağa kalktı.</p>

      <p class="e-paragraf">“Bir dakika durun Bay Gargery!” dedi yabancı. “Cebimin içinde bir yerlerde yeni bir şilin olacak. Bulursam, çocuğa vereceğim.”</p>

      <p class="e-paragraf">Bir avuç dolusu bozuk paranın arasından parayı buldu, katlayıp bir kâğıdın içine koydu ve bana verdi. “Bu senin!” dedi. “Kendi paran.”</p>

      <p class="e-paragraf">Teşekkür ettim. Görgü kurallarını bir kenara bırakmış, adamın yüzüne bakıyordum aval aval. Bir yandan da Joe’nun elini sımsıkı tutuyordum. Adam Joe’ya ve Bay Wopsle’a iyi geceler dedi. Bay Wopsle da bizimle beraber çıkıyordu. Bana sadece baktı o nişan alan gözleriyle. Gerçi buna bakış da denemezdi pek; gözü kapalıydı. İfadesini saklamaya çalışıyordu.</p>

      <p class="e-paragraf">Eve giderken eğer konuşacak olsaydım kendi kendime konuşmuş olurdum, çünkü Bay Wopsle Neşeli Kayıkçılar’ın kapısında bizden ayrılmıştı ve Joe eve gidene kadar ağzını mümkün olduğunca çok açıp romun kokusunun gitmesi için gayret gösteriyordu. Ben daha önce işlemiş olduğum bir suçun ve eski bir tanıdığa dair bir izin karşıma çıkmasından dolayı aptallaşmıştım. Başka da bir şey düşünemiyordum yolda giderken.</p>

      <p class="e-paragraf">Mutfağa girdiğimizde ablam kötü bir modda değildi. Joe da bu durumdan cesaretlenip ona adamın bana verdiği şilinden bahsetti. “Bahse girerim işe yaramaz bir şeydir!” dedi Bayan Gargery muzaffer bir edayla. “Yoksa onu çocuğa verir miydi hiç? Bakalım bir!”</p>

      <p class="e-paragraf">Kâğıdın içinden çıkardım, işe yaramaz bir şey değildi. “Bu ne şimdi?” dedi Bayan Joe, şilini atıp kâğıda bakarak “İki tane bir şilinlik banknot!”</p>

      <p class="e-paragraf">Kullanılmadığı sığır pazarı kalmamış gibi görünen iki tane bir şilinlik banknottan başka bir şey değildi bunlar. Joe şapkasını kaptığı gibi parayı alıp sahibine vermek üzere Neşeli Kayıkçılar’a gitti. O giderken, her zaman oturduğum tabureye geçip boş boş ablama baktım. Adamı orada bulamayacaktı; emindim.</p>

      <p class="e-paragraf">Çok geçmeden Joe döndü. Adamı bulamadığını, ama parayla ilgili olarak barın sahibiyle konuştuğunu söyledi. Ablam parayı bir kâğıdın arasına koydu ve bir çaydanlığın içindeki kurutulmuş gül yapraklarının arasına yerleştirdi. Kâbus gibiydi; günler geceler boyunca orada durdular.</p>

      <p class="e-paragraf">Yatağıma gittiğimde üzüntüden uykum kaçmıştı. Görünmeyen silahıyla bana nişan alan yabancı adamı ve mahkumlarla gizli bir anlaşma yapmış olmamın verdiği suçluluğu düşünüyordum. Halbuki ne güzel bu olayı unutmuştum. Eğeyi tekrar görmek ne çok korkutmuştu beni. İçimde öyle bir korku vardı ki, onu unuttuğumda yine bir şekilde karşıma çıkacağını düşünüyordum. Gelecek çarşamba Bayan Havisham’a gideceğimi düşünerek uyumaya çalıştım. Rüyamda eğenin kapıdan bana doğru geldiğini gördüm, ama kimin tuttuğunu göremedim. Çığlık atarak uyandım.</p>

      <p class="e-1-baslik" id="toc_marker-1-11">On Birinci Bölüm</p>

      <p class="e-paragraf">Kararlaştırılan günde Bayan Havisham’ın evine gittim. Kapının zilini mütereddit bir şekilde çaldıktan sonra kapıyı bana Estella açtı. Daha önceki gibi beni içeri aldıktan sonra kapıyı kilitledi ve beni yine mumun olduğu karanlık koridora götürdü. Eline mumu alana kadar benimle hiç ilgilenmedi. Arkasına dönüp üstten üstten “Bugün bu taraftan geleceksin!” dedi ve beni evin başka bir tarafına götürdü.</p>

      <p class="e-paragraf">Uzun bir koridordu. Malikânenin kare şeklindeki bütün zeminini çevreliyor gibiydi. Bir köşesini geçmiştik ki durup mumunu yere koydu ve kapıyı açtı. Gün ışığı tekrar göründü burada ve kendimi ufak taşlar döşenmiş bir avluda buldum. Karşısında eskiden artık kullanılmayan bira imalâthanesinin müdürünün oturduğunu zannettiğim tek katlı bir ev ve bu evin dış duvarında bir saat vardı. Bayan Havisham’ın odasındaki duvar saati ve kol saati gibi dokuzu yirmi geçeyi gösteriyordu.</p>

      <p class="e-paragraf">Açık duran kapıdan alçak tavanlı, loş bir odaya girdik. İçeride birileri vardı. Estella onların yanına giderken “Çağırılana kadar burada bekle çocuk!” dedi. “Burası”ndan kasıt pencerenin önüydü. Pencerenin önüne gidip huzursuz bir şekilde dışarı bakmaya başladım.</p>

      <p class="e-paragraf">Pencere yere kadardı. İhmal edilen bahçenin en kötü yerine bakıyordu. Çürümüş lahana sapı yığınları ve uzun zaman önce budanmış ama tepesinden yeni bir dal vermiş, şekilsiz bir şimşir ağacını görüyordu pencere. Üstünden düzeltilmiş olması ve farklı renkte çıkan dallarıyla ağaç, dibi tutmuş ve tencereye yapışmış pudinge benziyordu. Böyle bir benzetme yapmam aklımın evde olduğunu gösteriyordu bence. Gece çok az bir kar yağmıştı ve benim gördüğüm kadarıyla buradan başka her yerde erimişti. Bahçenin bu bölümünde gölgenin soğuğu yüzünden erimemişti karlar. Rüzgâr karları alıp cama vuruyordu. Sanki oraya tekrar geldim diye hiddetinden yapıyordu bunu.</p>

      <p class="e-paragraf">Öyle sanıyordum ki benim gelişim odadaki konuşmayı bölmüştü ve odadakiler bana bakıyordu. Şöminenin cama vuran yansıması dışında odanın içini göremiyordum. İçerdekilerin beni dikkatle izliyor olmaları fikri bütün eklemlerimi kaskatı yapmıştı.</p>

      <p class="e-paragraf">İçerde üç hanım ve bir bey vardı. Ben camın önünde beş dakika boyunca beklerken gösteriş meraklısı ve dalkavuk tipler oldukları izlenimini edinmiştim. Hepsi de bir diğerinin bu özelliklerini bilmiyormuş gibi davranıyordu ki, kendilerinin de aynı olduklarını çaktırmasınlar.</p>

      <p class="e-paragraf">Yorgun ve bezgin bir halde birini memnun etmeye çalışıyor gibi bir halleri vardı. Hanımlardan en konuşkan olanı esnemesini bastırmaya çalışıyordu. Adı Camilla olan bu hanım bana ablamı hatırlattı. Sadece biraz daha yaşlıydı ve -onu gördüğümde anladığım kadarıyla- yüz hatları daha yumuşaktı. Ona daha yakından baktığımda yüz hatlarının olmasına şükretsin diye düşünmüştüm. Yüzü o kadar anlamdan yoksundu ki!..</p>

      <p class="e-paragraf">“Zavallı!” dedi kadın, tıpkı ablam gibi birdenbire sesini yükselterek. “Kimseye değil, kendine düşman!”</p>

      <p class="e-paragraf">“İnsanın kendinden başka birine düşmanlık yapmaması övünülecek bir özellik!” dedi adam. “Ve daha doğal.”</p>

      <p class="e-paragraf">“Kuzen Raymond!” diye lafa karıştı diğer bir hanım. “Komşumuzu sevmeliyiz.”</p>

      <p class="e-paragraf">“Sarah Pockett, bir adam kendisinin komşusu olmazsa, kim olur ki?”</p>

      <p class="e-paragraf">Bayan Pocket güldü. Camilla da güldü ve “Âlemsin!” dedi esnemesini tutarak. Bunun iyi bir fikir olduğunu düşünüyor gibilerdi. Diğer hanım, ki onun sesi yeni çıkıyordu, üstüne basa basa ve ciddiyet içinde “Çok doğru!” dedi.</p>

      <p class="e-paragraf">“Zavallı!” diye devam etti Camilla -bu arada bana baktıklarından eminim- “Çok ilginç bir adam! Tom’un karısı öldüğünde çocuklarının işlemeli yas kıyafetlerinin olmasını kabul edemeyeceğine inanır mıydınız?” “Aman Allah’ım!” dedi adam. “Camilla, yaslı çocuklar siyah kıyafetler giydikten sonra bunun ne önemi var?” “Aynı Matthew gibi konuştun, âlemsin!”</p>

      <p class="e-paragraf">“İyi yönleri var, iyi yönleri var!” dedi Kuzen Raymond. “Ondaki vasıfları inkar edemeyiz ama hiçbir zaman yol yordam bilmedi, hiç de öğrenemeyecek!”</p>

      <p class="e-paragraf">“Biliyorsun mecburdum!” dedi Camilla. “Katı olmak zorundaydım. Aileye laf gelmemesi için ‘Böyle olmaz!’ dedim. ‘O işlemeli yas kıyafetleri olmazsa aile şerefine gölge düşer!’ dedim. Kahvaltıdan akşam yemeğine kadar konuştum durdum. Sindirim sistemim alt üst oldu. En sonunda o her zamanki sinirli haliyle ‘Nasıl biliyorsanız öyle yapın!’ dedi. Neyse ki dışarıdaki yağmura aldırmadan hemen gidip gerekli şeyleri aldım.”</p>

      <p class="e-paragraf">“Parasını o ödedi değil mi?” diye sordu Estella.</p>

      <p class="e-paragraf">“Parayı kimin ödediği önemli değil çocuğum!” dedi Camilla. “Ben aldım. Gece uyanıp bunu hatırladıkça içimi bir huzur kaplayacak.”</p>

      <p class="e-paragraf">Estella’yla geçtiğimiz koridordan gelen, birtakım bağırışların karıştığı, uzak bir zil sesi konuşmayı böldü de Estella “Gel çocuk!” dedi. Hepsi bana küçümseyen gözlerle baktı. Biz odadan çıkarken Sarah Pocket’ın “Allah bilir daha neler göreceğiz!” dediğini duydum. Camilla sinirli sinirli ekledi, “Böyle bir şey görülmüş mü acaba?”</p>

      <p class="e-paragraf">İkimiz karanlık koridorda giderken Estella birdenbire durup yüzünü yüzüme yaklaştırarak sinir bozucu bir ses tonuyla,</p>

      <p class="e-paragraf">“Eee?..” dedi.</p>

      <p class="e-paragraf">“Ne eeesi küçük hanım?” dedim. Az daha üzerine düşüyordum, zor tuttum kendimi.</p>

      <p class="e-paragraf">Bana bakıyordu. Haliyle ben de ona...</p>

      <p class="e-paragraf">“Ben güzel miyim?”</p>

      <p class="e-paragraf">“Evet, bence güzelsiniz.”</p>

      <p class="e-paragraf">“Gururunu kırıyor muyum?”</p>

      <p class="e-paragraf">“Geçen sefer olduğu kadar değil.”</p>

      <p class="e-paragraf">“O kadar değil mi?”</p>

      <p class="e-paragraf">“Hayır.”</p>

      <p class="e-paragraf">Son soruyu sorduğunda çok kızgın bir hali vardı. Cevap verdiğimde bütün kuvvetiyle yüzüme bir tokat attı.</p>

      <p class="e-paragraf">“Şimdi?” diye sordu. “Kaba çocuk, şimdi hakkımda ne düşünüyorsun?”</p>

      <p class="e-paragraf">“Söylemem!”</p>

      <p class="e-paragraf">“Çünkü yukarıda söyleyeceksin. Öyle mi?”</p>

      <p class="e-paragraf">“Hayır, öyle değil!”</p>

      <p class="e-paragraf">“Niye yine ağlamıyorsun, seni sersem?”</p>

      <p class="e-paragraf">“Çünkü bir daha sizin için ağlamayacağım!” dedim. Bu, yapılabilecek en yanlış açıklamaydı sanırım; o anda bile için için ağlıyordum çünkü. Daha sonra onun yüzünden içime çöreklenen acıyı bir ben, bir de Allah bilir.</p>

      <p class="e-paragraf">Bu olaydan sonra yukarı çıktık. Merdivende bir beyle karşılaştık; o aşağı iniyordu.</p>

      <p class="e-paragraf">“Misafirimiz kim?” dedi adam durup bana bakarak.</p>

      <p class="e-paragraf">“Bir çocuk!” dedi Estella.</p>

      <p class="e-paragraf">Oldukça koyu tenli, kocaman bir kafası ve elleri olan, iri kıyım bir adamdı. O kocaman eliyle çenemi tutup, mum ışığında yüzüme daha bir dikkatlice baktı. Saçları normalinden daha erken dökülmüştü. Çatallı bir görüntüsü olan kalın ve gür kaşları vardı. Gözleri çukurdu; keskin ve kuşkulu bakışlara sahipti. Büyük bir köstekli saati ve yüzünde sakal ve favorilerinin çıkmasına izin verse görünmeyecek büyük siyah noktalar vardı. Onu daha önce hiç görmemiştim, ama iyice bir inceleme fırsatı buldum.</p>

      <p class="e-paragraf">“Buralardan mısın?” dedi.</p>

      <p class="e-paragraf">“Evet efendim!” dedim.</p>

      <p class="e-paragraf">“Buraya nasıl geldin?”</p>

      <p class="e-paragraf">“Bayan Havisham istedi efendim!” diye açıkladım.</p>

      <p class="e-paragraf">“Uslu ol. Çok fazla çocuk tanıdım, sen biraz yaramaz bir çocuğa benziyorsun. Aman ha, uslu ol!” dedi kaşlarını çatıp yüzüme bakarken parmağını bana doğru sallayarak.</p>

      <p class="e-paragraf">Bu sözleri söyleyip beni bıraktı -bırakmasına memnun olmuştum, eli sabun kokuyordu- ve aşağıya indi. Doktor olup olmadığını merak ettim, ama sonra olamayacağını düşündüm. Doktor olsaydı daha sessiz ve etkileyici olurdu. Bu meseleye kafa yormaya vaktim yoktu, çünkü Bayan Havisham’ın odasına gelmiştik. Odada hiçbir şey değişmemişti, her şey geçen gelişimde nerede duruyorsa oradaydı. Estella beni, kapının yanında beklerken bırakıp gitti. Bayan Havisham tuvalet masasından gözünü ayırıp bana bakana kadar orada bekledim.</p>

      <p class="e-paragraf">Yüzünde herhangi bir şaşırma ifadesi belirmeden, “Demek günler geçti!” dedi.</p>

      <p class="e-paragraf">“Evet öyle efendim. Bugün...”</p>

      <p class="e-paragraf">“Dur, dur!” dedi parmaklarının sabırsız bir hareketiyle. “Bilmek istemiyorum. Oyun oynamaya hazır mısın?”</p>

      <p class="e-paragraf">Kafam karışmış bir halde cevap verdim. “Hazır olduğumu sanmıyorum efendim.”</p>

      <p class="e-paragraf">“Kâğıt oynayamaz mısın?” dedi.</p>

      <p class="e-paragraf">“Oynarım efendim, eğer istiyorsanız.”</p>

      <p class="e-paragraf">“Bu ev sana eski ve mezar gibi geliyor, çocuk!” dedi Bayan Havisham sabırsızca. “Ve oynamak istemiyorsun. İş yapmak ister misin?”</p>

      <p class="e-paragraf">Bu soruya bir öncekinden daha rahat cevap verebildim ve istediğimi söyledim.</p>

      <p class="e-paragraf">“O zaman karşı odaya geç!” dedi zayıf elleriyle arkamdaki kapıyı işaret ederek. “Ben gelene kadar bekle.”</p>

      <p class="e-paragraf">Karşıya geçip, o odaya girdim. O odaya da güneş ışığı yasaktı ve insanı bunaltacak kadar havasızdı. Eski tarz nemli şöminede yakınlarda bir ateş yakılmıştı ve yanmaktan çok sönmek istiyor gibi bir hali vardı. İsteksizce odayı kaplayan duman, temiz havadan daha soğuktu, tıpkı bizim bataklıkta olduğu gibi. Şöminenin üzerindeki rafta duran mumlar odayı çok aydınlatmıyordu, hatta karanlığa pek tesir edememişti bile denebilir. Geniş bir odaydı. Eskiden çok şık bir oda olduğunu da belirteyim. Lakin odadaki her şey toz ve küf kaplıydı ve lime lime olmaya başlamıştı. En dikkat çeken obje üzerinde ziyafet verilmek üzere bir masa örtüsü serilmiş olan masaydı. Anlaşılan evdeki bütün saatlerin durduğu o ana kadar hazırlıklar devam etmişti. Masa örtüsünün tam ortasında böyle masaların ortasına süs diye konulan bir obje vardı. O kadar çok örümcek ağıyla kaplıydı ki, şeklinin ne olduğunu kestirmek mümkün değildi. Kapkara bir mantardı sanki. İçine ayakları benekli örümceklerin girdiğini gördüm; bazıları da dışarı çıkıyordu. Sanki örümcekler için çok önemli bir olay vardı o gün.</p>

      <p class="e-paragraf">Fare seslerini duydum sonra... Tahtaların arkasında çıkardıkları tıkırtılar duyuluyordu. Aynı önemli olay onları da ilgilendiriyor gibiydi. Bir de şöminenin orada karafatmalar vardı, ama onların bu olayla pek alâkası yoktu. Şöminenin etrafında birbirlerinden kopuk bir şekilde ağır ağır ilerlemeleriyle düşünceli ve yaşlı insanları anımsatıyorlardı.</p>

      <p class="e-paragraf">Bu sürünen canlılar oldukça dikkatimi çekmişti ve uzaktan onları izliyordum ki Bayan Havisham elini omzuma koydu. Diğer elinde yaslandığı bir baston vardı. Bu haliyle cadıya benziyordu.</p>

      <p class="e-paragraf">Bastonuyla uzun masayı işaret ederek, “Bu, öldüğüm zaman beni yatıracakları yer. Gelip bana bakacaklar onun üzerinde!” dedi.</p>

      <p class="e-paragraf">Panayırda gördüğüm balmumundan yapılmış heykeli hatırlayıp, o anda ölür de onu oraya yatırırlar korkusuyla titredim onun o anda bana dokunuyor olmasının da etkisiyle.</p>

      <p class="e-paragraf">“Sence bu ne?” diye sordu. “Orada örümcek ağlarıyla kaplı olan şey ne?” dedi yine bastonuyla onu göstererek.</p>

      <p class="e-paragraf">“Ne olduğunu tahmin edemeyeceğim efendim!” dedim.</p>

      <p class="e-paragraf">“Büyük bir pasta. Benim düğün pastam!”</p>

      <p class="e-paragraf">Bana yaslanmış, sinirden elleriyle omzumu sarsarak, “Hadi gel, hadi! Yürüt beni, yürüt!” dedi.</p>

      <p class="e-paragraf">Bu sözden, yapacağım işin Bayan Havisham’ı odada dolaştırmak olduğunu anladım. Hemen başladım görevime. Omzuma yaslandı ve Bay Pumblechook’un at arabasının hızını taklit eder gibi dolaştırmaya başladım. Aklıma oraya ilk kez gittiğim gün gelmişti.</p>

      <p class="e-paragraf">Fiziken güçlü bir yapısı yoktu. Kısa bir süre sonra “Daha yavaş!” dedi. Yine de sabırsız ama kesik kesik bir hızla yürüdük ve yürürken eliyle omzumu sarsıp ağzını oynatmasından anladığım kadarıyla bu hızımızın sebebi onun hızlı düşünceleriydi. Bir süre sonra “Estella’yı çağır!” dedi. Daha önce yaptığım gibi merdivenin başına gidip Estella’ya seslendim. Mumunun ışığı göründüğünde, Bayan Havisham’ın yanına gittim tekrar ve odanın içinde yine dört dönmeye başladık.</p>

      <p class="e-paragraf">Bu manzarayı sadece Estella görseydi bile yeteri kadar rahatsızlık verici olurdu. Yanına aşağıda gördüğüm beyi ve üç hanımı alıp geldiğinde ne yapacağımı bilemedim. Kibarlığımdan dururdum ama Bayan Havisham omzumu dürttü ve biz devam ettik. Bunun benim fikrim olduğunu zannedecekler diye çok utandım.</p>

      <p class="e-paragraf">“Sevgili Bayan Havisham!” dedi Bayan Sarah Pocket. “Ne kadar iyi görünüyorsunuz!”</p>

      <p class="e-paragraf">“Hiç de iyi görünmüyorum!” diye cevap verdi Bayan Havisham. “Sarardım, kupkuru kaldım.”</p>

      <p class="e-paragraf">Bayan Pocket böyle terslenince Camilla canlandı. Bayan Havisham’ın haline üzüldüğünü belli edecek şekilde mırıldanarak “Zavallıcık! Zaten iyi görünmesi de beklenemez ki, kıyamam! Sen de bir hoşsun!”</p>

      <p class="e-paragraf">“Sen nasılsın?” diye sordu Bayan Havisham Camilla’ya. O anda Camilla’ya yakın olduğumuzdan, ben ayıp olmasın diye duracaktım ama Bayan Havisham durmadı. Camilla’nın yanından geçip gittik ve Camilla’ya çok büyük kabalık etmiş olduğumu hissettim.</p>

      <p class="e-paragraf">“Teşekkürler Bayan Havisham!” diye cevap verdi. “Nasıl olayım?”</p>

      <p class="e-paragraf">“Niye, ne oldu ki?” diye sordu Bayan Havisham.</p>

      <p class="e-paragraf">“Önemli bir mesele değil!” dedi Camilla. “Duygularımı belli etmek istemem ama geceleri sizi çok fazla düşünmeye başladım.”</p>

      <p class="e-paragraf">“E düşünme o zaman!” diye cevabı yapıştırdı Bayan Havisham.</p>

      <p class="e-paragraf">“Demesi kolay!” dedi Camilla, üst dudağı titreyip gözlerinden yaşlar gelirken hıçkırıklarını engellemeye çalışarak. “Raymond şahit geceleyin almak zorunda kaldığım zencefil ve amonyum karbonatlara. Bacaklarımın nasıl seğirdiğini de biliyor Raymond. Yakınlarıma üzülünce nefesim daralıyor, seğirmeler başlıyor. Daha az merhametli ve hassas olsaydım sindirim sistemim çok daha iyi çalışırdı, sinirlerim de daha sağlam olurdu. Öyle olsaydım keşke! Ama sizi geceleri düşünmemek mi? Olur mu hiç?” Bunu dedikten sonra gözyaşlarına boğuldu.</p>

      <p class="e-paragraf">Anladığım kadarıyla Raymond diye bahsettiği kişi yanlarındaki beydi; Bay Camilla’ydı. Hemen müdahale edip, onu rahatlatan ve sevecen bir tavırla “Camilla, hayatım, aile bireyleri için hissettiklerinin bir bacağını ötekinden kısa yapacak kadar kuvvetli olduğunu biliyoruz!” dedi.</p>

      <p class="e-paragraf">Sesini o ana kadar sadece bir kez duymuş olduğum hanım, “Bir insanı düşünmek onu bağlayıcı bir şey olmasa gerek canım!” dedi.</p>

      <p class="e-paragraf">Bayan Sarah Pocket “Elbette bağlamaz canım!” diyerek destekledi onu. Yüzü ceviz kabuklarından yapılmış gibi duran, ağzı bıyıkları haricinde kediye benzeyen zayıf, esmer ve yaşlı bir kadın olduğunu yeni fark etmiştim.</p>

      <p class="e-paragraf">“Düşünmek çok kolay zaten!” dedi ciddi hanım.</p>

      <p class="e-paragraf">“Bildiğin daha kolay ne var?” diye atıldı Bayan Sarah Pocket.</p>

      <p class="e-paragraf">Camilla sesini yükselterek, “Evet, evet!” dedi. Heyecanı bacaklarından göğsüne doğru çıkıyordu. “Çok doğru. Bu kadar merhametli olmak zayıflık, ama ne yapayım, elimde değil. Böyle olmasaydım sıhhatim daha iyi olurdu. Yine de değişmek istemem. Acı çekmeme sebep oluyor, ama böyle bir özelliğim olduğunu bilmek gece uyandığımda beni rahatlatıyor.” Yine bir duygu patlaması yaşadı.</p>

      <p class="e-paragraf">Bütün bu konuşmalar esnasında Bayan Havisham ve ben hiç durmamıştık. Odada dönüp durduk. Arada misafirlerin eteklerine sürünüyorduk yanlarından geçerken ve odanın kasvetini onlara doğru süpürüyorduk.</p>

      <p class="e-paragraf">Camilla, “Matthew mesela, hiçbir akrabasıyla kaynaşmaz. Bayan Havisham’ın nasıl olduğunu görmeye hiç gelmiyor. Onun yüzünden kanepeye uzanıp, başım bir kenarda, saçlarım aşağı sarkar vaziyette üç saat boyunca şuursuzca yattığımı bilirim. Ayaklarım neredeydi Allah bilir.”</p>

      <p class="e-paragraf">Bay Camilla, “Başından epeyce yukarıdaydı aşkım!” dedi.</p>

      <p class="e-paragraf">“Saatlerce o halde yattım. Sırf Matthew’un garip ve anlaşılmaz davranışları yüzünden. Kimse kalkıp da bir teşekkür etmedi.”</p>

      <p class="e-paragraf">“Hiç şaşırmadım!” dedi sessiz hanım.</p>

      <p class="e-paragraf">“Görüyorsun canım!” diye lafa karıştı Sarah Pocket -çok asabi bir kadındı-. “Kendine sorman gereken asıl soru kimin teşekkür etmesini beklediğin.”</p>

      <p class="e-paragraf">“Kimsenin teşekkürünü beklemeden!..” diye devam etti Camilla. “Saatlerce öyle yattım kaldım. Raymond şahit nasıl tıkandığıma. Zencefil bile fayda etmedi. Karşıda oturan piyano akortçusunun evinden sesimi duymuşlar. Çocukları sesin uzaktaki güvercinlerden geldiğini sanmış. Şimdi de böyle şeyler duymak...” Bunu dedikten sonra Camilla elini boğazına götürdü, oradaki yeni oluşumların beklentisi içinde...</p>

      <p class="e-paragraf">Bu Matthew’dan yine bahsedilince Bayan Havisham beni durdurdu. Son lafı söyleyene baktı. Bu ani değişiklik Camilla’nın kimyasını anında değiştirdi.</p>

      <p class="e-paragraf">“Matthew eninde sonunda gelip beni görecek!” dedi Bayan Havisham büyük bir ciddiyet içinde. “Tam orada!...” Bastonuyla masayı gösteriyordu. “Başımda duracak. Sen şurada duracaksın. Kocan da şurada. Sarah Pocket şurada. Georgiana da orada. Artık ben ölünce leşimi paylaşmaya geldiğinizde nerede duracağınızı biliyorsunuz. Gidin şimdi!”</p>

      <p class="e-paragraf">Her bir ismi söylediğinde bastonuyla masanın başka bir köşesini gösteriyordu. “Yürüt beni, yürüt!” dedi ve biz yine yürümeye başladık.</p>

      <p class="e-paragraf">“Sanırım gitmekten başka yapacak bir şey yok!” dedi Camilla. “Kısa bir süre için olsa bile insanın sevdiği ve sorumluluk hissettiği birini görmesi de kâr. Gece uyandığımda aklıma bu geldiğinde melankoliyle karışık bir huzur hissedeceğim. Keşke Matthew da bu rahatlığı hissetse, ama inat ediyor. Hislerimi gösterme taraftarı değilim ama insanın akrabasının leşini paylaşmak istediğinin söylenmesi -sanki biz dev anasıymışız gibi- ve bu şekilde kovulmak zor bir şey. Hale bak!”</p>

      <p class="e-paragraf">Bayan Camilla’nın göğsü hızla kalkıp inmeye başladığından Bay Camilla araya girdi. Bu kadın metanetliymiş havası veriyordu kendine. Burada değil de dışarıda bayılıp tıkanacakmış gibi Bayan Havisham’a uzaktan öpücük gönderip kocasının kolunda çıktı. Sarah Pocket ve Georgiana odadan son olarak çıkmak için adeta yarıştılar. Ama Sarah daha uyanıktı, Georgiana’nın arkasından dolaşıp onun daha önce vedalaşmasını sağlamayı başardı. Bu sayede giderken etkili bir ses tonuyla “Tanrı sizi korusun Bayan Havisham’cığım!” diyerek ayrıldı. Yüzünde Bayan Havisham’ı mazur gördüğünü ve aynı olgunluğu gösteremedikleri için diğerlerini zayıf bulduğunu ifade eden bir gülümseme vardı.</p>

      <p class="e-paragraf">Estella elindeki mumla onları geçirirken Bayan Havisham’ın eli omzumdaydı ve biz yürümeye devam ediyorduk. Ama biraz yavaşlamıştık. En sonunda şöminenin karşısında durdu; birkaç saniye hareketsizce ateşe baktıktan sonra,</p>

      <p class="e-paragraf">“Bugün benim doğum günüm Pip!” dedi.</p>

      <p class="e-paragraf">Bastonunu kaldırdığında ona nice yıllar dilemek üzereydim.</p>

      <p class="e-paragraf">“Bundan bahsedilmesine izin vermem. Biraz önce gidenlerin ya da herhangi başka birinin bundan bahsetmesine müsaade etmem. Doğum günümde gelirler, ama bir şey söylemeye cesaret edemezler.”</p>

      <p class="e-paragraf">Haliyle ben de buna teşebbüs etmedim.</p>

      <p class="e-paragraf">“Sen doğmadan çok önce, bugün, bu bozulmuş yığın buraya getirildi.” Bunu söylerken de bir yandan bastonuyla masanın üzerinde pastayı kaplayan örümcek ağlarını karıştırıyor fakat ona hiç dokunmuyordu. “İkimiz de çürüdük. Ona fareler musallat oldu; bana da fare dişlerinden daha keskin dişleri olan bir şeyler...”</p>

      <p class="e-paragraf">Masaya bakarken bastonun sapını göğsüne dayamıştı. Üzerinde eskiden beyaz, şimdi sapsarı olmuş ve yıpranmış elbisesi vardı. Masa örtüsü de yıpranmış ve sararmıştı. Etraftaki her şey bir dokunmayla un ufak olacaktı sanki.</p>

      <p class="e-paragraf">“Çürüme tamamlanıp da gelinliğimin içinde beni gelin masasının üzerine yatırdıklarında…” dedi kasvetli bir bakışla. “Ki öyle yapacaklar ve onun lanetinin hükmü geçecek. Bugün olabilecek en güzel şey bu aslında!”</p>

      <p class="e-paragraf">Durup masaya bakıyor, sanki kendisini orada yatarken görüyordu. Ses çıkarmıyordum. Estella döndü; o da ses çıkarmıyordu. Bu çok uzun sürdü gibi geldi bana. Odanın boğucu havasında ve daha uzak köşelerinin yoğun karanlığında bir an “Estella ve ben de çürümeye mi başlayacağız?” diye düşündüm panik içinde.</p>

      <p class="e-paragraf">Uzun bir süre sonra Bayan Havisham o kederli havasından çıkmadan, aniden “Hadi kâğıt oynayın da izleyeyim!” dedi. Odasına geri dönüp, daha önceki gibi oturduk. Önceki gibi Estella kâğıtlarımı elimden aldı ve Bayan Havisham oyun boyunca bizi izleyip dikkatimi Estella’nın güzelliğine çekti. Bu çabası mücevherlerini Estella’nın gerdanında ve saçlarında denerken aşikârdı.</p>

      <p class="e-paragraf">Estella’nın bana karşı davranışları aynıydı. Yalnız bu sefer konuşmaya bile tenezzül etmiyordu. Yarım düzine oyun oynadığımızda benim artık gitme vaktim gelmişti. Yine bahçeye indik ve yiyecek verirken aynı köpek muamelesini yaptı bana. Kafama göre gezmem için yalnız bırakılmıştım yine.</p>

      <p class="e-paragraf">Geçen gelişimde bahçedeki kapının açık olup olmadığını görmem için duvara tırmanmam gerekmişti. O zaman bir kapı görmemiştim ama şimdi bir kapı görünüyordu. Estella misafirleri geçirip dış kapıyı kilitlediğinden bahçe kapısı açık duruyordu. Çıkıp bahçede dolanmaya başladım. Çok yabani bir görünüşü vardı buranın. Eskiden kavunla salatalık yetiştirmişlerdi burada. Anlaşılan kurumaya yüz tutmuşken tekrar filizlenmeye teşebbüs etmiş, sonra muvaffak olamayıp yamru yumru şekiller oluşturmuşlardı.</p>

      <p class="e-paragraf">Bahçeyi ve içinde birkaç şişeyle aşağı düşmüş asmalardan başka hiçbir şey bulunmayan bir serayı iyice gezdikten sonra kendimi, yukarıda camdan dışarı bakarken gördüğüm o berbat köşede buldum. Evin artık boşaldığından emin bir halde pencereden içeri baktım. Birdenbire, soluk yüzlü, sarı saçlı ve kırmızı göz kapakları olan bir gençle göz göze geldim. Çok şaşırmıştım.</p>

      <p class="e-paragraf">Bu soluk genç aniden ortadan kayboldu ve pat diye onu yanımda buldum. Onu bana bakarken gördüğümde kitap okuyordu. Yanıma geldiğinde, ellerine bulaşmış mürekkebi gördüm.</p>

      <p class="e-paragraf">“Merhaba genç dostum!” dedi.</p>

      <p class="e-paragraf">“Merhaba” verilebilecek en güzel cevap olduğundan ben de “Merhaba!” dedim. Kibarlığımdan ben ona “genç dostum” diye hitap etmemiştim.</p>

      <p class="e-paragraf">“Seni kim içeri aldı?”</p>

      <p class="e-paragraf">“Bayan Estella.”</p>

      <p class="e-paragraf">“Kim gezmene müsaade etti?”</p>

      <p class="e-paragraf">“Bayan Estellla.”</p>

      <p class="e-paragraf">“Hadi gel kavga edelim!” dedi soluk benizli genç.</p>

      <p class="e-paragraf">Dediğini yapmaktan başka ne gelirdi ki elimden? Bu soruyu zaman zaman kendime sormuşumdur, “Daha başka nasıl davranabilirdim?” diye... Tavrı öyle direktti ve ben o kadar şaşkındım ki, üzerimde bir büyü varmış gibi onu takip ettim.</p>

      <p class="e-paragraf">“Dur bakalım bir dakika!” dedi hızla arkasına dönerek. “Benimle kavga etmen için bir sebebin olmalı ilk önce. Al işte!” Çok sinir bozucu bir şekilde ellerini çırptı, bacağının tekini arkaya doğru havaya kaldırdı; sonra saçımı çekip yine elini çırptı. Başını eğip, karnıma vurdu başıyla.</p>

      <p class="e-paragraf">Bu en son söylediğim boğalara özgü hareket, her ne kadar özgürlüğün bir ifadesi olsa da, etle ekmeğin üzerine hiç gitmemişti. Bunun üzerine ben de ona vurdum. Tekrar vuruyordum ki: “Demek vuracaksın!” deyip ileri geri kaçarak kısıtlı olan tecrübemi zorlayan hareketler yapmaya başladı.</p>

      <p class="e-paragraf">“Oyunun kuralları!” dedi, sağ ayağının üzerindeyken sol ayağına sıçradı. “Belirli kurallar!” deyip sol ayağından sağ ayağına sıçradı. “Gel de nasıl dövüşülür göstereyim!” O ileri geri zıplayarak değişik hareketler yaparken ben umutsuzca ona bakıyordum.</p>

      <p class="e-paragraf">İçten içe korkuyordum ondan. O kadar hünerli görünüyordu ki... Ama yine de, bedenim ve ahlâk anlayışım onun sarı kafasının benim karnımda işi olmadığını söylüyordu. Yaptığı çok gereksiz bir davranıştı. Bu yüzden tek kelime etmeden onu takip ederek bahçenin kullanılmayan, iki duvarın kesiştiği, çöplerin dışardan görülmemizi engellediği bir köşesine gittim. Yerin uygun olup olmadığı sorusuna evet cevabımı aldıktan sonra bir dakikalığına gitmek için izin istedi ve çarçabuk elinde sirke içinde bir sünger ve suyla geldi. Bunları duvarın üzerine koyup “İkimiz için!” dedi. Sonra üzerindekileri bir bir çıkarmaya başladı. Sırf ceketiyle yeleğini değil, gömleğini de çıkardı. Sanki bir iş yapıyormuş, kana susamış gibi bir hali vardı ve oldukça rahat görünüyordu.</p>

      <p class="e-paragraf">Pek sağlıklı görünmese de -yüzünde sivilceler vardı, ağzında da bir tanesi patlamak üzereydi- bu dehşet hazırlıklar beni çok korkutmuştu. Aynı yaşta olduğumuzu zannediyordum, ama benden çok uzundu ve etrafımda dönüp dururken heybetli gözüküyordu. Diğer taraftan -kavga etmek için soyunmadan önce- gri bir takım giymiş genç bir beyefendiydi. Dirsekleri, dizleri, bilekleri, ve topukları vücudunun diğer kısımlarına göre daha çok gelişmişti.</p>

      <p class="e-paragraf">Hangi kemiğe vuracağına karar veriyormuş gibi vücuduma bakarken mekanik detaylarla dolu duruşuyla kararlılığını gösterir bir şekilde diklenince kalbim duracak sandım. Ona attığım ilk yumrukta sırtüstü düşüp, kanayan burnunu tutarak bana bakarken gördüğümde şaşırdığım kadar hayatımda hiç şaşırmamıştım. Yüzü bariz küçülmüştü.</p>

      <p class="e-paragraf">Ama hemen ayağa kalktı. Süngeri burnuna bastırdıktan sonra maharet gösterisi yapar gibi yine diklenmeye başladı. Yaşadığım ikinci büyük sürpriz attığım ikinci yumrukta yine sırtüstü düşüp morarmış gözüyle bana bakmasıydı.</p>

      <p class="e-paragraf">Cesareti bende saygı hissi uyandırmıştı. Gücü yok gibiydi; bir kere bile kuvvetli vuramadı ve hepsinde de yere yuvarlandı, ama hemen süngerle yüzünü silip suyunu içtikten sonra ayağa kalkıyordu. Bu sefer işimi bitirecekmiş gibi bir havayla ve buna beni de inandırarak yine üzerime yürüyordu. Yüzü gözü yara bere içinde kalmıştı. Üzülerek ifade ediyorum ki her yumruğumda daha da beter oluyordu, ama her seferinde tekrar kalkıyordu. Ta ki kafasını sert bir şekilde duvara çarpana kadar bu böyle devam etti. Bundan sonra bile kalkıp şaşkın şaşkın dönüp beni aradı ama sonunda dizlerinin üstünde süngerine gidip, süngeri havaya fırlattı. Bir yandan da “Bu sen kazandın demek!” diyordu nefes nefese...</p>

      <p class="e-paragraf">Cesur ve masum görünüyordu. Ben başlatmış olmasam da buruk bir zafer yaşıyordum. Üstümü giyinirken kendimi vahşi yavru kurtlar veya başka bir vahşi hayvan gibi hissediyordum. Yine de giyindim, yüzümü sildim ve “Yardım ister misin?” dedim. “Hayır, teşekkürler!” dedi. “İyi günler!” dedim. O da “Sana da!” dedi.</p>

      <p class="e-paragraf">Avluya gittiğimde Estella’yı elinde anahtarlarla beklerken buldum. Ama ne nerede olduğumu, ne de onu neden beklettiğimi sordu. Yüzünde onu memnun eden bir şey olmuş gibi bir canlılık vardı. Doğruca kapıya gitmek yerine geriye çekildi ve eliyle beni yanına çağırdı.</p>

      <p class="e-paragraf">“Buraya gel! İstersen beni öpebilirsin.”</p>

      <p class="e-paragraf">Bana uzattığı yanağını öptüm. Onu yanağından öpmek için neler verirdim diye düşündüm ama öyle hissettim ki bu öpücük, kaba bir çocuğa verilen paradan farksızdı. Hiçbir değeri yoktu.</p>

      <p class="e-paragraf">Doğum gününe gelen misafirler, kâğıt oyunu, kavga derken orada o kadar süre kalmıştım ki eve yaklaştığımda kum tepeciğinin üstünde bataklıkların başladığı yerdeki lamba yanmıştı ve Joe’nun demirhanesinden yükselen ışık huzmesi yolu aydınlatıyordu.</p>

      <p class="e-1-baslik" id="toc_marker-1-12">On İkinci Bölüm</p>

      <p class="e-paragraf">Soluk yüzlü genç beyefendiyi düşünürken huzurum kaçıyordu. Kavgayı düşünüp de onun sırtüstü yatarken kan içinde kalmış ve şişmiş yüzünü hatırladığımda bu konunun böyle kapanmayacağına, bir şeylerin olacağına daha çok inanıyordum. Solgun gencin kanı benim üzerimdeydi sanki ve yasalar bunun hesabını benden soracaktı. Tam olarak nasıl bir cezayı hak ettiğimle ilgili bir fikrim yoktu, ama köy çocuklarının ağır bir cezayı göze almadan kibarların evlerine ve kendilerine zarar veremeyeceğini biliyordum. Birkaç gün evden dışarı adımımı atmadım. Mutfak kapısından ablama bir şey götürmek için dışarı çıkarken bile ihtiyatlı ve tedirgindim. Sanki askerler gelip beni götüreceklerdi. Genç çocuğun burnundan akan kan, pantolonumu lekelemişti. Hemen o gece pantolonumu yıkayarak suç delilini ortadan kaldırmaya çalıştım. Kavga ederken dişleri elimi kanatmıştı. Mahkemede kendimi savunurken söyleyeceklerimi tasarlarken inanılmaz bahaneler uyduruyordum böyle.</p>

      <p class="e-paragraf">Geri gitme günü geldiğinde korkum had safhaya vardı. Gittiğimde yaptıklarımla yüz yüze gelecektim. Londra’dan gönderilen polisler kapının arkasında pusuda mı bekliyordu acaba? Bayan Havisham kendi evinde yapılan harekete çok kızıp intikamını kendi almak istemiş ve mezar kıyafetlerini giyip bir tabanca ile beni öldürmek istiyor olabilir miydi? Bu iş için tutulmuş çocuklar bira imalâthanesinde üzerime çullanıp canım çıkana kadar beni dövecekler miydi? Soluk yüzlü gencin bu şekilde intikam almak istemeyeceğinden emindim. Bu aklıma gelenlerin hepsi mantıksız akrabalarının yapmak istedikleri olabilirdi ancak. Ne hale geldiğini görüp sinirden deliye dönmüş olmalıydılar. Yine de Bayan Havisham’ın evine gitmem gerekiyordu ve de gittim. Bilin bakalım ne oldu? Düşündüklerimden hiçbiri olmadı! Olaydan hiç bahsedilmedi; gence olanlar anlaşılmamıştı. Aynı kapı yine açıktı. Bahçeyi bir kolaçan ettim yine. Müstakil binanın camından içeri bile baktım ama kapalı duran panjurlar yüzünden içeriyi göremedim. Hiçbir hayat belirtisi yoktu. Sadece onunla kavga ettiğimiz yerde o gence ait bir iz bulabilmem mümkün oldu. O köşede kanı duruyordu hâlâ. O kısmı kimse görmesin diye bahçedeki toprakla üzerini örttüm.</p>

      <p class="e-paragraf">Bayan Havisham’ın odasıyla içinde o uzun masa olan oda arasındaki yerde bir bahçe sandalyesi gördüm. Tekerlekleri olan hafif bir sandalyeydi, hani şu arkasından itilerek gidenlerden... En son gittiğimden beri orada duruyordu. O gün Bayan Havisham’ı bu tekerlekli sandalyeyle odasına götürdüm. Elini omzuma koyup yürümekten yorulduğunda öyle yapardık. İlk önce kendi odasına, sonra koridora, sonra da diğer odaya götürmüştüm. Biz bu ufak gezintileri sürekli yapardık. Bazen hiç ara vermeden üç saat boyunca dolaştığımız bile olurdu. Bu gezintilerin çok fazla sayıda olduğundan bahsediyorum, çünkü kısa bir süre sonra iki günde bir oraya bunun için gitmeme karar verilmişti ve birazdan, ondan sonraki sekiz-on ay içinde olanları özetleyeceğim.</p>

      <p class="e-paragraf">Birbirimize alıştıkça Bayan Havisham benimle daha çok konuşmaya ve neler öğrendiğimi ve ileride ne olmak istediğimi sormaya başladı. Joe’nun yanında çırak olarak çalışacağımı zannettiğimi söyledim. Hiçbir şey bilmediğimi ve her şeyi öğrenmek istediğimi de ekledim. Bu konuda bana yardım etmek isteyebileceğine dair bir umudum vardı, ama o yönde bir şey söylemedi. Aksine, benim cahil kalmamı istiyor gibiydi. Bana yemeğin dışında ne para ne de herhangi başka bir şey veriyordu. Hizmetlerimin bir karşılığı olduğunu düşünür bir hali de yoktu.</p>

      <p class="e-paragraf">Estella her zaman yakınımızdaydı. Beni içeri alıp dışarı çıkarıyordu, ama bir daha asla onu öpebileceğimi söylemedi. Bazen, soğuk bir hoşgörü gösteriyor, bazen beni aşağılıyor, bazen yakın davranıyor, bazen de gayet canlı bir şekilde benden nefret ettiğini söylüyordu. Bayan Havisham yalnızken ya da Estella yanımızdaysa kulağıma eğilip sık sık “Gün geçtikçe daha da güzelleşmiyor mu Pip?” diyordu. Evet dediğimde -gerçekten de güzelleşiyordu- çok memnun oluyordu. Kâğıt oynadığımızda Bayan Havisham, Estella nasıl bir ruh hali içindeyse yüzünde öyle bir ifadeyle bize bakıyordu. Bazen nasıl bir ruh hali içinde olduğu anlaşılamıyordu. Ben ne söyleyip nasıl davranacağımı şaşırıyordum. Öyle zamanlarda Bayan Havisham abartı bir sevecenlikle onu kucaklar, kulağına “Kalplerini kır onurum ve umudum benim, kalplerini kır ve hiç acıma!” gibi bir şeyler söylerdi.</p>

      <p class="e-paragraf">Ocakta Joe’nun ara ara söylediği bir şarkı vardı: Clem Baba.* İyilik yapan bir azizin hak ettiği saygıdan pek eser yoktu bu şarkıda. Ama yine de demircilerle Clem Baba arasında bir bağın olduğuna inanıyorum. Bu şarkı, bir nevi demir döverken çıkan seslerin taklidinden ibaretti. Şarkının sözleri Clem Baba’nın saygı değer ismini ağızlarına alabilmek için bahaneydi sanki.</p>

      <p class="e-paragraf">“Vurun çekiçlerinizle çocuklar</p>

      <p class="e-paragraf">Clem Baba!</p>

      <p class="e-paragraf">Tok sesler çıksın</p>

      <p class="e-paragraf">Clem Baba!</p>

      <p class="e-paragraf">Hadi vurun, vurun hadi</p>

      <p class="e-paragraf">Clem Baba</p>

      <p class="e-paragraf">Güçlü olanlar bir daha</p>

      <p class="e-paragraf">Clem Baba</p>

      <p class="e-paragraf">Ateşi körükleyin, ateşi körükleyin</p>

      <p class="e-paragraf">Clem Baba</p>

      <p class="e-paragraf">Sesiniz yükselsin, daha yükselsin</p>

      <p class="e-paragraf">Clem Baba.”</p>

      <p class="e-paragraf">Tekerlekli sandalyenin yeni ortaya çıktığı günlerden birinde Bayan Havisham birden “Hadi! Hadi bir şarkı söyle!” dedi eliyle sabırsızlığını gösteren bir hareket yaparak... Onu gezdirirken şaşkın bir şekilde bu şarkıyı söyledim. Hoşuna gitmiş olacak ki o da benimle söylemeye başladı. Söylerken sanki uyuyor gibiydi. Ondan sonra, gezerken bunu bir alışkanlık haline getirdik. Estella da genellikle bize eşlik ederdi. Üçümüz söylerken bile sesimiz çok çıkmıyordu. O eski evde rüzgârın hafif bir uğultusu bile bizden daha fazla ses çıkarıyordu.</p>

      <p class="e-paragraf">Böyle bir ortamda ne yapabilirdim? Nasıl karakterim onlardan etkilenme acizliğine düşerdi? Kirli sarı odalardan tekrar gün ışığına çıktığımda gözlerim gibi düşüncelerimin de kamaşması normal miydi?</p>

      <p class="e-paragraf">Belki de daha önce Joe’ya itiraf ettiğim saçmalıklar olmasaydı Joe’ya o solgun gençten bahsederdim. O şartlar altında Joe solgun genci kadife arabanın arkasında oturan bir yabancı gibi canlandıracaktı zihninde. O yüzden ona hiçbir şey söylemedim. Diğer bir taraftan Bayan Havisham’la Estella’nın baş başa verip konuşmalarından en başlarda duyduğum rahatsızlık gün geçtikçe daha da artmaya başladı. Hiç kimseye Biddy’ye güvendiğim kadar güvenmiyordum. Biddy’ye her şeyi anlatıyordum. Bu bana niye bu kadar doğal geliyordu ya da Biddy anlattıklarımla neden o kadar ilgileniyordu bilmiyorum. Şimdi biliyorum gerçi...</p>

      <p class="e-paragraf">Bu arada evde mutfakta verilen nasihatlerin arkası kesilmiyor; söylenenler içimi daha da karartıyordu. Pumblechook denilen kafasız, bazı akşamlar gelip ablamla benim elimdeki fırsatları konuşurdu. Eminim ki eğer ellerim at arabasındaki dingil çivisini çıkarabilecek kadar güçlü olsaydı kesin çıkartırdım ben o çiviyi. Böyle bir şey yapmak istediğim için şimdi bile gerektiğinden daha az pişmanlık duyuyorum. Somurtkan adamın tavırları çok soğuk ve iticiydi. Sanki beni karşısına almadan geleceğimle ilgili benimle konuşamazmış gibi sessizce bir köşede oturduğum tabureden -genellikle yakamdan tutarak- beni kaldırır, az sonra beni pişirecekmiş gibi ateşin önüne getirirdi. Sonra da başlardı “İşte bu çocuk hanımefendi. Bu sizin ellerinizle büyüttüğünüz çocuk! Başını kaldır çocuk ve seni büyütenlere sonsuza kadar minnet içinde ol. Şimdi, hanımefendi, bu çocuk...” diye başlardı. Sonra saçımı dağıtırdı ve kollarımdan tutardı. Daha önce de söylediğim gibi küçüklüğümden beri kimsenin bu tür şeyleri bana yapmaya hakkı olmadığını düşünmüşümdür. Tam da onun gibi bir embesilin sergileyebileceği bir sahne!</p>

      <p class="e-paragraf">Daha sonra, ablamla bir olup Bayan Havisham hakkında, onun benim için yapabilecekleri hakkında öyle abuk sabuk tahminler yaparlardı ki içim acıyla dolar, gözyaşlarına boğulma isteğiyle Pumblechook’un üzerine atlayıp onu yumruklama isteği birbirine karışırdı. Bu diyaloglarda ablam benimle her seferinde bir dişimi çekiyormuş gibi konuşuyordu. Pumblechook da -kendi kendini benim hamim ilan etmişti- küçümseyen gözlerle bana bakıyordu. Şansımın ve başıma gelecek güzel olayların mimarıymış gibi davranıyordu.</p>

      <p class="e-paragraf">Bu konuşmalarda Joe sessiz kalırdı ama kendisi bir şekilde konuya dahil edilirdi. Sebep de Joe’nun benim demirhaneden alınmamı istemeyişiydi. Joe’nun yanında çırak olarak çalışmaya başlamak için yeterince büyümüştüm. Joe dizlerinin üzerinde oturup elindeki maşayla düşünceli düşünceli külleri karıştırmaya başladığında ablam bu hareketi bile Joe’nun kendisine muhalif olmasının bir göstergesi olarak kabul ediyor, koşup elindekini alıyor, Joe’yu sarsıyor, sonra da maşayı içeri götürüyordu. Bu tartışmalar hep kötü bir şekilde sonuçlanıyordu. Birdenbire ablam esnemesini keser, gözlerini bana diker, “Gel buraya! Yeter seni konuştuğumuz! Sen doğruca yatağına gidiyorsun. Bu gece yeterince dert çıkardın başımıza zaten!” derdi. Sanki hayatıma karışmalarını ben istiyordum!</p>

      <p class="e-paragraf">Bu böyle uzun bir süre devam etti. Uzunca bir süre daha devam edecek diye düşünürken bir gün Bayan Havisham -ikimiz yürüyorduk yine- durdu ve omzuma yaslanarak memnuniyetsizliğini gösteren bir ifadeyle,</p>

      <p class="e-paragraf">“Senin boyun atıyor Pip!” dedi.</p>

      <p class="e-paragraf">Bunun istem dışı bir durum olduğunu anlatmak ister gibi baktım ona. O gün bir şey söylemedi, ama durup durup tekrar yüzüme baktı ve sonra da kaşlarını çatarak dolaşmaya başladı. Ertesi gün mutad egzersizimizi bitirip onu tuvalet masasına götürdüğümde sabırsız parmaklarıyla beni durdurup,</p>

      <p class="e-paragraf">“Senin şu demircinin adını söyle bakayım tekrar!” dedi.</p>

      <p class="e-paragraf">“Joe Gargery efendim.”</p>

      <p class="e-paragraf">“Hani senin yanında çırak olarak çalışmaya başlayacağın usta...”</p>

      <p class="e-paragraf">“Evet Bayan Havisham.”</p>

      <p class="e-paragraf">“Bir an önce çıraklığa başlasan iyi olur. Gargery buraya gelip çalışma sözleşmesini getirir mi sence?”</p>

      <p class="e-paragraf">Kuşkusuz bunu bir onur sayacağını söyledim.</p>

      <p class="e-paragraf">“Gelsin o zaman.”</p>

      <p class="e-paragraf">“Ne zaman Bayan Havisham?”</p>

      <p class="e-paragraf">“Dur bir dakika! Benim zamandan haberim yok. Bir an önce, seninle gelsin.”</p>

      <p class="e-paragraf">Akşam eve gittiğimde Joe’ya Bayan Havisham’ın bu isteğini söylediğimde ablam küplere bindi, daha öncekilerden çok daha fazla sinirliydi. Biz onu paspas gibi mi görüyormuşuz da, nasıl buna cesaret edermişiz de, yok efendim nereye gidip kiminle yaşamasını uygun görürmüşüz de... Bunları sıralamaktan yorgun düşünce Joe’ya bir mum fırlatıp, sesli bir şekilde ağlamaya başladı. Faraşı alıp -ki bu her zaman kötüye işaretti- kaba önlüğünü taktı ve deli gibi etrafı temizlemeye koyuldu. Kuru temizlikle yetinmeyip temizlik kovasıyla fırçasını alıp bizi de o soğukta dışarı atarak temizliğine devam etti. Donduk dışarıda. Sessizce içeri girmeye cesaret ettiğimizde gece ondu. Joe’ya neden zenci bir köleyle evlenmediğini sordu. Zavallı adamcağız, cevap vermedi ama sakallarını karıştırırken yüzüme öyle mazlum bir bakışı vardı ki, sanki bunun gerçekten de daha iyi bir fikir olduğunu düşünüyordu.</p>

      <p class="e-1-baslik" id="toc_marker-1-13">On Üçüncü Bölüm</p>

      <p class="e-paragraf">Ertesi gün Joe’yu Bayan Havisham’a gideceğimiz için giydiği pazar kıyafetleri içinde görmek canımı sıkmıştı. Ne de olsa, kıyafetinin duruma uygun olduğunu düşündüğünden ona iş kıyafetlerinin içinde daha iyi göründüğünü söyleyecek halim yoktu. Bu kadar sıkıntıya girmesinin tek sebebi bendim. Gömleğinin yakasını yukarı çekip saçlarının kuş tüyü gibi kabarmasının sebebi de bendim.</p>

      <p class="e-paragraf">Kahvaltıda ablam şehre bizimle beraber gelmek istediğini, “nazik bayanlarla” işimiz bitene kadar Pumblechook Amca’nın yanında duracağını söyledi. Onun durumu bu şekilde ifade etmesini Joe’nun hiç de iyiye yormadığını anladım. Demirhane bir günlüğüne kapandı. Joe nadiren olan bu tür durumlarda yaptığı gibi kapıya tebeşirle “YOKUM” diye yazıp, gittiği yönü gösteren bir de ok çizdi.</p>

      <p class="e-paragraf">Şehre kadar ablam kunduz kürkünden yapılmış kocaman şapkasıyla önde, biz arkada gittik. Elinde bir sepet vardı. Sanki içinde İngiltere’nin mührü varmış gibi yürüyordu. Bundan başka bir çift ayakkabı tabanı, fazladan bir şal ve de hava güzel olmasına rağmen bir şemsiye taşıyordu. Bunları taşımasının sebebi kendine eziyet etmek miydi gösteriş yapmak mı anlamadım; ama bana öyle geldi ki bu bir nevi mal beyanıydı. Kleopatra ya da başka soylu bir kadının sinirlendiğinde zenginliğini resmi geçitlerde ya da gösterilerde sergilemesi gibiydi ablamın tavrı.</p>

      <p class="e-paragraf">Pumblechook’un evine geldiğimizde bizi bırakıp hızla içeri girdi. Neredeyse öğlen olmuştu. Biz de Joe’yla hemen Bayan Havisham’ın evine gittik. Her zamanki gibi kapıyı Estella açtı. Estella’yı görür görmez Joe şapkasını çıkarıp sanki tartıyormuş gibi şapkayı iki eliyle ucundan tuttu.</p>

      <p class="e-paragraf">Estella ikimize de dikkat etmeden o çok iyi bildiğim yolu bize gösterdi. Ben onun arkasındaydım, Joe da benim arkamdaydı. Uzun koridorda arkamı dönüp Joe’ya baktığımda hâlâ çok büyük bir dikkatle şapkasını tartıyordu ve parmaklarının ucunda büyük adımlar atıyordu.</p>

      <p class="e-paragraf">Estella ikimizin de içeri gireceğini söyledi. Joe’yu paltosunun kollarından çekiştirip Bayan Havisham’ın yanına götürdüm. Bayan Havisham tuvalet masasındaydı; hemen dönüp ikimize baktı.</p>

      <p class="e-paragraf">Joe’ya “Siz bu çocuğun ablasının eşi misiniz?” diye sordu.</p>

      <p class="e-paragraf">Joe’nun bu kadar garip bir hale bürüneceğini hayal bile edemezdim. Ne olduğu belli olmayan bir kuş gibi sessiz, saçları tüy gibi kabarmış, ağzı da solucan bekliyormuş gibi açık, öylece duruyordu.</p>

      <p class="e-paragraf">Bayan Havisham yineledi, “Siz bu çocuğun ablasının eşi misiniz?”</p>

      <p class="e-paragraf">Çok sinir bozucu olmakla birlikte konuşma boyunca Joe, Bayan Havisham yerine benimle konuştu.</p>

      <p class="e-paragraf">“Pip, biz ablanla tanışıp evlenmeden önce ben tek yaşayan bir adamdım.” Joe bunları söylerken kendine güvenini hissettirecek tarzda ve büyük bir nezaket içinde konuşuyordu.</p>

      <p class="e-paragraf">“Peki!” dedi Bayan Havisham. “Çocuğu yanınızda çırak olması için mi yetiştirdiniz? Niyetiniz o muydu Bay Gargery?”</p>

      <p class="e-paragraf">“Bilirsin Pip!” dedi Joe. “Biz seninle hep dost olduk. Senin benim yanımda çalışacağın günün hayallerini kurduk. Eğer herhangi bir itirazın olsaydı -yüzünün gözünün is içinde kalması yüzünden mesela, ne bileyim- seni çalıştırmazdım. Anlıyorsun değil mi?”</p>

      <p class="e-paragraf">“Çocuk hiç itiraz etti mi? İşi seviyor mu?” diye sordu Bayan Havisham.</p>

      <p class="e-paragraf">“Senin de çok iyi bildiğin gibi Pip, bu senin kendi isteğindi.” Joe az evvelkinden daha bir kendine güvenle ve nazik konuşuyordu. “Senin bu işe bir itirazın yoktu Pip, senin gönlünden geçen de buydu!”</p>

      <p class="e-paragraf">Benimle değil de Bayan Havisham’la konuşması gerektiğini ima etme çabalarım boşunaydı. Ben ona kaş göz ettikçe daha bir güvenle ve nezaketle konuşurken bana hitap etmeye devam ediyordu.</p>

      <p class="e-paragraf">“Sözleşmesini getirdiniz mi?” dedi Bayan Havisham.</p>

      <p class="e-paragraf">Joe saçma bir soruya cevap veriyormuş gibi, “Biliyorsun ya Pip, sen koydun onu şapkamın içine. Orada olduğunu biliyorsun!” dedi. Çıkarıp Bayan Havisham’a değil de bana verdi. Üzgünüm ki Bayan Havisham’ın sandalyesinin arkasında haince gülen gözleriyle Estella’nın durduğunu gördüğümde, canım dostumdan utanmıştım. Sözleşmeyi Joe’nun elinden alıp Bayan Havisham’a verdim.</p>

      <p class="e-paragraf">Kâğıtlara bakarken, “Çocuk için herhangi bir ücret beklemediniz mi benden?” dedi.</p>

      <p class="e-paragraf">Joe’dan ses çıkmadı. “Joe! Neden cevap vermiyorsun?” diye çıkıştım.</p>

      <p class="e-paragraf">Kırıldığı belliydi. “Pip, bunun seninle benim aramda lafı bile olamaz. Cevabımın kesinlikle ‘Hayır’ olduğunu biliyorsun. Hayır olduğunu biliyorsun, söylememe ne gerek var ki?”</p>

      <p class="e-paragraf">Bayan Havisham Joe’nun nasıl bir insan olduğunu anlamış gibi bir bakış fırlatıp -tahmin ettiğimden bile daha iyi tanımıştı onu- yanındaki masadan bir kese aldı.</p>

      <p class="e-paragraf">“Pip burada bir miktar para kazandı.” dedi. “İşte burada. Bu kesenin içinde yirmi beş altın var. Ustana ver Pip.”</p>

      <p class="e-paragraf">Bu garip görünüşlü oda ve kadın karşısında aklını yitirmiş gibi olan Joe, Bayan Havisham’ın bu hareketinden sonra bile bana hitap etmekte ısrarlıydı.</p>

      <p class="e-paragraf">“Çok cömertsin Pip!” dedi Joe. “Ne senden ne de başkasından beklememiştim ama kabul ediyorum. Şimdi de ahbap...” Ahbap diye Bayan Havisham’a seslendiğini zannettim. Sırtımdan ter boşaldı, sonra da buz kestim. “Şimdi de ahbap, işimize bakalım. Sen ve ben kendi üzerimize düşen görevi, birbirimize karşı görevlerimizi, senin bu cömert hediyeni verenlerin de içinin rahat etmesi için yapalım da...” Cümlesinin sonunu bir türlü getiremiyordu. En sonunda kendini şu sözlerle kurtardı: “Aman aksi bir durum benden uzak olsun!” Bu sözler kulağına hoş gelmiş olacak ki bir kez daha tekrarladı.</p>

      <p class="e-paragraf">“Güle güle Pip!” dedi Bayan Havisham. “Onları dışarı çıkar Estella!”</p>

      <p class="e-paragraf">“Ben bir daha gelecek miyim Bayan Havisham?” diye sordum.</p>

      <p class="e-paragraf">“Hayır. Gargery senin ustan artık. Gargery! Tek bir sözüm var.”</p>

      <p class="e-paragraf">Ben dışarı çıkarken Joe’ya mesafeli bir tonla ve üzerine basa basa “Çocuk uslu bir çocuk oldu burada. Bu da onun mükâfatı. Elbette dürüst bir adam olarak siz de daha fazlasını istemezsiniz.” dedi.</p>

      <p class="e-paragraf">Joe dışarı nasıl çıktı bilmiyorum, ama çıktığında merdivenden aşağı ineceğine yukarı çıkmaya başladı. Yanına gidip onu aşağı indirene kadar yaptığım uyarıları da duymadı. Sağır olmuştu sanki. Bir dakika içinde dışarıdaydık. Estella kapıyı kilitlemiş ve gitmişti.</p>

      <p class="e-paragraf">Tekrar gün ışığına çıktığımızda Joe sırtını duvara yasladı; bana dönüp “Şaştım kaldım!” dedi. Uzun bir süre orada öylece durdu, aralıklarla mütemadiyen “Şaştım kaldım!” diyerek... O kadar çok söyledi ki aklını kaçırdığını düşünmeye başladım. En sonunda bu cümleyi uzatarak “Pip, emin ol şaştım kaldım!” dedi ve bunu söyledikten sonra yavaş yavaş konuşmaya başladı ve yürüyecek hale geldi.</p>

      <p class="e-paragraf">Öyle sanıyorum ki karşılaştığı şeylerden sonra Joe’nun zihni açılmıştı. Pumblechook’a giderken bir plan yapacak kadar açılmıştı zihni. Bay Pumblechook’un salonunda ortaya çıkacaktı bu plan. Salona girdiğimizde ablamla o iğrenç tohumcu konuşuyordu.</p>

      <p class="e-paragraf">“Eeee?” diye bağırdı ablam, ikimize birden. “Ne oldu size? Bizim gibi fakir insanlarla konuşmaya tenezzül edecek misiniz doğrusu merak ediyorum.”</p>

      <p class="e-paragraf">“Bayan Havisham…” dedi Joe hatırlamaya çalışıyor gibi bana bakarak. “Sevgilerini… Sevgi miydi saygı mıydı Pip?”</p>

      <p class="e-paragraf">“Sevgiler!..” dedim.</p>

      <p class="e-paragraf">“Ben de öyle diyecektim, Bayan Gargery’ye sevgilerini iletmemizi istedi.”</p>

      <p class="e-paragraf">“Aman ne iyi!” dedi ablam, ama gururlandığı belliydi.</p>

      <p class="e-paragraf">Joe yüzünde aynı ifadeyle bana bakmaya devam ederek “İstermiş ki sağlık durumu elverseymiş de… Değil mi Pip?”</p>

      <p class="e-paragraf">“Öyle bir zevkten mahrum olmasaymış!” diye ekledim.</p>

      <p class="e-paragraf">“Hanımları misafir etme zevkinden!” dedi Joe ve derin bir nefes aldı.</p>

      <p class="e-paragraf">“Demek öyle!” diye bağırdı ablam, yumuşayan bir ifadeyle Bay Pumblechook’a bakarak. “Bu haberi en başta gönderme nezaketini gösterebilirdi ama hiç yoktan iyidir. Eee, bu küçük şeytana ne verdi?”</p>

      <p class="e-paragraf">“Ona hiçbir şey vermedi!” dedi Joe.</p>

      <p class="e-paragraf">Bayan Joe tam patlıyordu ki, Joe devam etti.</p>

      <p class="e-paragraf">“Ona değil de yakınlarına verdi. Yakınları derken ablası Bayan J. Gargery’yi kastediyorum, diye de ekledi. Bu onun sözleri. ‘Bayan J. Gargery.’ Tam olarak Joe mu Jorge mu olduğunu bilmiyor olabilir.”</p>

      <p class="e-paragraf">Ablam, Pumblechook’a baktı. Pumblechook ahşap koltuğunun kenarlarını tutuyordu. Bir ona, bir ateşe bakıp bunların olacağını daha önceden biliyormuş gibi kafasını sallıyordu.</p>

      <p class="e-paragraf">“Ne kadar aldınız?” diye sordu gülerek. Gülüyordu!</p>

      <p class="e-paragraf">“On altına ne dersiniz?” dedi Joe.</p>

      <p class="e-paragraf">“İyi deriz. Çok fazla sayılmaz ama yine de iyi.”</p>

      <p class="e-paragraf">“Ondan daha çok diyeyim.”</p>

      <p class="e-paragraf">Korkunç sahtekâr Pumblechook başını sallayıp koltuğunun kenarında ellerini gezdirerek “Ondan daha çok bayan!” dedi.</p>

      <p class="e-paragraf">Ablam başladı, “Demek istediğiniz...”</p>

      <p class="e-paragraf">“Evet onu demek istiyorum!” dedi Pumblechook. “Ama biraz bekleyin. Devam et Joseph! Devam et!”</p>

      <p class="e-paragraf">Joe devam etti. “Yirmi altına ne dersiniz peki?”</p>

      <p class="e-paragraf">“Çok iyi derim.”</p>

      <p class="e-paragraf">“İyi o zaman. Yirmi altından da fazla!” dedi Joe.</p>

      <p class="e-paragraf">İkiyüzlü Pumblechook yine başını sallayarak otoriter bir kahkahayla, “Ondan da fazla bayan. Bu da güzel! Devam et Joseph!”</p>

      <p class="e-paragraf">“O zaman buna bir son verelim!” dedi Joe; elindeki keseyi ablama uzatarak. “Yirmi beş altın.”</p>

      <p class="e-paragraf">“Tam yirmi beş altın hanımefendi!” diye tekrarladı üçkâğıtçının önde gideni Pumblechook. Ablamın elini sıkmak içim ayağa kalkmıştı. “Siz bunu hak ettiniz. Daha önce de söylemiştim. Güle güle harcayın!”</p>

      <p class="e-paragraf">Hain adam orada kesseydi bile, yeterince kabahat işlemiş olacaktı. Halbuki o beni kontrol altına almaya çalışarak daha önceki kötülüklerini solda sıfır bırakacak kadar suçunu daha da koyulaştırdı.</p>

      <p class="e-paragraf">“Görüyorsunuz Joseph hanım…” dedi Pumblechook dirseğimden yukarısını sıkıca kavrayarak.. “Ben her zaman başladığı işi bitiren bir insan olmuşumdur. Bu çocuğun elini kolunu bağlamak lazım. Ben öyle yapardım. Elleri bağlanmalı!”</p>

      <p class="e-paragraf">“Size ne kadar minnettar olduğumuzu Allah biliyor Pumblechook Amca!” dedi ablam. Sımsıkı parayı tutuyordu.</p>

      <p class="e-paragraf">“Beni boş verin hanımefendi!” diye cevap verdi bu şeytani mısır tüccarı. “Siz memnun olun yeter. Ama bu çocuk, biliyorsunuz, zapt edilmeli. Ben öyle yapardım doğrusu.”</p>

      <p class="e-paragraf">Yakındaki belediye sarayında yargıçlar vardı. Onların huzurunda beni Joe’nun çırağı olarak kaydettirdiler. Gittik dedim ama işin aslı, sanki az önce yankesicilik yapmışım ya da bir samanlığı ateşe vermişim gibi Pumblechook arkamdan iterek götürmüştü beni oraya. Gerçekten de kuruldakiler benim bir suç işlediğim izlenimini edinmişlerdi. Pumblechook o kalabalığın arasında beni sürükleyerek götürürken insanların “Ne yapmış?” dediğini, başkalarının da “Çok genç daha ama suçlu birine benziyor öyle değil mi?” dediklerini duyuyordum. Ilımlı ve iyiliksever görünen biri bile bana üzerinde suçlu ve ayakları zincirli bir genç adam resmi olan bir kitap vermişti. Üzerinde de “HÜCREMDE OKUNMAK ÜZERE” yazıyordu.</p>

      <p class="e-paragraf">“Belediye sarayı garip bir yer!” diye düşünmüştüm. Sıralar kilisedekilerden daha yüksekti. İnsanlar yüzleri birbirlerine dönük oturuyorlardı. Yargıçlar -bir tanesinin saçları bembeyazdı- sandalyelerine yaslanmışlar, kimi kollarını kavuşturmuş, kimi enfiye çekiyor, kiminin gözünden uyku akıyor, kimi bir şeyler yazıyor, kimi de gazete okuyordu. Duvarlarda parlak siyah portreler vardı, ki ben sanattan anlamayan o halimle onları kahverengi şekerlere ve siyah kumaştan yapılan yamalara benzettim. Bir köşede sözleşmem imzalandı ve onaylandı, ben de “zapt edildim”. Bu sırada Bay Pumblechook darağacına götürülüyormuşum da son birkaç işlem kalmış gibi beni sıkı sıkı tutuyordu.</p>

      <p class="e-paragraf">Tekrar dışarı çıktığımızda ve herkesin içinde işkence görmemi heyecanla bekleyen çocuklardan kurtulduğumuzda -çevremdekilerin himayesinde olduğumu anladıklarında çok bozuldular- Pumblehook’un dükkânına gittik. Orada ablam yirmi beş altını olduğu için o kadar heyecanlıydı ki bu hiç yoktan çıkan parayla Mavi Domuz’da yemek yemek istediğini, Pumblechook’a da arabasıyla gidip Hubbleslar’la Bay Wopsle’ı getirmesini söyledi.</p>

      <p class="e-paragraf">Kararlaştırıldığı gibi oldu ve benim çok üzgün bir günüm böyle geçti. Onların eğlencelerini bozan bir unsurdum. Kendimi daha da kötü hissetmem için -yapacak başka bir şey bulamadıklarında- durup durup niye eğlenmediğimi soruyorlardı. Eğlenemediğim halde eğlendiğimi söylemekten başka ne yapabilirdim ki?</p>

      <p class="e-paragraf">Tabii, onlar büyüklerdi ve fırsatları en iyi şekilde değerlendiriyorlardı. O dalavereci Pumblechook masanın başına geçmiş oturmuştu. Ortamı o oluşturmuştu ya! Benim zapt edilmemle ilgili konuştuğunda ve kâğıt oynarsam, sert içkiler içersem, eve geç gelirsem ya da kötü arkadaşlarım olursa ve benzeri durumlar ortaya çıkarsa sözleşme gereği içeri atılacağımdan dolayı ablamları kutlarken beni de yanındaki sandalyeye çıkartıp sanki konuşmalarını örneklendiriyordu.</p>

      <p class="e-paragraf">O ziyafetten aklımda kalan diğer olaylardan bir tanesi uyumama izin vermeyip, başım her düştüğünde uyandırıp eğlenmemi söylemeleri. Bir de, geç olduğunda Bay Wopsle’ın bize Collins’ten bir şiir okuması. Kana bulanmış kılıcını yere öyle bir vuruşu vardı ki garson gelip “Aşağıdaki tüccarlar saygılarını sunuyorlar. Buranın sirk olmadığını söylüyorlar!” dedi. Son olarak da, eve giderken hepsinin kafası kıyaktı ve hep birlikte “Ey güzel kadın” şarkısını söylediler. Bay Wopsle’ın sesi bastı ve oldukça yüksek bir sesle söylüyordu ki -şarkıyı doğru düzgün söyleyemeyen ve başkalarının özel hayatına karışmak isteyen sıkıcı adama nispet olsun diye- şarkıda geçen dalgalı saçlı, zayıf adamın kendisi olduğu anlaşılsın.</p>

      <p class="e-paragraf">En nihayetinde küçük odama gittiğimde çaresizlik içinde kıvrandığımı hatırlıyorum. Joe’nun işini hiçbir zaman sevmeyeceğime dair bir his vardı içimde. Eskiden severdim, ama o eskidendi.</p>

      <p class="e-1-baslik" id="toc_marker-1-14">On Dördüncü Bölüm</p>

      <p class="e-paragraf">İnsanın evinden utanması korkunç bir şey. Tam bir şükürsüzlük halidir ve de kötü bir ceza gerektirebilir, ama kesinlikle çok kötü bir durum; bundan eminim.</p>

      <p class="e-paragraf">Ablamın huysuzluğu yüzünden ev hiçbir zaman çok güzel bir yer olmamıştı benim için. Ama Joe orayı kutsallaştırıyordu, ona inanmıştım. Eskiden salon, olabilecek en güzel salondu; ön kapıyı bir tapınağın kurban edilmiş kızarmış tavuklarla dolu, gizemli girişine benzetirdim. Mutfağın gösterişten uzak olduğunu düşünürdüm. Demirhanenin erkekliğe ve bağımsızlığa giden, ışıldayan bir yol olduğuna inanırdım. Bütün bu görüşlerim bir yıl içinde değişti. Artık hepsi alelâde ve kaba geliyordu ve artık Bayan Havisham’la Estella’yı göremeyecektim.</p>

      <p class="e-paragraf">O halde olmamın ne kadarı kendi suçumdu, ne kadarında Bayan Havisham’ın ya da ablamın payı vardı; bunlar şimdi ne benim için, ne de herhangi başka biri için önem arz ediyordu. Değişim gerçekleşmiş, olan olmuştu. İyi ya da kötü; affedilebilir bir şey olsun ya da olmasın, olan olmuştu.</p>

      <p class="e-paragraf">Daha önceleri gömleğimin kollarını kıvırıp Joe’nun çırağı olarak demirhaneye girdiğimde seçkin ve mutlu bir insan olacağımı düşünürdüm. Artık o gerçekliğin içindeydim ve hissettiklerimse ufak kömürler yüzünden is içinde kalmam ve hatıraların altında ezilmemdi, ki örs bunun yanında tüy gibi kalıyordu. Daha sonraki yaşantımda -sanırım herkese aynısı olur- kalın bir perdenin gelip hayatımdaki can sıkıcı olaylar dışında her şeyi kapattığı oldu. Bu perde Joe’nun yanında çırak olarak yeni bir hayata adım attığım günlerdeki kadar ağır ve belirsizliklerle dolu olmamıştır hiçbir zaman.</p>

      <p class="e-paragraf">Daha sonraları, pazar akşamları gece olmaya yakın kilise mezarlığına gider, rüzgârlı bataklık manzarasıyla kendi perspektifimi karşılaştırır, ikisinin de ne kadar düz ve alçak olduğunu, her ikisinde de önce belirsiz bir yol ve sis, sonra da deniz olduğunu düşünerek benzerlikler kurardım. Çıraklığımın ilk iş gününde çok mutsuzdum, ama çok şükür ki Joe’ya bunu sözleşmem bitene kadar homurdanarak bile olsa belli etmedim. Bu meseleyle ilgili mutlu olduğum tek husus bu.</p>

      <p class="e-paragraf">Böyle davranmamın bir sebebi vardı. O da, sahip olduğum bütün niteliklerin Joe’nun eseri olmasıydı. Kaçıp bir asker ya da denizci olmadıysam, bu ben vefalı olduğumdan değil, Joe vefalı olduğu içindir. Çalışkanlık erdemim olduğundan değil, Joe’nun sağlam bir çalışkanlık erdemi olduğu için fazla olmasa da gayretle çalışıyordum. İyi yürekli, çalışkan bir kişi dünyayı ne derece etkileyebilir? Bunu bilmek mümkün değil, ama insanların iç dünyasına nüfuz edebileceğini söylemek mümkün. Eğer ben çıraklık dönemimde iyi olan herhangi bir şey yaptımsa bunun sebebi halinden memnun, sade bir hayatı olan Joe’dur; benim elindekiyle yetinmeyen, gözü yükseklerde kişiliğim değil...</p>

      <p class="e-paragraf">Ne yapmak istiyordum? Bunu kimse söyleyemezdi. Bilmediğim halde ben nasıl söylerdim? Şanssız bir günümde, en salaş ve kaba halimle demirhanede çalışırken, Estella’nın tahta pencerelerden içeriye bakmasından çok korkuyordum. Gelip kapkara ellerim ve yüzümle, işimin en kaba saba kısmını yaparken beni görüp, dalga geçmesinden ölesiye korkuyordum. Hava karardıktan sonra Joe’ya körüğü tutarken ve beraberce Clem Baba’yı söylerken, bunu Bayan Havisham’ın evinde nasıl söylediğimizi düşünürken ateşte, Estella’nın rüzgârda dalgalanan saçlarıyla küçümseyici bakışları geliyordu gözümün önüne. Böyle zamanlarda pencereye bakıp, yüzünü henüz çevirdiğine ve en sonunda gelip beni gördüğüne inanırdım.</p>

      <p class="e-paragraf">Ondan sonra yemek için içeri girdiğimizde ev de, yemek de gözüme her zamankinden daha kötü gözükürdü. Evden daha çok utanırdım. Ve bu utanç içimde büyüdükçe büyürdü.</p>

      <p class="e-1-baslik" id="toc_marker-1-15">On Beşinci Bölüm</p>

      <p class="e-paragraf">Bay Wopsle’ın halasının odası için fazlaca büyük olduğumdan, bu mantıksız kadından aldığım eğitim sona erdi. Ama Biddy fiyat kataloğundan tutun yarım peniye aldığı bir şarkıya kadar tüm bildiklerini öğretinceye dek sürdü eğitimim. O şarkıda sadece ilk birkaç dize birbiriyle alâkalıydı:</p>

      <p class="e-paragraf"></p>

      <p class="e-paragraf">Londra’ya gittiğimde baylar,</p>

      <p class="e-paragraf">Traylalayla lay</p>

      <p class="e-paragraf">Beni bir güzel yoldular...</p>

      <p class="e-paragraf">Traylalayla lay</p>

      <p class="e-paragraf"></p>

      <p class="e-paragraf">Daha çok öğrenmek istediğimden bunu ezberlemiştim. Sözlerin edebi kalitesini sorguladığımı hatırlamıyorum. Sadece trayla-lay miktarının bir şiir için fazla kaçtığını düşünmüştüm, ki hâlâ da öyle düşünüyorum. O bilgi açlığında, Bay Wopsle’a ondaki bilgi kırıntılarını bana da öğretmesini teklif etmiştim. O da kibarca kabul etti. Sonra işin aslı ortaya çıktı. Meğer okuduklarımızı canlandırırken hem sarılabileceği, hem ağlatabileceği, hem gözünü korkutabileceği hem de tartaklayabileceği birini istiyormuş o. Çok geçmeden böyle bir öğretim yöntemine karşı çıktım. Gerçi Bay Wopsle’ın bir şiiri aşkla şevkle okurken beni bayağı bir hırpalamasına kadar devam etmişti bu durum.</p>

      <p class="e-paragraf">Ne öğrendiysem Joe’ya da öğretmeye çalışıyordum. Niye böyle yapmaya çalıştığımın nedenini söylemeden geçemeyeceğim. İyi niyetli olduğumdan değil, Joe’nun cehaletinin ve kabalığının azalıp benim seviyeme çıkması ve Estella’nın hakaretlerine maruz kalmaması için yapıyordum bunu.</p>

      <p class="e-paragraf">Bataklıktaki bataryalar bizim çalışma mekanımız, kırık bir yazı tahtasıyla kalemi ise eğitim araç gereçlerimizdi. Yanımızdan ayırmadığımız bir diğer şey de Joe’nun piposuydu. Joe’nun bir pazardan diğer bir pazara kadar öğrettiklerimi aklında tutabildiğini hiç görmedim. Benim öğretmemle hiçbir şey öğrenmiyor, bir bilgi birikimi edinemiyordu. Ama yine de sanki çok mesafe kat etmiş gibi bataryada piposunu bilmiş bilmiş içiyordu. Canım dostum, inşallah gerçekten de bir şeyler öğrenmiştir.</p>

      <p class="e-paragraf">Nehirdeki -sular çekildiğinde batık gemilere benzeyen- yelkenlileriyle sessiz sakin bir yerdi orası. Ne zaman beyaz yelkenlerin açıldığını görsem, nedense aklıma Bayan Havisham ve Estella geliyordu. Ne zaman uzaklardan gelen eğik bir ışığın bir buluta, yelkenliye, yeşil bir tepenin eteğine ya da suya yansıdığını görsem yine aynı şey oluyordu. Tablo gibi olan her şeyin Bayan Havisham’la, Estella’yla, o garip evle ve tuhaf yaşantıyla alâkası vardı sanki.</p>

      <p class="e-paragraf">Yine bir pazar günü ders çalışmayı bıraktığımızda Joe ‘en aptal’ olmakla böbürlenerek bir yandan da büyük bir zevkle piposunu içerken, elimi çeneme koyup bir müddet kum tepesinin üzerine uzandım. O manzarada -suda ve gökyüzünde- Bayan Havisham’dan, Estella’dan bir iz arıyordum. En sonunda Joe’ya uzun zamandır aklımda olan bir düşünceden bahsetmeye karar verdim.</p>

      <p class="e-paragraf">“Joe, sence de Bayan Havisham’ı ziyaret etmem gerekmez mi?”</p>

      <p class="e-paragraf">“İyi de, Pip, ne için?” dedi Joe, düşünceli bir halde.</p>

      <p class="e-paragraf">“Ne için mi? Ziyarete ne için gidilir ki?”</p>

      <p class="e-paragraf">“Bazı ziyaretler şüphe uyandırır da o yüzden soruyorum Pip. Bayan Havisham’ı ziyaretine gelince... Ondan bir şey beklediğini ya da istediğini zannedebilir.”</p>

      <p class="e-paragraf">“Beklemediğimi söyleyemez miyim sence Joe?”</p>

      <p class="e-paragraf">“Söylersin de, inanır mı inanmaz mı bilemem.”</p>

      <p class="e-paragraf">Joe önemli bir söz sarf ettiğini hissetmişti; ben de öyle. Tekrarlayarak önemini yitirmesini istemediğinden piposundan derin bir nefes alarak kendine mukayyet oldu.</p>

      <p class="e-paragraf">Tekrarlama tehlikesi geçer geçmez “Biliyorsun Pip, Bayan Havisham sana cömert davrandı. Bunu yaptığında beni yanına çağırıp hepsi bu kadar, dedi.”</p>

      <p class="e-paragraf">“Biliyorum Joe! Onu duydum.”</p>

      <p class="e-paragraf">“HEPSİ BU!” dedi Joe üzerine basa basa.</p>

      <p class="e-paragraf">“Söyledim ya Joe. Duydum.”</p>

      <p class="e-paragraf">“Diyorum ki kadının demek istediği şey ‘Bu kadar yeter! Evli evine köylü köyüne... Herkes yerini bilsin!’ olabilir.</p>

      <p class="e-paragraf">Benim de aklıma gelmişti bu. Onun aklına da aynı şeyin gelmiş olması çok rahatsız etmişti beni, çünkü aklıma gelen şeyin muhtemel olduğunun göstergesiydi bu bir nevi.</p>

      <p class="e-paragraf">“Ama Joe!”</p>

      <p class="e-paragraf">“Söyle.”</p>

      <p class="e-paragraf">“İlk senem bitti ve çalışmaya başladığımdan beri Bayan Havisham’a gidip bir teşekkür etmedim. Halini hatırını sorup onu unutmadığımı göstermedim hiç.”</p>

      <p class="e-paragraf">“Doğru söylüyorsun Pip. Ona bir takım nal götürmek istiyorsun belki ama ortada at yokken iyi bir hediye olmayabilir bu.”</p>

      <p class="e-paragraf">“Böyle bir hatırlamadan bahsetmiyorum Joe. Hediyeyi kastetmedim.”</p>

      <p class="e-paragraf">Ama Joe’nun aklına hediye fikri gelmişti bir kere. Artık konuşur dururdu. “Ya da benim yardımımla ön kapıya yeni bir zincir yapabilirsin ya da bir sürü çivi. Veyahut daha çok emek gerektiren bir şey de olabilir. Tereyağlı ekmekleri kızartmak için kullanacağı uzun bir çatal veya balık falan yaparken lazım olabilecek bir ızgara da olabilir.”</p>

      <p class="e-paragraf">“Hediyeden bahsetmiyorum Joe!” diye böldüm konuşmasını.</p>

      <p class="e-paragraf">Sanki bahsettiklerini yapmayı isteyen benmişim gibi “Senin yerinde olsaydım bir şey yapmazdım Pip!” dedi. “Yapmazdım, evet. Kapıda bir zincir varken yenisine ne gerek var? Çivi götürmen de yanlış algılanabilir. Uzun bir çatal yapsan, pirinçten yapman lazım, o da iyi bir iş olmayabilir. Bir ızgara yaparken en kabiliyetli işçi bile işçiliğini gösteremez. Izgara ızgaradır!” dedi Joe. Söylediklerini üstüne basarak söylüyordu. Beni sabit bir fikirden vazgeçirmeye çalışır gibi bir hali vardı. “Sen ne yapmaya çalışırsan çalış, ortaya çıka çıka bir ızgara çıkacak. Yapacak bir şey yok. Öyle işte!”</p>

      <p class="e-paragraf">“Joe n’olursun!” diye umutsuzlukla bağırdım. Paltosunun ucundan tutmuştum. “Böyle konuşma! Bayan Havisham’a bir hediye vermek hiç aklıma gelmedi.”</p>

      <p class="e-paragraf">“Ben de sana haklısın diyorum zaten Pip!” dedi Joe, kendisi başından beri aynı şeyi savunuyormuş gibi.</p>

      <p class="e-paragraf">“Joe, demek istiyorum ki, bu sıralar çok sıkışık değiliz. Yarın bana yarım gün izin versen kasabaya gider Bayan Est... Havisham’ı ziyaret ederim.”</p>

      <p class="e-paragraf">“Eğer yeniden vaftiz edilmediyse onun ismi Estavisham değil Pip!” dedi Joe ağır ağır.</p>

      <p class="e-paragraf">“Biliyorum Joe; biliyorum. Dilim sürçtü. Ne dersin Joe?”</p>

      <p class="e-paragraf">Joe ben bu fikre sıcak baktıysam kendisinin de sıcak bakacağını söyledi ama iyi karşılanmazsam ya da herhangi bir beklentim olmadan sadece ziyaret için gittiğim anlaşılmayıp tekrar davet edilmezsem bu ziyaretin son olacağını da ekledi. Ben de ona bu konuda söz verdim.</p>

      <p class="e-paragraf">Joe, Orlick adında haftalık bir işçi çalıştırmaya başlamıştı. Vaftiz isminin Dolge olduğunu söylüyordu Orlick, ki bu da pek mümkün gözükmüyordu ama çok inatçı biriydi. İsminin anlamına karşı bir savunma mekanizması olarak böyle söylüyordu. Geniş omuzlu, güçlü kuvvetli, epeyce esmer biriydi. Hiçbir zaman telaşlı görünmezdi ve hep omuzları düşüktü. İşe geliyormuş gibi bir hali olmazdı hiç. Geçerken uğramış gibi girerdi içeri. Akşam olup da Neşeli Kayıkçılar’a yemeğe gittiğinde veya işi bitip çıktığında, Kabil ya da Sürgün Yahudi gibi, sanki nereye gittiğini bilmiyormuş ve de bir daha dönmeye niyeti yokmuş gibi bezgin ve amaçsız bir hali olurdu. Bataklıkta kanal bekçisinin yanında kalıyordu. Çalışma günlerinde inzivaya çekildiği yerden elleri ceplerinde, akşam yemeğini koyduğu çıkını gevşekçe boynuna bağlayıp sırtına atarak çıkardı. Pazar günlerini bütün gün su bentlerinin kapılarında yatarak ya da samanlıklara sırtını dayayarak geçiriyordu. Omuzları düşük, gözleri de hep yerde olurdu. Karşısına biri çıktığında ya da başını kaldırması gerektiğinde yarı şaşkın, yarı kızgın bir bakış atardı. Sahip olduğu tek düşünce garip bir şekilde hiçbir şey düşünmüyor olmasıydı sanki.</p>

      <p class="e-paragraf">İşte bu süklüm püklüm işçi beni hiç sevmezdi. Çok küçükken -çekingen olduğum zamanlarda- beni şeytanın demirhanenin siyah bir köşesinde yaşadığına inandırmıştı. O şeytanı çok iyi tanıyordu. Yedi senede bir, ocakta bir çocuğu yakmanın gerektiğini ve kendimi bir nevi yakıt gibi düşünebileceğimi söyledi. Joe’nun çırağı olduğumda, Orlick ben gelince ona ihtiyaç kalmayacağına dair şüphelerinin haklı olduğuna inandı belki de ve bana olan antipatisi arttı. Bana açık bir şekilde düşmanlığını gösteren bir tavrı ya da sözü olmadı ama kıvılcımları hep benim tarafıma doğru gönderiyordu. Ne zaman Clem Baba’yı söylesem pat diye içeri giriyordu.</p>

      <p class="e-paragraf">Ertesi gün ben Joe’ya yarım günlük izin meselesini hatırlattığımda Dolge Orlick işteydi ve yanımızdaydı. Joe’yla ikisi o anda kızgın bir demir parçasını dövdüklerinden ve ben de körük tuttuğumdan Orlick o anda bir şey söylemedi ama yavaş yavaş çekicine doğru eğilip,</p>

      <p class="e-paragraf">“Usta sadece birimize kıyak çekmezsin değil mi? Genç Pip yarım gün tatil yapacaksa, emektar Orlick’e de böyle bir hak verirsin.” Zannediyorum o sıralar yirmi beş yaşlarındaydı ama kendisinden çok yaşlı bir insanmış gibi bahsediyordu.</p>

      <p class="e-paragraf">“Yarım gün izin versem ne yapacaksın ki?” dedi Joe.</p>

      <p class="e-paragraf">“Ne mi yapacağım? O ne yapacak? O ne yapacaksa ben de onu yaparım!” dedi Orlick.</p>

      <p class="e-paragraf">“Pip kasabaya inecek!” dedi Joe.</p>

      <p class="e-paragraf">“O zaman emektar Orlick de kasabaya iner.” diye cevap verdi. “İki kişi kasabaya inebilir. İlla biri gidecek değil ya!”</p>

      <p class="e-paragraf">“Sinirlerine hakim ol!” dedi Joe.</p>

      <p class="e-paragraf">“İstersem olurum!” diye homurdandı Orlick. “Birileri kasabaya inecekmiş. Hadi usta! Adaletli ol burada. Adam gibi davran!”</p>

      <p class="e-paragraf">Ustası, kalfa kendine gelene kadar bu konuda konuşmak istemeyince Orlick fırından bir hışımla kor bir demir çubuk çıkardı ve onu saplayacakmış gibi bana doğru çevirdi. Başımın üzerinde döndürdü, örsün üzerine yatırdı, çekiçle vurmaya başladı. Sanki orda yatan bendim, etrafa saçılan kıvılcımlar da benim kanımdı. En sonunda kendi terleyip demir soğuyunca yeniden çekicin üzerine eğilip,</p>

      <p class="e-paragraf">“Hadi usta!” dedi.</p>

      <p class="e-paragraf">“İyi misin şimdi?” diye sordu Joe.</p>

      <p class="e-paragraf">“Evet, iyiyim!” dedi huysuz emektar.</p>

      <p class="e-paragraf">“O zaman şimdi işinin başına!” dedi Joe. “İkiniz de bugün yarım gün çalışacaksınız.”</p>

      <p class="e-paragraf">Ablam bir süredir bahçede sessizce durup bizi dinliyordu, -çaktırmadan dinleyip bilgi almakta üstüne yoktu- pencerenin birinden başını uzattı.</p>

      <p class="e-paragraf">“Sen böyle aylaklara izin vermeye devam et, tam sana göre bir aptallık. Buna verdiğin parayı har vurup harman savurduğuna göre, zenginsin herhalde! Onun ustası ben olacaktım ki...” dedi Joe’ya.</p>

      <p class="e-paragraf">“Sana kalsa herkesin ustası olursun sen!” diye karşılık verdi Orlick pis pis sırıtarak.</p>

      <p class="e-paragraf">“Cevap verme!” dedi Joe.</p>

      <p class="e-paragraf">Ablam şiddetli bir öfkeye kapılmaya başlamıştı. “Serserilere ve kafasızlara iyi bir patron olurdum ben. Kafasızların hakkından gelmem için önce senin şu ustanın hakkından gelmem gerekirdi. Kafasızların şahı odur çünkü. Seni haklamadan da serserilerin hakkından gelemezdim. Çünkü buradan Fransa’ya kadar senden daha uğursuz, mendebur bir serseri bulunamaz.” dedi.</p>

      <p class="e-paragraf">“Sen huysuz cadının tekisin Gargery Ana!” dedi işçi homurdanarak. “Asıl serseri sensin!”</p>

      <p class="e-paragraf">“Cevap verme dedim!” dedi Joe.</p>

      <p class="e-paragraf">“Ne dedin sen?” diye çığlık atmaya başladı ablam. “Ne dedin? Bu Orlick bana ne dedi Pip? Kocam yanımda dururken bana ne dedi?” Bu söylediklerini feryat figan söylüyordu. Ablamın -ki kendisi hayatımda gördüğüm en saldırgan kadındır- aşırı sinirlenmesinin bu bağırış çağırışlar için bir bahane olamayacağını söylemeliyim. Öfkeye kapılıp kendini bırakmadı; durumu bu raddeye bilinçli olarak, kasten kendisi getirdi ve kendini zorlayarak yavaş yavaş gözünü bu kadar öfke bürüdü. “Beni korumaya yemin etmiş bu adi adamın yanında ne dedi bana bu? Ayy, tutun beni! Bana bir şeyler oluyor!”</p>

      <p class="e-paragraf">İşçi, dişlerini sıkarak “Karım olsaydın seni tutar, başını tulumbanın altına sokardım.”</p>

      <p class="e-paragraf">“Sana cevap verme diyorum!” dedi Joe.</p>

      <p class="e-paragraf">“Hale bak! Onu dinliyorum!” diye bağırdı ablam ellerini şaklatıp bağırarak, ki bu da onun bir sonraki numarasıydı. “Orlick’in bana taktığı isimleri dinliyorum. Kendi evimde! Bana, evli bir kadına, kocası da yanındayken bunları söylüyor. Vay vay vay!” Bunları dedikten sonra ellerini göğsüne ve dizlerine vurdu, şapkasını çıkarıp attı ve saçlarını dağıttı. Bunlar kızgınlığının son raddesine geldiğini gösteriyordu. Kızgınlık gösterisini büyük bir başarıyla bitirdikten sonra hızla kapıya yöneldi. Allah’tan kapıyı kilitlemiştim.</p>

      <p class="e-paragraf">Zavallı Joe, ciddiye alınmayan uyarılarından sonra işçinin karşısına çıkıp karısıyla niye arasını bozmak istediğini sorup, sıkıysa devam etmesini söylemekten başka ne yapabilirdi ki? Emektar Orlick artık geri çekilemeyeceğini anladı ve kendini savunmaya geçti. Önlüklerini bile çıkarmadan iki dev gibi birbirlerine girdiler. Joe’nun karşısında uzun süre ayakta kalabilen birini hiç görmedim ben. Orlick, soluk benizli genç adam gibi, hemen yere, kömür tozlarının içine düştü. Ayağa kalkmak için hiç acelesi yoktu. Sonra Joe kapıyı açtı, pencerenin kenarında baygınlık geçiren -kavganın başlangıcını görmüştü bence- ablamı kucağına aldı. Eve götürüp yatırdı; kendine getirmeye çalıştı ama ablamın tek yaptığı çırpınıp Joe’nun saçını eline dolamaktı. Ve sonrasında, bütün gürültü patırtılardan sonra olduğu gibi ortam sütliman oldu. Ben de yukarı çıkıp üstümü değiştirdim. Böyle bir sessizlik bana birinin defnedileceği bir pazar gününü çağrıştırmıştır hep.</p>

      <p class="e-paragraf">Tekrar aşağı indiğimde Joe ve Orlick yerleri süpürüyorlardı. Orlick’in burnundaki yara dışında, yaşanan huzursuzluktan eser yoktu. Bu yara yüzüne ne bir ifade katmış, ne de onu açmıştı! Neşeli Kayıkçılar’dan bira getirmiş, sırayla içiyorlardı. Bu sessizliğin Joe’nun üzerinde sakinleştirici ve felsefî bir etkisi olmuştu. Yola kadar beni geçirip, ayrılırken “Bir dalgalanırsın, bir durulursun. Hayat bu işte!” dedi.</p>

      <p class="e-paragraf">Bayan Havisham’a giderken garip duygular içinde -bir adamın ciddi hisleri bir çocukta olunca komik gelir- olmam ya da zili çalmaya karar vermeden önce defalarca kapının önünden geçmem, kaç kez zili çalmadan oradan gitmemin daha iyi olacağını düşünüp zamanım olsaydı sonra tekrar gelirdim diye düşünmem işin ayrıntıları.</p>

      <p class="e-paragraf">Bayan Sarah Pocket geldi kapıyı açmaya, Estella değil.</p>

      <p class="e-paragraf">“Hayırdır? Yine gelmişsin. Ne istiyorsun?” dedi Bayan Pocket.</p>

      <p class="e-paragraf">Sadece Bayan Havisham’ın nasıl olduğunu görmek için geldiğimi söylediğimde, Sarah beni içeri alıp almamak hususunda kararsız kaldı. Ama sorumluluk kabul etmek istemediğinden beni içeri aldı ve yukarı çıkacağımı söyledi.</p>

      <p class="e-paragraf">Her şey aynıydı ve Bayan Havisham tek başınaydı.</p>

      <p class="e-paragraf">“Ee? Umarım bir şey istemeye gelmedin. Hiçbir şey alamayacaksın!” dedi gözlerini bana dikerek.</p>

      <p class="e-paragraf">“Kesinlikle istemeyeceğim Bayan Havisham. Sadece iyi bir çırak olduğumu ve size daima müteşekkir olduğumu söylemeye geldim.”</p>

      <p class="e-paragraf">“Tamam, tamam!” dedi yaşlı yorgun elleriyle. “Arada bir gel; doğum gününde gel. Aa!” diye bağırdı birden, sandalyesini bana döndürerek. “Sen Estella’ya bakıyorsun, öyle değil mi?”</p>

      <p class="e-paragraf">Gerçekten de Estella’yı görür müyüm diye etrafa bakıyordum. Onun iyi olduğunu umduğumu söyledim kekeleyerek.</p>

      <p class="e-paragraf">“Yurt dışında!” dedi Bayan Havisham. “Ulaşılmaz, eskisinden daha güzel, gören herkesi kendisine hayran bırakan bir hanımefendi olmak için eğitim almaya gitti. Onu kaybettiğini düşünüyor musun?”</p>

      <p class="e-paragraf">Bu son sözlerinde kötülük kokan bir sevinç hissediliyordu. Öyle anlamsız bir kahkaha patlattı ki ne diyeceğimi bilemedim. Beni odadan çıkararak, düşünüp söyleyecek bir şey bulma zahmetinden kurtardı. Kapı, yüzünde ceviz kabuğu ifadesi olan Sarah tarafından kapatıldığında, evimden, yaptığım işten ve her şeyden daha çok rahatsızlık duydum. Görüşmenin neticesi bu olmuştu.</p>

      <p class="e-paragraf">Ana caddede ümitsizlik içinde yavaş yavaş yürürken dükkânların vitrinlerine bakıp “Bir beyefendi olsam ne alırdım?” diye bakıyordum ki, Bay Wopsle bir kitapçıdan çıktı. Bay Wopsle’ın elinde George Barnwell’in dokunaklı trajedisi vardı. O kitaba altı peni vermişti. Az sonra birlikte çay içeceği Pumblechook’a okumak için almış olsa gerek. Benim, karşısına bir şeyler okuyabilmesi için çıkartıldığıma inanıyor gibi bir hali vardı. Beni tutup, Pumblechook’un evine götürmekte ısrar etti. Evde yine içim sıkılacağından, hava iyice karardığından, yol ürkütücü olduğundan ve yolda biriyle gitmek tek başına gitmekten daha iyi olduğundan fazla nazlanmadım. Sonunda cadde ve dükkânlar ışıklandırılmaya başladığında Pumblechook’un sokağına saptık.</p>

      <p class="e-paragraf">George Barnwell’in bu oyununu daha önce hiç seyretmemiştim ama Bay Wopsle’ın oynadığı oyun saat dokuz buçuğa kadar sürdü. Bay Wopsle Newgate’e gittiğinde darağacına hiç gitmeyecek sandım. Daha önceki performanslarındakinden daha da yavaştı bu sefer. Çok uzun sürmüştü; insanın içini bayıyordu. Esasında benim canımı sıkan şey bütün bunların benimle bir alâkası olmasıydı. Barnwell hata yaptıkça, ben kendimi suçlu hissediyordum. Pumblechook gözlerini bana dikiyordu çünkü. Wopsle da beni canlandırabilmek için o yetersiz ışıkta oyunu oynamaya gayret ediyordu. Sarhoş ve gözü dönmüş bir halde, hafifletici bir neden de olmadan amcamı öldürüyordum; Milwood bana hakaret ediyordu; ustamın kızının benim kopan bir düğmemle ilgilenmesi beni her şeyden çok alâkadar ediyordu. O öldürücü günde, derin derin nefes alıp vermem ve ölmemi geciktirmem zayıf karakterimin bir tezahürüydü. Mutlu sonda asılmamdan ve Wopsle’ın kitabı kapatmasından sonra bile Pumblechook gözlerini bana dikip başını sallayarak, “Bunlar sana ders olsun, evlat. Ders olsun!” dedi; sanki benim bir yakınımı öldürmeyi tasarladığım biliniyormuş gibi...</p>

      <p class="e-paragraf">Hepsi bittiğinde Bay Wopsle’la eve doğru yürümeye başladığımızda hava çok kararmıştı. Kasabadan çıktığımızda yoğun bir sisle karşılaştık. Sokak lambası tam olarak görünmüyordu. Yeri değişmiş gibiydi ve ondan gelen ışık sisin içinde sanki katı bir cisimmiş gibi duruyordu. Tam sisin bataklıklardan gelen rüzgârla ne kadar da yükseldiğini konuşuyorduk ki yol kenarındaki evlerin duvarının dibinde omuzları düşük birini gördük.</p>

      <p class="e-paragraf">Durup, “Hey! Orlick, sen misin?” dedik.</p>

      <p class="e-paragraf">“Evet! Durup belki birileri gelir de beraber gideriz diye bekliyordum.” dedi.</p>

      <p class="e-paragraf">“Geç kalmışsın!” dedim.</p>

      <p class="e-paragraf">Haliyle, “Eee? Sen de geç kalmışsın!” dedi.</p>

      <p class="e-paragraf">Bay Wopsle geç saatlere kadar süren performansından gurur duyar bir tavırla, “Biz oldukça entelektüel bir gece geçirdik Bay Orlick,” dedi.</p>

      <p class="e-paragraf">Emektar Orlick söyleyecek bir şey yokmuş gibi homurdandı. Beraber yürümeye başladık. Onun da bu yarım gün iznini kasabada geçirip geçirmediğini sordum.</p>

      <p class="e-paragraf">“Evet, hepsini!” dedi. “Arkanızdan geliyormuşum. Sizi görmedim ama size çok yakındım kesin. Bu arada, top atılıyor yine.”</p>

      <p class="e-paragraf">“Gemi hapishanesinde mi?” diye sordum.</p>

      <p class="e-paragraf">“Evet. Kafeslerinden kaçmış bazı kuşlar! Hava karardığından beri top sesleri geliyor. Şimdi siz de duyarsınız.”</p>

      <p class="e-paragraf">Gerçekten de, fazla ilerlememiştik ki, aşina olduğumuz sesler bize kadar geldi. Sesler sise karışıyor, nehir kenarında yankılanıyor, sanki bu şekilde kaçakları takip ediyor ve onları korkutuyordu.</p>

      <p class="e-paragraf">“Tam kaçılacak gece. Böyle bir gecede kaçan kuş zor kafese tıkılır tekrar!” dedi Orlick.</p>

      <p class="e-paragraf">O mahkumu hatırlamıştım yine. Sessizce onu düşünüyordum. Bay Wopsle -akşamki trajedide yeğeninin ihanetine uğrayan zavallı amca- Camberwell’deki bahçesinde oturuyormuş gibi yüksek sesle düşünüyordu. Orlick, elleri cebinde, benim yanımda omuzları iyice düşmüş, yürüyordu. Çok karanlıktı; yerler ıpıslak ve çamurluydu. O çamurda bata çıka gidiyorduk. Bir müddet sonra yine bir top sesi duyduk. Nehir tarafından geliyordu. Ben dış dünyaya kapanmış, düşüncelere dalmıştım. Bay Wopsle Camberwell’de huzur içinde, Bosworth Field’de fevkalâde cesaretle ve Glastonbury’de büyük acılar içinde öldü. Orlick homurdanarak “Hadi vurun, vurun hadi! Clem Baba! Tok sesler çıksın! Clem Baba!” diye şarkı söylüyordu. Bana içki içmiş gibi gelmişti ama sarhoş da değildi.</p>

      <p class="e-paragraf">Köye dönebildik sonunda. Yolumuzun üzerinde Üç Neşeli Kayıkçılar vardı. Gece saat on bir olmasına rağmen bar çok kalabalıktı; şaşırdık bu işe. Kapı ardına kadar açıktı ve oraya buraya bir sürü lamba konmuştu. Bay Wopsle ne olduğunu sormak için -mahkumlardan birinin yakalandığı tahminiyle- içeri girdi ama büyük bir telaşla koşarak dışarı çıktı.</p>

      <p class="e-paragraf">Daha durmadan, “Kötü bir şey olmuş sizin evde, Pip. Koşun!” dedi.</p>

      <p class="e-paragraf">Ona yetişmeye çalışarak, “Ne olmuş?” dedim. Orlick de aynı soruyu sordu.</p>

      <p class="e-paragraf">“Anlayamadım. Joe Gargery dışarıdayken içeri biri girmiş. Mahkumlar olabilir dediler. Birisine saldırıp yaralamışlar.”</p>

      <p class="e-paragraf">Daha fazla ne söylendiğini konuşamayacak kadar hızlı koşuyorduk. Mutfağa kadar hiç durmadan koştuk. Ev insan kaynıyordu. Bütün köy bizim evde ve bahçede toplanmıştı. Mutfağın ortasında bir doktor, Joe ve bir grup kadın vardı. İnsanlar beni gördüklerinde kenara çekildiler. Ancak o zaman ablamın yerde yattığını gördüm. Yerde hareketsiz ve kendinden geçmiş bir halde yatıyordu. Birisi arkasından, o ateşe eğildiğinde başına şiddetli bir şekilde vurmuştu. Artık Joe’nun karısı olarak küplere binip ortalığı velveleye veremeyecekti.</p>
    </div>
  </div>
</body>
</html>
