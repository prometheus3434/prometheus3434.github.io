<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buyukumutlar-ebup-6.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="buyukumutlar-ebup-6.html" xml:lang="tr-TR">
    <div class="story">
      <p class="e-1-baslik" id="toc_marker-3-8">Kırk Yedinci Bölüm</p>

      <p class="e-paragraf">Hiçbir değişiklik olmadan birkaç hafta böyle geçti. Biz Wemmick’i bekliyorduk ve ondan hiçbir işaret gelmiyordu. Eğer onunla Küçük Britanya dışında görüşüyor olmasak, beni kalesine davet etmiş olmasa ondan şüphe ederdim ama onu tanıdığım için hakkında en ufak bir şüpheye düşmedim.</p>

      <p class="e-paragraf">Benim işler karmaşıklaşmaya ve kötüye gitmeye başladı. Alacaklılarım teker teker sıkıştırmaya başlamışlardı. Elimdeki mücevherat nevinden şeyleri nakit paraya çevirmeye çalışıyordum. Onun ruhunun bile duymadığı düşüncelerim ve planlarım varken Provis’ten para isteyemezdim; bu sahtekârlık olurdu. Bu sebeple Herbert kanalıyla ona hiç açmadığım cüzdanı ulaştırdım ve bunu yapabilmek, kendi kimliğini ifşa ettikten sonra onun cömertliğinden istifade etmemek bana iyi geldi. Belki doğruydu belki de yanlış, ama ben kendimi iyi hissettim gönderince.</p>

      <p class="e-paragraf">Zaman geçiyordu ve ben “Estella artık evlenmiştir.” diye düşünüyordum. Bunu doğrulatmaktan korktuğum için gazetelerden kaçıyordum. Herbert’a benim yanımda Estella’dan laf açmaması için yalvardım. (Ona en son görüştüğümüzde neler konuştuğumuzu anlatmıştım.) İçimdeki bu umut kırıntısı nasıl oluyordu da varlığını sürdürebiliyordu bilemiyorum. Siz okuyucular da benzer çelişkileri geçen sene, geçen ay ya da geçen hafta yaşamadınız mı?</p>

      <p class="e-paragraf">Mutsuz bir hayat sürüyordum ve içimdeki tek endişe diğer bütün endişelerimi gölgede bırakıyordu. Sıradağlar üzerinde en yüksekteki tepe gibiydi. Gerçi korkmamı gerektirecek yeni bir durum ortaya çıkmamıştı. Her gün yatağımdan “Acaba bugün yakalandı mı?” diye korkuyla kalkıyordum. Geceleri kulağım Herbert’ın ayak seslerinde, “Belki farklı bir şey olmuştur!” diye merakla odamda bekliyordum. Her şeye rağmen, hayat akıp gidiyordu... Sürekli huzursuz bir halde ve tetikte düzenli olarak kürek çekmeye devam ediyor, bekliyor, bekliyor, bekliyordum...</p>

      <p class="e-paragraf">Sular kabardığında eğer nehrin aşağı kısmındaysam eski Londra Köprüsü’nün oradan tekrar geri gelmiyordum. Kayığımı Custom House’un yakınlarındaki bir iskeleye bırakıyordum. Oradan Temple’a geri getiriyordum sonra. Bunu yapmam bir bakıma iyi oluyordu çünkü nehir kenarındaki insanlar da böylelikle bana ve kayığıma aşinalık kazanıyorlardı. Bu önemsiz gibi görünen olay şimdi size anlatacağım iki karşılaşmaya neden oldu.</p>

      <p class="e-paragraf">Bir gün, şubat sonlarında bir öğleden sonra, hava kararmaya başlarken iskeleye gittim. Sular çekildiğinde Greenwich’e kadar gitmiş, sular kabarınca dönmüştüm. Açık, güzel bir gündü ama hava kararmaya başladığında sis inmişti ve ben geri dönerken çok dikkatli olmak zorunda kalmıştım. Giderken de geri dönerken de gerekli işareti almıştım. Her şey yolundaydı yani...</p>

      <p class="e-paragraf">Hava soğuktu o akşam. Üşümüştüm. “Bir an önce gidip yemek yiyeyim de kendime geleyim!” diye düşünüyordum. Evde saatlerce yalnız kalacağım için “Yemekten sonra tiyatroya gideyim.” dedim. Bay Wopsle’ın sözde zaferini kazandığı tiyatro nehir kenarındaydı, şimdi yerinde yeller esiyor, o ayrı... O tiyatroya gitmek istedim özellikle. Bay Wopsle’ın drama sanatını eski canlı günlerine geri götüremediğinin farkındaydım. Tersine, çöküşü hızlandırıyordu. Oyun afişlerinde sadık zenci bir köle olarak resmedilmişti. Afişte soylu küçük bir kız ve bir maymun vardı. Herbert da bir afişte onu yüzü kıpkırmızı, acayip şapkalı bir Tatar olarak görmüş.</p>

      <p class="e-paragraf">Yemeği, Herbert’la ikimizin eskiden gittiği, “coğrafik et lokantası” ismini verdiğimiz yerde yedim. Bu ismi vermemizin sebebi masa örtülerinin üzerinde dünya haritasının olması ve benzer bir haritanın da bıçakların üzerinde -et suyu lekeleriydi bunlar- bulunmasıydı. Gerçi o zamanlar Londra sınırları dahilinde coğrafik olmayan lokanta yoktu. Yemekten sonra yavaş yavaş kalkıp tiyatroya yollandım.</p>

      <p class="e-paragraf">Oyun, majestelerinin emrinde çalışan erdemli bir lostromoyla ilgiliydi. Adam mükemmel biridir. Pantolonunun bazı kısımları o kadar dar ve bazı kısımları o kadar bol olmasaydı daha iyi olabilirdi ama... Bütün küçük adamların şapkalarını gözlerine indiriyorsa da çok cesur ve cömerttir. Kimseye vergi ödetmese de vatansever biridir. Cebinde bir kese parası vardır ve bu para cebini çok şişiriyordur. Bu paraya güvenerek şatafatlı bir düğün merasimiyle genç bir kızla evlenir. Portsmouth’daki herkes katılır düğüne (Nüfus sayımında dokuz kişiydi nüfus). Deniz kenarında toplanıp birbirlerinin ellerini sıkarak “Doldur! Doldur!” diye içkilerini içerler davetliler. Koyu tenli, ne “Doldur!” denildiğinde doldurabilen ne de kendisine söylenen herhangi başka bir şeyi yapabilen ve lostromonun tabiriyle kalbi de kendisi gibi kara bir denizcidir. İki denizci arkadaşına insanların başına bela olmayı önerir ve bu konuda oldukça başarılı olurlar, ki işleri düzeltmek için neredeyse bütün oyun boyunca uğraşılır. Bunların konuşmalarına dürüst, kısa boylu, beyaz şapkalı, siyah tozluklu, kırmızı burunlu bir bakkal kulak misafiri olur. Sonra apoletleri ve diz bağıyla Bay Wopsle ortaya çıkar. Amiral tarafından görevlendirilmiş yetkili bir kişidir kendisi ve gelip o denizcilerin hapse gönderileceğini ve lostromoya, verdiği hizmetlere karşılık sancak getirdiğini söyler. Lostromo yaşaran gözlerini bayrağa siler ve sonra neşelenerek Bay Wopsle’dan dümende kendisine eşlik etmesini rica eder. Bay Wopsle dümene geçtikten sonra, herkes gemici dansı yaparken, büyük bir asalet içinde tozlu bir köşeye çekilir. Çekildiği o köşeden seyircilere bakarken Bay Wopsle’la göz göze geldik.</p>

      <p class="e-paragraf">İkinci oyun komik bir Noel pantomimiydi. İlk sahnede kırmızı pantolonlu, sarı benizli, başında kırmızı bir perdenin saçakları olan, bir maden ocağında ateş yakan ve kocaman cüsseli patronu akşam yemeğine geldiğinde korkak tavırlar sergileyen adamın Bay Wopsle olması ihtimali vardı ve bu beni üzmüştü. Ama daha sonra daha iyi rollerde karşımıza çıktı. Bir perdede kızıyla sevdiği çocuk arasına giren cahil, kaba bir çiftçinin yaptığı kötülük yüzünden bunalan Aşk Perisi’ne bir yardımcı gerekiyordu. Çiftçi bir un çuvalına girerek birinci kattan kızının sevgilisinin üzerine atlayacak kadar ileri gidince Aşk Perisi bir büyücü çağırdı. Başında uzun, sivri külahı, kolunun altında büyü kitabı olan büyücü çıka çıka bizim Bay Wopsle çıktı. Büyücünün başlıca vazifesi çevresindekilerin konuşmalarına, şarkılarına ve oyunlarına katılmak olduğundan bol bol boş zamanı vardı. Yalnız, sahnedeyken bana şaşkınlıkla bakmaya başladı bir ara ve bu benim çok garibime gitti.</p>

      <p class="e-paragraf">Bay Wopsle’ın bakışlarında garip bir anlam yüklüydü; ne olduğunu anlayamıyordum. Aklından geçen bir sürü şey olduğu belliydi ve yüzünden şaşkınlık akıyordu. O sahnede bulutlara tırmanırken ben Bay Wopsle’ın ne düşünebileceğini tahmin etmeye çalışıyordum. Bir saat sonra tiyatrodan çıktığımda ve Bay Wopsle yanıma geldiğinde hâlâ aklımda bu vardı.</p>

      <p class="e-paragraf">“Nasılsınız?” dedim el sıkıştıktan sonra. “Beni gördüğünüzü gördüm.”</p>

      <p class="e-paragraf">“Gördüm Bay Pip! Tabii ki gördüm sizi. Ama başka biri daha vardı. O kimdi?”</p>

      <p class="e-paragraf">“Başkası mı?”</p>

      <p class="e-paragraf">Bay Wopsle o uzak bakışıyla, “Çok garip. Ama oydu, yemin edebilirim!” dedi.</p>

      <p class="e-paragraf">Korkuyla ne demek istediğini sordum.</p>

      <p class="e-paragraf">“Ona siz gelmeseydiniz dikkat eder miydim bilmiyorum ama büyük ihtimalle ederdim.”</p>

      <p class="e-paragraf">Eve giderken de böyle yapmaya alışkın olduğumdan istemsiz olarak etrafıma bakındım. Bu gizemli sözler beni çok korkutmuştu.</p>

      <p class="e-paragraf">“Şimdi göremezsiniz. Ben dışarı çıkmadan önce çıktı o. Gittiğini gördüm.” dedi Bay Wopsle.</p>

      <p class="e-paragraf">Şüphelenmek için yeteri kadar sebebim olduğundan bu zavallı oyuncudan bile şüphelenmiştim. Bana bir şeyler itiraf ettirmek için tuzak kuruyor olabileceğini düşündüm. O yüzden beraberce yürürken ona hiçbir şey söylemiyor, sadece yüzüne bakıyordum.</p>

      <p class="e-paragraf">“Başta beraber olduğunuzu düşündüm bay Pip. Ama bir baktım siz ondan kesinlikle bîhabersiniz. Arkanızdaki koltukta bir hayalet gibi oturuyordu.”</p>

      <p class="e-paragraf">Az önceki korkular sardı yine beni... Ama hâlâ ağzımı açmama kararımı sürdürmek niyetindeydim. Bu söylediklerini döndürüp dolaştırıp Provis’e getirebilirdi. Ama ben tiyatroda gördüğü kişinin Provis olmadığından emindim.</p>

      <p class="e-paragraf">“Çok merak ediyorsunuz Bay Pip, bu çok belli. Ama bu çok garip! Size şimdi söyleyeceklerime inanamayacaksınız. Siz bana söyleseydiniz çok zor inanırdım şahsen.”</p>

      <p class="e-paragraf">“Sahiden mi?” dedim.</p>

      <p class="e-paragraf">“Evet. Bay Pip, eski günlerden birinde bir Noel akşamı, siz daha küçük bir çocukken yemekte Gargery’lerde toplanmıştık da kapıya askerler gelip bir çift kelepçeyi tamir ettirmek istemişlerdi ya... Hatırladınız mı?”</p>

      <p class="e-paragraf">“Çok iyi hatırlıyorum.”</p>

      <p class="e-paragraf">“O zaman sonra iki mahkumu aramaya gittiklerini, bizim de onlara katıldığımızı, Gargery’nin sizi sırtına aldığını, benim önden gittiğimi, sizin bana yetişmeye çalıştığınızı da hatırlıyorsunuzdur.”</p>

      <p class="e-paragraf">“Hepsini çok iyi hatırlıyorum.” Onun tahmininden de iyi hatırlıyordum olanları, son söylediği hariç.</p>

      <p class="e-paragraf">“Bir hendeğin içinde iki adamı kavga ederken bulduğumuzu, birinin öbürünün suratını çok fena dağıttığını da hatırlıyorsunuz değil mi?”</p>

      <p class="e-paragraf">“Hepsi gözümün önüne geldi şimdi.”</p>

      <p class="e-paragraf">“Askerlerin meşaleler yaktıklarını, ikisini çembere aldıklarını ve onları kara bataklıklara götürürken yüzlerinin meşalelerle aydınlanmasını da hatırlıyorsunuzdur.”</p>

      <p class="e-paragraf">“Evet, her şeyi hatırlıyorum,” dedim.</p>

      <p class="e-paragraf">“O zaman şöyle söyleyeyim Bay Pip... Bu iki mahkumdan bir tanesi bugün arkanızda oturuyordu. Omzunuzun üstünden onu gördüm.”</p>

      <p class="e-paragraf">Kendi kendime “Aman dikkat!” dedikten sonra “Peki hangisini gördünüz?” diye sordum.</p>

      <p class="e-paragraf">“İyice pataklanan kişi,” diye cevap verdi hemen. “O olduğuna yemin edebilirim. Düşündükçe düşündükçe, o olduğuna dair kanaatim artıyor.”</p>

      <p class="e-paragraf">“Bu çok ilginç!” dedim çok şaşırmış numarası yapmaya çalışarak. “Gerçekten çok ilginç!” Bu benim için önemli bir olay değilmiş gibi davranmaya çalışıyordum.</p>

      <p class="e-paragraf">Compeyson’ın arkamdaki koltukta hayalet gibi oturmasının beni ne kadar huzursuz ettiğini, ne kadar korkuttuğunu anlatamam. Bu saklanma meselesi başladığından beri ilk defa onu zihnimden birkaç dakika atmıştım. Meğer o sırada en yakınımda o varmış da haberim yokmuş! Bu kadar temkinli ve tedbirli davrandıktan sonra sanki ona bütün kapıları kapatıp sonra birdenbire karşımda onu bulmuş gibi hissediyordum. Onun gerçekten orada olup olmadığından şüphe etmiyordum. Tehlike ne kadar küçük olursa olsun tehlikeydi işte! Her zaman hazırlıklı olmak gerekiyordu.</p>

      <p class="e-paragraf">Bay Wopsle’a adamın ne zaman içeri girdiğini sordum; cevap veremedi. Beni görmüş, sonra da arkamdaki adamı görmüştü. Adama bir süre baktıktan sonra kim olduğunu tam olarak çıkarabilmişti ama daha onu görür görmez benimle bir bağlantısı olduğu fikri oluşmuştu kafasında. Ama Londra’daki halim değil, köyde, çocukluk günlerimdeki halimle bir bağlantı kurmuştu. Ne giymişti peki bu adam? Kılığının düzgün olduğunu, siyah bir takım giydiğini ve fazla dikkat çekecek bir hali olmadığını söyledi Bay Wopsle. Yüzünde yara izi olup olmadığını sordum. Olmadığını söyledi. Bence de yoktu çünkü arkamdaki insanlarda herhangi farklı bir özellik olsaydı -yaralı bir yüz görseydim mesela- bu dikkatimi çekerdi.</p>

      <p class="e-paragraf">Bay Wopsle adamla ilgili tüm hatırladıklarını anlattıktan sonra ona yorgunluğunu üzerinden atması için bir şeyler ısmarladım. Sonra ayrıldık. Temple’a vardığımda saat bire yaklaşıyordu ve kapılar kapalıydı. Kapıdan geçerken ya da eve girerken yakınlarımda kimse yoktu.</p>

      <p class="e-paragraf">Herbert benden önce gelmişti ve ateşin karşısına oturup çok ciddi bir şekilde bu meseleyi konuştuk arkadaşımla. Wemmick’e gidip gece öğrendiklerimi anlatmaktan ve ona kendisinin bir işaretini beklediğimizi hatırlatmaktan başka yapacak hiçbir şey yoktu. Kaleye çok fazla gidersem onun için tehlikeli bir durum ortaya çıkabileceğini düşünerek bir mektup yazmaya karar verdim. Yatağa girmeden önce mektubu yazdım, dışarı çıktım ve posta kutusuna attım. Yakınlarda yine kimse yoktu. Herbert’la birlikte tedbiri elden bırakmayalım diye konuştuk; başka da bir şey yapamıyorduk zaten. İhtiyatlı olmak adına ben Chinks’s Basin’e hiç gitmiyordum mesela. Bir tek kayıkla gittiğimde oradan geçiyordum ve Mill Pond Bank’ten başka bir yere gözümü kaldırıp bakmıyordum.</p>

      <p class="e-1-baslik" id="toc_marker-3-9">Kırk Sekizinci Bölüm</p>

      <p class="e-paragraf">Geçen bölümde sözünü ettiğim karşılaşmaların ikincisi ilkinden yaklaşık bir hafta sonra gerçekleşti. Kayığımı yine köprünün altına bırakmıştım. Saat öğleye yaklaşıyordu. Nerede yemek yiyeceğime karar veremediğim için Cheapside’da dolanıp duruyordum. Sokaklarda benden daha mütereddit birisi yoktu muhtemelen. Birden omzuma bir el uzandı. Bu Bay Jaggers’dı. Koluma girerek, “Aynı istikamete gidiyorsak beraber yürüyelim Pip. Nereye gidiyorsun?” dedi.</p>

      <p class="e-paragraf">“Sanırım Temple’a!” dedim.</p>

      <p class="e-paragraf">“Bilmiyor musun nereye gideceğini?” dedi Bay Jaggers.</p>

      <p class="e-paragraf">“Bilmiyorum, henüz karar vermedim.” dedim. Bu zorlanacağım bir sorgulama olmadığından memnundum.</p>

      <p class="e-paragraf">“Yemek mi yiyeceksin? Bunu biliyorsundur değil mi?”</p>

      <p class="e-paragraf">“Evet!” dedim.</p>

      <p class="e-paragraf">“Bir yere sözün yok değil mi?”</p>

      <p class="e-paragraf">“Yoo, hayır, sözüm yok kimseye.”</p>

      <p class="e-paragraf">“O zaman benimle gel. Yemeğe gidelim beraber.” dedi Bay Jaggers.</p>

      <p class="e-paragraf">Ben tam gitmemek için bir bahane uydurmaya hazırlanıyordum ki Wemmick’in de geleceğini söyledi. Ben de fikrimi değiştirdim ve davetini kabul ettim. Cheapside’ı boydan boya yürüdükten sonra Küçük Britanya’ya giden yokuşu çıktık. Dükkânların vitrinleri ışıl ışıl parlıyordu ve sokak lambacıları merdivenlerini koyacak yer bulmakta zorlanıyorlar ve koşa koşa bir oraya bir buraya gidip sisin içinde Hummums’ta kaldığım gece duvarda gördüğüm beyaz gözlerden daha fazla sayıda kırmızı gözler açıyorlardı.</p>

      <p class="e-paragraf">Yazıhaneye gittiğimizde olağan işler yapıldı; mektup yazıldı, eller yıkandı, kasa kilitlendi ve bir iş günü böylelikle sona ermiş oldu. Bay Jaggers’ın odasındaki şöminenin yanında boş boş otururken bir alçalan bir yükselen alevler raftaki iki maskeyi öyle bir gösteriyorlardı ki sanki bu ikisi benimle oyun oynuyorlar, gizli gizli bana bakıyorlardı. Bay Jaggers’ın yazdığı mektubu aydınlatan iki tane büyük mum kirli bezlere sarılmıştı. İnsanın aklına böyle yapmasının sebebinin asılan müvekkillerini hatırlamak olabileceği geliyordu.</p>

      <p class="e-paragraf">Üçümüz bir araba tutup Gerrard Sokağına gittik. Eve girer girmez yemek servisi yapıldı. Wemmick’le Walworth’taki muhabbetimizi bu sofraya taşımak niyetinde değildim ancak arada bir sıcak bir göz temasına da hayır demezdim; ama bu hiç olmadı. Wemmick başını ne zaman kaldırsa Bay Jaggers’a bakıyordu. Sanki karşımdaki Wemmick değil de onun ikiziydi. O kadar soğuk ve mesafeliydi ki bana karşı...</p>

      <p class="e-paragraf">“Bayan Havisham’ın mektubunu Bay Pip’e ilettin mi Wemmick?” diye sordu Bay Jaggers. Yemeğe yeni başlamıştık.</p>

      <p class="e-paragraf">“Hayır efendim!” dedi Wemmick. “Postayla gönderecektim ki siz Bay Pip’le içeri girdiniz. İşte burada, buyurun!” dedi. Mektubu bana değil patronuna vermişti.</p>

      <p class="e-paragraf">“İki satırlık bir şey Pip!” dedi Bay Jaggers. “Bayan Havisham senin adresini bilmediğinden bana göndermiş. Bana, ona daha önce sözünü etiğin bir meseleyle ilgili seninle görüşmek istediğini söyledi. Gidecek misin?”</p>

      <p class="e-paragraf">“Evet!” dedim kısa mektuba bir göz attıktan sonra. Aynen Bay Jaggers’ın bana söyledikleri yazılıydı zarfın içinde.</p>

      <p class="e-paragraf">“Ne zaman gidersin?”</p>

      <p class="e-paragraf">Wemmick’e bakarak, “Yapmam gereken şeyler var. O yüzden ne zaman gidebilirim tam olarak bunu şimdi söyleyemeyeceğim ama mümkün olan en kısa zamanda diyebilirim.” dedim.</p>

      <p class="e-paragraf">“Eğer Bay Pip’in niyeti hemen gitmekse, bir cevap yazmasına gerek yok!” dedi Wemmick, Bay Jaggers’a.</p>

      <p class="e-paragraf">Bunu Wemmick’in gitme işini ertelememem için verdiği bir işaret olarak algılayıp hemen yarın gideceğimi söyledim. Wemmick şarabından bir yudum aldı ve yüzünde memnun bir ifadeyle bana değil, yine Bay Jaggers’a baktı.</p>

      <p class="e-paragraf">“Pip, dostumuz ‘örümcek’ elindeki bütün kartları oynadı ve oyunu kazandı.”</p>

      <p class="e-paragraf">Bunu doğrulamaktan başka yapabileceğim hiçbir şey yoktu.</p>

      <p class="e-paragraf">“Geleceği parlak bir çocuk kendine göre... Ama kendi yöntemleriyle her şeye birden sahip olmayabilir. Sonuçta daha güçlü olan kazanacak. Eğer ona el kaldıracak olursa...”</p>

      <p class="e-paragraf">Yüzüm kızararak ve içim yanarak, “Ona el kaldıracak kadar alçak olduğunu düşünmüyorsunuz değil mi Bay Jaggers?” dedim.</p>

      <p class="e-paragraf">“Ben öyle olacak demedim. Bir durumdan bahsediyorum. Eğer ona vurursa güçlü taraf kendisi olur ama iş bilgi birikimine ve eğitime kalırsa olamaz. İki farklı sonucun ortaya çıkabileceği bu tür durumlarda bir tahmin yürütmek zor.”</p>

      <p class="e-paragraf">“Neymiş o iki farklı sonuç, söyler misiniz?”</p>

      <p class="e-paragraf">“Dostumuz örümcek gibiler ya dayak atar ya da sinerler. Sinip hırlayabilir de hırlamayabilir de ama ya döver ya da siner. İstersen Wemmick’e ne düşündüğünü soralım.”</p>

      <p class="e-paragraf">Yine yüzüme bakmadan, “Ya döver ya da siner!” dedi Wemmick.</p>

      <p class="e-paragraf">“Bayan Bentley Drummle’ın şerefine içelim.” diyerek içki şişesini aldı Bay Jaggers. Önce bizim kadehlerimizi, sonra kendi kadehini doldurdu. “Olayların hanımefendinin lehine gelişmesini dileyelim. İkisinin birden lehine gelişmeyeceğine göre... Molly, Molly, Molly! Ne kadar yavaşsın bugün!”</p>

      <p class="e-paragraf">Bunu söylediğinde kadıncağız tam onun yanındaydı; masaya bir tabak koyuyordu. Ellerini tabaktan çekip bir iki adım geri çekildi ve gergin bir şekilde birkaç mazeret cümlesi sıraladı. Konuşurken ellerinin hareketleri dikkatimi çekti.</p>

      <p class="e-paragraf">“Ne oldu?” diye sordu Bay Jaggers.</p>

      <p class="e-paragraf">“Hiçbir şey. Sadece az önce konuştuğumuz konu içimi sıktı.” dedim.</p>

      <p class="e-paragraf">Parmaklarını örgü örüyormuş gibi hareket ettiriyordu. Gidip gidemeyeceğini, Bay Jaggers’ın sözünün bitip bitmediğini anlamamıştı. O yüzden gitmiyor, başımızda bekliyordu. Bakışları çok dikkatliydi. Ben böyle gözleri ve böyle elleri çok yakın bir geçmişte, unutamayacağım bir günde görmüştüm!</p>

      <p class="e-paragraf">Jaggers dışarı çıkmasını istedi ve o da hızla odadan çıktı ama bana sanki hâlâ yanımızdaymış gibi geliyordu. O ellere, gözlere, uzun saçlara baktım ve onu diğer ellerle, gözlerle ve saçla karşılaştırdım, yirmi yıl sonra zalim bir kocanın elinde fırtınalı bir hayattan sonra ne hale gelebileceğini hesaba katarak... Tekrar hizmetçinin ellerine baktım ve o harap olmuş bahçede, eski bira imalâthanesinin civarında tek başıma yürürken hissettiklerim tekrar canlandı. Bir at arabasının camından bana bakan yüzü ve bana salladığı elini gördüğümde de aynı şeyi hissetmiş olduğumu düşündüm. Ve aynı hissin bir arabayla -yalnız olmadığım bir zamanda- karanlık bir sokaktan geçerken aniden bir lambanın ışığını gördüğümüzde nasıl içimde şimşek gibi çaktığını... Bir çağrışım halkasının tiyatroda neleri keşfetmemizde payı olduğunu ve böyle bir bağlantıyı Estella’nın isminden yola çıkarak onun örgü örmesine, sonra dikkatli gözlerine bakarak kurduğumu... Bu kadının Estella’nın annesi olduğundan artık emindim.</p>

      <p class="e-paragraf">Bay Jaggers beni Estella’yla görmüştü ve ona karşı hislerimi ben saklamak istesem de anlamamış olması muhtemel değildi. Ben konuştuğumuz konunun içimi sıktığını söylediğimde başını sallayıp sırtıma vurdu ve tekrar kadehlere şarap doldurdu. Sonra yemeğine devam etti.</p>

      <p class="e-paragraf">Hizmetçi kadın sadece iki kez daha yanımıza geldi ve odada çok az kaldı. Bay Jaggers ona sert davranıyordu. Ama elleri Estella’nın elleriydi onun... Gözleri Estella’nın gözleriydi. Eğer o gün yanımıza yüz kere daha gelseydi onun Estella’nın annesi olduğundan daha fazla emin olmazdım.</p>

      <p class="e-paragraf">Sıkıcı bir akşamdı, çünkü Wemmick şarabı doldurulurken maaşını aldığında nasıl davranıyorsa öyle davranıyordu. Gözleri patronunda, sürekli sorgulanmaya hazır halde, tetikte bekliyordu. İçtiği şarap da onu açmıyordu. Bana göre, o gece karşımda oturan Wemmick’in ikiziydi ve Walworth’daki Wemmick’e dış görünüşünün dışında hiçbir şekilde benzemiyordu.</p>

      <p class="e-paragraf">Erkenden kalktık ve beraberce dışarı çıktık. Bay Jaggers’ın evinden daha çıkmadan, şapkalarımızı almaya gittiğimizde bile benim tanıdığım ikizin yavaş yavaş geri geldiğini hissettim. Gerrard Sokağına çıktıktan sonra daha beş altı metre ilerlememiştik ki kendimi doğru ikizle kol kola yürürken buldum. Tanımadığım ikiz buhar olup uçmuştu.</p>

      <p class="e-paragraf">“Bitti işte! Mükemmel bir insan ama onunla yemek yerken kendimi çok sıkıyorum. Sıkmadığım zamanlar daha çok yerim tabii ki!” dedi Wemmick.</p>

      <p class="e-paragraf">Bende de durumun aynı olduğunu söyledim.</p>

      <p class="e-paragraf">“Size söylediklerimi başka kimsenin yanında söyleyemem. Biliyorum ki biz bir şey konuşursak bu ikimizin arasında kalır.” diye cevap verdi.</p>

      <p class="e-paragraf">Bayan Havisham’ın evlat edindiği kızı, Bayan Bentley Drummle’ı görüp görmediğini sordum. Görmediğini söyledi. Birden konuya dalmış olmayayım diye daha sonra ihtiyarla Bayan Skiffins’in nasıl olduklarını sordum. Bayan Skiffins’in adını duyduğunda güldü ve sokağın ortasında burnunu silmek için durdu. Baş hareketlerinde bir böbürlenme sezdim ufak ufak...</p>

      <p class="e-paragraf">“Wemmick, Bay Jaggers’ın evine ilk kez gitmemden önce evdeki hizmetçiye dikkat etmemi söylemiştiniz, hatırladınız mı?” dedim.</p>

      <p class="e-paragraf">“Öyle mi? Söylemişimdir. Doğru, doğru, söyledim. Daha tam rahatlayamadım galiba, hatırlayamadığıma göre başta...”</p>

      <p class="e-paragraf">“Evcilleştirilmiş vahşi bir hayvan gibidir demiştiniz.”</p>

      <p class="e-paragraf">“Sizce nasıl biri?”</p>

      <p class="e-paragraf">“Bence de öyle. Peki Bay Jaggers bunu nasıl başardı Wemmick?”</p>

      <p class="e-paragraf">“Bu onun sırrı. Kadın uzun senelerdir onun yanında.”</p>

      <p class="e-paragraf">“Onun hikâyesini sizden dinlemek isterdim. Özel bir merak uyandırdı bende. Konuştuğumuz her şey ikimizin arasında kalır, bunu biliyorsunuz.”</p>

      <p class="e-paragraf">“Aslında onun hikâyesini ben de bilmiyorum. Daha doğrusu hepsini bilmiyorum.” dedi Wemmick. “Burada kendi kişiliklerimizle bulunuyoruz ama, öyle değil mi?”</p>

      <p class="e-paragraf">“Tabii ki.”</p>

      <p class="e-paragraf">“Bundan yıllarca önce bu kadın Old Bailey’de cinayetten yargılanıp beraat etti. Çok güzel bir kadındı. Bence onun kanında çingene kanı var. Herhalde çingene damarı tuttu.”</p>

      <p class="e-paragraf">“Ama aklanmış.”</p>

      <p class="e-paragraf">“Bay Jaggers savundu onu.” dedi Bay Wemmick anlamlı bir bakış atarak. “Çok ilginç yöntemler izledi bu davada. Umutsuz bir vakaydı ve o zaman Bay Jaggers daha tecrübesizdi, ama hayranlık uyandıracak şekilde davayı kazandı. İşte bu başarısının Bay Jaggers’ı Bay Jaggers yaptığını söyleyebiliriz. Günlerce çalıştı bu dava için. Maktul bir kadındı. Ondan on yaş daha küçük, daha kilolu ve güçlü bir kadın... Bir kıskançlık cinayetiydi. İkisi de zavallı hayatlar sürdürüyorlardı ve Gerrard Sokağındaki bu kadın çok genç yaşta serseri bir adamla kanunlara göre geçersiz bir evlilik yapmış ve kıskançlıktan gözü dönmüş kadının, çünkü öldürülen kadın adama yaş olarak daha uygunmuş. Neyse, kadın Hounslow Heath’teki bir samanlıkta ölü bulundu. Büyük bir mücadele verdiği, kavga ettiği belliydi. Yara bere içindeydi ve boğularak öldürülmüştü. Bu kadından başka suçlanabilecek kimse yoktu ve Bay Jaggers savunmasını bu suçu onun işlememe ihtimali üzerine kurdu.” Elini koluma atarak, “Şimdi ellerinin ne kadar kuvvetli olduğunu söyler ara sıra ama bundan o zaman hiç bahsetmedi.” dedi.</p>

      <p class="e-paragraf">Wemmick’e o akşam bizi yemeğe çağırdığında bize kadının bileklerini gösterdiğini söyledim.</p>

      <p class="e-paragraf">“İşte böyle. Cinayetten sonra kadın çok dikkatli giyinmeye başladı. Normal halinden daha zayıf görünüyordu. Elbisesinin kolları öyle güzel dikilmişti ki kolları çok zarif görünüyordu. Vücudunda sadece bir iki çizik vardı ki o da onun gibi biri için gayet normal sayılırdı ama elleri çizik içindeydi ve sorun bunun tırnak izi olup olmamasıydı. Bay Jaggers kadının yüzüne kadar ulaşmayan çalılıklardan geçtiğini ve elleriyle onlardan kurtulması gerektiğini söyledi. Hakikaten de kadının derisinde çalı dikenleri bulundu ve delil olarak mahkemeye sunuldu. Çalılıklarda elbisesinin parçalarına da rastlandı. Ama Bay Jaggers’ın cesaretini asıl gösteren şey, şimdi söyleyeceğim olay. İddia kadının kıskançlık yüzünden cinayet işlemesiydi ve kadının kıskançlığına kanıt olarak ileri sürülen şey kadının o adamdan olan üç yaşlarındaki çocuğunun ortadan kaybolmasıydı. Bunu adamdan intikam almak için yaptığını söylüyorlardı. Bay Jaggers bunu şöyle değerlendirdi: ‘Bu izlerin tırnak izi değil çalılardaki dikenlerin izi olduğunu söylüyoruz ve size dikenleri de gösteriyoruz ama siz tırnak izi diyorsunuz ve çocuğunu öldürdüğünü söylüyorsunuz. O zaman bu varsayımın bütün sonuçlarını kabul edeceksiniz. Çocuğunu öldürmüş olabilir ve bu izler de çocuğunun tırnak izleri olabilir. Ee, sonra? Burada bu kadını çocuğunu öldürdüğü için yargılamıyorsunuz. Niye peki?’ Kısacası, Bay Jaggers jüriye fazla gelmiş ve onlar da pes etmek, beraat kararı vermek zorunda kalmışlar.”</p>

      <p class="e-paragraf">“O zamandan beri onun hizmetinde mi?”</p>

      <p class="e-paragraf">“Evet ama iş o kadarla da kalmıyor. Aklanır aklanmaz hemen onun evinde hizmetçilik yapmaya başladı. İlk geldiği gün bile tıpkı şimdi olduğu gibi kuzu gibiydi. Geldiğinden beri o evde görevleriyle ilgili çok şey öğrendi ama bu hali onda geldiği gün de vardı.”</p>

      <p class="e-paragraf">“Çocuğunun cinsiyetini hatırlıyor musunuz?”</p>

      <p class="e-paragraf">“Kız dediler.”</p>

      <p class="e-paragraf">“Bu gece bana anlatacağınız başka bir şey yok mu?”</p>

      <p class="e-paragraf">“Yok. Mektubunuzu okudum ve imha ettim. Hiçbir şey yok.”</p>

      <p class="e-paragraf">İçten bir veda faslından sonra eve gittim. Düşüncelerime yenileri eklenmişti şimdi. Halbuki ben eskileriyle başa çıkamamıştım daha...</p>

      <p class="e-1-baslik" id="toc_marker-3-10">Kırk Dokuzuncu Bölüm</p>

      <p class="e-paragraf">Bayan Havisham’ın kısa notunu cebime koyup -Satis’e kısa bir aradan sonra tekrar gitme sebebime delil teşkil edebilecek bir şey yanımda olsun diye- ertesi gün yine oraya gittim. Belli olmazdı Bayan Havisham’ın ne yapacağı. Beni gördüğünde şaşırabilirdi de.. Halfway House’da arabadan inip orada kahvaltı yaptım. Sonra yoluma yürüyerek devam ettim. Kasabaya sessiz sedasız girmek istiyordum ve aynı şekilde de oradan ayrılmak...</p>

      <p class="e-paragraf">Ana caddenin arka sokaklarından geçerken hava kararmaya yüz tutmuştu. Eskiden keşişlerin yemekhanelerinin ve bahçelerinin bulunduğu, harabeye dönmüş ücra yerler ve artık barınak ve ahır olarak kullanılan sağlam duvarlar mezarlarında yatan keşişler kadar sessizdiler. Kimseye görünmemek için acele acele yürürken, katedralin saat çanları daha önce hiç olmadığı kadar hüzünlü ve uzak geldi bana. Kilise orguyla sanki cenaze müziği çalınıyordu ve kargalar gri kulenin etrafında dönerek bana buraların artık değiştiğini, Estella’nın bir daha dönmemek üzere gittiğini söylemeye çalışıyorlardı.</p>

      <p class="e-paragraf">Kapıyı daha önce de gördüğüm yaşlı bir hizmetçi kadın açtı. Arka bahçedeki ek binada oturan hizmetçilerden biri olduğunu biliyordum. Yanan mum koridorun başında duruyordu. Yerden mumu aldım ve tek başıma merdivenleri çıktım. Bayan Havisham kendi odasında değildi; merdivenin tam karşısındaki büyük odadaydı. İlk önce kapıyı tıklattım; ses gelmeyince içeri baktım. Şöminenin karşısında eski bir sandalyede, küllere dalmış oturuyordu.</p>

      <p class="e-paragraf">Daha önce de pek çok kez yaptığım gibi içeri girdim ve onun beni görebilmesi için şöminenin dış kısmını tutarak beklemeye başladım. Son derece yalnız görünüyordu. Bana kasten çektirdiği acılara rağmen az kalsın ona karşı acıma hissiyle dolacaktı içim. Ona bu duygular içinde bakıp zamanla nasıl da bu uğursuz evin bir parçası olduğumu düşünürken beni fark etti. Yüzüme bakakaldı ve alçak bir sesle, “Sen misin gerçekten?” dedi.</p>

      <p class="e-paragraf">“Benim evet. Bay Jaggers notunuzu bana dün iletti. Ben de zaman geçirmeden geldim.”</p>

      <p class="e-paragraf">“Teşekkür ederim. Sağ ol.”</p>

      <p class="e-paragraf">Yanına bir sandalye çektiğimde yüzünde daha önce görmediğim bir ifade vardı. Benden korkuyor gibi bir hali vardı.</p>

      <p class="e-paragraf">“En son geldiğinde bahsettiğin konuyu görüşmek için çağırdım seni. Sana taş kalpli olmadığımı göstereceğim. Ama sen artık benim içimde insani duygular taşıdığıma inanmazsın öyle değil mi?” dedi.</p>

      <p class="e-paragraf">Onu sakinleştirici sözler söyledikten sonra bana dokunmak istiyor gibi elini uzattı ama ben bunu anlayıp da karşılık verene kadar elini geri çekti.</p>

      <p class="e-paragraf">“Arkadaşından bahsederken ona nasıl yardımcı olabileceğimi anlatabileceğini söylemiştin. Yapılmasını istediğin bir şeydi bu, değil mi?”</p>

      <p class="e-paragraf">“Hem de çok isterim.”</p>

      <p class="e-paragraf">“Nedir o?”</p>

      <p class="e-paragraf">Ona gizli ortaklığımızın hikâyesini anlattım. Fazla detaya girmedim çünkü yüzüne baktığımda beni dinlemediğini, başka âlemlerde olduğunu anladım. Düşüncemde yanılmamıştım çünkü sustuğumda ancak dakikalar sonra sustuğumu fark edebildi.</p>

      <p class="e-paragraf">Yüzündeki o korku dolu ifadeyle “Benimle konuşmaya tahammül bile edemeyecek kadar benden nefret ettiğin için mi konuşmuyorsun?” diye sordu.</p>

      <p class="e-paragraf">“Hayır, hayır! Nasıl böyle bir şey düşünebilirsiniz Bayan Havisham? Sustum çünkü beni dinlemediğinizi düşündüm.” diye cevap verdim.</p>

      <p class="e-paragraf">“Belki de haklısın!” deyip elini başına koydu. “Baştan başla. Ben başka bir şeye bakayım. Anlat hadi.”</p>

      <p class="e-paragraf">Elini bastonunun üzerine koydu sert bir hareketle. Tipik bir hareketiydi bu. Kendisini beni dinlemeye zorlayarak ateşe bakıyordu. Ben açıklamalarıma devam ettim ve bu işi sonuçlandırmayı ne kadar çok istediğimi ama büyük bir hayal kırıklığı yaşadığımı söyledim. Meselenin bu yönünü açıklayamayacağımı, başka birinin sırrının söz konusu olduğunu hatırlattım.</p>

      <p class="e-paragraf">“Eee? İşi sonlandırmak için ne kadar para gerekiyor?” dedi. Başını sallıyordu ama bana bakmıyordu.</p>

      <p class="e-paragraf">Büyük bir meblağ olduğundan söylemeye çekiniyordum. “Dokuz yüz şilin.” dedim.</p>

      <p class="e-paragraf">“Eğer sana bu amaçla parayı verirsem kendi sırrını sakladığın gibi benim sırrımı da saklar mısın?”</p>

      <p class="e-paragraf">“Şüpheniz olmasın.”</p>

      <p class="e-paragraf">“Kafan da rahat olacak, değil mi?”</p>

      <p class="e-paragraf">“Çok daha rahat olacak.”</p>

      <p class="e-paragraf">“Çok mu mutsuzsun şimdi?”</p>

      <p class="e-paragraf">Bu soruyu sorduğunda hâlâ yüzüme bakmıyordu ama sesinde bir yumuşaklık vardı. Ona hemen cevap veremedim çünkü sesim çıkmadı. Sol kolunu bastonuna dayadı sonra da başını koluna yasladı.</p>

      <p class="e-paragraf">“Mutluluk benim çok uzağımda Bayan Havisham ama mutsuz olmak için sizin bildiğiniz sebeplerden başka sebeplerim de var. Dediğim sırlar işte...”</p>

      <p class="e-paragraf">Bir süre sonra başını kaldırıp tekrar gözlerini ateşe çevirdi.</p>

      <p class="e-paragraf">“Mutsuz olmak için başka sebeplerin de olduğunu söylemen asaletini gösteriyor. Doğru mu bu söylediklerin?”</p>

      <p class="e-paragraf">“Çok doğru.”</p>

      <p class="e-paragraf">“Sana yardım etmemin tek yolu arkadaşına yardım etmem mi? Bunu yaptım diyelim, senin için yapabileceğim hiçbir şey yok mu Pip?”</p>

      <p class="e-paragraf">“Yok. Bunu sorduğunuz için teşekkür ederim. Hatta bunu sorarkenki ses tonunuz için bile teşekkürler. Ama yapabileceğiniz hiçbir şey yok.”</p>

      <p class="e-paragraf">Sandalyesinden kalkıp harabeye dönmüş odada kalem kâğıt aradı. Bulamayınca cebinden sarı bir fildişi levhası seti<span class="dipnotno" style="font-size:0.74em;" xml:lang="tr-TR">19</span> çıkardı ve kurşun kalemle bir levhaya bir şey yazdı.</p>

      <p class="e-paragraf">“Bay Jaggers’la hâlâ görüşüyor musun?”</p>

      <p class="e-paragraf">“Evet. Daha dün beraber yemek yedik.”</p>

      <p class="e-paragraf">“Bunu sana o parayı vermesi için yazdım. Yanımda para bulundurmuyorum ama Bay Jaggers’ın bir şeyden haberinin olmasını istemezsen sana kendim gönderirim.”</p>

      <p class="e-paragraf">“Teşekkürler Bayan Havisham. Ondan almamın benim için hiçbir mahzuru yok.”</p>

      <p class="e-paragraf">Bana yazdığını okudu. Çok direkt ve anlaşılır bir mesajdı ve bu paradan benim faydalanabileceğime dair kuşkuları bertaraf eden bir üslup vardı içinde. Levhaları elinden aldım; elleri titriyordu. Kurşun kalemi tutturduğu zinciri çıkartıp elime verdiğindeyse elleri daha da çok titriyordu. Bunları yaparken yüzüme hiç bakmıyordu.</p>

      <p class="e-paragraf">“Adım ilk levhanın üstünde yazıyor. Eğer bir gün altına ‘Ben onu affettim!’ diye yazarsan, benim şu kırık kalbim toprak olduktan çok sonra bile olsa bir gün bunu yaparsan... Yalvarırım yap!”</p>

      <p class="e-paragraf">“Bayan Havisham, bunu şimdi de yapabilirim ben. Çok büyük hatalar yapıldı şimdiye kadar. Hayatım hiçbir şeyin farkında olmadan geçti; sahip olduklarım için şükretmeyi bilmedim hiç. Ben kendim affedilmeye muhtaçken size acımasız davranamam.”</p>

      <p class="e-paragraf">Gözlerini benden kaçırmaya başlamasından beri ilk kez yüzüme baktı ve beni dehşet içinde bırakan bir şey yaptı. Ellerini birleştirerek önümde diz çöktü! Zavallı kalbi daha kırılmamışken, daha bir çocukken yaptığı gibi ellerini kavuşturmuş ve yukarı kaldırmıştı ellerini. Sanki dua ediyordu...</p>

      <p class="e-paragraf">Onun böyle ak saçlarıyla, yorgun yüzüyle önümde diz çöktüğünü görünce yelkenlerim suya indi. Ayağa kalkmasını rica ettim ve onu tutup kaldırmaya çalıştım ama o elimi sıkıca tuttu ve ağlamaya başladı. Onun ağladığına ilk kez şahit oluyordum. Bu ağlamanın onu rahatlatacağını umarak konuşmadan üzerine eğildim. Artık dizlerinin üzerinde değildi; yere oturmuştu.</p>

      <p class="e-paragraf">“Ah! Ne yaptım ben? Ne yaptım ben?” diye acı acı bağırmaya başladı.</p>

      <p class="e-paragraf">“Bayan Havisham, eğer beni kıracak ne yaptığınızı soruyorsanız bırakın da size cevap vereyim. Hiçbir şey yapmadınız sayılır. Koşullar her ne olursa olsun ben onu yine de severdim zaten. Evlendi mi?”</p>

      <p class="e-paragraf">“Evet.”</p>

      <p class="e-paragraf">Lüzumsuz bir soruydu. Bunu kasvetine kasvet eklenmiş evden anlamalıydım zaten.</p>

      <p class="e-paragraf">“Ne yaptım ben? Ne yaptım ben?” Ellerini sıkıntıyla birbirine kenetliyor, beyaz saçlarını çekiyor, sonra tekrar, “Ne yaptım ben?” diye bağırmaya başlıyordu.</p>

      <p class="e-paragraf">Ne cevap vereceğimi, onu nasıl yatıştıracağımı bilemedim. Etki altında kalmaya hazır küçük bir çocuğu alıp zedelenmiş gururunu tamir etmeye, daha önce karşılık verilmemiş duygularına karşılık bulmaya çalışmış ve onu kendi intikamına alet olacak şekilde yetiştirmişti. Bunu çok iyi biliyordum. Güneşten kaçarken, kesinlikle güneş ışığından çok daha fazlasını hayatından söküp atmıştı... İnzivaya çekilerek doğal yollarla tedavi olma şansını kaybetmiş, her şeyi kafasında kura kura aklı iyice bulanmıştı. Allah’ın kurduğu düzeni tersine döndürmeye çalışan herkes gibi... Cezasının yaşadığı harabenin içinde gizli olduğunu, bu dünyaya uyumsuzluğunu ve acılarını büyütüp büyütüp sonra onların altından kalkamaz hale geldiğini görüp de ona şefkat duymadan bakabilir miydim?</p>

      <p class="e-paragraf">“Sen geçen gün onunla konuşana kadar, sende eskiden çektiklerimi görene kadar, ne yaptığımı bilmiyordum. Ne yapmışım ben? Ben ne yapmışım?” Sonra tekrar yirmi kez, elli kez aynı sözleri tekrar edip durdu.</p>

      <p class="e-paragraf">Bu sayıklamaları kesildiğinde, “Bayan Havisham, beni düşünüp vicdan azabı çekmeyin ama Estella konusunda bir şey söyleyemem. Geçmişte yaptıklarınıza yüzlerce yıl hayıflanmaktansa onun tabiatına ters olan özellikleri mümkün olduğunca ondan uzaklaştırmaya çalışın. Bu çok daha iyi olacaktır.” dedim.</p>

      <p class="e-paragraf">“Evet evet, biliyorum Pip, canım...” Konuşmalarında bana karşı kadınsı bir yumuşaklık seziyordum. “Canım, şuna inan: O buraya ilk geldiğinde yapmak istediğim tek şey onu kendi yaşadığım acılardan korumaktı. Başta herhangi başka bir niyetim yoktu. “</p>

      <p class="e-paragraf">“Ben de öyle umuyorum.”</p>

      <p class="e-paragraf">“Ama büyüdükçe ve güzelleşmeye başladıkça övgülerimle, mücevherlerimle, öğrettiklerimle kalbini ondan alıp yerine bir buz parçası koydum. Karşısında her zaman bir ibret abidesi gibi beni görüyordu.”</p>

      <p class="e-paragraf">“Kalbinin doğallığına hiç dokunmasaydınız da acı çekebilseydi, kalbi kırılabilseydi keşke...”</p>

      <p class="e-paragraf">Bunu duyduktan sonra Bayan Havisham yine bakışlarını üzerime kilitledi ve “Ben ne yaptım?”larına başladı yine...</p>

      <p class="e-paragraf">Yalvarır gibi bir ses tonuyla, “Eğer benim neler yaşadığımı bilseydin beni daha iyi anlar, bana karşı biraz olsun acıma hissi duyardın.” dedi.</p>

      <p class="e-paragraf">Mümkün olduğunca yumuşak bir sesle, “Bayan Havisham, sanırım hikâyenizi bildiğimi söyleyebilirim. Buralardan gittiğimden beri bunu biliyorum. Duyduklarım beni çok üzdü. Yaşadıklarınızı ve bunların sizin üzerindeki etkisini anlayabildiğimi sanıyorum. Size Estella ile ilgili bir soru sorabilir miyim? Şimdiki Estella’yla ilgili değil. Buraya ilk geldiği zamanla ilgili bir şey!” dedim.</p>

      <p class="e-paragraf">Yerde oturuyordu; kolları eski sandalyenin üzerindeydi. Başını da kollarına dayamıştı. Söylediklerimi duyunca dikkatle bana baktı ve “Devam et!” dedi.</p>

      <p class="e-paragraf">“Estella kimin çocuğuydu?”</p>

      <p class="e-paragraf">Başını iki yana salladı.</p>

      <p class="e-paragraf">“Bilmiyor musunuz?”</p>

      <p class="e-paragraf">Tekrar başını salladı.</p>

      <p class="e-paragraf">“Ama onu buraya Bay Jaggers getirdi -ya da gönderdi- öyle değil mi?”</p>

      <p class="e-paragraf">“O getirdi.”</p>

      <p class="e-paragraf">“Olaylar nasıl gelişti anlatır mısınız?”</p>

      <p class="e-paragraf">Fısıldayarak ve ihtiyatlı konuşuyordu. “Ona sevebileceğim, yetiştirebileceğim ve kendi kaderimden uzak tutabileceğim bir kız çocuğu istediğimi söylediğimde buraya kendimi kapatalı uzun zaman olmuştu. (Ne kadar uzun bir zamandı bir fikrim yok; burada saatler kaçı gösteriyor biliyorsun.) Onu ilk olarak kendisini buraya çağırdığımda görmüştüm. Onu çağırmamın sebebi dünyayla bağlantım kopmadan önce gazetelerde onunla ilgili haberler okumuş olmamdı. Bana kimsesiz bir çocuk arayacağını söylemişti. Bir gece kucağında uyuyan bir çocukla geldi. Adını Estella koydum.”</p>

      <p class="e-paragraf">“O zaman kaç yaşında olduğunu sorabilir miyim?”</p>

      <p class="e-paragraf">“İki ya da üç. Kendisi hiçbir şey hatırlamıyor ama kimsesi yokmuş ve ben de onu evlat edindim.”</p>

      <p class="e-paragraf">Gördüğüm o kadının Estella’nın annesi olduğuna o kadar inanıyordum ki delile bile ihtiyaç duymuyordum ama bence bağlantı çok açıktı.</p>

      <p class="e-paragraf">Bu görüşmeyi uzatmakla elime ne geçecekti ki? Herbert için yapmam gerekeni yapmıştım; Bayan Havisham Estella ile ilgili bildiklerini anlatmıştı ve onun içini rahatlatmak için yapabileceğim her şeyi yapmış, söyleyebileceğim her şeyi söylemiştim. Artık birbirimize nasıl veda ettiğimizin bir önemi yok. Sonuçta vedalaştık.</p>

      <p class="e-paragraf">Dışarı çıktığımda hava kararmak üzereydi. İçeri girerken bana kapıyı açan kadını çağırdım ve ona dışarı çıkmadan önce bahçede biraz gezinmek istediğimi söyledim. O eve bir daha gitmeyecekmişim gibi bir his vardı içimde. Güneş batarken son bir kez daha göreyim dedim...</p>

      <p class="e-paragraf">Üzerlerine birçok kez yağmur yağmış ve paslanmış, kenardakiler çamur içinde kalmış fıçı yığınlarının arasından geçip bahçeye doğru yöneldim. Herbert’la kavga ettiğimiz köşeye gittim; Estella’yla dolaştığımız yollardan geçtim... Her yer ne kadar da soğuk, ne kadar yalnız ve ürkütücüydü...</p>

      <p class="e-paragraf">Dönüşte imalâthaneye girmek istedim. Bahçenin sonundaki küçük kapının paslı mandalını kaldırıp içeri girdim. Karşıdaki kapıdan -bu kapıyı açmak hiç de kolay değildi çünkü nemli tahtalar şişmişti ve menteşeler gevşemiş, eşikte mantarlar bitmişti- dışarı çıkıyordum ki arkama bakmak için başımı çevirdim. Çocukluğumda gördüğüm bir hayal aniden capcanlı gözümün önünde beliriverdi. Bayan Havisham kirişe asılı duruyordu. Bu o kadar etkileyici bir görüntüydü ki, kirişin altında dururken korkudan bütün vücudum zangır zangır titredi. Sonra bunun bir hayal olduğunun ayrımına varabildim.</p>

      <p class="e-paragraf">Mekanın ve zamanın yas tutması ve gördüğüm hayalin bendeki tesiriyle açık tahta kapılardan dışarı çıkarken -ki Estella kalbimi kırdıktan sonra başımı bu kapılara vurmuştum- anlık da olsa içimi tarifi mümkün olmayan büyük bir saygı ve hayranlık hissi kapladı. Ön bahçeye geçerken hizmetçi kadını bana kilitli ve anahtarı kendisinde olan kapıyı açması için çağırıp çağırmamakta tereddüt ettim. Onu mu çağırsaydım yoksa yukarı çıkıp Bayan Havisham güvende mi; bıraktığım gibi mi diye kontrol mu etseydim? İkincisini yapmayı tercih ettim.</p>

      <p class="e-paragraf">Onu bıraktığım odaya baktım ve onun eski sandalyede ateşe yakın oturduğunu gördüm. Sırtı bana dönüktü. Tam her şey yolunda olduğundan çıkıp gidecektim ki büyük bir ateş parçasının yukarı sıçradığını gördüm. Aynı anda bana doğru koşarken gördüm onu. Çığlık çığlığa bağırıyordu. Boyunu aşan alevler arasında kalmıştı.</p>

      <p class="e-paragraf">Üzerimde çift pelerinli bir manto, omzumda da başka bir kalın palto vardı. İkisini de çıkardım ve onu yere yatırıp üzerini bunlarla örttüm. Aynı amaçla masa örtüsünü çekip aldım. Tabii onu almamla birlikte masanın ortasında duran bütün pislikler -bozuk pasta ve içindeki bütün haşarat- yere döküldü. Yerde sanki iki düşmanmışız gibi boğuştuk. Ben onun üzerine bir şey örttükçe daha çok bağırdı ve üzerindekileri atmak istedi. Aslında ben bu anlattığım olayların gerçekleştiğini daha sonra idrak edebildim. Olanlar esnasında hiçbir şey hissetmiyor, hiçbir şey düşünmüyordum. Ne yaptığımı da tam olarak hatırlamıyorum. Kendime geldiğimde yerde, masanın yanındaydık; dumanların arasında gelinliğinin yanan parçaları uçuşuyordu.</p>

      <p class="e-paragraf">Sonra, etrafa bir göz attım ve yerde rahatları bozulan örümceklerin ve böceklerin kaçıştıklarını gördüm. Bağıra çağıra hizmetçiler girmişti odaya. Ben hâlâ tüm gücümle onu yerde tutmaya çalışıyordum. Sanki kaçmaya çalışan bir mahkumdu o. Bir zamanlar gelinliğini oluşturan o yanan parçaların külleri üzerimize dökülene kadar onun kim olduğunun, niye boğuştuğumuzun ya da onun yanmış olduğunun farkında değildim.</p>

      <p class="e-paragraf">Bayan Havisham bayılmıştı ve ben onu kımıldatmalarından, ona dokunulmasından bile korkuyordum. Doktor çağırıldı ve o gelene kadar onu tuttum. Mantıksız bir düşünceydi belki ama onu bıraktığım an tekrar yangın çıkacak ve alevler onu yutacak gibi geliyordu. Doktor gelince ayağa kalktığımda bir de baktım ki ellerim yanmış, ama daha öncesinde acıyı hissetmemiştim.</p>

      <p class="e-paragraf">Muayene ettikten sonra doktor ciddi yaralarının olduğunu ama iyileşebileceğini söyledi. Esas tehlike geçirdiği sinir kriziymiş. Doktorun talimatlarına uyularak yatağı o odaya getirildi ve büyük masanın üzerine konuldu. Yaralarının pansumanı için en uygun yer olarak orası belirlenmişti. Bir saat sonra onu tekrar gördüğümde bir zamanlar bastonuyla işaret edip “Beni bir gün buraya yatıracaklar!” dediği yerde yatıyordu.</p>

      <p class="e-paragraf">Bana söylediklerine göre gelinliğinin her tarafı yanmıştı. Buna rağmen yine de o eski hayalet gelin görüntüsü vardı, çünkü boğazına kadar beyaz bir keten örtü örtülmüştü üzerine.</p>

      <p class="e-paragraf">Hizmetçiler Estella’nın Paris’te olduğunu söylediler. Doktor bana ertesi gün hemen onu bir mektupla çağıracağına söz verdi. Bayan Havisham’ın ailesine haber verme işimi ben üzerime aldım. Aklımda olan şey sadece Bay Matthew Pocket’a haber vermekti; diğerleriyle o irtibata geçerdi nasıl olsa. Ertesi gün şehre döner dönmez Herbert’a söyledim; o da gerisini halletti.</p>

      <p class="e-paragraf">O gece Bayan Havisham olup bitenleri tez canlı bir şekilde anlatmaya başladı bir ara. Gece yarısına doğru konuşmaları garipleşmeye başladı. İlk önce “Ne yaptım ben?”, sonra “İlk geldiğinde onu kendi yaşadıklarımdan korumak istiyordum.” daha sonra da “Kalemi al ve ismimim altına ‘Onu affettim’ yaz.” diyordu. Bu üç cümlenin sırası hiç değişmiyordu ama bazen birkaç kelimesi eksik oluyordu söylediklerinin. Öyle olduğu zamanlarda asla başka bir kelime çıkmıyordu ağzından... Hemen bir sonraki kelimeye geçiyordu. Sayısız kere tekrarladı bu üç cümleyi.</p>

      <p class="e-paragraf">Orada yapabileceğim hiçbir şey kalmamıştı. Bir de aklımda Bayan Havisham’ın sayıklamalarının bile unutturamadığı endişeler, korkular vardı. O yüzden geceleyin, sabah en erken arabayla şehre dönmeye karar verdim. Bir mil kadar yürüdükten sonra arabacı beni kasabanın dışında yoldan alırdı. Sabah saat altıda gittim ve eğilip Bayan Havisham’ı dudaklarından öptüm. Onu öpmem bile hiç ara vermeksizin “Kalemi al ve ismimin altına ‘Onu affettim!’ yaz.” demesini engelleyemedi.</p>

      <p class="e-1-baslik" id="toc_marker-3-11">Ellinci Bölüm</p>

      <p class="e-paragraf">Ellerimin sargısı gece boyunca iki ya da üç kez değiştirildi. Aynı işlem sabah da gerçekleşti. Sol kolum dirseğime kadar epeyce yanmıştı. Omzuma kadar olan kısım nispeten daha iyi sayılırdı. Canım çok acıyordu ama daha kötüsü de olabilirdi diye düşünüp şükrettim. Sağ kolumdaki yanıklar daha azdı; parmaklarımı oynatabiliyordum en azından. Bandajlıydı tabii ki ama sağ kolum sol koluma nispeten daha rahat hareket ettirebileceğim şekilde sarılmıştı. Kollarım askıdaydı ve paltomu pelerin gibi giyebilmiştim. Yangında saçım tutuşmuştu ama yüzüme ya da kollarıma bir şey olmamıştı.</p>

      <p class="e-paragraf">Herbert Hammersmith’e gidip babasını gördükten sonra eve döndü ve bütün gününü bana ayırdı. Hasta bakıcıların en kibarıydı. Belirlenen zamanlarda bandajları çıkarıyor, çıkardıklarını hazırlanan özel bir sıvıya yatırıyor, tekrar yaralarımı sarıyordu. Bunları yaparken o kadar sabırlı ve nazikti ki ona minnettar hissettim kendimi.</p>

      <p class="e-paragraf">İlk başta, kanepede sessizce yatarken, alevlerin o görüntüsünü, insanların koşuşturmalarını, o sesleri ve yanık kokusunu zihnimden uzaklaştırmak çok zor geldi. Neredeyse imkansızdı. Bir dakikalığına uykuya dalsam bile Bayan Havisham’ın çığlıklarıyla ve boyunu aşan alevlerin arasından bana koşmasıyla uyanıyordum. Bu zihin meşguliyeti bana fiziksel olarak çektiğim acılardan çok daha fazla acı çektiriyordu. Herbert da bunu gördüğü için dikkatimi başka taraflara çekmek için elinden geleni yapıyordu.</p>

      <p class="e-paragraf">İkimiz de kayıktan bahsetmiyorduk ama ikimizin de aklında o vardı. O konuya hiç girmememizden belliydi bu. Ellerimi bir an önce kullanabilmem için gerekli özeni göstermeye de yine böyle konuşmadan karar vermiştik.</p>

      <p class="e-paragraf">Herbert’ı gördüğümde sorduğum ilk soru tabii ki nehrin aşağısında işlerin nasıl gittiğiydi. İyi gittiğini söyledi neşeyle. Bu konuya hava kararana kadar bir daha dönmedik. Ama sonra Herbert bandajları değiştirirken birdenbire “Dün gece Provis’i iki saat gördüm Handel!” deyiverdi.</p>

      <p class="e-paragraf">“Clara neredeydi?”</p>

      <p class="e-paragraf">“Şirin kız!” dedi Herbert. “O bütün akşam Gruffandgrim’in yanına gidip geldi. Adam, kız gözden kaybolur kaybolmaz yere vurmaya başlıyordu. Acaba daha çok yaşar mı merak ediyorum. Sürekli biber yiyip rom içiyor. Bu yere vurmaları da bu sayede yakında bitecek gibi...”</p>

      <p class="e-paragraf">“O zaman evleneceksiniz değil mi Herbert?”</p>

      <p class="e-paragraf">“O kızcağıza başka nasıl göz kulak olabilirim ki? Kolunu kanepenin arkasına uzat sen; ben de buraya oturayım. Bandajı o kadar yavaş alacağım ki anlamayacaksın bile ne zaman çıkardığımı. Neyse, Provis’ten bahsediyordum. Biliyor musun, onda birtakım gelişmeler var Handel.”</p>

      <p class="e-paragraf">“Onu en son gördüğümde sana ‘Yumuşamış bu adam.’ dediğimi hatırlıyorum.”</p>

      <p class="e-paragraf">“Dedin evet. Öyle gerçekten. Dün gece çok konuşkandı. Hayatıyla ilgili daha çok şey anlattı. Başını belaya sokan bir kadından söz etmişti bir kere, hatırladın mı? Canın yandı mı?”</p>

      <p class="e-paragraf">İrkilmiştim ama acıdan değil, bana söyledikleri yüzünden...</p>

      <p class="e-paragraf">“Unutmuştum Herbert; sen söyleyince hatırladım.”</p>

      <p class="e-paragraf">“İşte hayatının o dönemiyle ilgili konuştu. Gerçekten de karanlık bir parçası bu hayatının. Anlatmamı ister misin? Yoksa şimdi bunları dinlemekten rahatsız mı olursun?”</p>

      <p class="e-paragraf">“Her şeyi anlat. Kelimesi kelimesine...”</p>

      <p class="e-paragraf">Baktı ki ben tahmin ettiğinden daha da hevesliyim dinlemeye, daha çok yaklaştı. Başıma dokunup “Ateşin yok ya?” dedi.</p>

      <p class="e-paragraf">“Yok, iyiyim!” dedim. “Provis ne söyledi sana Herbert?”</p>

      <p class="e-paragraf">Herbert “Bak işte bir sargı daha çıktı. Şimdi soğuk olanı geliyor. Başta irkiliyorsun, değil mi sevgili dostum? Ama birazdan rahatlayacaksın.” dedi. “Öyle görünüyor ki bu kadın genç, kıskanç ve de intikam hissiyle dolu bir kadınmış Handel. Hem de ne intikam... Son raddeye kadar...”</p>

      <p class="e-paragraf">“Neymiş bu son radde?”</p>

      <p class="e-paragraf">“Cinayet. Yaranın üstüne koyduğum bandaj çok mu soğuk geldi?”</p>

      <p class="e-paragraf">“Hissetmiyorum onu. Nasıl bir cinayet işlemiş? Kimi öldürmüş?”</p>

      <p class="e-paragraf">“İşlediği suç cinayet olarak addedilmemiş galiba!” dedi Herbert. “Ama yargılanmış ve onu Bay Jaggers savunmuş ve Jaggers’ın o davada kazandığı ün sayesinde Provis daha sonra ona ulaşmış. Kurbanı kendisinden daha güçlü bir kadınmış. Bir samanlıkta kavga etmişler. Kavgayı kimin başlattığı, kimin haklı olduğu bilinmiyor ama bilinen bir şey var ki o da kavga bittiğinde kurbanın boğulmuş olarak bulunduğu.”</p>

      <p class="e-paragraf">“Kadın suçlu bulunmuş mu?”</p>

      <p class="e-paragraf">“Hayır, beraat etmiş. Ah, zavallı Handel’ciğim. Canını yaktım!”</p>

      <p class="e-paragraf">“Bundan daha iyi yapabilmen imkânsız Herbert. Evet? Başka neler olmuş?”</p>

      <p class="e-paragraf">“Bu beraat eden kadınla Provis’in küçük bir kız çocukları varmış. Hatta Provis bu çocuk için ölürmüş. O kadının kıskançlık yüzünden boğulduğu akşam genç kadın Provis’in karşısına geçip çocuğu yok edeceğine ve bir daha çocuğu göstermeyeceğine dair yemin etmiş. Sonra da ortadan kaybolmuş. Şimdi de fena yanmış kolunu tekrar askıya alalım bakalım. Sağ kolun kaldı. O çok daha kolay. Bu ışıkla fazla göremiyorum; değiştirirken iyi oluyor. Daha iyi görsem bu kadar rahat değiştiremem bu sargıları. Nefes alıp vermen değişti. Sargılarla ilgisi yok bunun; değil mi Handel’ciğim? Hızlı hızlı nefes almaya başladın da...”</p>

      <p class="e-paragraf">“Olabilir. Kadın yeminini tutmuş mu?”</p>

      <p class="e-paragraf">“İşte Provis’in hayatını karartan olay... Evet, tutmuş.”</p>

      <p class="e-paragraf">“Provis tuttuğunu söylüyor ya da.”</p>

      <p class="e-paragraf">Herbert şaşırmıştı. Bana daha çok yaklaşıp, “Anlattıklarının hepsi bu. Ben başka bir şey bilmiyorum,” dedi.</p>

      <p class="e-paragraf">“Öyledir tabii.”</p>

      <p class="e-paragraf">Herbert devam etti: “Çocuğun annesine iyi mi davranmış kötü mü onu söylemedi Provis ama beraber dört beş sene sefil bir yaşantıları olmuş. Ona o sıralar acıyormuş, sabırlı davranıyormuş gibi geldi bana. Konuşmalarından öyle anladım. Öldürülen kızıyla ilgili kendi ifadesini alırlar ve de kadının ölümüne sebep olur diye korkmuş; ortaya çıkmamaya karar vermiş. O mahkeme heyeti için sadece bir kıskançlık meselesinde adı geçen ve hakkında fazla bir şey bilinmeyen Abel adında biriymiş. Kadın beraat ettikten sonra ortadan kaybolmuş ve böylelikle kızını ve kızının annesini kaybetmiş.”</p>

      <p class="e-paragraf">“Sormak istediğim...”</p>

      <p class="e-paragraf">“Bir dakika... Şimdi bitireceğim. O kurnaz, aşağılık Compeyson, onun o sıralar ortaya çıkmayacağını ve niye böyle yaptığını bildiğinden bunu kullanarak onu daha çok sömürmüş ve sefalete düşürmüş. Onun bu davranışları Provis’in nefretini bilemiş; dün gece bu çok açıktı.”</p>

      <p class="e-paragraf">“Benim özellikle sormak istediğim şey, Herbert, tüm bunların ne zaman olduğu. Bunu biliyor musun?”</p>

      <p class="e-paragraf">“Tam olarak mı? Dur bir hatırlamaya çalışayım. Ağzından çıkan cümle şuydu: ‘Compeyson’la çalışmaya başladıktan yaklaşık bir sene sonra..’ Sen onunla sizin o mezarlıkta karşılaştığında kaç yaşındaydın?”</p>

      <p class="e-paragraf">“Yedi yaşındaydım sanırım.”</p>

      <p class="e-paragraf">“Tamam. O zaman bu bahsettiğim olaylar sizin karşılaşmanızdan üç dört sene önce gerçekleşmiş. Seni orada gördüğü zaman trajik bir biçimde kaybettiği kızını hatırladığını söyledi bana. O da senin yaşlarındaymış çünkü.”</p>

      <p class="e-paragraf">Kısa bir sessizlikten sonra aceleci bir halde, “Herbert, yüzümü pencereden gelen ışıkla mı yoksa ateşin yanında mı daha iyi görüyorsun?” diye sordum.</p>

      <p class="e-paragraf">“Ateşin yanında!” dedi Herbert ve yanıma biraz daha yaklaştı.</p>

      <p class="e-paragraf">“Bana bak.”</p>

      <p class="e-paragraf">“Bakıyorum dostum.”</p>

      <p class="e-paragraf">“Bana bir dokunsana.”</p>

      <p class="e-paragraf">“Dokunuyorum.”</p>

      <p class="e-paragraf">“Ateşim var mı? Dün gece yaşadıklarım yüzünden kafayı oynatmış olamam değil mi?”</p>

      <p class="e-paragraf">“Hayır dostum!” dedi beni dikkatle inceledikten sonra. “Çok heyecanlı görünüyorsun ama kendindesin.”</p>

      <p class="e-paragraf">“Kendimdeyim; biliyorum. Nehrin aşağısında sakladığımız adamın Estella’nın babası olduğunu da biliyorum.”</p>

      <p class="e-1-baslik" id="toc_marker-3-12">Elli Birinci Bölüm</p>

      <p class="e-paragraf">Estella’nın anne babasının izini sürüp kim olduklarını ortaya çıkarmak benim için niye bu kadar önemliydi bilmiyorum. Benden daha akıllı birisi bu öğrendiklerimin sonunun nereye varacağına, sonuçların ne olacağına dikkatimi çekene kadar bunun farkına varmadım.</p>

      <p class="e-paragraf">Ama Herbert’la bu önemli konuşmayı yaptıktan sonra bu meseleyi enine boyuna Bay Jaggers’la konuşmaya ve de gerçeğe tam anlamıyla ulaşmaya karar verdim. Bunu Estella için mi yaptım, yoksa uzun zaman himayesinde olduğum bir adama öğrendiklerimi anlatmaktan zevk mi duyacaktım bilmiyorum. Sanırım ikinci şık gerçeğe daha yakın.</p>

      <p class="e-paragraf">Her neyse... O gece Herbert beni Gerrard Sokağına gitmekten güçlükle vazgeçirebildi. Kaçağımızın güvenliği bana bağlıyken benim o gece dışarı çıkmam durumunda döndüğümde yatak döşek yatacak olmamı hatırlatması sabırsızlığımı yatıştırdı. Defalarca kez ertesi gün mutlaka gideceğimi söyleyip sesimi kestim ve o gece yaralarımın daha iyi tedavi olabilmesi için evde kalmayı kabul ettim. Ertesi sabah erkenden dışarı çıktık. Smithfield’in yanındaki Giltspur Caddesinin başına geldiğimizde Herbert şehir merkezine doğru yoluna devam etti. Bense Küçük Britanya’ya doğru yollandım.</p>

      <p class="e-paragraf">Bay Jaggers ve Wemmick kesilen makbuzları periyodik olarak kontrol ederler, her şeyi yoluna koyarlardı. Böyle zamanlarda Wemmick defterlerini ve dosyalarını alıp Bay Jaggers’ın odasına götürürdü ve yukarıdaki çalışanlardan biri aşağı iner, Wemmick’in odasında dururdu. Wemmick’in yerinde yukarıdakilerden birini görünce yine hesapları kontrol ettiklerini anladım ama ikisinin o an beraber olmalarına üzülmedim bu sefer, çünkü Wemmick kendisiyle ilgili bir şey anlatmadığımı bizzat duyacaktı.</p>

      <p class="e-paragraf">Sargılar içindeki kolum ve omzumda duran, giymediğim paltomla görüntüm, anlatmak istediklerim için uygun zemini hazırlayacaktı. Şehre döner dönmez Bay Jaggers’a kısaca kazadan bahseden bir mektup yollamış olsam da detayları anlatmak zorunda kaldım. Olayın özelliği dolayısıyla daha önceki konuşmalarımıza kıyasla daha az ciddiyet vardı konuşmalarımızda ve de delillere pek değinmedik. Ben felaketi anlatırken Bay Jaggers her zamanki gibi ateşin karşısına geçti. Wemmick sırtını sandalyeye dayayıp elleri pantolonunun ceplerinde bana bakıyordu. O iki korkunç maske -ki ben o ikisinin o ofisin ayrılmaz parçaları olduğunu düşünürüm- sanki o anda yangının kokusunu almış gibi görünüyorlardı.</p>

      <p class="e-paragraf">Anlattıklarım bitti; onların soruları da... Ondan sonra Bayan Havisham’ın Herbert’a dokuz yüz şilin verilmesi gerektiğini belirten notlarını çıkarttım. Bay Jaggers’ın gözleri onları görünce daha bir çukurlaştı ama onları Wemmick’e verip bir çek hazırlamasını istedi. Bu sırada gözüm çeki yazan Wemmick’teydi. Yeni boyanmış botlarıyla yavaş adımlarla yürüyen Bay Jaggers bana baktı ve ben çeki cebime koyarken, ‘Senin için bir şey yapmadığımız için üzgünüm Pip!” dedi.</p>

      <p class="e-paragraf">“Bayan Havisham benim için yapabileceği bir şey olup olmadığını sorduğunda ona verdiğim cevap ‘Hayır!’ oldu.” dedim.</p>

      <p class="e-paragraf">Bay Jaggers, “Herkes işini bilmeli!” dedi. Wemmick’in dudaklarını okudum: “Taşınabilir mal!” diyordu.</p>

      <p class="e-paragraf">“Ben senin yerinde olsam hayır demezdim ama herkes kendi işine bakmalı.” dedi Bay Jaggers.</p>

      <p class="e-paragraf">Wemmick biraz kızgın bir tonda, “Herkes taşınabilir mal edinmeye çalışmalı!” dedi.</p>

      <p class="e-paragraf">Esas konuşmak istediğim konuya girmenin tam zamanı olduğunu düşündüm ve Bay Jaggers’a dönüp, “Bayan Havisham’a sorduğum bir şeyler var ama... Ondan evlat edindiği kızıyla ilgili bildiklerini anlatmasını istedim; o da ne biliyorsa anlattı.” dedim.</p>

      <p class="e-paragraf">Bay Jaggers, “Öyle mi?” diyerek hafif eğilip botlarına baktı. “Bayan Havisham’ın yerinde olsaydım bunu yapacağımı zannetmiyorum. Ama o kendi işini en iyi kendisi bilir.”</p>

      <p class="e-paragraf">“Ben Bayan Havisham’ın evlat edindiği kızın geçmişiyle ilgili kendisinin bildiği kadarından daha fazlasını biliyorum efendim. Onun annesini biliyorum.” dedim.</p>

      <p class="e-paragraf">Bay Jaggers yüzünde sorgulayan bir ifadeyle, “Annesini mi?” diye sordu.</p>

      <p class="e-paragraf">“Son üç gün içinde annesini gördüm.” dedim.</p>

      <p class="e-paragraf">“Evet?” dedi Bay Jaggers.</p>

      <p class="e-paragraf">“Siz de gördünüz efendim. Siz benden daha sık gördünüz hatta.”</p>

      <p class="e-paragraf">“Evet?” dedi Bay Jaggers.</p>

      <p class="e-paragraf">“Ben hatta onun geçmişiyle ilgili sizden de çok şey biliyorum.” dedim. “Onun babasını da biliyorum ben.”</p>

      <p class="e-paragraf">Bay Jaggers’ın irkilmesinden onun Estella’nın babasını bilmediği anlaşılıyordu. Provis’in Herbert’a anlattıklarını dinledikten sonra Provis’in ona tam olarak kendisini tanıtmadığından şüphelenmiştim zaten. Kendisine avukat olarak Bay Jaggers’ı tuttuğunda ilk davanın üzerinden üç dört sene geçmişti ve ona, o kadının kocası olduğunu söylememişti. Daha önce bunu Bay Jaggers’ın bilmediğinden emin değildim ama artık bundan hiç kuşkum yoktu.</p>

      <p class="e-paragraf">“Genç hanımın babasını biliyorsun, öyle mi Pip?” dedi Bay Jaggers.</p>

      <p class="e-paragraf">“Evet!” dedim. “İsmi Provis. Yeni Güney Galler’li.”</p>

      <p class="e-paragraf">Ben bunu söyleyince Bay Jaggers bile irkildi. Bunu mümkün olduğunca engellemeye çalıştı. Her zamanki mendil çıkarıp burnunu silme hareketine denk getirmeye çalıştı bu anı ama benim dikkatimden kaçmadı şaşkınlığı. Wemmick’in tepkisi ne oldu bilmiyorum çünkü ona bakmaya çekinmiştim. Bay Jaggers o keskin zekasıyla belki aramızdaki gizli dostluğu fark eder gibi gelmişti.</p>

      <p class="e-paragraf">Bay Jaggers gayet soğukkanlı bir tonda, “Peki Bay Provis bu iddiasını nasıl kanıtlamayı düşünüyor.” dedi. Mendilini burnuna götürmek üzereydi.</p>

      <p class="e-paragraf">“Onun böyle bir iddiası yok; hiç de olmadı zaten. Kızının hayatta olduğundan bile habersiz!” dedim.</p>

      <p class="e-paragraf">İlk defa o mendil buruna götürülmedi! Cevabım onun için o kadar beklenmedik bir cevaptı ki, hareketin devamını getiremeden mendilini tekrar cebine koydu, kollarını kavuşturdu ve gözlerini bana dikip yüzünde ciddi bir ifadeyle bana bakmaya başladı. Yüz ifadesi değişmiyordu.</p>

      <p class="e-paragraf">Ondan sonra ona bildiğim her şeyi ve bunları nasıl öğrendiğimi anlattım. Yalnız bir konuda yalan söyledim: Wemmick’ten öğrendiğim bir hususu Bayan Havisham’dan öğrenmiş olduğumu söyledim. Bu konuda çok dikkatliydim. Bütün bildiklerimi anlatana kadar Wemmick’in yüzüne hiç bakmadım. Gözlerimi en sonunda Wemmick’e çevirdiğimde kalemini çıkardığını ve masada önündeki kâğıtlarla ilgilendiğini gördüm.</p>

      <p class="e-paragraf">Bay Jaggers evraklara bakmak için masaya yaklaştı, “Bay Pip içeri girdiğinde hangilerine bakıyordunuz Bay Wemmick?” dedi.</p>

      <p class="e-paragraf">Ama ben önemsenmemeyi kabullenemezdim ve hırsla karşısına geçip, benimle açık açık, erkekçe konuşmasını istedim. Arkası fos çıkan beklentilerimi, bunların ne kadar uzun zaman devam ettiklerini ve en sonunda keşfettiğim olayı hatırlattım ona ve içinde bulunduğum tehlikeli durumdan bahsettim. Benim ona duyduğum güvene ve bu sebeple anlattıklarıma karşılık onun güvenini hak ettiğimi söyledim. Onu suçlamadığımı, ondan şüphelenmediğimi ya da kendisine karşı bir güvensizlik durumumun olmadığını ifade edip sadece bana gerçekleri anlatmasını istedim. Neden böyle bir şey istediğimi ve buna hakkım olup olmadığını sorarsa da buna verecek bir cevabım olduğunu; çok uzun bir süredir Estella’yı sevdiğimi ve onu kaybetmiş olsam da, acım çok büyük olsa da, onunla ilgili her şeyin beni dünyadaki her şeyden daha fazla ilgilendirdiğini söyledim. Bay Jaggers’ın inatla sükûnetini muhafaza ettiğini görünce Wemmick’e dönüp, “Wemmick, yufka yürekli biri olduğunuzu biliyorum. Sevimli evinizi, ihtiyar babanızı, iş yerindeki hayatınızdan sonra orada neler yaptığınızı, nasıl neşelendiğinizi gördüm. Rica ederim, benim yerime Bay Jaggers’la konuşun da bütün bu anlattıklarımı dikkate alıp benimle daha açık ve net konuşsun!” dedim.</p>

      <p class="e-paragraf">Ben bunları söyledikten sonra birbirlerine öyle bir bakışları vardı ki... Daha önce onları birbirlerine hiç bu kadar garip bakarken görmemiştim. Başta “Bay Jaggers bu söylediklerimden ötürü Wemmick’in işine son verir mi acaba?” diye bir düşünce aklımdan geçtiyse de Bay Jaggers’ın gülümsediğini ve Wemmick’in daha cesaretli bir havaya büründüğünü görünce bu düşüncemden vazgeçtim.</p>

      <p class="e-paragraf">“Neden bahsediyor? Senin yaşlı bir baban ve kendine has eğlenceli bir hayatın mı var?” dedi Bay Jaggers.</p>

      <p class="e-paragraf">“Buraya onları getirmem gerekmiyor, öyle değil mi?” diye cevap verdi Wemmick.</p>

      <p class="e-paragraf">Bay Jaggers kolunu omzuma koyarak içten bir gülümsemeyle, “Pip, bu adam var ya, Londra’nın en üçkâğıtçı adamı!” dedi.</p>

      <p class="e-paragraf">Wemmick, “Hiç de değil! Siz varken...” dedi daha da cesur bir ses tonuyla...</p>

      <p class="e-paragraf">Aynı garip bakışlarla birbirlerini süzdüler yine...</p>

      <p class="e-paragraf">“Senin sevimli bir evin mi var?” dedi Bay Jaggers.</p>

      <p class="e-paragraf">“İşime engel olmadığı müddetçe bunun sakıncası yok. Size bakıyorum da efendim bütün bu işlerden sonra yorgunluğunuzu atmak için siz de öyle sıcak bir yuva kurmayı planlıyormuşsunuz gibi geliyor.”</p>

      <p class="e-paragraf">Bay Jaggers başını iki ya da üç kez Wemmick’i onaylar mahiyette salladı ve bir iç çekti. “Pip!” dedi. “Boş beklentilerle ilgili konuşmayacağız. Senin yaşadıkların henüz çok yeni olduğu için benden daha iyi biliyorsun o meseleleri. Ama öbür meseleden konuşacak olursak sana bir şey söyleyeceğim. Dikkatle dinle. Bir şeyi itiraf edeceğim yok!”</p>

      <p class="e-paragraf">Ben bir şey itiraf etmediğini anladığımı söyleyene kadar bekledi.</p>

      <p class="e-paragraf">“Bak Pip, farz et ki senin az önce bahsettiğin şartlar altında bir kadın çocuğunu gizliyor ve bunu avukatına söylemek zorunda kalıyor çünkü avukatı davada onu savunabilmesi için çocukla ilgili ayrıntıları da bilmesi gerektiğini söylüyor. Avukatı aynı zamanda yaşlı, zengin ve garip bir kadına bir çocuk bulup evlat edinmesine yardım edeceğine daha önceden söz vermiş bulunuyor.”</p>

      <p class="e-paragraf">“Anlıyorum efendim.”</p>

      <p class="e-paragraf">“Farz et ki o avukatın hayatı suçlular arasında geçmiş ve çocuklar hakkında bildiği tek şey sayılarının çok olması ve kendilerini bekleyen acı sona doğru hızla yol almaları. Farz et ki sık sık çocukların parmaklıkların arkasında mahkemede ifade verdiklerini ve cezaevine konulduklarını, kırbaçlandıklarını, yerlerinden yurtlarından uzaklaştırıldıklarını, ihmal edildiklerini ve günün birinde asılacak suçlular olmaya aday olacak şekilde büyüdüklerini görmüş. Farz et ki iş yaşamında gördüğü bütün bu suçlu çocukları ağına takılan balık yavruları gibi görüyor. Günün birinde hepsi yargılanacak, savunulmaları gerekecek, anasız babasız kalacak ve toplumun başına bela olacak ona göre.”</p>

      <p class="e-paragraf">“Anlıyorum efendim.”</p>

      <p class="e-paragraf">“Farz et ki Pip, babasına öldüğü söylenen küçük, şirin bir çocuk var. Babası gerçeği öğrenmeye bile teşebbüs edemiyor ve bu çocuğu kurtarabilmek mümkün. Ve bu kadına avukat sözünü geçirtebiliyor. Ona ‘Ne yaptığını ve nasıl yaptığını biliyorum. Şöyle saldırdın, böyle kendini savundun ve şüpheyi başka yöne çekmek için şunları şunları yaptın. Her şeyin farkındayım. Seni aklamak için çocuğu göstermek gerekmezse çocuğu bana ver. Onu bana verirsen ben de seni kurtarmak için elimden geleni yaparım. Sen kurtulursan çocuğun da kurtulur. Sen kurtulmasan da çocuk kurtulur.’ diyor. Farz et ki bunlar söyleniyor ve kadın beraat ediyor.”</p>

      <p class="e-paragraf">“Sizi çok iyi anlıyorum.”</p>

      <p class="e-paragraf">“Bunların itiraf olmadığını da anlıyorsun değil mi?”</p>

      <p class="e-paragraf">“Anlıyorum!” dedim.Wemmick de, “İtiraf yok ortada!” dedi.</p>

      <p class="e-paragraf">“Farz et ki Pip, kadın ölüm korkusu yüzünden hafiften aklını oynatıyor ve serbest kalınca dış dünyadan çok korkup avukatına sığınıyor. Ve farz et ki adam onu evine kabul ediyor ve onun vahşi yönü ne zaman ortaya çıkarsa onu bastırıyor. Bu hayali durumu anlıyor musun?”</p>

      <p class="e-paragraf">“Hem de çok iyi anlıyorum.”</p>

      <p class="e-paragraf">“Farz et ki çocuk büyüyor ve para için evleniyor. Annesi de hâlâ hayatta. Babası da hayatta. Anneyle baba birbirinden habersiz ve çok uzaklar birbirlerine... Sır hâlâ sır olmaya devam ediyor, ta ki sen bunu ortaya çıkartana kadar. Bu son söylediğim sende kalsın yalnız, bu çok önemli.”</p>

      <p class="e-paragraf">“Öyle olacak zaten.”</p>

      <p class="e-paragraf">“Wemmick de buna çok dikkat etmeli.”</p>

      <p class="e-paragraf">Wemmick de sırrı tutacağını söyledi.</p>

      <p class="e-paragraf">“Bu sırrı ortaya çıkarmanın kime bir yararı dokunur ki? Babaya mı? Anneyle bir araya gelmek isteyeceğini sanmam. Anneye mi? Bence öyle bir suç işlediyse şu an bulunduğu yerde çok daha güvende. Kızın işine mi yarar? Annesiyle babasının kim olduğunu kocasına söylemek isteyeceğini zannetmiyorum. Yirmi yıldır uzak kaldığı sefilliğe geri mi dönsün? Sen onu sevmiştin Pip ve o senin hayallerinin baş köşesindeydi. Emin ol aynı durum tahmin ettiğinden çok daha fazla erkek için geçerliydi. O kadar ki, bunun farkında olsaydın sargılar içindeki sol elini kesmek isterdin. Sonra öbür elini, kesmesi için Wemmick’e uzatırdın.”</p>

      <p class="e-paragraf">Wemmick’e baktım. Son derece ciddi bir ifade vardı yüzünde. İşaret parmağını dudağına götürdü. Ben de aynısını yaptım. Bay Jaggers da aynısını yaptı. Daha sonra Bay Jaggers her zamanki tavrını takınarak, “Evet Wemmick, Bay Pip geldiğinde hangisine bakıyorduk?” dedi.</p>

      <p class="e-paragraf">Onlar çalışırken bir süre yanlarında durdum ve birbirlerine birkaç kez daha garip garip baktıklarını gördüm. Daha önceki hallerinden farklılardı. İkisinin bakışlarından da “Profesyonel olmayan yönümü, zayıflıklarımı mı gösterdim acaba?” gibi bir kuşku okunuyordu. Öyle olmaktan kuşkulanmışlardı sadece; bundan emin oldukları söylenemezdi. Bu durum ikisini de rahatsız etmişti. Bay Jaggers ters ters konuşuyor, Wemmick ise sonuna kadar kendisini savunuyordu. Onları daha önce hiç böyle görmemiştim. Genelde iyi geçinirlerdi.</p>

      <p class="e-paragraf">İkisi de Mike’ın gelmesiyle çok rahatladı. Mike kürk şapkalı, koluna burnunu silme alışkanlığı olan bir müşteriydi. Oraya ilk gittiğimde onu gördüğümü hatırlıyordum. Ya bu adamın ya da aile efradından birinin başı beladan kurtulmuyordu galiba. (Bela orada Newgate demekti.) O gün oraya büyük kızının bir dükkândan bir şey aşırdığı gerekçesiyle gözaltına alındığını söylemek için gelmişti. O bu durumu Wemmick’e izah ederken, Bay Jaggers şöminenin önünde ayakta duruyordu ve anlatılanlara kayıtsız kaldı. Sonra Mike’ın gözünden yaşlar gelmeye başladı.</p>

      <p class="e-paragraf">“Ne yapmaya çalışıyorsun?” dedi Wemmick buz gibi bir ses tonuyla. “Niye mızıldanıyorsun böyle?”</p>

      <p class="e-paragraf">“Onun için gelmedim Bay Wemmick.”</p>

      <p class="e-paragraf">“Evet onun için geldin. Bunu nasıl yaparsın? Eğer ağlayıp zırlayacaksan buraya hiç gelme. Ne geçecek eline böyle yapınca?”</p>

      <p class="e-paragraf">Mike, “İnsan hislerine hakim olamıyor Bay Wemmick!” dedi.</p>

      <p class="e-paragraf">Wemmick, “Nesine? Bir daha söyle bakayım!” dedi. Çok acımasız bir hali vardı.</p>

      <p class="e-paragraf">“Bana bak efendi!” dedi Bay Jaggers bir adım yaklaşarak. “Hemen bu iş yerinden çık! Buraya hisler giremez. Dışarı!”</p>

      <p class="e-paragraf">“Hak ettin bunu!” dedi Wemmick. “Dışarı!”</p>

      <p class="e-paragraf">Zavallı Mike süklüm püklüm dışarı çıktı. Bay Jaggers ve Wemmick bu sayede eski hallerine döndüler ve öğle yemeğinden daha yeni kalkmışlar gibi şevkle çalışmalarına devam ettiler.</p>

      <p class="e-1-baslik" id="toc_marker-3-13">Elli İkinci Bölüm</p>

      <p class="e-paragraf">Cebimde çekim, Küçük Britanya’dan Bayan Skiffins’in muhasebeci kardeşinin yanına gittim ve Bayan Skiffins’in muhasebeci kardeşi gidip hemen Clarriker’ı getirdi de en nihayetinde aramızdaki anlaşmayı bir sonuca bağlamış olduk. Bu da beni oldukça rahatlattı. Büyük umutlara kapıldığım günden beri yaptığım tek iyi şey, sonunu getirebildiğim tek iş buydu.</p>

      <p class="e-paragraf">Clarriker şirketin işlerinin hızla büyüdüğünü ve artık doğuda küçük bir şube açabileceklerini; yeni ortaklıklarından sonra Herbert’ın bu görevi alıp oraya gidebileceğini söyleyince arkadaşımdan ayrılacağım fikrine kendimi alıştırmam gerektiğini düşündüm. Beni burada tutan son bağ da kopmak üzereydi ve çok yakında rüzgârın ve dalgaların kucağında olacaktım.</p>

      <p class="e-paragraf">Ama şurası bir gerçek ki Herbert’ın akşam gelip bana bütün bu değişiklikleri neşe içinde anlattığını dinlemek büyük mutluluktu. O hiçbir şeyden haberim olmadığını sanıyor, Clara’yı Binbir Gece Masalları’nın yaşandığı ülkelere götüreceği ve benim onlara katılacağım (Deve kervanlarıyla katılırdım Allah bilir!) günlerin hayalini kuruyordu. Beraber Nil’in kıyısına gidecek, dünya harikası yapıları, yerleri görecektik... Bu güzel planlarda yer alacağımı sanmıyordum şahsen ama Herbert’ın önünün açıldığı aşikârdı. İhtiyar Bill Barley rom içip acı biber yemeye devam ediyordu bu arada. Çok yakında kızına çok iyi bakacaktı birileri!</p>

      <p class="e-paragraf">Mart ayı gelmişti. Sol kolumun iyileşmesi o kadar zaman alıyordu ki hâlâ paltomu doğru düzgün giyemiyordum. Sağ kolum nispeten daha iyiydi. En azından işimi görebilecek kadar...</p>

      <p class="e-paragraf">Bir pazartesi sabahı Herbert’la ben kahvaltıdayken Wemmick’ten aşağıya metnini yazdığım mektup geldi:</p>

      <p class="e-paragraf">“Walworth. Bu mektubu okur okumaz yakın. Hafta ortasında -ya da çarşamba diyelim- eğer kendinizi hazır hissediyorsanız yapacağınızı bildiğiniz şeyi yapabilirsiniz. Şimdi yakın.”</p>

      <p class="e-paragraf">Bunu Herbert’a okuttuktan sonra ateşe attım. Yaktığımız zaman mesajı iyice zihnimize kazımış durumdaydık tabii. Daha sonra ne yapmamız gerektiğini konuştuk, çünkü kolumdaki bu rahatsızlık göz ardı edilecek bir şey değildi.</p>

      <p class="e-paragraf">“Ben bunu defalarca düşündüm!” dedi Herbert. “Bir Thames kayıkçısı tutmaktan daha iyi bir yol biliyorum. Startop’u alalım. İyi biri. Gücü kuvveti yerinde, maharetli. Bizi de seviyor. Hem heyecanlı olaylardan hoşlanır. Güvenilirdir de...”</p>

      <p class="e-paragraf">Startop benim de aklımdan birkaç kez geçmişti.</p>

      <p class="e-paragraf">“Peki ona olayın ne kadarını anlatacaksın Herbert?”</p>

      <p class="e-paragraf">“Çok azını bilmesi lazım. Sabah oluncaya kadar bunun gizli bir çılgınlık olduğunu bilmesi yeter. Sabahleyin ona Provis’i acil olarak yurt dışına çıkarman gerektiğini söylersin. Onunla sen de gidecek misin?”</p>

      <p class="e-paragraf">“Orası kesin.”</p>

      <p class="e-paragraf">“Nereye?”</p>

      <p class="e-paragraf">İngiltere’nin dışında olunduğu müddetçe nereye gidildiğinin bir önemi yoktu. Hamburg da olabilirdi, Rotterdam da.. Antwerp de... Bizim bulunduğumuz limandan geçen herhangi bir yabancı gemi işimizi görürdü. Onu kayıkla Gravesend’in de ötesine götürmek, gemiye oradan bindirmek istiyordum, çünkü Gravesend şüpheli şahısların aramalarının yapıldığı kritik bir noktaydı. Yabancı gemiler Londra’dan suların yükselme zamanında kalktığından biz daha öncesinde sular çekildiğinde kayığımıza binip, kuytu bir köşede bekleyecek ve geçen bir gemiye binecektik.</p>

      <p class="e-paragraf">Herbert bu planı onayladı ve gerekli araştırmaları yapmak için kahvaltıdan sonra hemen dışarı çıktık. Hamburg’a giden bir geminin bizim için oldukça uygun olduğuna karar verdik ve tüm planlarımızı bu doğrultuda yaptık. Yine de suların yükseldiği aynı saatlerde hangi yabancı gemilerin Londra’dan ayrılacağını da öğrendik ve hepsinin şeklini ve rengini ezberledikten sonra içimiz rahat etti. Sonra birkaç saatliğine ayrıldık. Ben pasaport işlemlerini halletmeye gittim; Herbert da Startop’un evine... Herhangi bir problemle karşılaşmadan ikimiz de yapmamız gerekenleri yaptık ve daha önce konuştuğumuz gibi saat birde buluştuk. Ben pasaportları çıkartmıştım; Herbert Startop’u görmüştü. Startop bize katılmaya tahmin ettiğimizden daha da istekliymiş.</p>

      <p class="e-paragraf">İkisi kürekleri çekecekti, ben de dümende olacaktım ve ses çıkartmayacaktık. Hızlı olmamız şart değildi, önemli olan gideceğimiz yere gitmemizdi. O akşam Herbert’ın Mill Pond Bank’e gitmeden akşam yemeğinde eve gelmemesine karar verdik. Ertesi gün, yani salı günü, oraya hiç gitmemeli, Provis’i evin yakınlarındaki bozuk merdivenlerden çarşamba günü bizim yaklaştığımızı görünce -daha erken değil- inebilmesi için hazırlamalıydı. Planın onunla ilgili kısmı o pazartesi gecesi ona anlatılmalıydı. Daha sonra onunla hiçbir şekilde bağlantıya geçilmemeliydi. Ta ki biz onu kayıkla oradan alıncaya dek...</p>

      <p class="e-paragraf">İkimiz de yapmamız gerekenleri iyice kafamıza yazdıktan sonra ben eve gittim.</p>

      <p class="e-paragraf">Dış kapının anahtarını açtıktan sonra posta kutusunda bir mektup buldum. Mektup banaydı. Kötü bir yazıyla yazılmamıştı ama oldukça kirlenmişti. Elden gönderilmişti ve içinde şunlar yazıyordu:</p>

      <p class="e-paragraf">“Bu gece ya da yarın gece saat dokuzda bataklıktaki kireç ocağının yanındaki kanal bekçisinin kulübesine gelmekten korkmazsan eğer gelsen iyi olur. Amcan Provis’le ilgili bilgi istiyorsan kimseye bir şey söylemeden ve vakit kaybetmeden gel. Tek başına gelmen lazım. Bunu da yanında getir.”</p>

      <p class="e-paragraf">Bu mektuba gelene kadar düşünmem gereken bir sürü mesele vardı zaten. “Bir bu eksikti!” dedim. Ne yapmam gerektiğini bilmiyordum. En kötüsü de bir an önce karar vermem gerekiyordu yoksa öğleden sonra kalkan arabayı kaçıracaktım, ki o araba beni o gece belirtilen saatte oraya götürmüş olacaktı. Ertesi günün gecesi gitmeyi düşünemezdim, çünkü o zaman gemiyle gitmemize az bir zaman kalmış olacaktı. Oraya gidince öğreneceklerim her neyse bizim o yolculuğa çıkmamızı etkileyecek derecede önemli olabilirdi.</p>

      <p class="e-paragraf">“Düşünmek için yeterli zamanım olsaydı eğer yine de giderdim.” diye düşünüyorum. Çok az zamanım olduğu için -saatime bir baktım arabanın kalkmasına bir buçuk saat kalmış- gitmeye karar verdim. Aslında gitmemem gerekiyordu ama öğreneceğim şey Provis amcamla ilgili olduğu için yapmam gereken hazırlıklar olduğu halde oraya gitme fikri ağır bastı.</p>

      <p class="e-paragraf">İnsanın acelesi varken bir mektupta yazılanlara tam anlamıyla vakıf olabilmek kolay olmuyor. O yüzden bu gizemli mektubu iki kez daha okumak zorunda kaldım. Söylenenlere harfiyen uyarak Herbert’a yazdığım notta yakında yurt dışına çıkacağım ve gittiğim yerde ne kadar süre kalacağımı bilmediğim için, hemen Bayan Havisham’ı görmek istediğimi söyledim. Kapıyı kilitlemeye ve paltomu giymeye yetecek zamanı ancak bulabildim. Eğer araba tutup ana caddeden gitseymişim arabayı kaçırırmışım. Araba yeni yola çıkmıştı ki yakaladım. Diz boyu samanların arasından geçerken kendime geldiğimde gördüm ki tek yolcu benim.</p>

      <p class="e-paragraf">Kendime geldikten sonra diyorum, çünkü o mektubu aldıktan sonra kendimde olduğum söylenemez. Sabah yaşadığım telaş yetmiyormuş gibi üzerine bir de bu mektup gelmişti. Uzun zamandır endişe içinde Wemmick’ten gelecek haberi bekliyor olduğum için sabah çok fazla telaşlanmıştım ve mektubu çok beklemediğim bir anda gelmişti. Şimdi ise arabanın içinde “Acaba oraya gitmek için geçerli sebeplerim var mı?” diye bir şüphe düşmüştü içime. “Acaba arabadan inip geri mi dönsem?” diye düşündüm. “Bu kimliği belirsiz şahsın çağrısına kulak asmasam mı acaba?” dedim. Kısacası telaşlı olan az çok herkesin yaşaması muhtemel kararsızlıkları ve çatışmaları yaşadım içimde. Ama yine de Provis’in adının geçmesi beni bağlıyordu. Sırf ben oraya gitmedim diye onun başına bir şey gelseydi kendimi affedebilir miydim hiç?</p>

      <p class="e-paragraf">Kasabaya vardığımızda hava kararmıştı ve ben rahatsızlığımdan dolayı yol boyunca arabanın dışarı kısmında oturamadığım için içerden yolculuk bana çok uzun ve sıkıntılı göründü. Mavi Domuz’a gitmeyi özellikle istemedim. Daha az bilinen bir hana girip akşam yemeği için bir şeyler ısmarladım. O hazırlanırken Satis’e gidip Bayan Havisham’ı sordum. Daha iyi olduğu söylense de hâlâ çok hastaydı.</p>

      <p class="e-paragraf">Kaldığım han eskiden ruhbanların mekânıymış. Yemek yediğim oda sekizgen bir öğretmenler odasıydı, vaftiz kurnasına benziyordu şekil itibariyle. Ben tabağımdakileri kesemediğimden hanın kel kafası parlayan sahibi benim için kesme işlemini gerçekleştirdi. Bu sırada konuşmaya başladık. Beni kendi hikâyemle eğlendirecek kadar iyiydi sağ olsun! Tabii ki Pumblechook’un benim en eski hamim ve servetimin mimarı olduğu ayrıntısını da es geçmemişti.</p>

      <p class="e-paragraf">“Genç adamı tanıyor musunuz?” dedim.</p>

      <p class="e-paragraf">“Tanımak mı? Çocukluğundan beri bilirim ben onu!”</p>

      <p class="e-paragraf">“Buralara bir daha hiç geldi mi?”</p>

      <p class="e-paragraf">“Evet, bazen gelip kalburüstü arkadaşlarını görür ve ona o kapıların açılmasına aracı olan adama sırt çevirir.”</p>

      <p class="e-paragraf">“Kimmiş o adam?”</p>

      <p class="e-paragraf">Hanın sahibi, “Kim olacak? Bay Pumblechook!” dedi.</p>

      <p class="e-paragraf">“Onun dışında kimseye vefasızlık yapmadı mı?”</p>

      <p class="e-paragraf">“Yapamaz ki! Eğer yapabilseydi yapardı. Neden? Çünkü ona emeği geçen tek kişi Bay Pumblechook da ondan!”</p>

      <p class="e-paragraf">“Pumblechook öyle mi söylüyor?”</p>

      <p class="e-paragraf">“Onun söylemesine gerek yok ki!” dedi.</p>

      <p class="e-paragraf">“Öyle mi söylüyor?”</p>

      <p class="e-paragraf">“Bunu anlatırken onu bir dinleseniz içiniz parçalanır.”</p>

      <p class="e-paragraf">“Ah Joe! Sen hiç böyle şeyler söylemezsin. Sevgi dolu, cefakâr dostum... Sen hiç şikâyet etmezsin. Sen de dünya tatlısı Biddy!” dedim içimden...</p>

      <p class="e-paragraf">“Geçirdiğiniz kazadan sonra iştahınız kesilmiş galiba!” dedi hancı kolumdaki sargılara bakarak. “Küçük bir lokma daha alsanız?”</p>

      <p class="e-paragraf">“Hayır teşekkür ederim.” deyip masadan kalkarak ateşin başına geçtim. “Daha fazla yiyemeyeceğim. Tabağımı götürün lütfen.”</p>

      <p class="e-paragraf">Joe’ya yaptığım vefasızlık için daha önce hiç bu kadar çok suçlu hissetmemiştim kendimi. Utanmaz üçkâğıtçı Pumblechook’u onunla karşılaştırınca... O ne kadar sahtekârsa, Joe o kadar dürüsttü; o ne kadar aşağılıksa Joe o kadar asildi.</p>

      <p class="e-paragraf">Ateşin başında belki bir saat, belki de daha fazla bunları düşündüm. Çok utanıyordum ve ben bunu çoktan hak etmiştim. Çalan saat çanları beni kendime getirdi -ama hüznüm ve pişmanlığım aynıydı, onların derecesinde bir azalma yoktu- ve ayağa kalktım; paltomun iplerini boynumun arkasından bağlattırıp dışarı çıktım. Öncesinde tekrar okuyayım diye cebimde mektubu aramıştım ama bulamamıştım. Arabayla gelirken samanların arasına düşmüş olabileceği fikri beni huzursuz etti. Ama bataklıklarda kanalların yanındaki kulübeye gideceğimi, o kişiyle orada saat dokuzda buluşacağımı biliyordum. Fazla zamanım kalmadığından hızlı adımlarla dosdoğru bataklık tarafına gittim.</p>

      <p class="e-1-baslik" id="toc_marker-3-14">Elli Üçüncü Bölüm</p>

      <p class="e-paragraf">Kapkaranlık bir geceydi. Kasaba sınırlarını geçip bataklığa geçtiğimde dolunay çıkmasına rağmen yine de karanlıktı. Sınırların üstünde gökyüzünde kurdele biçiminde bir açıklık vardı ve oradan ay görünüyordu; kırmızı ve kocaman... Birkaç dakika içinde o açık bölgenin üstüne çıktı ay ve bulut yığınlarının arkasına gizlendi.</p>

      <p class="e-paragraf">Melankolik bir rüzgâr çıkmıştı ve bataklık oldukça kasvetliydi. Bir yabancı burayı pek de tekin bulmazdı. Ben bile tereddütteydim; ayaklarım geri geri gidiyordu. Fakat ben buraları çok iyi biliyordum ve çok daha karanlık bir gecede bile yolu bulabilirdim. Buraya kadar geldikten sonra geri dönmek için herhangi bir mazeretim olamazdı. O yüzden, ayaklarım geri geri gitse de yoluma devam ettim.</p>

      <p class="e-paragraf">Gittiğim yön eski evimden uzaktaydı. Kaçak mahkumları takip ettiğimiz yerlere de uzaktı. Yürürken Gemi Hapishanesi tam arkamda kalmıştı ve arkama dönüp bakınca uzakta kum tepeciklerinin oradan süzülen ışıkları gördüm. Kireç ocağını en az eski batarya kadar iyi biliyordum ama birbirlerine millerce uzaklıktaydılar. Eğer iki noktada birden bir şey yanarsa uzun bir çizgi şeklinde bir ışık belirirdi aralarında.</p>

      <p class="e-paragraf">Başta geçtiğim kapıları arkamdan kapatmam ve nehrin kenarındaki banklarda yatan ve sonra dikilip otların arasında gezmeye başlayan sürülerin yanından geçerken ses çıkarmamam gerekti. Ama bir müddet sonra etrafta dolaşan bir tek ben kaldım.</p>

      <p class="e-paragraf">Kireç ocağına gitmem bir yarım saatimi aldı. İçerde kireç ağır ağır, boğucu bir koku çıkararak yanıyordu. Ateş yakmışlar, sonra da gitmişlerdi. Ortalıkta bir tek işçi bile yoktu. Tam yanında küçük bir taş ocağı vardı. Tam benim yolumun üzerindeydi bu ocak ve gün boyunca orada çalışılmıştı. Alet edevatlardan ve el arabalarından öyle olduğu anlaşılıyordu.</p>

      <p class="e-paragraf">Kazılan bu ocaktan tekrar bataklık seviyesine çıktığımda eski kulübede bir lambanın yandığını gördüm. Adımlarımı hızlandırıp kapıyı tıklattım. İçeriden bir cevap beklerken etrafıma baktım ve kanalın terk edilmişliğini ve haraplığını fark ettim. Çatısı kiremitten ahşap kulübe ise sert hava koşullarına uzun bir müddet daha dayanacak gibi görünmüyordu. Şimdi bile böyleyse... Çamurlar ve balçıklar kireçle kaplanmıştı ve ocağın insanın nefesini daraltan dumanı yavaş yavaş bana doğru geliyordu. Hâlâ kapıyı açan olmamıştı. Tekrar tıklattım kapıyı. Yine ses çıkmayınca bu sefer de “Kapının mandalını kendim açmayı deneyeyim.” dedim.</p>

      <p class="e-paragraf">Mandalı kaldırdım ve kapı açıldı. İçeri bakınca üzerinde yanan bir mum olan bir masa, bir kanepe ve tekerlekli bir karyolanın üzerinde bir battaniye gördüm. Yukarıda tavan arası gibi bir yer olduğundan, “Kimse var mı orda?” diye seslendim ama cevap veren olmadı. Sonra saatime baktım. Saat dokuzu geçiyordu; tekrar “Kimse var mı orada?” dedim. Yine cevap gelmeyince dışarı çıktım. Ne yapacağım konusunda kararsızdım.</p>

      <p class="e-paragraf">Yağmur bastırmıştı. Biraz önce gördüklerimden başka herhangi bir şey göremeyince dışarıda, tekrar içeri girdim. Kapının önünde durup, dışarı bakarak geceyi seyrettim. “Burada az önce kesin birileri vardı, yoksa mum yanmazdı; her kimse şimdi gelir.” diye düşünürken aklıma fitil uzun mu diye bakmak geldi. Bakmak için masaya gidip mumu elime aldım ki birdenbire biri mumu söndürdü. Bir sonraki olay ise arkadan sıkı bir kement atılması ve bunun başımın üzerinden geçmesiydi.</p>

      <p class="e-paragraf">“Yakaladım seni!” dedi birisi kısık sesle.</p>

      <p class="e-paragraf">Kementten kurtulmaya çalışırken, “Bu ne böyle? Sen kimsin? İmdaat! İmdaaat!” diye bağırmaya başladım.</p>

      <p class="e-paragraf">İki kolum da bedenime yapışmıştı ve yaralı kolum aşırı derecede acıyordu. Çığlıklarımı bastırmak için güçlü bir adam ağzımı ya eliyle kapatıyor ya da beni göğsüne bastırıyordu. Sıcak nefesini yüzümde hissediyor, karanlıkta çırpınıyordum. Bu arada beni iyice duvara yaslamıştı. “Hadi şimdi de bağır da işini bitireyim!” dedi.</p>

      <p class="e-paragraf">Yaralı kolumun acısından neredeyse bayılacak gibiydim. Olanlar beni şok etmişti. Beni yapmakla tehdit ettiği şeyi kolaylıkla yapabileceğini düşünüp sustum ve kolumu sıkan yeri mümkün olduğunca gevşetmeye çalıştım. Fakat çok sıkıydı. Daha önce kolum yanmıştı ama şimdi kaynıyordu!</p>

      <p class="e-paragraf">Gecenin gitmesi ve yerine koyu bir karanlığın gelmesinden adamın kepenkleri indirdiğini anladım. Biraz dolandıktan sonra aradığı çakmaktaşını ve çeliği buldu ve ateş yakmaya çalıştı. Gözlerim kavın arasına düşen, adamın elindeki kibritle yakmaya çalıştığı kıvılcımlardaydı. Sadece dudaklarını ve kibritin mavi kısmını görebilmiştim. Kav nemliydi -ki bu çok normaldi o şartlarda- ve kıvılcımlar birbiri arkasından sönüyordu.</p>

      <p class="e-paragraf">Adamın acelesi yoktu. Çakmak taşıyla çeliği tekrar birbirine sürttü. Kıvılcımlar büyümeye başladığında ilk önce ellerini ve siluetini gördüm. Oturuyordu ve masanın üzerine eğilmişti. Hepsi bu kadardı. Daha fazlasını göremiyordum. Kavı üfleyen mavi dudakları gördüm yine ve sonra bir ateş yandı. Orlick’ti bu!</p>

      <p class="e-paragraf">Kimi bekliyordum burada bilmiyorum ama beklediğim Orlick değildi. Onu görünce gerçekten de büyük bir tehlikede olduğumu anladım ve bakışlarımı yüzünde sabitledim.</p>

      <p class="e-paragraf">Yanan kibritle mumu yakıp kibriti yere attı ve üzerine bastı. Sonra mumu masanın üzerine koyarak kendinden uzaklaştırdı ki beni görebilsin. Masaya oturup kollarını kavuşturdu ve bana baktı. Beni duvara yaslı bir merdivene bağlamıştı. Tavan arasına bu merdivenle çıkılıyordu anlaşılan.</p>

      <p class="e-paragraf">Beni biraz daha süzdükten sonra, “İşte şimdi elime geçirdim seni!” dedi.</p>

      <p class="e-paragraf">“Çöz beni. Bırak gideyim!”</p>

      <p class="e-paragraf">“Bırakacağım. Bırakacağım aya, yıldızlara gideceksin. Zamanı gelince tabii.”</p>

      <p class="e-paragraf">“Beni buraya niye getirttin?”</p>

      <p class="e-paragraf">Yüzünde ölgün bir bakışla, “Bilmiyor musun?” diye sordu.</p>

      <p class="e-paragraf">“Neden karanlıkta tek başıma kıstırdın beni?”</p>

      <p class="e-paragraf">“Çünkü bunu tek başıma yapmak istedim. Bir kişi iki kişiden daha iyi sır tutar. Ah sen! Düşmanım... Sen!”</p>

      <p class="e-paragraf">Karşımda kollarını kavuşturmuş otururken gördüğü manzaranın onu neşelendirdiği belliydi. Başını sallıyor, kollarını kendine daha sıkı sarıyor ve bu haliyle daha da korkunç görünüyordu. Onu sessizce izlerken o elini yanındaki köşeye koydu ve oradan pirinç saplı bir tüfek çıkardı.</p>

      <p class="e-paragraf">“Hatırladın mı bunu?” dedi bana doğru nişan alarak. “Daha önce bunu nerede gördüğünü biliyor musun? Konuşsana, çakal!”</p>

      <p class="e-paragraf">“Evet!” dedim.</p>

      <p class="e-paragraf">“Senin yüzünden oradan ayrılmak zorunda kaldım. Senin yüzünden. Konuşsana!”</p>

      <p class="e-paragraf">“Başka ne yapabilirdim ki?”</p>

      <p class="e-paragraf">“Sen yaptın bunu. Tek başına bu bile yeterli bir neden benim için. Benimle sevdiğim genç kadının arasına girmeye nasıl cesaret edersin?”</p>

      <p class="e-paragraf">“Ben böyle bir şeyi ne zaman yaptım ki?”</p>

      <p class="e-paragraf">“Ne zaman yapmadın ki? Senin yüzünden emektar Orlick’i kötü tanıdı o. Sen beni kötü anlattın.”</p>

      <p class="e-paragraf">“Kötü biliyorsa bu senin yüzünden. Bu kötü ünü sen kendin kazandın. Sen kendine zarar verecek şeyler yapmasaydın ben hiç yapmazdım.”</p>

      <p class="e-paragraf">“Yalancı! Beni bu kasabadan ne pahasına olursa olsun kovduracakmışsın öyle mi?” Biddy’yle son konuştuğumuzda ona söylediklerimi tekrar ediyordu. “Bak sana ne diyeceğim. Beni buradan kovdurmak daha önce hiç bu geceki kadar gerekli olmamıştı senin için. Bu uğurda servetinin yirmi katını bile versen yeridir.” Kaplan gibi öyle bir hırladı ki doğru söylediğini anladım.</p>

      <p class="e-paragraf">“Bana ne yapacaksın?”</p>

      <p class="e-paragraf">“Senin canını alacağım!” deyip ayağa kalkarak yumruğunu güm diye masaya vurdu.</p>

      <p class="e-paragraf">Gözleri benden yana öne doğru eğildi, yavaşça yumruğunu açtı ve bana bakınca ağzı sulanmış gibi eliyle ağzını sildi. Sonra tekrar yerine oturdu.</p>

      <p class="e-paragraf">“Çocukluğundan beri sen hep emektar Orlick’in yolunun üzerinde bir engeldin. Bu gece yolundan çekiliyorsun işte. Artık seninle uğraşmayacak. Bittin sen!”</p>

      <p class="e-paragraf">Mezarıma yaklaştığımı hissediyordum. Bir an çevreme bakıp kurtulmanın bir yolunu aradım ama yoktu.</p>

      <p class="e-paragraf">Masanın üzerinde otururken kollarını tekrar kavuşturarak, “Senden geriye tek bir kemik bile kalmayacak. Kıyafetlerinden geriye bir kumaş parçası bile kalmayacak. Cesedini kireç ocağına atacağım. Oraya kadar omzumda taşıyacağım seni. İki kişiyi bile taşıyabilirim istersem. Ondan sonra insanlar sana ne olduğunu bulmaya çalışacaklar ama hiç kimse bir şey öğrenemeyecek.”</p>

      <p class="e-paragraf">Zihnimden hızla böyle bir ölüm sonrasında olabilecekler geçti. Estella’nın babası onu terk ettiğimi zannedecek ve ölene kadar beni suçlayacaktı. Herbert bile ona bıraktığım mektuptan sonra Bayan Havisham’ın evine sadece kapıdan uğradığımı öğrenince benden şüphelenecekti. Joe ve Biddy hiçbir zaman o gece ne kadar üzgün olduğumu bilmeyecekti. Kimse ne kadar acı çektiğimi, aslında dürüst olmayı ne kadar çok istediğimi, neler çektiğimi öğrenemeyecekti. Beni bekleyen ölüm korkunç bir sondu ama daha da korkuncu ölümümden sonra kötü hatırlanmaktı. O kadar büyük bir hızla geçiyordu ki bu düşünceler aklımdan, o bu kelimeleri söylerken ben daha doğmamış çocukların bile -Estella’nın çocuklarının ve onların çocuklarının- hakkımda kötü konuşacaklarını düşünmeye başlamıştım.</p>

      <p class="e-paragraf">“Şimdi it herif, seni bir hayvan gibi öldürmeden önce -öldürebilmek için seni böyle bağladım zaten- sana iyice bir bakayım. Düşmanım!”</p>

      <p class="e-paragraf">Bu ıssız yeri benden başka bilen çok az kişi olmasına rağmen yardım için tekrar bağırmak geldi aklıma ama yüzündeki o şeytani gülümsemeyle bana bakarken ağzımı açamadım. Ondan o kadar iğreniyorum ki... Ona yalvarmayacak, o beni öldürürken direnecektim o kadar. Bu kadar zor şartlar altındaki herkes gibi kalbim yumuşamıştı ve Allah’tan af dilerken sevdiklerimle vedalaşamadığımı ve artık vedalaşamayacağımı, onlara yapmak istediğim açıklamaları yapamayacağımı, hatalarımdan dolayı beni affetmelerini istediğimi söyleyemeyeceğimi düşündüm. Yine de ölürken eğer elime bir fırsat geçseydi onu öldürecektim.</p>

      <p class="e-paragraf">İçkiliydi. Gözleri kıpkırmızıydı. Boynunda teneke bir kutu asılıydı. Daha önce onu sık sık boynunda asılı duran etle ve içkisiyle gördüğümü hatırladım. Şişeyi dudaklarına götürdü ve yabani bir hayvan gibi bir yudum aldı içkiden. Yüzünün rengini değiştiren içkinin kokusu burnuma geldi.</p>

      <p class="e-paragraf">Tekrar kollarını kavuşturup, “İt! Emektar Orlick sana bir şey söyleyecek. O çirkef ablan senin yüzünden öldü!” dedi.</p>

      <p class="e-paragraf">Zihnim yine büyük bir hızla çalıştı ve o daha sözünü bitirmeden ablama yapılan saldırıyı, hasta halini ve ölümünü hatırladım.</p>

      <p class="e-paragraf">“Sen öldürdün onu, pis cani!”</p>

      <p class="e-paragraf">“Sana söylüyorum, sen yaptın! Sen sebep oldun!” deyip tüfeğini aldı ve aramızdaki boşluğa doğru bir el ateş etti. “Sana bu gece yaptığım gibi arkasından sokuldum ve hesabını gördüm. Öldü zannettim ben onu. Onu da kireç ocağına koysaydım zor dirilirdi. Ama bunu yapan aslında emektar Orlick değildi, sendin. Sen kayrılıyordun, o aşağılanıyor, tartaklanıyordu. Emektar Orlick’i aşağılamak, onu tartaklamak ha? Bunu ödeyeceksin! Sen yaptın, şimdi de bedelini ödeyeceksin.”</p>

      <p class="e-paragraf">İçkisinden bir yudum daha aldı ve daha çok gözü döndü. Şişeyi daha da yukarı dikmesinden anladım ki şişenin içinde fazla içki kalmamıştı. Onun içindekilerle kendinden geçip benim işimi bitirmeye çalışıyordu. O içkinin her bir damlası benim canımın bir damlasıydı âdeta. Buraya gelmeden önce sanki beni uyarmaya çalışan dumanlara karıştığım zaman ablama saldırdığında yaptıklarını yapacaktı; alelacele kasabaya gidecek, orada sürtecek, meyhanelerde kafa çekecekti. Onun kasabaya gittiğini düşündüm ve geçtiği sokaklarda yürürken hayal ettim onu. Kasabanın ışıkları ve canlılığıyla bataklığın ıssızlığı ve birazdan arasına karışıp gideceğim dumanlar birbirlerine tam tamına zıttı.</p>

      <p class="e-paragraf">O benimle konuşurken ben düşüncelerime yılları sığdırdım. Söyledikleri benim için sadece sözlerden ibaret değildi; anlattıklarını gözümde canlandırıyordum ben. Beynimin o aşırı heyecanlı ve uyanık haliyle bir yeri ve oradaki insanları gözümde canlandırmadan orayı düşünemiyordum. Bu görüntülerin canlılığını ifade edecek kelime bulamıyorum. O kadar dikkatle onu inceliyordum ki -kim olsa kendisine saldırmaya hazırlanan bir kaplana dikkat kesilir- en ufak bir parmak hareketinin bile farkındaydım.</p>

      <p class="e-paragraf">İkinci yudumundan sonra üzerinde oturduğu kanepeden kalktı ve masayı bir kenara itti. Sonra, mumu aldı ve karşımda durup onu katil elleriyle yüzüme tuttu. Bana bakıyordu ve bu manzara onu çok eğlendiriyordu.</p>

      <p class="e-paragraf">“Sana bir şey daha söyleyeyim. O gece merdivenlerden yuvarlanan da emektar Orlick’ti.”</p>

      <p class="e-paragraf">Sönen lambalarıyla merdivenler canlandı gözümün önünde. Kapıcının fenerinin duvarda oluşturduğu tırabzan gölgelerini gördüm. Bir daha asla göremeyeceğimi düşündüğüm daireyi gördüm. Yarı açık bir kapıyla kapalı bir kapıyı... Eşyaları...</p>

      <p class="e-paragraf">“O gece emektar Orlick neden oradaydı dersin? Bir şey daha, it! Sen ve o kız beni işimden attırınca ben de kendime yeni arkadaşlar, yeni patronlar buldum. Bazıları benim yerime mektup yazmalarını istediğimde yazıyorlar, anlıyor musun? Yazıyorlar, it herif! Senin gibi mıymıntı değil onlar, elli çeşit yazabilirler; senin gibi tek tip değil. Sen buraya ablanın cenazesine geldiğinde senin canını almayı kafama koymuştum ben. Sana ulaşmanın bir yolunu bulamayınca seninle ilgili her şeyi öğrenmeye çalıştım. Emektar Orlick kendi kendine ‘Eninde sonunda seni elime geçirmenin bir yolunu bulacağım.’ diyordu. Sonra bir baktım, beyimizin bir Provis amcası peyda olmuş!”</p>

      <p class="e-paragraf">Mill Pond Bank, Chinks’s Basin ve Old Green Copper Rope-Walk gözümün önüne geldi. Odasında oturan Provis, artık bir önemi kalmayan gizli sinyaller, güzel Clara, iyi yürekli anaç ev sahibesi, yatalak ihtiyar Bill Barley... Hepsi zihnime akın ediyordu. Küçük yaşam pınarımın birazdan hızla denize kavuşacak olması gibi...</p>

      <p class="e-paragraf">“Senin bir de amcan varmış! Ben seni küçükken Gargery’nin demirci dükkânında gebertseydim amcan falan olur muydu sanıyorsun? (Seni pazar günleri budanmış ağaçların arasında gezerken gördüğümde bunu yapmayı ne kadar istiyordum bir bilsen...) Hiç de olmazdı! Orlick gelip de yıllar önce bataklıkta bulduğu, sonra ablanın kafasına vururken kullandığı eğeyle kesilmiş prangaların senin Provis amcana ait olduğunu duydu. Şimdi senin de işini bitirecek. Ne var?”</p>

      <p class="e-paragraf">Benimle alay ederken mumu yüzüme o kadar yaklaştırmıştı ki, yüzümü ateşten korumak için yana çevirdim.</p>

      <p class="e-paragraf">“Ay! Yanan çocuk ateşten korkuyor!” diye bağırdı gülerek. “Emektar Orlick senin yandığını biliyordu, emektar Orlick senin Provis amcanı yurt dışına kaçıracağını biliyordu. Senin bu gece buraya geleceğini de biliyordu. Senin hakkından gelir o. Sana bir şey daha söyleyeyim it herif; bu da son olsun! Orlick nasıl senin hakkından gelirse Provis amcanın da hakkından gelecekler var. Yeğenini kaybettiği zaman aman kendini onlardan sakınsın! Kimse sevgili akrabasının bir kumaş parçasını bile, tek bir kemik parçasını bile bulamadığı zaman aman kendini sakınsın! Magwitch’in -bak, gerçek ismini de biliyorum- kendileriyle aynı toprakta yaşamasını istemeyenler var ve bunlar o başka bir yerdeyken onunla ilgili bütün havadisleri alıyorlardı ki, orayı terk edip kendileri için yine tehlike oluşturacağı zaman haberleri olsun. Belki de senin kadar sümsük olmayıp elli çeşit yazı yazabilen onlardır. Compeyson’dan ve darağacından kendini sakın Magwitch!”</p>

      <p class="e-paragraf">Mumu tekrar yüzüme tuttu ve yüzümden ve saçlarımdan dumanlar çıktı. Bir an arkasını dönüp masadan diğer mumu almaya giderek beni karanlıkta bıraktı. O tekrar bana doğru gelene kadar ben bir dua düşünmüş ve Joe, Biddy ve Herbert’la buluşmuştum.</p>

      <p class="e-paragraf">Masayla karşı duvar arasında birkaç adımlık bir mesafe vardı. Bu mesafe içinde bir aşağı bir yukarı gidip gelmeye başladı. Kuvveti daha da çoğalmış gibi görünüyordu ve gözlerinde hiddetli bir ifadeyle bana bakıyordu. Bende en ufak bir umut kırıntısı dahi kalmamıştı. İçimdeki acelecilik iyice çılgın bir hal alsa da, aklımda düşüncelerin yerini resimler alsa da bir şeyin çok iyi farkındaydım: Eğer benimle birlikte bana anlattıklarının da yok olacağını bilmeseydi o anlattıklarını asla anlatmazdı.</p>

      <p class="e-paragraf">Birdenbire durdu, şişesinin tıpasını açtı ve fırlatıp attı. Tıpa hafif olmasına rağmen kurşun gibi yere indiğini duydum. Yavaş yavaş içkisini içmeye başladı. Artık bana bakmıyordu. İçtiği likörün son birkaç damlasını avucuna döktü ve elini yaladı. Sonra bir vahşet nöbetine tutulmuş deli gibi küfrederek elindeki şişeyi fırlattı ve yere eğildi. Elinde uzun, ağır bir sapı olan demir bir çekiç gördüm.</p>

      <p class="e-paragraf">Verdiğim karardan vazgeçmedim. Ona yalvarma mahiyetinde tek bir söz bile söylemedim ama avazım çıktığı kadar bağırıp gücümün son raddesine kadar mücadele ettim. Bir tek başımla bacaklarımı oynatabiliyordum ama o zamana kadar benim de farkında olmadığım bir kuvvetle karşı koyuyordum. O sırada bana cevap veren sesler, bağırışlar duydum ve kapıda bir grup insan ve bir ışık belirdi. Bir kargaşadır kopmuştu. Orlick sanki suya atlıyormuş gibi bir sıçrayışta masanın üstüne atlayıp oradan da gecenin karanlığına daldı.</p>

      <p class="e-paragraf">Kendime geldiğimde ellerim çözülmüş bir halde yerde yatıyordum. Başım birisinin dizindeydi. Gözlerimi duvara yaslı duran merdivene dikmiştim ve şuurum yerine geldiğinde anladım ki hâlâ şuurumu kaybettiğim yerdeydim.</p>

      <p class="e-paragraf">İlk başta çevreme bakmak ve beni kimin kurtardığını öğrenmek için fazla ilgisizdim. Boylu boyunca yatmış merdivene odaklanmıştım ki merdivenle benim aramda bir yüz belirdi. Trabb’in çırağıydı bu!</p>

      <p class="e-paragraf">“Bir şeyi yok galiba!” dedi Trabb’in çırağı ciddi bir ses tonuyla. “Ama yüzü biraz solgun görünüyor.”</p>

      <p class="e-paragraf">Bu sözler üzerine kurtarıcım yüzüme eğildi ve sonunda kim olduğunu gördüm.</p>

      <p class="e-paragraf">“Herbert! Güzel Allah’ım!”</p>

      <p class="e-paragraf">“Aman yavaş Handel!” dedi Herbert. “Heyecan yapma!”</p>

      <p class="e-paragraf">“Eski dostumuz Startop!” dedim o da bana doğru eğilince.</p>

      <p class="e-paragraf">“Onun bize nasıl yardımcı olacağını hatırla ve sakin ol.” dedi Herbert.</p>

      <p class="e-paragraf">Bu söylediği beni ayağa kaldırmaya yetti ama kolumdaki acıdan yine yere yığıldım. “Zaman dolmadı değil mi Herbert? Bu gece hangi gece? Ben ne kadar zamandır buradayım?” Garip bir şekilde orada uzun bir süredir yattığımı düşünüyordum; bir gün bir gece ya da iki gün iki gece ya da daha uzun bir zamandır.</p>

      <p class="e-paragraf">“Zaman dolmadı daha. Hâlâ pazartesi gecesindeyiz.”</p>

      <p class="e-paragraf">“Allah’a şükür!”</p>

      <p class="e-paragraf">“Yarın bütün gün dinleneceksin.” dedi Herbert. “Nasıl da inliyorsun Handel’ciğim. Neren acıyor? Ayağa kalkabilecek misin?”</p>

      <p class="e-paragraf">“Evet evet. Yürüyebilirim!” dedim. “Yaralı kolumdan başka acıyan bir yerim yok.”</p>

      <p class="e-paragraf">Gömleğimi çıkardılar ve yapabilecekleri ne varsa yaptılar. Çok kötü şişmiş ve kızarmıştı. Dokunulmasına bile çok zor tahammül ediyordum. Mendillerini yırtıp bana yeni sargılar yaptılar ve kasabaya dönüp de koluma merhem buluncaya kadar beni idare etti bu sargılar. Kısa süre sonra karanlık ve boş kulübeden çıkıp yolumuzun üzerindeki taş ocağından geçtik. Trabb’in çırağı -kocaman adam olmuştu o da- elindeki fenerle önümüzden gidiyordu. Kapının önünde gördüğüm ışık bu fenerin ışığıydı demek ki. Ayı en son görmemden bu yana iki saat geçmişti ve hâlâ yağmur yağmasına rağmen hava daha açıktı. Biz yanından geçerken kireç ocağından dumanlar çıkıyordu ve daha önce dua ettiğim gibi şimdi de şükrediyordum.</p>

      <p class="e-paragraf">Yalvar yakar Herbert’a beni nasıl kurtarmaya geldiklerini anlattırdım. Başta bir şey anlatmak istemedi, benim de ses çıkarmamamdan yanaydı ama sonra o aceleyle cebimdeki mektubu yere düşürdüğümü ve ben çıktıktan hemen sonra eve Startop’la birlikte girdiklerinde mektubu yerde bulduklarını öğrendim. Mektupta kullanılan üslup onu rahatsız etmiş. Ayrıca benim ona söylediklerimle mektupta söylenenler birbirinden farklı olduğu için iyice huzursuz olmuş. On beş dakika kadar ne yapması gerektiğini düşündükten sonra bakmış ki huzursuzluğu azalacağına artıyor, hemen Startop’la birlikte durağa gitmiş. Startop da onunla gelmek istediğini söylemiş. Öğleden sonraki arabayı kaçırdıklarını öğrenince Herbert bu engelin oraya kesinlikle gitmesi gerektiğini gösteren bir işaret olduğunu düşünerek posta arabasıyla gitmelerine karar vermiş. Sonra da Startop’la ikisi beni ya da benden bir izi orada bulabilmek umuduyla Mavi Domuz’a gitmişler ama umduklarını bulamayınca Bayan Havisham’a gitmişler ve sonra izimi kaybetmişler. Daha sonra biraz dinlenip bataklıkta kendilerine rehberlik edecek birini bulmak için otele geri dönmüşler (Ben o sırada büyük ihtimalle kendi hikâyemin yerel versiyonunu dinlemekle meşguldüm!). Mavi Domuz’un kemerinin civarında aylak aylak gezenlerin arasında Trabb’in çırağı da varmış tesadüfen. Buna hiç şaşırmadım; o hep işinin olmadığı yerde bitiverirdi çünkü! Trabb’in çırağı onlara benim Bayan Havisham’ın evinden çıkıp yemek yediğim yere doğru gittiğimi gördüğünü söylemiş. Böylelikle onların rehberi çırak olmuş ve onunla kulübeye kadar gelmişler ama benim geldiğim yoldan değil, kasabanın içinden geçerek. Buraya gelirken Herbert gerçekten de Provis’in güvenliğiyle ilgili geçerli bir nedenden ötürü buraya çağrılmış olabileceğimi düşünüyormuş. O yüzden herhangi bir müdahalenin kötü bir sonuca yol açabileceğini düşünerek rehberin ve Startop’un ocağın kenarında beklemelerini istemiş ve yola kendisi devam etmiş. Kulübenin çevresini üç dört kez dolaşıp her şeyin yolunda olup olmadığından emin olmaya çalışmış. Kalın ve boğuk bir sesten başka bir şey duyamayınca benim gerçekten de içeride olup olmadığımdan şüphelenmeye başlamış ki ben o sırada çığlık çığlığa bağırmaya başlamışım. O da bağırarak bana karşılık vermiş ve hemen arkasında diğer ikisi olduğu halde hızla içeri girmiş.</p>

      <p class="e-paragraf">Herbert’a kulübede olan biteni anlattığımda vakit geç olmasına rağmen hemen kasabadaki savcıyı bularak onun peşine düşmelerini sağlamamız gerektiğini söyledi. Ama ben daha önce bu fikri aklımdan geçirmiştim ve böyle bir şey yapmamızın ifade vermek üzere bizi orada tutmalarına ve bunun Provis’le ilgili planlarımızın mahvolmasına sebep olacağını düşünüyordum. Bizi hemen bırakmayabilirdi. Böyle bir zorluğu bertaraf etmenin bir yolu yoktu. O yüzden istemeyerek de olsa Orlick’i takip etme fikrinden vazgeçtik. O anda, o şartlar altında çırağın durumun vahametini hissetmemesine gayret gösterdik. Öyle zannediyorum ki kendisinin olaya dahil olmasının hayatımı kurtardığını bilseydi buna çok da sevinmezdi. Trabb’in çırağı kötü bir insan olduğundan değil... Neye mal olursa olsun macera ve heyecan peşinde koşan bir tipti. Bizden ayrıldığı zaman ona iki altın verdim (ki bu para beklentisini karşılamıştı anladığım kadarıyla) ve hakkında daha önce kötü şeyler düşündüğüm için üzgün olduğumu söyledim (ki sözlerim onu hiç etkilememiş gibi yüzüme baktı.)</p>

      <p class="e-paragraf">Çarşamba günü iyice yaklaştığından o gece üçümüz posta arabasıyla Londra’ya dönmeye karar verdik. Gece olanlar dilden dile dolaşmaya başladığında yolda olmak en iyisiydi. Herbert gidip kolum için büyük bir şişe merhem aldı ve yolda gece boyunca bu merhem sayesinde acıya dayanabildim. Temple’a vardığımızda sabah olmuştu. Doğru yatağa gittim ve gün boyunca yattım.</p>

      <p class="e-paragraf">Yatakta yatarken o gün iyileşemeyip ertesi gün yola çıkamamak endişesi o kadar sarmıştı ki beni, iyiki aklımı oynatmadım. Ertesi gün yapmam gerekenlerin baskısı olmasa aklımı oynatmak işten değildi. Zihnim o kadar yorulmuştu ki... O kadar uzun zamandır beklediğim ve bana tüm sonuçlarıyla pahalıya patlayan gün gelip çatmıştı. Sonrasında neler olabileceğiyle ilgili bir yorum yapmak ise mümkün değildi.</p>

      <p class="e-paragraf">Provis’le o gün bağlantıya geçmekten kaçınmak kadar aşikâr bir önlem alamazdık herhalde. Bu bile beni tedirgin ediyordu. Duyduğum her bir ayak sesinde, her bir seste onu yakaladılar korkusuyla irkiliyordum. “Bu gelen de bana bu havadisi ileten ulak olmalı!” diye düşünüyordum her defasında. Kendimi onun yakalandığına inandırmıştım. Bunun bir önsezi ya da bir korku değil gerçeğin ta kendisi olduğuna inanmıştım. Esrarengiz bir bilgiydi bu benim için. Saatler ilerleyip de kötü bir haber gelmeyince rahatsızlığımın beni ertesi sabah yola çıkmaktan alıkoyacağı korkusu iyice düşüncelerimi zapt etti. Yanan kolum, başım zonkluyordu ve ben aklımı kaybetmeye başladığımı düşündüm. Bir şeyim olmadığından emin olmak için yüksek rakamlara kadar saydım ve ezbere bildiğim şiirleri okudum. Yorgunluğun etkisiyle bazen uyuyakalıyor ya da bir sonraki mısrayı unutuyor, telaşlanıp, “İşte başladı, deliriyorum!” diyordum.</p>

      <p class="e-paragraf">Beni bütün gün yerimden kıpırdatmadan yatırdılar ve sürekli kolumun sargılarını değiştirip serinletici içecekler verdiler. Ne zaman uyusam, uyandığımda kulübede düşündüklerim geliyordu aklıma. Uzun zaman geçmişti ve onu yakalama şansımızı kaybetmiştik. Gece yarısı yataktan kalkıp içimde yirmi dört saattir uyuyormuşum ve günlerden çarşamba günü geçmiş gibi bir hisle Herbert’ın yanına gittim. Bu benim o tedirginlikle harcadığım son gücümdü. Ondan sonra derin bir uyku çektim.</p>

      <p class="e-paragraf">Çarşamba sabahı camdan dışarı baktığımda güneş daha yeni doğuyordu. Köprülerin üzerinde yanıp sönen ışıklar şimdiden sönükleşmişti. Doğan güneş ufkun üzerinde yanan bir ateşti sanki. Nehir hâlâ karanlık ve gizemliydi ve üzerindeki köprülerin renkleri griye dönüyor, gökteki ateş onları ısıtıyordu. Hava olağanüstü denilebilecek kadar açıktı o sabah. Ben öbek öbek çatılara, kilise kulelerine bakarken güneş yükseldi ve nehrin üzerindeki bir peçe kalktı sanki. Nehrin sularında milyonlarca kıvılcım belirdi birden. Benim üzerimden de bir peçe kaldırılmıştı. Kendimi oldukça güçlü ve iyi hissediyordum.</p>

      <p class="e-paragraf">Herbert kendi yatağında yatıyordu ve eski arkadaşımız da kanepede uyuyordu. Kendi başıma giyinemiyordum ama geceden beri hâlâ yanan ateşi harlandırabildim ve onlara kahve hazırladım. Onlar da kalktıklarında gayet iyilerdi. Camları açıp sabahın temiz havasını içimize çektik ve hâlâ bizim olduğumuz yöne doğru akan nehre baktık.</p>

      <p class="e-paragraf">Herbert neşe içinde, ‘Saat dokuzda akıntının yönü değişecek.” dedi. “Bizi bekle Mill Pond Bank’teki! Biz geliyoruz!”</p>

      <p class="e-1-baslik" id="toc_marker-3-15">Elli Dördüncü Bölüm</p>

      <p class="e-paragraf">Güneşin ısıttığı ve soğuk rüzgârların estiği tipik mart günlerinden biriydi. Güneşin aydınlattığı yerlerde yaz, gölgedeyse kış hüküm sürüyordu. Yanımızda denizci hırkalarımız ve bir de çanta vardı. Bana lazım olacak bütün eşyalarım sığmıştı o çantanın içine. Nereye giderim, ne yaparım, ne zaman dönerim bilmiyordum. Bu soruların cevabını bulmayı da pek umursamıyordum aslında; benim için önemli olan tek şey Provis’in güvende olmasını sağlamaktı. Sadece kapıdan dışarı çıkarken bir arkama baktım ve “Acaba buraya hangi koşullar altında tekrar dönebilirim?” diye aklımdan geçirdim.</p>

      <p class="e-paragraf">Temple’ın merdivenlerine doğru yollandık ve orada bir süre oyalandık. Kayığa binmeye henüz tam olarak karar verememiş gibi bir tavır takındık. Ben haliyle daha önceden kayığın o saatte orada olması ve her şeyin tıkırında gitmesi için gerekli organizasyonu yapmıştım. Bu kararsızlık gösterisinden sonra -gerçi Temple’ın merdivenlerinde dura dura su yaratığına dönmüş birkaç adamdan başka izleyicimiz yoktu- kayığa atladık ve yola çıktık. Herbert kürek çekiyordu, ben dümendeydim. Saat sekiz buçuktu, yani suların yükseldiği zaman...</p>

      <p class="e-paragraf">Planımız şuydu: Saat dokuzda sular çekilmeye başlayacak ve üçe kadar akıntı bizim gittiğimiz yöne doğru olacaktı. Üçten sonra hava kararana dek akıntıya karşı kürek çekecektik. İşte o zaman Kent ile Essex arasındaki Gravesend’in açıklarında olabilecektik ki orada nehir iyice genişliyor ve ıssızlaşıyordu. O tarafların kıyı bölgesinde oturan fazla kişi de yoktu. Kıyıda birbirine uzak noktalarda birkaç tane han vardı. Bu hanlardan birine girecek, geceyi orada geçirecektik. Hamburg’a ve Rotterdam’a giden buharlı gemiler Londra’dan perşembe sabahı saat dokuzda kalkacaktı. Bulunduğumuz yere göre onların nereden geçeceklerini kestirecek ve ilk geleni durduracaktık. Böylelikle olur da durdurmaya çalıştığımız gemi durmazsa ikinci bir şansımız daha olacaktı. İkisinin de ayırt edici özelliklerini biliyorduk.</p>

      <p class="e-paragraf">Artık beklediğim anın gelip çatmış olması beni o kadar rahatlatmıştı ki birkaç saat önce yaşadığım tedirginliği hatırlamıyordum bile. Açık hava, güneş ışığı, nehrin üzerindeki hareketlenmeler ve nehrin kendisi içimi umutla dolduruyordu. Nehir bile bizden yanaydı; bizi cesaretlendiriyordu. Hayat veriyordu. Kayıkta herhangi bir fonksiyonumun olmaması beni utandırıyordu aslında ama benim dostlarım kadar iyi kürekçiler zor bulunurdu ve bütün gün hiçbir yorulma emaresi göstermeden kürek çektiler.</p>

      <p class="e-paragraf">O saatlerde Thames nehrinin üzerindeki buharlı gemi trafiği şimdikinden çok daha azdı. Kayık sayısı daha fazlaydı. Kayıklar, kömür şilepleri ve sahilde duran ticaret şileplerinin sayısı şimdiki kadardı, ama buharlı gemi sayısı yirmiyi geçmezdi. Erken olmasına rağmen o sabah nehirde bir sürü küçük kayık ve mavna vardı. Bir köprüden bir köprüye üstü açık bir tekneyle gitmek şimdikinden çok daha kolaydı o günlerde. Biz de tek kişilik botların ve yolcu taşıyan ufak teknelerin arasından hızla geçerek yolumuza devam ettik.</p>

      <p class="e-paragraf">Hemen Eski Londra Köprüsü’nden, istiridyecilerle ve Hollandalılarla dolu eski Billingsgate pazarından, sonrasında Beyaz Kule ve Traitor’s Gate’den geçtikten sonra sıra sıra dizilmiş gemilerin arasına gelmiştik. Leith, Aberdeen ve Glasgow buharlı gemileri buradaydılar ve yük alıp boşaltıyorlardı. Biz yanlarından geçerken devasa gözüktüler gözümüze. Güvertesinde kömür taşıyan işçilerin olduğu kömür şilepleri bekliyordu burada ve kömürler tartılıyor, hızla mavnalara boşaltılıyordu. Rotterdam’a gidecek buharlı gemi de oradaydı. İyice bir inceledik gemiyi. Ertesi gün Hamburg’a hareket edecek olan geminin yanından geçtik. Ben arka tarafta oturuyordum. Ne zaman ki Mill Pond Bank’i ve merdivenleri gördüm, kalbim küt küt atmaya başladı.</p>

      <p class="e-paragraf">“Orada mı?” dedi Herbert.</p>

      <p class="e-paragraf">“Daha değil.”</p>

      <p class="e-paragraf">“Doğru! Bizi görmeden gelmemesi gerekiyor zaten. İşaret veriyor mu?”</p>

      <p class="e-paragraf">“Çok iyi göremiyorum ama galiba gördüm. İşte şimdi gördüm onu! Dur Herbert! Şimdi küreklere asılın!”</p>

      <p class="e-paragraf">Yavaşça iskeleye yaklaştık ve merdivenlere hafifçe çarptık, onu kayığa bindirdik ve tekrar açıldık. Bir gemici pelerini giymişti ve siyah kanvastan bir çantası vardı. Tam istediğim gibi, kılavuz kaptanlara benzemişti.</p>

      <p class="e-paragraf">Yerine otururken omzuma tutunup “Oğlum!” dedi. “Sözüne sadık evladım benim. Aferin sana. Sağ ol...”</p>

      <p class="e-paragraf">Tekrar gemilerin arasına daldık. Paslı zincirlere, aşınmış kenevir halatlara ve şamandıralara çarpmamaya çalışarak yolumuza devam ettik. Bir geminin burnundaki John of Sunderland heykelinin tam altından geçtik. John of Sunderland -birçok John’un yaptığı gibi- rüzgâra nutuk çekiyordu. Betsy of Yarmouth heykeli ise dik duruşluydu ve gözleri başından beş santim dışarı fırlamıştı. Tersanede çekiç sesleri duyuluyor, keresteler testerelerle kesiliyor, makineler, bocurgatlar çalışıyor, çatlakları olan gemilere pompalarla ikmaller yapılıyor, gemiler denize açılıyor, küpeştelerden sarkan denizciler mavnalardakilerle küfürleşiyorlardı. Bunların arasından geçip nehrin açıklarına geldik. Burada miço çocuklar usturmaçaları içeri alabilir, yelkenliler yelkenlerini açabilirlerdi.</p>

      <p class="e-paragraf">Provis’i kayığa bindirdiğimizden beri “Peşimizde birileri var mı, şüphe çekiyor muyuz acaba?” diye çok dikkatli bir şekilde etrafa bakıyordum ama böyle bir durum yoktu gözlemlediğim kadarıyla. Eğer peşimizde birileri olmuş olsaydı kıyıya gider, onun yoluna devam etmesini beklerdim. Yoluna devam etmeyince de maksadı açığa çıkardı. Ama bizi rahatsız eden kimse olmadan yolumuza devam ettik.</p>

      <p class="e-paragraf">Daha önce de söylediğim gibi Provis üzerine bir gemici pelerini almıştı ve görünüş itibariyle bulunduğumuz atmosferle uyum içerisindeydi. Yaşadığı hayat tarzından olsa gerek içimizde en rahat olan oydu. Kayıtsız değildi; gideceğimiz ülkenin en iyi beyefendilerinden olacağımı ümit ettiğini söyledi. Pasif ya da çekingen olma niyeti de yoktu aslında. Sadece tehlike gelip çatmadan endişelenmek gibi bir özelliği yoktu. Herhangi bir tehlikeyle karşı karşıya kaldığı zaman onunla yüzleşmesini bilirdi ama daha öncesinde canını hiç sıkmıyordu.</p>

      <p class="e-paragraf">“Sevgili oğlum, günlerce dört duvar arasında hapis kaldıktan sonra eğer burada oğlumun yanında oturup tütün içmenin benim için ne kadar büyük bir keyif olduğunu bilseydin beni kıskanırdın. Ama bilmiyorsun!” dedi bana.</p>

      <p class="e-paragraf">“Özgürlüğün tadını bilirim ama...” diye cevap verdim.</p>

      <p class="e-paragraf">Başını iki yana sallayarak, “Ah! Benim kadar bilemezsin. Benim kadar bilmen için hapiste yatmış olman gerekir. Neyse, bayağı muhabbetlerin sırası değil.” dedi.</p>

      <p class="e-paragraf">Hayalleri için özgürlüğünü ve hatta hayatını vermeyi göze alması bana biraz tutarsız gelmişti ama düşündüm ki belki de tehlikeden uzak bir özgürlük onun alıştığı hayat tarzının dışındaydı. Düşüncelerimde yanılmıyorum çünkü tütününden bir nefes daha çektikten sonra bana şöyle dedi:</p>

      <p class="e-paragraf">“Oğlum, ben uzaklardayken, ta dünyanın öteki ucundayken gözüm hep buradaydı. Orada zengin olsam da her şey boştu benim için. Herkes Magwitch’i tanırdı. Magwitch gelmiş, Magwitch gitmiş kimsenin umurunda olmazdı. Kimse de ondan bir rahatsızlık duymazdı. Burada böyle olmaz evlat. Nerede olduğumu bilseler böyle olmaz.”</p>

      <p class="e-paragraf">“Her şey yolunda giderse birkaç saat sonra tekrar tam anlamıyla özgür ve güvende olacaksınız.” dedim.</p>

      <p class="e-paragraf">Bir iç çektikten sonra, “Umarım öyle olur!” dedi.</p>

      <p class="e-paragraf">“Sizce olmayacak mı?”</p>

      <p class="e-paragraf">Elini suya sokup çıkardı ve yüz ifadesini yumuşatan bir şekilde gülümseyerek (ki onu bu halde ilk görüşüm değildi bu),</p>

      <p class="e-paragraf">“Evet çocuk, aslında öyle olacak bence de. Şimdikinden daha sakin ve rahat olamazdık herhalde. Belki de bu elimden akıp giden suya bakınca aklıma gelmiştir bu ama nasıl bu nehrin dibini göremiyorsak birkaç saat sonra neler olacağını da göremeyiz. Ben nasıl şu suyun akıp gitmesine müdahale edemediysem saatler sonra olacaklara da müdahale edemeyiz. Bak suya, aktı gitti!” dedi ve sular damlayan elini yukarı kaldırdı.</p>

      <p class="e-paragraf">“Yüzünüzü görmesem ümitsizliğe kapıldığınızı söylerdim.” dedim.</p>

      <p class="e-paragraf">“Alâkası yok evlat!” dedi. “Sessizce giderken kayığa vuran dalga seslerini kilise müziğine benzettim, ondan böyle oldum herhalde. Belki de yaşlanıyorumdur, ondandır.”</p>

      <p class="e-paragraf">Piposunu tekrar ağzına aldı ve daha şimdiden İngiltere’nin dışındaymışız gibi rahatlamış bir ifade belirdi yüzünde. Buna rağmen sanki korkuyormuş gibi ne dersek yapıyordu. Mesela bir ara kıyıya bira almak için yanaştığımızda o tam karaya adım atıyordu ki onun kayıkta daha güvende olacağını söylediğimde, “Öyle mi diyorsun evlat?” deyip sessizce yerine oturdu.</p>

      <p class="e-paragraf">Suyun üstü soğuktu ama açık bir gündü ve güneş ışığı insanı canlandırıyordu. Akıntı güçlenmeye başlamıştı. Bundan olabildiğince faydalanmamız için elimden geleni yaptım. Bizim kürekçiler de işlerini gayet iyi yapıyorlardı. Sular yavaş yavaş çekilmeye başladığında ormanlar ve tepeler çok uzağımızda kalmıştı ve kıyıya yakın bir yerde balçıkların arasında kalmıştık. Neyse ki Gravesend’e gittiğimizde akıntı hâlâ bizden yanaydı. Yolcumuz pelerine iyice sarınmış olduğundan Gümrük Memurluğu’nun teknesinin çok yakınından, sonra da iki göçmen gemisinin ve de askeri bir geminin yanından geçtik. Biz yanlarından geçerken askerler eğilmiş bize bakıyorlardı. Çok geçmeden akıntının hızı kesildi ve demir almış olan bütün gemiler ters istikamete dönmeye başladı. Akıntının yeni yönünden faydalanıp açığa gitmek isteyen gemiler çevremizi sardı. Biz akıntıya kapılmamaya ve çamura saplanmamaya çalışarak kıyıda durmaya devam ettik.</p>

      <p class="e-paragraf">Bizim kürekçiler gayet dinç görünüyorlardı, çünkü devamlı kürek çekmemişlerdi; akıntıya kapılıp gittiğimiz de olmuştu. O yüzden sadece on beş dakikalık bir dinlenme onlara yetti. Kaygan taşların üstünden atlayıp zıplayarak kıyıya çıkıp yanımıza aldığımız yiyecekleri yedik ve etrafı kolaçan ettik. Burası bizim oralara benziyordu; dümdüz, durağan ve ufuk çizgisi sisler içinde bir yerdi. Nehir kıvrılarak akıyor, kocaman şamandıralar dönüyor, bunların dışında hiçbir şey kıpırdamıyordu. Az önce etrafımızı çevreleyen gemilerden en arkada kalanı dönemeci dönüyor ve saman yüklü, kahverengi yelkenli yeşil mavna onu takip ediyordu. Birkaç tane yüksüz mavna -bunlar çocukların yaptığı biçimsiz kayık resimlerine benziyordu- çamurda yatıyordu. Balçıkların içinde küçük bir deniz feneri, taşlar, su seviyesini gösteren kırmızı boyalı direkler, eski bir iskele ve çatısız bir kulübe vardı. Çevremizdeki her şey çamura batmıştı.</p>

      <p class="e-paragraf">Tekrar yola koyulduk ve gidebildiğimiz kadar gittik. Şimdi kürek çekmek daha da zorlaşmıştı ama Herbert ve Startop sebatla kürek çektiler. Ta ki gün batıncaya dek... Güneş battığında sular yükselmişti. O yüzden kıyıda neler olduğunu görebiliyorduk. Güneş kıpkızıldı ve onu çevreleyen mor ama gittikçe siyaha çalan dumanlar vardı. Dümdüz ve ıssız bir bataklık uzanıyordu kıyıda. Uzaklarda tepeler görüyorduk. Anlaşılan o tepelerle bizim bulunduğumuz yer arasında yaşayan kimse yoktu. Oraya buraya konan, insanın içine hüzün salan martıları saymazsak tabii...</p>

      <p class="e-paragraf">Hava çabuk karardığından ve ay erken doğmadığından beraberce ne yapabileceğimizi istişare ettik. Kısa sürdü bu istişare çünkü yapılabilecek en doğru şey bir hana gidip geceyi orada geçirmekti. Tekrar küreklere asıldılar ve ben de kıyıda eve benzeyen bir şeyler aradım. Neredeyse hiç konuşmadan, içimiz sıkılarak dört beş mil böyle devam ettik. Hava çok soğuktu ve yanımızdan geçen bir kömür şilebi -içinde yakılan ateşle- bize konforlu bir ev gibi gözüktü. Çok karanlıktı ve bu karanlık ertesi sabaha kadar sürecekti. Nehirden gelen ışık gökyüzünden gelen ışıktan daha çoktu. Kürekler suya dalıp çıkarken yıldızlardan gelen ışığı yansıtıyorlardı sanki. Böylesine sıkıntılı bir ortamda hepimizin aklında takip edildiğimiz fikri vardı. Ne zaman bir dalga kıyıya vursa ya da herhangi bir ses duysak içimizden biri irkilip sesin geldiği yöne doğru bakıyordu. Akıntı kıyıda birtakım küçük koylar oluşturmuştu ve hepimiz buralara şüpheyle bakıyorduk. Bazen içimizden biri, “O ses neydi?” diye soruyordu alçak sesle. Bir diğeri “Orada bir kayık mı var?” diyordu. Sonrasında yine büyük bir sessizliğe gömülüyorduk ve ben sabırsızca oturup kürekler ıskarmozlara<span class="dipnotno" style="font-size:0.74em;" xml:lang="tr-TR">20</span> çarpınca “Amma da ses çıkıyor!” diye düşünüyordum.</p>

      <p class="e-paragraf">Uzunca bir müddet sonra kıyıda bir ışık ve bir çatı seçtik ve hemen taş iskeleye yanaştık. Diğerlerini kayıkta bırakarak karaya çıktım ve ışığın handan geldiğini gördüm. Çok izbe bir yerdi -tam kaçaklara uygun bir yer- ama mutfakta içeriyi sımsıcak yapan büyük bir ateş ve yiyecek olarak yumurta, domuz pastırması ve çeşit çeşit içki vardı. Ayrıca iki tane çift yataklı oda vardı. İçeride meyhanenin sahibinden, onun karısından ve Jack adındaki bir yaratıktan başka kimse yoktu. Bu Jack ak saçlı ve suyun seviyesini gösteren kazık kadar yağ, kir pas içinde bir adamdı.</p>

      <p class="e-paragraf">Jack’le birlikte tekrar kayığa gittim ve hepsi kayıktan indiler. Kürekleri, dümeni, kancayı ve içindeki her şeyi yanımıza alıp kayığı karaya çektik. Mutfaktaki ateşin yanında güzel bir yemek yedik, ondan sonra da odalarımıza çekildik. Herbert’la Startop kalacaktı. Biz de Provis’le beraber kalacaktık. İki oda da aşırı havasızdı. İçeri giren hava sağlığı tehdit eder diye özellikle havalandırmamışlardı sanki! Yatakların altında tek bir aileye ait olamayacak kadar çok çamaşır ve kutu vardı. Yine de halimize şükrettik. Bundan daha da gözden uzak bir yer bulamazdık geceyi geçirmek için.</p>

      <p class="e-paragraf">Yemekten sonra ateşin başında oturup dinlenirken bir köşede oturan ve ayaklarında derisi şişmiş botları olan -bunları birkaç gün önce boğularak ölmüş bir denizcinin ayaklarından çıkardığını anlattı- ve yemek boyunca bize bunları sergileyen Jack bana akıntıya doğru giden, dört kürekle çekilen bir kadırga görüp görmediğimizi sordu. Görmediğimizi söyleyince “O zaman başka yöne sapmışlardır. Her nedense ters istikamete gitmeye karar verdiler demek ki!” dedi.</p>

      <p class="e-paragraf">“Dört kürekli bir kadırga dediniz değil mi?” dedim.</p>

      <p class="e-paragraf">“Evet, dört kürekli. İçinde iki kişi vardı.” dedi Jack.</p>

      <p class="e-paragraf">“Karaya çıktılar mı?”</p>

      <p class="e-paragraf">“İki galonluk taştan bir kap getirip birayla doldurttular. O biraya zehir koymak vardı aslında. Müshil de koyulabilirdi!”</p>

      <p class="e-paragraf">“Niye ki?”</p>

      <p class="e-paragraf">“Öyle işte!” dedi Jack. Boğazına çamur kaçmış gibi boğuk bir sesle konuşuyordu.</p>

      <p class="e-paragraf">Hancı çelimsiz bir yapısı olan, gözlerinin feri gitmiş, dalgın, düşünceli bir adamdı. Jack’e çok güveniyordu. “Onların aslında şey olduklarını söylüyor ama aslında değillerdi.”</p>

      <p class="e-paragraf">“Ben ne olduklarını çok iyi biliyorum onların!” dedi Jack.</p>

      <p class="e-paragraf">“Onlar gümrük memuru diyorsun değil mi Jack?” dedi hancı.</p>

      <p class="e-paragraf">“Evet öyle diyorum.”</p>

      <p class="e-paragraf">“Yanılıyorsun Jack!”</p>

      <p class="e-paragraf">“Ben mi yanılıyorum?”</p>

      <p class="e-paragraf">Bunu çok manalı bir ifade takınarak söylemişti. Dediklerinin gerçekten arkasında olduğu belliydi. Şişmiş botlarından birini çıkarttı, içine baktı, ayakkabıyı ters çevirip içindeki taşları yere attı ve tekrar ayağına giydi. Bunu yaparkenki tavrı haklı olduğu için kendisinde istediği her şeyi yapma yetkisini gören birinin tavrıydı.</p>

      <p class="e-paragraf">“E o zaman düğmelerini<span class="dipnotno" style="font-size:0.74em;" xml:lang="tr-TR">21</span> ne yaptılar Jack?” dedi meyhaneci mütereddit bir ses tonuyla.</p>

      <p class="e-paragraf">“Ne mi yaptılar?” dedi Jack. “Nehre atmışlardır. Yutmuşlardır! Ekmişlerdir de sonra toplayıp salata yapacaklardır! Ne yapmışlarmış! Peh!”</p>

      <p class="e-paragraf">“Kabalaşma Jack!” dedi hancı azarlar gibi.</p>

      <p class="e-paragraf">Jack “Bir gümrük memuru gereğinde düğmelerini ne yapacağını bilir.” dedi. “Gümrük memuru” kelimesini tiksinerek söylüyordu âdeta. “İçinde iki kişi olan dört kürekli bir kadırga nehirde bir oraya bir buraya gidiyorsa bu işin içinde gümrük memurlarının parmağı var demektir.” Bunları söylerken yüzünü ekşiterek dışarı çıktı. Hancı o gittikten sonra bu konuyu devam ettirmeyi lüzumsuz gördü.</p>

      <p class="e-paragraf">Bu diyalog hepimizi tedirgin etmişti. Hele beni fazlasıyla... Şiddetle esen rüzgâr eve çarpıp uğultulu sesler çıkarıyor, nehrin suları kıyıya vuruyordu. Kafeslenmişiz ve tehlikedeymişiz gibi bir his vardı içimde. Dört kürekli bir kadırganın etrafımızda dolaşıyor olması düşüncesi beni rahatsız ediyordu. Provis’i artık odasına çekilip yatması için ikna ettikten sonra arkadaşlarımla birlikte dışarı çıktık. Startop artık hadiselerin iç yüzünü öğrenmişti. Beraberce bir durum değerlendirmesi yaptık yine. Ertesi gün buharlı gemi gelene kadar olduğumuz yerde kalsak mı -ki bu da öğlen saat bire kadar orada kalmamız demekti- yoksa sabah erkenden çıksak mı; bunu konuştuk. Sonuçta gemi gelmeden bir saat evveline kadar bulunduğumuz yerde kalıp sonra kayığa atlayıp akıntıya doğru gitmekte karar kıldık. Daha sonra içeri girip odalarımıza çekildik.</p>

      <p class="e-paragraf">Yatarken üzerimdekilerin çoğunu çıkarmadım ve birkaç saat güzel bir uyku çektim. Uyandığımda rüzgâr şiddetlenmişti ve hanın tabelası (gemi) gıcırdıyor, duvara çarpıyor ve bu sesler beni sıçratıp duruyordu. Provis’in uyanmamasına dikkat ederek yataktan kalkıp camdan dışarı baktım. Kayığı karaya çektiğimiz yere bakıyordu pencere. Gözlerim bulutların arasındaki ayın ışığına alışınca bizim kayığı inceleyen iki adam gördüm. Başka hiçbir şeye bakmadan pencerenin altından geçip gittiler. Boş iskeleye doğru değil de Nore’daki bataklıklara doğru gittiler.</p>

      <p class="e-paragraf">Aklıma ilk gelen şey Herbert’ı çağırıp giden iki adamı göstermek oldu ama odasına girmeden önce Startop’la ikisinin benden çok daha fazla yorulduklarını düşünüp onu uyandırmaktan vazgeçtim. Tekrar penceremin önüne gittiğimde bataklıklara doğru gittiklerini gördüm adamların. Işık o kadar zayıftı ki çok geçmeden görüş alanımdan çıktılar. Üşümüştüm. Yatağıma yatıp bu gördüklerime bir anlam vermeye çalışırken yine uyuyakalmışım.</p>

      <p class="e-paragraf">Sabah erkenden kalktık. Kahvaltıdan önce dördümüz bir aşağı bir yukarı yürürken sabahın o erken saatinde gördüklerimi anlatmanın iyi bir fikir olduğunu düşündüm. İçimizde en endişesiz olan yine Provis’ti. Sessizce o adamların gümrük memuru olabileceklerini ve bizimle bir alâkaları olmadığını söyledi. Meselenin onun dediği gibi olduğuna inandırmaya çalıştım kendimi. Gerçekten de doğruydu belki de söyledikleri... Yine de ikimizin gözümüzün görebildiği en uzak buruna kadar gitmemizi teklif ettim. Bizi öğle vakti kayıkla oradan alırlardı. Bunun mantıklı bir tedbir olduğunu söyledi herkes ve kahvaltıdan hemen sonra handakilere bir şey söylemeden ikimiz yola çıktık.</p>

      <p class="e-paragraf">Beraberce yürürken piposunu içti. Zaman zaman durup benim sırtımı sıvazladı. Bizi dışardan biri izlese tehlikede olanın o değil de ben olduğuma ve beni sakinleştirmeye çalıştığına hükmederdi. Yürürken fazla konuşmadık. Gözümüze kestirdiğimiz buruna yaklaştığımızda onun kuytu bir yerde beklemesini istedim. Ben o iki adamın gittiği istikamete doğru gidecek ve etrafı kolaçan edecektim. “Olur!” dedi; ben de tek başıma yoluma devam ettim. Burunun açıklarında herhangi bir kayık yoktu. Adamlara dair herhangi bir iz de yoktu ama sular çok yüksekti. Belki de sular ayak izlerini yok etti diye düşündüm.</p>

      <p class="e-paragraf">Uzaktan, beklediği o kuytu yerden bakıp ona yanıma gelmesi için şapkamı salladığımı görünce yanıma geldi ve orada bizimkileri bekledik. Onlar kayıkla bizi almaya gelene kadar kâh paltolarımıza sarınıp yerde yattık, kâh ısınmak için kalkıp biraz dolandık. Kayığa atladık ve buharlı gemiyi aramaya koyulduk. Saatin bir olmasına on dakika vardı ve biz buharlı geminin dumanını aramaya başladık.</p>

      <p class="e-paragraf">Geminin dumanını gördüğümüzde saat bir buçuk olmuştu. Hemen arkasında başka bir gemi vardı. İkisi de son sürat bize doğru gelirken biz iki çantayı hazırlayıp Herbert’la ve Startop’la vedalaştık. Herkes birbirinin elini büyük bir içtenlikle sıkmıştı. Herbert’ın da benim de gözlerimiz yaşarmıştı. Tam o sırada dört kürekli bir kadırga göründü. O da bizim gittiğimiz yöne doğru gidiyordu.</p>

      <p class="e-paragraf">Bizimle geminin arasında bir kıyı uzantısı vardı biraz önce ama şimdi onu görebiliyorduk ve bizim olduğumuz tarafa doğru geliyordu. Herbert’a ve Startop’a akıntıya doğru kürek çekmelerini ve böylelikle yanımızdan geçerken bizim o gemiyi beklediğimizin anlaşılabileceğini söyledim. Provis’e ise pelerinine sıkıca sarınıp sessizce yerinde oturmasını... Neşeyle, “Güven bana evlat!” dedi ve kıpırdamadan, bir heykel gibi oturdu. Bu esnada kadırga bizi geçti ve sonra bizim ona yetişmemizi bekleyip yanımıza geldi. Sadece küreklerin çekilmesine yetecek kadar ara vardı iki kadırgayla aramızda. Biz kürek çektiğimizde onlar da çekiyor, biz durunca onlar da duruyordu. İçindeki iki kişiden bir tanesi dümendeydi ve diğer kürekçiler gibi pür dikkat bize bakıyordu. Öteki, Provis gibi kendini sarıp sarmalamıştı. Üşüyor gibi iyice büzülmüştü. Bize bakarken dümendekine fısıldayarak bir talimat verdi. İki kayıkta da kimseden ses çıkmıyordu.</p>

      <p class="e-paragraf">Birkaç dakika sonra Startop bize öndeki geminin hangisi olduğunu söyledi. Alçak sesle, “Hamburg!” dedi. Bize hızla yaklaşıyordu ve çark sesleri gitgide yükseliyordu. Tam geminin gölgesi üzerimize düşüyordu ki kadırgadakiler bize seslendi. Ben baktım.</p>

      <p class="e-paragraf">Dümendeki adam, “Yanınızda geri dönmüş bir müebbet mahkumu var!” dedi. “Pelerin giymiş olan. Adı Abel Magwitch ya da Provis. Bu adamı tutukluyorum, teslim olsun. Siz de bize yardımcı olun.”</p>

      <p class="e-paragraf">Aynı anda -biz tayfaya yüksek sesle verilen bir emir duymadık ama- kadırga üzerimize doğru geldi. Biz daha ne olup bittiğini anlamadan bir hamleyle önümüze geçtiler ve kayığımıza tutundular. Bu olanlar gemide büyük bir paniğe sebep oldu. Bize seslendiklerini ve geminin çark etmesi için verilen emirleri, geminin çark ettiğini duydum. Ama yine de gemi önlenemez bir şekilde akıntıyla birlikte üzerimize doğru geliyordu. O anda kadırganın dümencisi elini mahkumun omzuna attı ve iki kayık akıntının etkisiyle dönmeye başladı. Geminin güvertesindeki herkes panik içinde öne doğru koşuyordu. Yine aynı anda Magwitch’in kalktığını, kendisini yakalayan adamın üzerinden eğilip kadırgada pelerine sarınmış oturan adamın yüzünü açtığını fark ettim. Ve o anda açılan yüzün yıllar önce gördüğüm diğer mahkuma ait olduğunu gördüm. Başını geriye attı. Yüzünde asla unutamayacağım bir korku ifadesi vardı; bembeyaz olmuştu. O anda geminin güvertesinden acı çığlıklar koptu ve ikisi büyük bir sesle suya düştü. Kayığımızın battığını hissediyordum.</p>

      <p class="e-paragraf">Bir saniye içinde gözümün önünde şimşekler çaktı ve sonra beni kadırgaya çıkardılar. Herbert oradaydı, Startop oradaydı ama kayığımız batmıştı ve iki mahkum ortada yoktu.</p>

      <p class="e-paragraf">Geminin güvertesindeki bağırış çağırışlar, geminin buhar sistemini çalıştırarak hareket etmesi ve bizim de hareket etmemiz yüzünden başta suyla denizi, bulunduğumuz kıyıyla karşı kıyıyı birbirinden ayıramadım ama kadırgadaki tayfalar hızla rotayı doğrulttular ve sonra kürekleri bırakıp sessizce arkaya doğru bakmaya başladılar. O tarafta akıntıya kapılıp bize doğru gelen siyah bir obje görülüyordu. Kimseden çıt çıkmıyordu ama dümenci elini yukarı kaldırdı ve kürekçiler küreklere asılıp kadırgayı o objenin önüne çıkacak şekilde döndürdüler. Bize yaklaştığında bunun Magwitch olduğunu gördük. Yüzüyordu ama yüzerken çok zorlandığı belliydi. Güverteye çıkartıldı ve vakit kaybetmeden el ve ayak bilekleri kelepçelendi.</p>

      <p class="e-paragraf">Kadırga ilerliyor, herkes sessizce ve büyük bir dikkatle arkadan gelecek gemiyi görmek için suyun üzerini tarıyordu. Rotterdam gemisi göründü ve gemidekiler olan bitenin ne olduğunu anlayamayınca hızla bize yaklaşmaya başladı. Verilen işaretlerle gemi durduruldu ve gemi sonra yoluna devam etti. İki gemi de bizden uzaklaşıyordu ve onların gidişi kayığı sallayan bir hareketlenmeye sebep olmuştu. Gözümüz gelmesi olası başka gemilerdeydi aslında, ama artık herkes durumun umutsuzluğunun farkındaydı.</p>

      <p class="e-paragraf">En nihayetinde vazgeçtik ve bir gece önce kaldığımız yere döndük. Geri dönmemize hiç şaşırmamışlardı. Orada Magwitch’i -o artık Provis değildi- biraz da olsa rahatlatabildim. Göğsünden ağır yaralanmıştı ve başında da derin bir yara vardı.</p>

      <p class="e-paragraf">Büyük ihtimalle geminin altına girdiğini ve yukarı çıkarken de başını buraya çarptığını söyledi. Göğsündeki yara ise -bu yara yüzünden çok zor nefes alıyordu- kadırgaya çarptığında olmuştu. Compeyson’a ne yapacağını bilmiyormuş başta ama kimliğinin ortaya çıkması için başındaki kapşona el attığında o cani geriye çekilmiş ve ikisi de suya düşmüş. Magwitch’in suya düşmesi ve onu yakalayan kişinin onu tutma gayretleri yüzünden bizim kayık alabora olmuş. Bana fısıldayarak Compeyson’la birbirlerinin kolunu tutup dibe indiklerini, orada çok sert bir kavgaya tutuştuklarını, kendisinin kurtulup yukarı çıktığını ve yüzdüğünü anlattı.</p>

      <p class="e-paragraf">Anlattıklarının doğruluğundan hiç şüphelenmedim. Dümendeki görevli de onun bana ikisinin kayıktan düşmeleriyle ilgili anlattıklarının aynısını anlattı.</p>

      <p class="e-paragraf">Hancıdan birkaç parça giyim eşyası satın alarak mahkumun ıslak kıyafetlerini değiştirmek için dümenciden izin istediğimde hemen izin verdi. Onun tek dikkat ettiği şey mahkumun kendi eşyalarıydı. O yüzden benim elimde duran cüzdan onun eline geçti. Benim mahkumla birlikte Londra’ya gitmeme de izin verdi, ancak bu haktan arkadaşlarım faydalanamadılar.</p>

      <p class="e-paragraf">Gemi adlı handaki Jack’e boğulan adamın nerede sulara gömüldüğü söylendi ve ondan kıyıya vurması muhtemel yerlerde cesedi araması istendi. Cesedin ayaklarında çoraplar olduğunu duyunca adamın konuya ilgisi arttı birden. Belki de üzerine tam bir takım düzmesi için bir düzine ceset çıkarması gerekiyordu. Üzerindeki kıyafetlerin her birinin eskiyip solmanın farklı bir aşamasında olması bundandı.</p>

      <p class="e-paragraf">Sular yükselene kadar orada kaldık. Daha sonra Magwitch kadırgaya bindirilip güverteye çıkarıldı. Herbert’la Startop Londra’ya kara yoluyla mümkün olduğunca çabuk gideceklerdi. Çok hüzünlü bir şekilde ayrıldık ve ben Magwitch’in yanında yerimi aldığımda yerimin yaşadığı sürece onun yanı olduğunu hissettim.</p>

      <p class="e-paragraf">Ona olan nefretim kaybolup gitmişti. Kafeslenmiş, yaralı, elleri ayakları kelepçeli halde elimi tutan bu adama bakınca sadece bana iyilik yapmak isteyen birini görüyordum karşımda. Yıllarca beni hiç unutmamış, hep minnettarlık hissetmiş ve bana cömertçe sevgisini sunmuştu. Karşımda oturan benden çok daha üstün bir adamdı; benim Joe’ya yaptıklarım düşünülünce...</p>

      <p class="e-paragraf">Hava karardıkça nefes alması güçleşmeye başladı. İnlemelerini engelleyemiyordu. Onu kolumda yatırmaya, rahat ettirmeye çalıştım ama bu kadar ağır yaralanmasına belki de içtenlikle üzülmediğimi düşünmek korkunçtu. Onun için en iyi son ölümdü çünkü... Hâlâ onu teşhis edebilecek birilerinin olduğuna emindim. Mahkemede ona toleranslı davranılabileceğine dair bir umudum da yoktu. Hapisten kaçıp tekrar hüküm giymiş, müebbet hapis cezasını çekmek üzere gönderildiği ülkeden geri gelmiş ve yakalanmasını sağlayan kişinin ölümüne sebebiyet vermişti.</p>

      <p class="e-paragraf">Yüzümüzü batan güneşe döndük. Yaşanan tüm olaylar dünde kalmıştı; kurduğumuz hayaller de... Ona sırf benim yüzümden geldiği için çok üzgün olduğumu söyledim.</p>

      <p class="e-paragraf">“Canım oğlum!” dedi. “Ben böyle davranıp bu şansı kullandığım için mutluyum. Oğlumu gördüm. Onun ben olmadan da bir beyefendi olarak yaşayabileceğini biliyorum.”</p>

      <p class="e-paragraf">Hayır! Bunu yan yana otururken düşünmüştüm. Hayır, öyle olmayacaktı. Benim aksi yöndeki isteklerim bir yana, Wemmick’in bana bu konuda daha önceden çıtlattığı birtakım kurallar vardı ve ben şimdi bunları daha iyi anlıyordum. O tutuklanınca malına mülküne devlet el koyacaktı.</p>

      <p class="e-paragraf">“Böyle bir beyefendinin arkasında benim gibi birinin olduğunu bilmeseler iyi olur evlat!” dedi. “Sadece Wemmick’le birlikte beni görmeye gel o kadar. Birkaç kez gel, seni görebileceğim bir yerde otur, başka bir şey istemiyorum senden.”</p>

      <p class="e-paragraf">“Sizin yanınızdan ayrılmam ben artık. Siz bana nasıl sadıksanız ben de size sadık olacağım.” dedim.</p>

      <p class="e-paragraf">Bunları duyunca avucumun içindeki elinin titrediğini hissettim. Yattığı yerde yüzünü yana çevirdi ve boğazından o eskiden beri aşina olduğum ses çıktı ama bu sefer daha yumuşamıştı bu ses, onun değişen karakteri gibi... Bu konuya girdiği iyi olmuştu yoksa öbür türlü bu benim aklıma çok sonraları gelirdi. Beni zengin etme hayallerinin suya düştüğünü bilmesinin bir yararı yoktu; asla da öğrenmeyecekti.</p>

      <p class="e-1-baslik" id="toc_marker-3-16">Elli Beşinci Bölüm</p>

      <p class="e-paragraf">Ertesi gün onu karakola götürdüler. Hemen mahkemeye çıkarılacaktı aslında ama eskiden kaçtığı gemi hapishanesinde çalışmış bir gardiyan bulup kimliğini tespit ettirmeleri gerekiyordu. Aslında kimsenin bundan şüphesi yoktu ancak onu ele veren Compeyson nehrin dibini boylamıştı ve o anda Londra’da onun Magwitch olduğuna tanıklık edecek tek bir gardiyan bile yoktu. Londra’ya dönünce hemen yardım istemek için Bay Jaggers’ın evine gitmiş, dava için avukat olarak onu tutmuştum. O yüzden Bay Jaggers da hükümlüyü tespit edemezdi. Bana söylediği kadarıyla şahit bulunduktan sonra beş dakika içinde mesele çözülecekti ve davanın onun aleyhine sonuçlanacağı kesindi.</p>

      <p class="e-paragraf">Magwitch’e o öldükten sonra parasının nereye gideceğini söylemediğimi, bundan özellikle kaçındığımı anlattım ona. Bay Jaggers servetin elimden kayıp gitmesine izin verdiğim için çok kızdı. Yine de belki bir kısmını koparabileceğini söyledi ama benden birçok davada varisin hakkının düşmesi engellenebilecekken bizim davada bunun gerçekleşmesi için gerekli hiçbir şartın olmadığını saklamadı. Durumu çok iyi anlamıştım. Onun akrabası değildim; bilinen herhangi bir bağlantımız da yoktu. Tutuklanmadan önce mal varlığını bana bıraktığına dair bir belge imzalamamıştı ve bunu yapmak için artık çok geçti. Hak iddia etmedim ve böyle gerçekleşmeyeceği belli olan bir şey için hiç kendimi sıkıntıya sokmamaya karar verdim.</p>

      <p class="e-paragraf">Boğulan muhbirin Magwitch’i ele verdiği için bir çeşit ödül beklediği anlaşılıyordu; çünkü onun bağlantılarıyla, malıyla mülküyle ilgili sağlam bilgi toplamıştı. Öldüğü yerin millerce ötesinde cesedi bulunduğunda o kadar korkunç bir haldeydi ki, cebindekiler olmasa onun kimliğini tespit etmek de mümkün olmayacaktı. Cüzdanının içine koyduğu kâğıtlar hâlâ okunabilecek haldeydi. Bu kâğıtların arasında Magwitch’in parasının bir kısmını yatırdığı Yeni Güney Galler’deki bir bankanın ismi ve Magwitch’in sahip olduğu kıymetli arazilerin dökümü de vardı. Bu iki bilgi de Magwitch’in hapishaneye girerken Bay Jaggers’a verdiği ve ona bir şey olduğu takdirde bana verilmesini istediği mülk listesinde yazılı bulunuyordu. Zavallı adamın cehaleti işe yaradı sonunda. Bay Jaggers’ın yardımlarıyla benim onun varisim olacağıma dair inancı tamdı.</p>

      <p class="e-paragraf">Üç günlük bir gecikmeden sonra gemi hapishanesinden bir şahit geldi ve davanın taşları yerine oturdu. Bir ay sonra yargılanmak üzere tutuklandı Magwitch.</p>

      <p class="e-paragraf">Hayatımın böyle karanlık bir dönemindeyken Herbert bir akşam eve geldi ve üzgün bir ses tonuyla konuşmaya başladı:</p>

      <p class="e-paragraf">“Handel’ciğim, seni bırakıp gitmek zorunda kalacağım maalesef.”</p>

      <p class="e-paragraf">Ortağı beni daha önce buna hazırladığından onun tahmin ettiğinden daha az şaşırdım.</p>

      <p class="e-paragraf">“Kahire’ye gitmeyi biraz daha geciktirirsem güzel bir fırsatı kaçıracağız. Bana en çok ihtiyacının olduğu zamanda gitmek zorunda kaldığım için çok üzgünüm.” dedi.</p>

      <p class="e-paragraf">“Herbert ben sana her zaman ihtiyaç duyacağım çünkü seni hep seveceğim. Ama sana şimdi duyduğum ihtiyaç başka herhangi bir zamandan fazla değil.”</p>

      <p class="e-paragraf">“Çok yalnız kalacaksın.”</p>

      <p class="e-paragraf">“Bunu düşünecek vaktim bile olmaz.” dedim. “Biliyorsun imkanlar elverdiği sürece onun yanında oluyorum. Elimden gelse bütün gün yanında kalırım. Onu bırakıp buraya geldiğimde ise aklım onda kalıyor.”</p>

      <p class="e-paragraf">Magwitch’in başına gelenler ikimizi de o kadar derinden yaralamıştı ki bunu açık açık konuşmaktan bile kaçınıyorduk.</p>

      <p class="e-paragraf">“Sevgili dostum, ben gidiyorum. Ya sen ne yapacaksın? Gelecek için planların var mı?”</p>

      <p class="e-paragraf">“Hayır, artık geleceği düşünmekten korkuyorum ben.”</p>

      <p class="e-paragraf">“Ama geleceğini es geçemezsin. Her şeyden vazgeçemezsin Handel. Şimdi bu konuda bir şey söylemek istiyorum sana...”</p>

      <p class="e-paragraf">“Söyle peki.”</p>

      <p class="e-paragraf">“Bu yeni şubemizde Handel, bizim yeni bir şeye ihtiyacımız var...”</p>

      <p class="e-paragraf">O kelimeyi kullanmaktan kaçındığını görünce ben onun yerine, “Kâtip mi?” dedim.</p>

      <p class="e-paragraf">“Evet bir kâtip lazım bize. Yükselme şansı çok fazla böyle bir işte. (Bak senin tanıdığın biri ne kadar yükselmiş.) Uzun lafın kısası Handel, canım dostum, benim yanımda çalışır mısın?”</p>

      <p class="e-paragraf">“Uzun lafın kısası Handel” dediğinde sesi birden ciddileşmişti. İnsan haliyle devamında ciddi bir iş konuşması bekliyordu ama sonra o tondan vazgeçip elini uzattı ve teklifini bir okul çocuğu gibi yaptı.</p>

      <p class="e-paragraf">Herbert devam etti. “Clara’yla bu meseleyi defalarca konuştuk. Şirin şey daha bu akşam gözlerinde yaşlarla sana bizimle gelmeni söylemem için yalvardı. Bizimle gelirsen orada mutlu olman için ve sadece benim değil onun da arkadaşı olduğuna inanman için elinden geleni yapacakmış. Birlikte çok iyi anlaşacağız Handel!”</p>

      <p class="e-paragraf">Ona candan teşekkürlerimi iletmesini söyledim. Herbert’a da teşekkür ettim ama buna hemen karar veremeyeceğimi söyledim. Birincisi, aklım bu meseleyi düşünemeyecek kadar meşguldü. İkincisi -Evet! İkincisi, zihnimi meşgul eden ve muallakta kalan bir şey vardı- ki hikâyemin sonuna yaklaştığımda bundan bahsedeceğim.</p>

      <p class="e-paragraf">“Ama, oradaki işlerini aksatmadan o pozisyonu bir süreliğine boş bırakırsan...”</p>

      <p class="e-paragraf">“Hiç fark etmez!” dedi Herbert sevinçle. “Altı ay, bir sene...”</p>

      <p class="e-paragraf">“Yok , o kadar değil!” dedim. “İki ya da en fazla üç ay.”</p>

      <p class="e-paragraf">El sıkışırken böyle bir anlaşmaya vardığımız için Herbert çok sevinçliydi. Artık bana o hafta sonu gideceğini rahatlıkla söyleme cesaretine kavuşmuştu çünkü!</p>

      <p class="e-paragraf">“Ya Clara?” dedim.</p>

      <p class="e-paragraf">“Şeker şey babası yaşadığı müddetçe onu bırakıp da gitmeye razı olmuyor. Ama fazla bir ömrü kalmadı ihtiyarın. Bayan Whimple bana onun gidici olduğunu söyledi.”</p>

      <p class="e-paragraf">“Kötü bir yorum yapmış olmak istemem ama ölmesi herkes için en iyisi.”</p>

      <p class="e-paragraf">“Üzgünüm ama öyle!” dedi Herbert. “İşte o zaman gelip sevgilimi alacağım ve ikimiz sessizce en yakın kiliseye gideceğiz. Hatırlasana! Sevgilimin bir ailesi yok Handel’ciğim ve hiçbir zaman açıp da kırmızı kitaplar okumadı. Büyük babasıyla ilgili bildiği bir şey de yok. Böyle bir kadın benim annem gibi bir annesi olan biri için bulunmaz nimet!”</p>

      <p class="e-paragraf">Aynı hafta içinde cumartesi günü Herbert’la vedalaştım ve onu limana gidecek olan arabaya bindirdim. Giderken Herbert umut doluydu ama beni bırakıp gittiği için üzgündü. Oturup Clara’ya Herbert’ın gittiğini ve ona sevgilerini gönderdiğini yazmak için bir pastaneye gittim; ardından da ıssız evime.. Oraya ev denebilirse tabii... Orası benim evim değildi artık. Hiçbir yerde bir evim kalmamıştı.</p>

      <p class="e-paragraf">Merdivenlerde Wemmick’e rastladım. Ben yukarı çıkarken o aşağı iniyordu. Gitmiş kapıyı çalmış ama beni bulamamıştı ve geri dönüyordu. Kaçış yolculuğumuzda yakayı ele vermemizden beri onu yalnızken hiç görmemiştim. Bana neden yakayı ele verdiğimizi bildiği kadarıyla anlatmak için gelmişti.</p>

      <p class="e-paragraf">“Compeyson zaman içerisinde Magwitch’in çevirdiği işleri öğrenmişti. Ben bunu başı dertte olan adamlarından duymuştum. (Onun bazı adamlarının başı dertten kurtulmaz ki zaten!) Duymuyormuş gibi yaptım ama söylediklerine hep kulak kabarttım. Sonra bir gün onun ortadan kaybolduğunu duydum ve kaçış planını uygulamanın tam sırası diye düşündüm. Bunun Compeyson’ın kurnaz planının bir parçası olduğunu şimdi idrak edebiliyorum. Akıllı adam... Kendi adamlarına bile yalan söylemiş. Beni suçlamıyorsunuzdur inşallah Bay Pip. Ben tüm kalbimle size yardım etmek istedim!” dedi Wemmick.</p>

      <p class="e-paragraf">“Siz bundan ne kadar eminseniz ben de o kadar eminim. Bize gösterdiğiniz ilgi ve dostluk için minnettarım size.”</p>

      <p class="e-paragraf">“Sağ olun, sağ olun... Bu çok kötü oldu yalnız...” dedi Wemmick başını kaşıyarak. “Benim şimdi aklımda tek bir şey var, o da o kadar taşınabilir mallara yazık olduğu. Çok yazık!”</p>

      <p class="e-paragraf">“Benim aklımdaysa o malların sahibi var Wemmick.” dedim.</p>

      <p class="e-paragraf">“Tabii, o da önemli!” dedi Wemmick. “Sizin onun için üzülmeniz gayet normal. Ben de onu kurtarmak için elimden geleni yapardım. Ama benim bahsettiğim olay şu: Compeyson Magwitch’in döneceğini bildiğinden ve onu ihbar etmeye azmetmiş olduğundan, onun kurtulması zaten mümkün olmazdı. Ama mallar kurtarılabilirdi. Mal mülkle sahibi arasında işte böyle bir fark var, anlatabiliyor muyum?”</p>

      <p class="e-paragraf">Wemmick’i yukarı, eve davet ettim ve ona yürüye yürüye Walworth’a gitmeden önce bir içki içerek dinlenmesini önerdim. Davetimi kabul etti. İçkisini içerken yerinde duramıyordu. Söylemek istediği başka bir şey vardı belli ki. Pat diye söze girdi.</p>

      <p class="e-paragraf">“Pazartesi günü tatile çıkmak istiyorum desem ne dersiniz? İyi bir fikir mi sizce?”</p>

      <p class="e-paragraf">“İyi olur, son on iki aydır tatile çıkmıyorsunuz bildiğim kadarıyla.”</p>

      <p class="e-paragraf">“Son on iki sene desek daha iyi olur!” dedi Wemmick. “Evet, tatile çıkacağım. Dahası yürüyüşe çıkacağım ve sizi de benimle yürüyüş yapmaya çağırıyorum.”</p>

      <p class="e-paragraf">Beni mazur görmesini, onun beklediği gibi iyi bir yol arkadaşı olacağımı sanmadığımı söyleyecektim ki, “Yapmanız gereken şeylerin çokluğunun farkındayım. Keyfiniz yok, onu da biliyorum. Ama gelirseniz bunu büyük bir nezaket addedeceğim. Uzun bir yürüyüş olmayacak. Hem erkenden çıkarız, geç kalmazsınız gideceğiniz yere. Sabah saat sekizden on ikiye kadar diyelim. Yürüyüşten sonra yapacağımız kahvaltı bu süreye dahil. Gelemez misiniz?” dedi.</p>

      <p class="e-paragraf">Bana o kadar çok yardımı dokunmuştu ki onu kıramadım. Tamam deyince o kadar sevindi ki onun bu sevinci beni de mutlu etti. Onun isteği üzerine pazar sabahı saat sekiz buçukta kapısında olmaya söz verdim ve ayrıldık.</p>

      <p class="e-paragraf">Pazar sabahı tam vaktinde kalenin kapısının önündeydik. Beni Wemmick karşıladı. Dikkat ettim de normalden biraz daha gergin duruyordu. Ayrıca başında daha güzel bir şapka vardı. İçeride iki bardak romlu sütün yanında iki kurabiye hazırlanmıştı. İhtiyarın yatağı boş olduğuna göre erkenden kalkmış olmalıydı.</p>

      <p class="e-paragraf">Romlu süt ve kurabiye desteğini aldıktan sonra tam çıkıyorduk ki Wemmick’in yanına bir olta alıp omzunda taşıdığını gördüm ve çok şaşırdım. “Balık tutmayacağız değil mi?” diye sordum. “Hayır ama benim hoşuma gidiyor bunun yanımda olması.” dedi.</p>

      <p class="e-paragraf">Garip gelmişti ama bir şey söylemedim ve çıktık. Camberwell Ormanına doğru gittik. Yaklaşırken Wemmick birden, “İşte kiliseye geldik!” dedi.</p>

      <p class="e-paragraf">Bunda şaşırtıcı bir şey yoktu ama aklına gelen fikir parlak bir fikirmiş gibi “Hadi içeri girelim!” deyince yine şaşırdım.</p>

      <p class="e-paragraf">Wemmick oltasını sundurmaya koydu ve içeri girdik. Bu arada, Wemmick ellerini ceketinin cebine sokup bir şeyler çıkardı.</p>

      <p class="e-paragraf">“İşte bir çift eldivenimiz. Giyelim hadi!”</p>

      <p class="e-paragraf">Eldivenler beyaz ve oğlak derisinden yapılmış olduğundan bu işin içinde bir iş var diye şüphelenmeye başladım. İhtiyarın yandaki kapıdan yanında bir hanımla geldiğini görünce şüphelerim iyice kuvvetlenmeye başladı.</p>

      <p class="e-paragraf">“Hey! Bayan Skiffins de buradaymış! Hadi evlenelim!”</p>

      <p class="e-paragraf">Hanım hanımcık kız her zamanki gibi giyinmişti, bir farkla: Yeşil eldivenleriyle beyazları değiştirdi. İhtiyar da Hymen<span class="dipnotno" style="font-size:0.74em;" xml:lang="tr-TR">22</span> için diğer ikisine benzer bir hazırlık yapmaya çalışıyordu ama yaşlı bey eldivenleri takmakta o kadar zorlandı ki Wemmick onu bir sütuna yaslamak ve sütunun arkasına geçip eldivenleri yukarı çekmek zorunda kaldı. Ben de bu sırada yaşlı beyefendinin belini iyice kavradım ki yere düşmesin. Böylesine mükemmel bir yöntem sayesinde eldivenleri eline cuk oturdu.</p>

      <p class="e-paragraf">Papazla kilise kâtibi de geldikten sonra hepimiz parmaklıkların önünde sıraya geçtik. Daha önce hiçbir şey ayarlanmamış gibi davranan Wemmick’in tören başlamadan önce elini cebine attığını ve “Aaa! Bir yüzük!” dediğini duydum.</p>

      <p class="e-paragraf">Sağdıç ben oldum. Bayan Skiffins’in nedimesi kilisede çalışan, başına bebek şapkası gibi bir şapka giymiş çekingen bir kızcağızdı. Bayan Skiffins’in can ciğer arkadaşıymış gibi bir hava vermeye çalışıyordu kendine. Gelini damadın yanına kadar geçirmek işi ihtiyara düşmüştü. Papaz “Bu kadını bu adama eş olarak kim verecek?” diye sorduğunda yaşlı adam törenin hangi safhasında bulunulduğuna dair en ufak bir fikri olmadığından yüzünde bir gülümsemeyle duvara asılı on emri okuyordu. Bunun üzerine papaz bu sefer sesini yükselterek, “Bu kadını bu adama eş olarak KİM verecek?” dedi. Yaşlı adam hâlâ durumun farkına varmayınca, damat ona aşina sesiyle, “Babacım kim verecek?” dedi, ki bu soruyu babası canlı bir sesle, “Tamam John, tamam oğlum!” diye cevapladı. Bu lafı duyunca papaz o kadar çok bekledi ki “Evlilik töreni bugün biter mi acaba?” diye meraklanmaya başladım.</p>

      <p class="e-paragraf">Her şey bitip de kiliseden çıkarken Wemmick vaftiz kurnasının kapağını açtı ve beyaz eldivenlerini içine koyup kapağı tekrar örttü. Daha tutumlu olan Bayan Wemmick ise beyaz eldivenlerini cebine koydu ve yeşilleri taktı tekrar. Wemmick oltasını tekrar omzuna atarken “Bay Pip, sizce bunun bir düğün olduğunu bir başkası anlar mı?” dedi.</p>

      <p class="e-paragraf">Ormanın bir mil kadar uzağında küçük bir tavernada kahvaltı yaptık. İçerde o kadar ciddi bir atmosferden sonra kafamızı dağıtabilelim diye bir dans pisti de vardı. Bayan Wemmick’in, Wemmick’in kolunu artık belinden ittirmemesini görmek güzeldi. Bayan Wemmick arkası yüksek bir sandalyede kutusuna koyulmuş bir viyolonsel gibi oturuyor, tıpkı onun gibi kendisine sarılınmasına itiraz etmiyordu.</p>

      <p class="e-paragraf">Mükemmel bir kahvaltı ettik. Masadaki her kim gelen yiyeceklerden birini istemediğini söylemeye kalksa “Fiks menü, çekinmeden yiyin!” diyordu. Yeni evli çifte, ihtiyara, kaleye kadeh kaldırdım ve ayrılırken gelini selamlayıp olabildiğince nazik olmaya çalıştım.</p>

      <p class="e-paragraf">Wemmick kapıya kadar geçirdi beni ve tekrar tokalaştık. Ona mutluluklar diledim.</p>

      <p class="e-paragraf">“Sağ olun!” dedi Wemmick ellerime sarılarak. “Kümes işlerinden o kadar anlar ki hayret edersiniz. Bir yumurta yiyin de kendiniz görün.” dedi ve sonra sesini alçaltarak, “Aman ha Bay Pip, bu Walworth’ta geçen bir olay, ona göre...” dedi.</p>

      <p class="e-paragraf">“Anlıyorum. Küçük Britanya’da bahsi geçmeyecek!” dedim.</p>

      <p class="e-paragraf">Wemmick başıyla beni onayladı. “Geçen gün ona anlattıklarınızdan sonra bunu öğrenmese daha iyi olur. Beynimin sulanmaya başladığını düşünecektir ya da onun gibi bir şey işte!”</p>

      <p class="e-1-baslik" id="toc_marker-3-17">Elli Altıncı Bölüm</p>

      <p class="e-paragraf">Magwitch hapishanede hasta yatıyor, duruşmayı bekliyordu. İki kaburga kemiğini kırmış ve o kemikler ciğerlerinden birini zedelemişti. Güçlükle nefes alıyordu ve nefes alırken acı çekiyordu. Ağrıları yüzünden neredeyse duyulmayacak kadar kısık bir sesle konuşuyordu; o yüzden çok az konuşuyordu ama beni dinlemeye her zaman hazırdı. Ona duymak isteyeceği şeyleri anlatmak ve kitap-gazete okumak başlıca vazifem olmuştu.</p>

      <p class="e-paragraf">Normal hapishanede kalamayacak kadar hasta olduğundan bir iki gün sonra hastaneye nakledildi. Bu bana başka koşullar altında sahip olamayacağım bir görüşme imkânı sağladı. Hastalığı olmasaydı eğer onu zincire vururlardı, çünkü aynı suçtan defalarca sabıkalı kaçak bir mahkumdu o onlara göre.</p>

      <p class="e-paragraf">Onu her gün görsem de sadece kısa bir süre görebiliyordum. Ayrı kaldığımız zamanlar sağlık durumunda meydana gelen herhangi bir değişikliği onu tekrar gördüğümde fark edebilecek kadar uzundu. Sağlığının iyiye gittiğini gördüğümü hiç hatırlamıyorum. Hapishaneye alındıktan sonra günden güne erimeye başladı. Her gün bir öncekine kıyasla daha kötü oluyordu.</p>

      <p class="e-paragraf">Gösterdiği bu teslimiyet ve her şeyden vazgeçme hali yorgun, bitmiş bir adamın haliydi. Tavırlarından veya kulağıma fısıldadığı birkaç sözden farklı koşullarda çok daha iyi bir adam olacağını düşündüğü çıkarımını yapmıştım. Ama hiçbir zaman kendini bu şekilde aklamaya çalışmıyor, geçmişine bir de bu gözle bakılmasını istemiyordu.</p>

      <p class="e-paragraf">Ben yanındayken iki ya da üç kez onun geçmişte edindiği kötü ünden ve yaptıklarından bahsedenler oldu. O zaman yüzünde bir gülümseme beliriyor, sanki ben onun iyi yanını keşfetmişim, hatta çocuk halimle bile bunun farkına varmışım gibi gözlerinde bir güven ifadesiyle bana bakıyordu. Pişman olduğu belliydi. Hiçbir zaman halinden şikâyetçi olduğunu duymadım.</p>

      <p class="e-paragraf">Duruşma günü gelip çattığında, Bay Jaggers davanın ileri bir tarihe ertelenmesini talep etti. Bunu yapmasının sebebi fazla yaşamayacak olmasıydı, ama talebi reddedildi. Dava günü parmaklıkların arkasında bir sandalyede oturttular onu ve kimse ona yaklaşıp bana uzattığı elini tutmama karşı çıkmadı.</p>

      <p class="e-paragraf">Dava kısa sürdü ve kesin bir karar çıktı. Onu savunmak için söylenebilecek her şey söylendi; değişerek ne kadar çalışkan biri olduğu, yasalara uygun bir şekilde çalıştığı ve isim yaptığı... Ama söylenen hiçbir şey onun tekrar geri dönmesini, tekrar hakimin ve jürinin karşısına çıkmasını mazur gösteremiyordu. Onu yargıladıktan sonra mahkum etmemeleri imkansızdı.</p>

      <p class="e-paragraf">O zamanlar -benim de o korkunç duruşmada öğrendiğim- bir gelenek vardı. Adlî tatil öncesi kararlar okunur, en sona idam cezaları bırakılırdı. Hafızama kazınmış o görüntüler olmasa inanmakta güçlük çekerdim -yazarken bile gerçekten uzak geliyor- ama hakimin önünde o gün o cezaya çarptırılan otuz iki adam ve kadın vardı. O otuz iki kişi arasında en önde ise yaşasın da cezasını çekebilsin diye sandalyeye oturtulan Magwitch...</p>

      <p class="e-paragraf">O sahne şimdi bile tüm canlılığıyla gözümün önündedir. Camlara vuran ve güneş ışığıyla parlayan nisan yağmuru damlalarına kadar... Eli hâlâ elimdeydi ve o otuz iki kişinin yanındaki köşede ben de ayakta bekliyordum. Bunlardan kimi küstahtı, kimi dehşet içinde... Kimi ağlıyordu, kimi yüzünü kapatıyordu eliyle... Kimisi de umutsuz gözlerle etrafına bakıyordu. Kadın mahkumlardan bazıları feryat ediyordu ama sonra susturuldular ve bir sessizlik kapladı mahkeme salonunu. Ellerinde büyük zincirler olan şerifler, diğer suçlular, münadiler, mübaşirler, çeşit çeşit insan -ki bunlar gayet heyecanlı bir seyirci topluluğunu oluşturuyordu- pür dikkat hakime ve otuz iki sanığa bakıyordu. Ve hakim onlara hitaben konuşmaya başladı. Karşısındaki sefil yaratıklar arasında özellikle bir tanesine çok yüklendi: O hayatı boyunca yasalara karşı gelmiş, peşi sıra gelen tutuklanmalardan ve cezalardan sonra bir süreliğine sürgüne gönderilmiş, haydutluk edip oradan kaçmış ve tekrar yakalanıp ömür boyu sürmesi gereken bir sürgüne gönderilmişti. Bu zavallı adam yaptığı hataların farkına varıp, suç işlediği mekânlardan ayrı kalınca sakin ve onurlu bir yaşam sürdürmüş ama yıllarca onu toplumun başına bela eden isteklerine ve tutkularına gem vuramayıp, pişmanlığını ve huzurlu hayatını daha fazla sürdüremeyince sürgüne gönderildiği ülkeden geri dönmüştü. Bir süre kanundan kaçmayı başarmış ama tam kaçarken yakalanmış, polise karşı koymuş, kasıtlı olarak, belki can havliyle belki de canice duygular içinde onu ihbar eden ve onun tüm geçmişini bilen kişinin ölümüne sebep olmuştu. Kendisini istemeyen bu topraklara geri dönmenin cezası ölümdü ve işlediği suçlar çok ağır suçlar olduğu için kendisini ölüme hazırlamalıydı.</p>

      <p class="e-paragraf">Güneş yağmur damlalarının arasından mahkeme salonunun büyük pencerelerine vuruyor, süzülen bir ışık huzmesi hakimi ve otuz iki sanığı birbirine bağlıyordu. Belki de bu manzara salondakilerden bazılarına herkesin aslında eşit olduğunu ve hepimizin bir gün her şeyi bilen ve hata yapması asla mümkün olmayan o hakimin karşısına çıkacağını hatırlatmıştır. Mahkum ayağa kalkıp, “Hakim bey, bana ölüm cezası Allah tarafından verildi aslında ama sizin kararınıza da saygı duyuyorum.” dedi ve tekrar yerine oturdu. Bir sessizlik oldu ve hakim diğer sanıklara cezalarını söylemek için konuşmaya devam etti. Sonra hepsi resmen idama mahkum edildi. Bazıları dışarı zorla çıkartıldı, bazısı yüzünde küstah ve umursamaz bir ifadeyle sallana sallana çıktı, birkaçı davayı seyredenler arasında bulunan tanıdıklarına başlarıyla selam verdi; iki üç kişi birileriyle el sıkıştı ve diğerleri de yerde duran çiçek saksılarından yapraklar koparıp ağızlarına atarak salonun dışına çıktılar. En son o çıktı çünkü sandalyeden kalkması için yardıma ihtiyacı vardı ve yavaş yürümesi gerekiyordu. Diğerleri çıkarılırken o benim elimi tuttu ve izleyenler ayağa kalkarak -bir kilisede ya da benzer bir yerde yaptıkları gibi üstlerini başlarını düzelttiler- mahkumlardan birini birbirlerine gösterdiler. Birçoğu beni ve onu gösteriyordu.</p>

      <p class="e-paragraf">Onun mahkeme raporu yazılmadan önce ölmesini umuyor, bunun için dua ediyordum ama hastalık durumunun uzaması korkusuyla İçişleri Bakanı’na dilekçe yazmaya başladım.<span class="dipnotno" style="font-size:0.74em;" xml:lang="tr-TR">23</span> Bu dilekçede onun hakkında bildiğim her şeyi anlattım ve buraya benim için geldiğini söyledim. Yazabildiğim kadar coşkulu ve dokunaklı yazdım dilekçeyi. Onu bitirip gönderince merhametli olduklarını ümit ettiğim diğer yetkili makamlara da birer dilekçe yazdım. Bir tane de saraya gönderdim. Onun hüküm giymesinden sonra günlerce, gecelerce sandalyemde uyuyakaldığım zamanları saymazsak hiç yatıp dinlenmedim. Bu dilekçelerle onu kurtarmaya çalışıyordum. Gönderdikten sonra da içim rahat etmiyor, nereye gönderdiysem oraya gidiyor, ben o civardayken dilekçelerin kabul edilmesi ihtimalinin arttığını düşünüyor, ümitleniyordum. Bu mantıksız ve huzursuz halimle geceleri dilekçeleri gönderdiğim yerlere gidiyordum. Hâlâ da büyük konaklarıyla, sıra sıra lambalarıyla Londra’nın batısında kalan caddeler soğuk ilkbahar gecelerinde beni hüzünlendirir.</p>

      <p class="e-paragraf">Magwitch’in yanına her gün gitmeye devam ediyordum ama ziyaretlerimin süresi daha kısa tutulur olmuştu. Belki gerçekten öyleydi, belki de bana öyle geliyordu ama ona zehir getiririm endişesiyle benden şüphelendiklerini düşünüyordum ve bir gün yatağının baş ucuna geçmeden önce üzerimin aranmasını istedim ve her zaman onun yanında duran görevliye herhangi bir planım olmadığına onu inandırabilmek için her şeyi yapabileceğimi söyledim. Kimse ne ona ne de bana kötü davranmıyordu. Yapmaları gereken bir görevleri vardı ve yapıyorlardı ama kaba bir biçimde değil. Görevli oraya her gittiğimde durumunun daha da kötüleştiğini söylüyordu. Aynı odadaki diğer bazı mahkumlar -ki bunlar hasta bakıcı olarak kullanılıyorlardı ve nezaketten uzak insanlar değillerdi çok şükür- ve hasta yatan mahkumlar da bu bilgiyi doğruluyorlardı.</p>

      <p class="e-paragraf">Gün geçtikçe yatıp gözlerinde durgun bir ifadeyle beyaz tavana daha sık bakar olmuştu. Yüzünün rengi soluyordu. Bir tek ben onunla konuştuğum zamanlarda canlanır gibi oluyor, sonra tekrar normal haline dönüyordu. Bazen hiç konuşamıyordu. O zaman sorularıma elimi hafifçe sıkarak cevap veriyordu ve ben onun ne demek istediğini anlar hale gelmiştim.</p>

      <p class="e-paragraf">Onda büyük bir değişiklik gördüğüm o gün yanına gittiğimde hüküm giydikten sonra hastaneye yatırılışının onuncu günüydü. Yüzü kapıya dönüktü. Ben içeri girince gözleri parladı.</p>

      <p class="e-paragraf">Yatağının yanına otururken, “Geç kalacağını düşünmüştüm oğlum. Ama geleceğini biliyordum!” dedi.</p>

      <p class="e-paragraf">“Tam zamanında geldim.” dedim. “Kapıda bekledim.”</p>

      <p class="e-paragraf">“Hep kapıda bekliyorsun değil mi oğlum?”</p>

      <p class="e-paragraf">“Evet. Bir an bile kaybetmek istemiyorum.”</p>

      <p class="e-paragraf">“Sağ ol evladım, sağ ol. Allah senden razı olsun! Sen beni hiç bırakmadın.”</p>

      <p class="e-paragraf">Sessizce elini sıktım. Bir zamanlar bırakıp gitmeyi düşündüğümü hatırlamıştım çünkü.</p>

      <p class="e-paragraf">“En güzeli de ne biliyor musun?” dedi. “Bu kara bulutlar üzerimizde dolaşmaya başladığından beri benim yanımdayken daha rahatsın. Daha önce işler yolundayken böyle değildi. En güzeli bu işte.”</p>

      <p class="e-paragraf">Sırtüstü yattı. Güçlükle nefes alıyordu. Ne yaparsa yapsın, beni ne kadar çok severse sevsin yüzündeki ışığın tekrar sönmesine engel olamadı ve beyaz tavana bakarken yine aynı durgun ifade gözlerine yerleşti.</p>

      <p class="e-paragraf">“Çok mu ağrınız var bugün?”</p>

      <p class="e-paragraf">“Ben şikâyetçi değilim evladım.”</p>

      <p class="e-paragraf">“Evet, hiç şikâyet etmiyorsunuz.”</p>

      <p class="e-paragraf">Son cümlesini söylemişti. Gülümsedi ve bana dokunuşundan elimi kaldırıp göğsüne koymak istediğini anladım. Oraya koydum elimi. O yine gülümsedi ve iki elini birden elimin üzerine koydu.</p>

      <p class="e-paragraf">Bu arada ziyaret süresi doluyordu ama yan tarafıma baktığımda hapishane müdürünün yanımda durduğunu gördüm ve bana fısıldayarak, “Hemen gitmeniz gerekmiyor.” dedi. Teşekkür ettim ve “Beni duyabilirse onunla konuşabilir miyim?” dedim.</p>

      <p class="e-paragraf">Müdür geriye çekildi ve görevliyi de yanımızdan uzaklaştırdı. Bu değişim -sessiz de olsa- gözlerini tavandan çekip tekrar sevgi dolu gözlerle bana bakmasını sağladı.</p>

      <p class="e-paragraf">“Magwitch, sana bir şey söylemeliyim. En sonunda söyleyeceğim. Ne dediğimi anlayabiliyor musun?”</p>

      <p class="e-paragraf">Hafifçe elimi sıktı.</p>

      <p class="e-paragraf">“Bir çocuğun vardı hani, çok sevdiğin ve kaybettiğin...”</p>

      <p class="e-paragraf">Elimi daha kuvvetli sıktı bu kez.</p>

      <p class="e-paragraf">“O ölmedi; zengin insanların yanında büyüdü. Şu anda hayatta. O bir hanımefendi, hem de çok güzel bir hanımefendi ve ben onu seviyorum.”</p>

      <p class="e-paragraf">Son bir gayretle elimi dudaklarına götürdü. Sonra elimi ellerinin arasına alarak tekrar göğsüne koydu. Gözlerindeki durgun ifade geri geldi ve beyaz tavana bakarken son nefesini verdi. Başı sessizce göğsünün üzerine düşmüştü.</p>

      <p class="e-paragraf">Beraber okuduklarımızı düşününce dua etmek için tapınağa giden iki adamın kıssasını hatırladım. Onun baş ucunda edilebilecek daha iyi bir dua bilmiyordum: “Allah’ım, bu günahkâra merhamet et!”</p>

      <p class="e-1-baslik" id="toc_marker-3-18">Elli Yedinci Bölüm</p>

      <p class="e-paragraf">Artık tamamen tek başıma kalmıştım. Kira kontratının yasal olarak el verdiği en erken süre içinde evden ayrılacağımı söyledim ve bu süre zarfında evi devren kiraya vereceğimi ev sahibine söyledim. Camlara hemen bir “kiralık” ilanı astım çünkü borç içindeydim, çok az param kalmıştı ve maddi durumumun kötüye gitmesi beni endişelendiriyordu. Aslında yeteri kadar enerjim ve konsantrasyonum kalmış olsaydı endişelendirdim demem daha doğru olur. Farkına varabildiğim tek şey sağlığımın bozulmasıydı. Son zamanlarda yaşadığım sıkıntı hastalığımın ortaya çıkmasını geciktirmişti ama onu benden uzaklaştıramamıştı. Hastalığın yaklaştığını biliyordum. Daha da fazla bir şey bilmiyordum. Dahası, bunu hiç umursamıyordum.</p>

      <p class="e-paragraf">Bir iki gün kanepenin üzerinde ya da yerde yattım; hâsılıkelâm, nereye yığılıp kalırsam oraya... Başım, kollarım, bacaklarım ağrı içindeydi. Hiç takatim yoktu. Korku ve endişeyle geçen bir geceden sonra -çok daha fazla sürdü gibi geldi aslında- sabah uyandığımda yataktan kalkıp gördüklerimi hatırlamak istedim ama yapamadım.</p>

      <p class="e-paragraf">Gerçekten de gecenin bir vakti bahçeye inip yerinde olduğunu düşündüğüm kayığa bakmaya gitmiş miydim? Yataktan nasıl kalktığıma akıl sır erdiremeyip merdivenlerde iki üç kez dehşet içinde kendime gelmiş miydim acaba? O adamın yukarı geldiğini düşünüp lambayı yakmış mıydım? Birisinin konuşma, gülme, homurdanma sesi beni inanılmaz derecede rahatsız etmiş, sonra bu sesleri kendim çıkardığımdan şüphelenmiş miydim gerçekten? Peki ya defalarca kez odanın karanlık bir köşesinde kapalı bir demir ocağın içinde Bayan Havisham’ın yandığını söyleyen biri var mıydı dün gece burada? İşte sabah uyandığımda kendime gelmeye çalışırken aklımdan geçen sorular ve bir sıraya koymak istediğim olaylar bunlardı. Ama bu düşüncelerle arama kireç ocağının dumanı giriyordu ve hepsini dağıtıyordu ve sonunda o dumanın arasından bana bakan iki adam seçtim.</p>

      <p class="e-paragraf">İrkilerek, “Ne istiyorsunuz? Sizi tanımıyorum!” dedim.</p>

      <p class="e-paragraf">Bir tanesi eğilip omzuma dokunarak, “Merak etmeyin, bunu çok geçmeden öğreneceksiniz bayım ama şimdi tutuklusunuz.” dedi.</p>

      <p class="e-paragraf">“Borcumun miktarı ne kadar?”</p>

      <p class="e-paragraf">“Yüz yirmi üç şilin, on beş sent, altı peni. Kuyumcuya olan borç sanırım.”</p>

      <p class="e-paragraf">“Ne olacak şimdi?”</p>

      <p class="e-paragraf">Adam “Benimle gelseniz iyi olur!” dedi.</p>

      <p class="e-paragraf">Ayağa kalkıp üzerimi kendim giymeye teşebbüs ettim. Tekrar onlara baktığımda yataktan uzaklaşmışlardı ve gözleri bendeydi. Ben hâlâ yatıyordum.</p>

      <p class="e-paragraf">“Halimi görüyorsunuz. Sizinle gelebilecek gibi olsaydım gelirdim ama gerçekten de kötüyüm. Beni buradan kaldırıp götürürseniz yolda ölürüm ben!” dedim.</p>

      <p class="e-paragraf">Belki bana cevap verdiler; belki de düşündüğümden daha iyi durumda olduğumu söylediler. Beni yatağımdan kaldırmaktan vazgeçtiler; o kadarını biliyorum...</p>

      <p class="e-paragraf">Ateşim çıkmıştı ve benden uzak duruluyordu. Çok hastaydım; o kadar ki aklım gidip gidip geliyordu. Zaman bir türlü geçmek bilmiyordu. Kim olduğumu unutuyor, benimle alâkası olmayan birtakım objelerden biri gibi görüyordum kendimi. Mesela bir seferinde evin duvarındaki bir tuğla olmuş, inşaat işçilerine beni oradan almaları için yalvarıyordum. Bir başka sefer büyük bir makinenin çelik kolu oluyor, bir girdabın üzerinde dönüyor, makinenin durdurulmasını istiyordum ve benim olduğum tarafa çekiçle vuruyorlardı. Hastalığım süresince yaşadıklarımdan hatırladıklarım bunlar. Bazen de onların birer katil olduklarını düşünerek gerçek insanlarla kavga ediyordum ve sonra birdenbire onların bana iyilik yapmak istediklerini anlıyor, kollarına atılıyor, beni yatağıma götürmelerini istiyordum. Bir de bunlar var hatırladığım... Ama hepsinden önemlisi, bu insanların hepsi -ki bunların hepsi ben çok hastayken bir sürü surete giriyor, büyüyordu- değişip değişip en sonunda Joe’ya benziyorlardı.</p>

      <p class="e-paragraf">Hastalığımın en ağır evresini atlattıktan sonra dikkat ettim ki bütün her şey değişse de bu benzerlik olayı değişmiyor. Yanıma kim gelirse gelsin Joe’nun yüzü beliriyor karşımda... Geceleyin gözümü açtım ve yatağın yanı başındaki koltukta Joe’yu gördüm. Güneş doğunca gözlerimi açtığımda yine Joe’yu gördüm. Pencerenin kenarında oturmuş, piposunu içiyordu. Serinletici bir içecek istediğimde bana o içeceği veren güzel el Joe’nunkiydi. İçtikten sonra başımı tekrar yastığıma koyduğumda bana umut dolu gözlerle, sevecenlikle bakan yüz Joe’nun yüzüydü.</p>

      <p class="e-paragraf">Sonunda bir gün cesaretimi toplayıp, “Joe, sen misin?” dedim.</p>

      <p class="e-paragraf">Evdeki eski günlere ait o sevecen ses, “Ta kendisi, eski dostum!” dedi.</p>

      <p class="e-paragraf">“Of Joe, kalbimi un ufak ediyorsun! Bana kızgın bak Joe. Vur! Hayırsızsın de. Bu kadar iyi davranma bana!”</p>

      <p class="e-paragraf">Böyle söyledim çünkü Joe, onu tanımamın sevinciyle başını yastığıma koymuş, kolunu da boynuma dolamıştı.</p>

      <p class="e-paragraf">Joe, “Pip, ahbap, biz hep arkadaş olduk seninle. Bir de iyileşsen, dışarı çıkıp ata binsek ne güzel olur!”</p>

      <p class="e-paragraf">Böyle dedikten sonra pencerenin kenarına geçti ve arkasını bana dönüp gözlerini sildi. Aşırı derecedeki halsizliğim ayağa kalkıp onun yanına gitmekten beni alıkoyduğu için orada öylece yatmaya devam edip, “Allah’ım sen ondan razı ol. Allah’ım sen bu iyi Hristiyandan razı ol!” diye dua ettim fısıldayarak. İçimde büyük bir pişmanlık vardı.</p>

      <p class="e-paragraf">Yanıma geldiğinde gözleri kızarmıştı ama bu sefer ben onun elini tutuyordum. İkimiz de çok mutluyduk.</p>

      <p class="e-paragraf">“Ne kadar zamandır, Joe?”</p>

      <p class="e-paragraf">“Hastalığının ne zamandır sürdüğünü soruyorsun değil mi Pip?”</p>

      <p class="e-paragraf">“Evet Joe.”</p>

      <p class="e-paragraf">“Mayısın sonuna geldik Pip. Yarın haziranın biri.”</p>

      <p class="e-paragraf">“Sen hep benim yanımdaydın değil mi Joe?”</p>

      <p class="e-paragraf">“Öyle sayılır. Senin hasta olduğun mektupla bildirildiğinde ben de Biddy’ye dedim ki... Mektubu getiren postacı evlendi bu arada. Eskiden bekârdı ya. Gerçi çok az maaş alıyor, o kadar yürümeye ayakkabı mı dayanır? Ama o parayı mesele etmedi hiç. Onun derdi evlenip yuva kurmaktı.”</p>

      <p class="e-paragraf">“Konuşmanı dinlemek ne güzel Joe! Ama Biddy’ye ne dediğini sorabilir miyim?”</p>

      <p class="e-paragraf">“Ona dedim ki belki de ellerin arasında kalmıştır. ‘Biz çok iyi dosttuk; böyle bir anda dostuma gitmem garip karşılanmaz.’ dedim. O da bana ‘Vakit kaybetmeden git!’ dedi. Kelimesi kelimesine böyle söyledi. Aslında, yalan söylemiş olmayayım, tam olarak söylediği şey, ‘Bir dakika bile kaybetmeden git!’ti.”</p>

      <p class="e-paragraf">Daha fazla konuşmadı. Hastalığımdan dolayı benimle fazla konuşulmaması gerektiğini, canım istese de istemese de belirli saatlerde sık sık bir şeyler yiyeceğimi söyledi. Elini öpüp sessizce yatmaya devam ettim. Sonra o kalkıp Biddy’ye içinde benim sevgilerimi de sunduğu bir mektup yazmaya gitti.</p>

      <p class="e-paragraf">Belli ki Biddy Joe’ya okuma yazmayı öğretmişti. Yatağımda yatarken Joe’ya baktığımda mektup yazmanın ona verdiği gururu görünce o hassas halimle sevinçten ağladım. Karyolam, üzerinde ben olduğum halde orası daha havadar ve büyük olduğu için oturma odasına taşınmış, halı da dışarı çıkartılmıştı. Oda sabah akşam havalandırılıyordu ve gayet hijyenikti. Bir köşeye dayalı duran ve üzerinde bir sürü küçük boş şişe olan yazı masamda Joe büyük eserini ortaya koymak üzere oturmuş, büyük bir alet dolabından alıyormuş gibi kalemlikten kalem seçmiş, sanki çekiç sallayacakmış gibi gömleğinin kollarını sıyırmıştı. Joe’nun başlamak için sol dirseğini iyice masaya dayaması ve sağ bacağını da arkaya atması gerekiyordu. Başladığında, sanki yazdığı harfler iki metreymiş gibi yavaş yavaş yazıyordu. Kalemden saçtığı mürekkep seslerini duyabiliyordum. Hokkayı yanında zannediyor, kalemini boşluğa batırıp çıkararak daha iyi bir sonuç alıyordu kendince. Zaman zaman bir imlâ kuralına takılıyordu ama genel anlamda iyiydi. Mektubu bitirip de altına imzasını attığında, işaret parmaklarıyla kâğıttan başının tepesine bir mürekkep lekesi bulaştırdığında, ayağa kalkıp masanın etrafında dönmeye, büyük bir zevkle eserini değişik açılardan incelemeye koyuldu.</p>

      <p class="e-paragraf">O gün daha çok konuşabileceğim halde Joe’yu huzursuz etmemek için Bayan Havisham’la ilgili soru sormayı ertesi güne bıraktım. İyileşip iyileşmediğini sorduğumda başını iki yana salladı.</p>

      <p class="e-paragraf">“Öldü mü Joe?”</p>

      <p class="e-paragraf">“Bunu söyleyecek kadar ileri gitmek istemem ama o...”</p>

      <p class="e-paragraf">“Yaşamıyor değil mi Joe?”</p>

      <p class="e-paragraf">“Evet, artık yaşamıyor!” dedi.</p>

      <p class="e-paragraf">“Ölmeden önce ne kadar hasta yattı Joe?”</p>

      <p class="e-paragraf">“Sen hastalandıktan sonra yaklaşık bir hafta kadar.” dedi. Beni düşünerek hâlâ her şeyi alıştıra alıştıra, yavaş yavaş söylüyordu.</p>

      <p class="e-paragraf">“Peki malına mülküne ne olduğunu biliyor musun?”</p>

      <p class="e-paragraf">“Öyle görünüyor ki çoğu Bayan Estella’nın. Ama yangından iki gün önce vasiyetine bir not düşmüş ve Bay Matthew Pocket’a gıcır gıcır dört bin şilin bırakmış. Niye bıraktı dersin? ‘Pip’in adı geçen Matthew hakkında söylediklerine dayanarak...’ Biddy söyledi bana, vasiyette aynen böyle yazıyormuş.” Bu ifade çok hoşuna gitti, bir kere daha tekrarladı: “Onun adı geçen Matthew hakkında söylediklerine dayanarak... Düşünsene Pip, gıcır gıcır dört bin şilin!”</p>

      <p class="e-paragraf">Gıcır gıcır olduklarını nereden biliyordu bilmiyorum ama paranın miktarı çoğaldıkça Joe böyle olduklarını düşünmüştü demek ki.</p>

      <p class="e-paragraf">Bu söyledikleri beni çok sevindirdi. Yaptığım tek iş mükemmel bir biçimde sonuçlanmıştı. Joe’ya diğer akrabalarına herhangi bir şey kalıp kalmadığını sordum.</p>

      <p class="e-paragraf">“Bayan Sarah’ya senede yirmi beş şilin bırakmış. Safra kesesi rahatsızlığı için ilaç alabilsin diye... Bayan Georgiana’ya yirmi şilin bırakmış. Bayan... İki tane hörgücü olan hayvanın adı neydi ahbap?”</p>

      <p class="e-paragraf">“Deve mi?” dedim. Niye bunu sorduğunu merak etmiştim.</p>

      <p class="e-paragraf">“Bayan Camels’a...”<span class="dipnotno" style="font-size:0.74em;" xml:lang="tr-TR">24</span> Camilla’yı kastediyordu, anlamıştım. “...Geceleri uyandığında kullanmak için mum alsın diye beş şilin bırakmış.”</p>

      <p class="e-paragraf">Joe’nun bana naklettiği bilgilerin doğruluğundan emindim. “Daha tam gücünü toplayamadın. Sana bir haber daha vereyim; bu da bugünlük son olsun. Bizim emektar Orlick bir eve hırsızlık için girerken yakalandı.”</p>

      <p class="e-paragraf">“Kimin evine?”</p>

      <p class="e-paragraf">“Biraz yüksekten atan birisi!” dedi özür dilermiş gibi. “Yine de bir İngiliz’in evi onun kalesidir ve kalelere savaş dışında girilmemelidir. Mısır ve tohum işini çok seven birisi. Kusurları olsa da...”</p>

      <p class="e-paragraf">“Pumblechook’un mu evine girildi?”</p>

      <p class="e-paragraf">“Evet, Pip!” dedi Joe. “Kasasını, dükkândaki para çekmecesini almışlar, şaraplarından içmişler, yiyeceklerden yemişler, yüzüne tokat atıp burnunu çekmiş, sonra yatağına bağlayıp sesini çıkarmasın diye ağzına tohum doldurmuşlar ama adam Orlick’i tanımış. Orlick şimdi kasaba hapishanesinde yatıyor.”</p>

      <p class="e-paragraf">Derken zamanla eski koyu muhabbetlerimize geri döndük. Artık konuşmalarımız kısıtlı değildi. Yavaş yavaş toparlanıyordum ve gücüm yerine gelmeye başladı. Joe yanımdaydı ve ben onun yanında eski ben oluyordum. Yeniden çocuk olduğumu hayal ediyordum.</p>

      <p class="e-paragraf">Joe bana o kadar sevecen davranıyor, o kadar iyi bakıyordu ki kendimi çocuk gibi hissetmem doğaldı. Benimle yine eskisi gibi çok samimi konuşuyordu ve beni koruyucu tavırları vardı. O kadar ki neredeyse eski mutfak günlerimizden sonra yaşadığım her şeyin hastalığımda gördüğüm rüyalardan ibaret olduğuna inanacaktım. Ev işi dışında her şeyi yapıyordu. Onu yapmamasının sebebi ise eve gelen temizlikçiyi geldiği ilk gün kovduktan sonra çok temiz bir kadın tutmasıydı. “Pip inan bana misafir yatağının içinden kuş tüylerini çıkartıp sonra satmak üzere bir kovaya doldururken yakaladım. Senin yatağına da aynısını yapardı o kadın Allah bilir. Sen üzerindeyken yatağı da götürmeye çalışırdı. Sonra bir de çorba kâselerinin, tabakların içinde kömür taşıyordu. Çizmelerinin içine de şaraplar, içkiler koyup götürüyordu.”</p>

      <p class="e-paragraf">Dışarıya çıkıp da araba gezintisi yapabileceğimiz günü iple çekiyorduk. Tıpkı bir zamanlar çıraklığa başlamamı iple çektiğimiz gibi... O gün gelip çattığında Lane’e giden bir fayton kiraladık. Joe beni sarıp sarmaladı ve kucağına alıp faytona bindirdi. Sanki ben tükenmez sevgisini cömertçe sunduğu küçücük, zavallı çocuktum hâlâ...</p>

      <p class="e-paragraf">Joe da arabaya binip yanıma oturdu ve beraberce kırlara doğru gittik. Ağaçlar ve otlara yaz gelmişti ve tatlı yaz kokuları saçılıyordu her yere. O gün tesadüfen pazar günüydü ve çevremi saran bu güzelliklere bakınca, her şeyin ne kadar değiştiğini, küçük yabani çiçeklerin açtığını, kuş seslerinin gün geçtikçe etrafı daha çok çınlattığını fark ettim ve kendimi hatırladım. Doğada bütün bunlar olurken yatağımda yanıklar içinde yattığımı düşündüm ve birden keyfim kaçtı. Ama kiliseden yükselen çan seslerini duyunca çevremdeki güzelliklere baktım yine ve yıllar önce beni panayıra götürdüğü günlerdeki gibi başımı tekrar Joe’nun omzuna yaslayabildiğim için yeterince şükretmediğimi hissettim. Sanırım yeterince şükredebilmek için bile hâlsizdim hâlâ...</p>

      <p class="e-paragraf">Bir süre sonra huzurum yerine geldi ve eski bataryanın orada çimenlerin üzerinde yatarken eskisi gibi konuşmaya başladık. Joe’da hiçbir değişim emaresi yoktu. O zamanlar benim gözümde neyse, şimdi de oydu. Eskisi gibi sade ve dürüst bir insan...</p>

      <p class="e-paragraf">Geri döndüğümüzde beni sırtına alıp kolayca merdivenlerden yukarıya çıkarırken o unutulmaz Noel gecesi bataklıklara kadar beni yine böyle taşıdığını hatırladım. Henüz değişen maddi durumumdan bahsetmemiştik. Son zamanlarda yaşadığım olayların ne kadarını duyduğunu da bilmiyordum aslında. Kendime olan inancımı o kadar yitirmiştim ve ona o kadar çok güveniyordum ki, o konuya girsem mi girmesem mi diye tereddütteydim.</p>

      <p class="e-paragraf">İyice düşünüp taşındıktan sonra o akşam ona, “Bana yardım eden hayırseverin kim olduğunu duydun mu Joe?” diye sordum.</p>

      <p class="e-paragraf">“Bayan Havisham olmadığını duydum ahbap!” dedi.</p>

      <p class="e-paragraf">“Peki kim olduğunu duydun mu Joe?” dedim.</p>

      <p class="e-paragraf">“Sana Neşeli Kayıkçılar’daki o adamla para gönderen kişiymiş diye duydum Pip.”</p>

      <p class="e-paragraf">“Öyle.”</p>

      <p class="e-paragraf">Sakin sakin, “Çok ilginç!” dedi.</p>

      <p class="e-paragraf">“Onun öldüğünü duydun mu peki Joe?” dedim artan bir çekingenlikle.</p>

      <p class="e-paragraf">“Kim? Sana o parayı gönderen mi Pip?”</p>

      <p class="e-paragraf">“Evet.”</p>

      <p class="e-paragraf">Joe uzunca bir müddet düşündükten sonra kaçamak bir bakışla gözlerini cama çevirerek “Öyle bir şeyler duydum galiba...” dedi.</p>

      <p class="e-paragraf">“Nasıl biri olduğunu da duydun mu Joe?”</p>

      <p class="e-paragraf">“Pek değil.”</p>

      <p class="e-paragraf">“Öğrenmek istersen Joe...” diye söze başlıyordum ki Joe ayağa kalkıp benim yattığım kanepeye geldi.</p>

      <p class="e-paragraf">Bana eğilerek, “Bak eski dostum. Biz birbirimizin en iyi dostuyuz değil mi?”</p>

      <p class="e-paragraf">Ona cevap vermeye utanmıştım.</p>

      <p class="e-paragraf">“İyi o zaman!” dedi sanki ben cevap vermişim gibi. “Bunda hemfikiriz. O zaman niye gereksiz ayrıntılara girelim ki? Bizim konuşacak daha önemli konularımız var zaten. Allah’ım! Zavallı ablanı ve onun yaptığı tantanaları hatırladım şimdi. Kaşıyıcıyı hatırlıyor musun?”</p>

      <p class="e-paragraf">“Emin ol hatırlıyorum Joe!”</p>

      <p class="e-paragraf">“Seni o kaşıyıcıdan korumaya çalışırdım ama yapmak istediklerimi yapabilecek kadar güçlü olamazdım her zaman. Çünkü ablan seni dövmeyi kafasına koydu mu ben seni korumaya çalıştığımda daha da sinirlenir, canını daha çok yakardı. Çocuğu kurtardığı için saçının çekilmesi ya da tartaklanması adamın gözünü korkutmaz. Ama çocuk sonrasında daha fazla sopa yiyince adam kendi kendine ‘Şimdi sen bu çocuğa iyilik mi yaptın? Kötülük yaptın esas!’ der.”</p>

      <p class="e-paragraf">“Demek öyle der?” dedim.</p>

      <p class="e-paragraf">“Evet öyle der. Sence adam haklı mı?”</p>

      <p class="e-paragraf">“Aslan Joe! O her zaman haklıdır!”</p>

      <p class="e-paragraf">“O zaman dostum bu sözünü unutma. Eğer her zaman haklıysa -gerçi genelde haksızdır- bunu söylerken de ona hak vermek zorundasın. Küçük bir çocukken bir konuyu kendine sakladıysan eğer, J. Gargery seni kaşıyıcıdan istediği gibi koruyamadığı için sakladın. O yüzden bunları kafana takma artık. Gereksiz şeylerden bahsetmeyelim. Kalın kafam yüzünden Biddy ben buraya gelmeden önce meselelere bu gözle bakmam için epey dil dökmek zorunda kaldı. Dediklerini yaptığıma göre şimdi gerçek dostunun söylediklerine kulak ver. Kendini yormak yok, yemeklerini bir güzel yiyecek, sulu şarabını içecek, sonra da yatağına yatacaksın.”</p>

      <p class="e-paragraf">Joe’nun konuyu kapatmadaki zarafeti ve kadınlık içgüdüsüyle ve aklıyla benim ne halde olduğumu tahmin edip Joe’yu ona göre hazırlıklı gönderen Biddy’nin ince fikirliliği ve nezaketi beni çok etkilemişti. Acaba Joe meteliksiz kaldığımı, bizim bataklıklarda güneşin ortaya çıkmasıyla kaybolan sisler gibi bütün umutlarımın kaybolduğunu da biliyor muydu? İşte bunu kestiremiyordum.</p>

      <p class="e-paragraf">Joe’da başta anlayamadığım ama sonra fark edince beni çok üzen bir hal vardı. Ben iyileştikçe ve gücüm yerine geldikçe Joe yanımda daha huzursuz olmaya başlamıştı. Güçsüzken ve tamamıyla ona bağımlı yaşarken bana eskiden olduğu gibi “ahbap, Pip, dostum,” diye hitap etmişti, ki bu hitaplar kulağıma müzik gibi geliyordu. Ben de onunla eskisi gibi konuşmuştum ve böyle olduğu için çok mutluydum; ona müteşekkirdim. Ama gün geçtikçe bana daha soğuk davranmaya başlamıştı. Başta anlam verememiştim ama sonra nedenini çözdüm. Benim yüzümden böyle davranıyordu. Böyle davranma ihtiyacı hissediyorsa hata bendeydi.</p>

      <p class="e-paragraf">Ah! Sadakatimden, ona bağlılığımdan şüphe duymasına, zengin olduğum için artık onu dışlayacağımı, ona soğuk davranacağımı düşünmesine ben sebep olmamış mıyım? Joe’nun saf kalbinin gücüm yerine geldikçe ona daha az ihtiyacım olacağını hissetmesi, aramızdaki bağı gevşetmesi ve ben ondan uzaklaşmadan onun benden uzaklaşması benim yüzümden değil miydi?</p>

      <p class="e-paragraf">Joe’yla kol kola çıktığımız bahçe yürüyüşlerinin ya üç ya dördüncüsünde ondaki bu değişim çok açıktı. Biraz güneşte oturup nehri seyrettikten sonra tam ayağa kalkmıştık ki birden kendimi tutamayıp:</p>

      <p class="e-paragraf">“Bak Joe! Artık adamakıllı yürüyebiliyorum. Göreceksin şimdi geri dönerken kendim yürüyeceğim.” dedim.</p>

      <p class="e-paragraf">“Kendini yorma Pip!” dedi. “Ama yapabilirseniz mutlu olurum efendim.”</p>

      <p class="e-paragraf">Bu son sözleri kulaklarımı tırmaladı ama nasıl karşı gelebilirdim ki? Bahçenin kapısına kadar kendim yürüdüm; ondan sonra iyi değilmiş gibi yapıp Joe’nun koluna girmek istedim. Kolunu bana uzattı ama düşünceliydi.</p>

      <p class="e-paragraf">Ben de düşünceliydim. Pişmanlıklar içinde “Joe’daki bu değişimi nasıl durdurabilirim?” diye düşünüyordum. Aslında ne kadar kötü bir durumda olduğumu, borç içinde yüzdüğümü söylemekten utanıyordum. Gizleme ihtiyacı hissetmemin önemli bir sebebi de bana zor günleri için ayırdığı birikimlerini vermesinden korkmamdı. Bunu yapmasına izin vermemeliydim.</p>

      <p class="e-paragraf">İkimiz de o akşam çok düşünceliydik ama uyumadan önce ben konuşmak için iki gün kadar beklemeye karar vermiştim, çünkü ertesi gün pazardı ve ben yeni bir haftayla birlikte hayatımda yeni bir sayfa açacaktım. Pazartesi sabahı Joe’yla bu değişim hakkında konuşacaktım ve aramızda konuşulmadık bir şey kalmayacaktı. Ona neden Herbert’la birlikte gitmediğimi söyleyecektim ve o zaman bana olan bu soğuk tutumundan vazgeçecekti. Ben verdiğim karar neticesinde rahatlamıştım. Joe da rahatlamış görünüyordu. O da bir karara varmış gibiydi.</p>

      <p class="e-paragraf">Pazar günü oldukça sakin bir gün geçirdik. Arabayla kırlara gidip tarlaların arasında dolaştık.</p>

      <p class="e-paragraf">“Hasta olduğuma şükrediyorum Joe!” dedim.</p>

      <p class="e-paragraf">“Eski dostum, Pip... İyileşmiş sayılırsınız efendim!” dedi.</p>

      <p class="e-paragraf">“Benim için unutulmaz bir zamandı.”</p>

      <p class="e-paragraf">“Benim için de efendim!” dedi Joe buna mukabil.</p>

      <p class="e-paragraf">“Seninle unutamayacağım bir zaman geçirdim. Biliyorum, daha önce unuttuğum zamanlar oldu ama bunu asla unutmayacağım.”</p>

      <p class="e-paragraf">Aceleci ve biraz endişeli görünüyordu. “Güzel günlerimiz oldu. Bizim aramızda geçenler geçti gitti, açmanın âlemi yok.” dedi.</p>

      <p class="e-paragraf">Gece yatağıma gittiğimde ben iyileşene kadar her gece yaptığı gibi Joe yine odama geldi. Sabah olduğum kadar iyi olup olmadığımı sordu.</p>

      <p class="e-paragraf">“Evet Joe, oldukça iyiyim.”</p>

      <p class="e-paragraf">“Sıhhatin, gücün gittikçe yerine geliyor değil mi ahbap?”</p>

      <p class="e-paragraf">“Evet Joe, hızla.”</p>

      <p class="e-paragraf">Omzumun üzerindeki yatak örtüsüne dokunup boğuk bir sesle “İyi geceler!” dedi.</p>

      <p class="e-paragraf">Sabah kalktığımda daha sıhhatli ve dinçtim. Daha fazla geciktirmeden Joe’yla konuşacaktım. Kahvaltıdan önce konuşmak istiyordum. Hemen üzerimi giyip odasına gidecek, ona sürpriz yapacaktım çünkü bu benim erken kalktığım ilk sabahtı. Odasına gittim ama orada yoktu. Sadece kendisi değil bavulu da yoktu.</p>

      <p class="e-paragraf">Alelacele gidip mutfak masasına baktım. Üzerinde bir mektup vardı masanın.</p>

      <p class="e-paragraf"></p>

      <p class="e-paragraf">“Sevgili Pip, artık iyileştiğin için daha fazla rahatsız etmeden gidiyorum. Benim gitmem senin için daha iyi olacak.</p>

      <p class="e-paragraf">Joe</p>

      <p class="e-paragraf">Not: Biz her zaman birbirimizin en iyi dostuyuz.”</p>

      <p class="e-paragraf">Mektubun içinde ödeyemediğim için beni tutukladıkları borcun ödendi makbuzu vardı. O ana kadar alacaklının yasal işlemlere başlamak için tamamen iyileşmemi beklediğini düşünüyordum. Joe’nun bu parayı ödeyeceği hiç aklıma gelmemişti ama ödemişti işte. Makbuzda onun ismi yazıyordu.</p>

      <p class="e-paragraf">Yapmam gereken tek bir şey kalmıştı. O da Joe’nun arkasından demirhaneye gitmek, onunla açık açık konuşmak, yaptıklarım için ne kadar pişman olduğumu anlatmak ve bütün sıkıntılarımdan kurtulmak... Ve uzun zamandır düşündüğüm ve artık kesin bir karara vardığım bir meseleyi orada açığa çıkarmak...</p>

      <p class="e-paragraf">Biddy’ye gidecek, ne kadar pişman bir halde geri döndüğümü, uzun zamandır beslediğim bütün umutlarımın suya düştüğünü söyleyecek ve köyde, mutsuzluğumun ilk evrelerinde yaptığımız konuşmaları hatırlatacaktım. Sonra ona şunları diyecektim: “Biddy, bir zamanlar beni çok sevdiğini sanıyorum. Benim bu macera peşindeki kalbim senden uzak dursa da senin yanında hep huzuru bulmuştur. Eğer beni eskiden sevdiğinin yarısı kadar seversen, eğer bütün kusurlarım ve hayal kırıklıklarımla beni kabul edersen, beni bir çocuğu affeder gibi affedersen... Gerçekten çok üzgünüm Biddy, bir çocuk gibi beni yatıştıracak bir ele, teskin edecek bir sese muhtacım. Öyle zannediyorum ki eskisinden çok fazla değil ama biraz daha fazla seni hak ediyorum. Biddy, olacaklara sen karar vereceksin. İstersen Joe’nun yanında demirhanede çalışırım. İstersen buraya gelip farklı bir meslek edinirim. İstersen beni bekleyen bir fırsatın olduğu uzak diyarlara gideriz. Bana teklif geldiğinde sen cevap verene kadar beklemek istedim, onlara kesin bir şey söylemedim. Sevgili Biddy, eğer hayatını benimle paylaşırsan bu dünyayı benim için çok daha güzel bir yer, beni de daha iyi ve mutlu bir adam kılacaksın. Ben de senin dünyanı güzelleştirmek için elimden ne gelirse yapacağım.”</p>

      <p class="e-paragraf">İşte niyetim buydu. Üç gün daha toparlandıktan sonra planlarımı hayata geçirmek üzere köye gittim. Akabinde hızla gelişen olaylar dışında anlatacağım bir şey kalmadı.</p>

      <p class="e-1-baslik" id="toc_marker-3-19">Elli Sekizinci Bölüm</p>

      <p class="e-paragraf">Servetimi kaybettiğim haberi bizim oralara benden önce gitmişti. Gittiğimde Mavi Domuz’dakilerin bunu bildiklerini anladım. Bana olan tavırları büyük ölçüde değişmişti. Param varken oraya gittiğimde beni başka yere kaptırmamak için pervane olan, sıcak davranan çalışanlar bu sefer gayet uzak ve ilgisizdi.</p>

      <p class="e-paragraf">Kasabaya vardığımda akşam olmuştu. Normalde beni hiç etkilemeyen yolculuk bu sefer çok yormuştu. Mavi Domuz beni her zaman kaldığım odaya yerleştiremedi; dolu olduğunu söylediler -muhtemelen büyük umutları olan birine vermişlerdir odayı- ve bana avluya bakan, güvercinlerle arabalar arasında alelâde bir oda verdiler. Ama ben o gece Mavi Domuz’da öyle güzel uyudum, o kadar güzel rüyalar gördüm ki en iyi odada ancak bu kadar rahat edebilirdim.</p>

      <p class="e-paragraf">Sabah erkenden kalkıp kahvaltım hazırlanırken Satis’e gittim. Kapıda ve camlardan sarkıtılan halıların üzerinde ev eşyalarının ertesi hafta açık artırmayla satılacağını bildiren ilanlar vardı. Evin kendisi de satılacak ve sonra yıkılacaktı. İmalâthanenin üzerine badanayla, yamuk yumuk harflerle Kısım I, yıllardır kapalı olan evin ana bölümüne Kısım II yazılmıştı. Evin diğer bölümlerine de böyle işaretler konmuş, yazılara yer açılsın diye sarmaşıklar yere indirilmiş, çoğu yerde tozların altında ezilmiş, solmuştu. Açık duran kapıdan birkaç dakikalığına içeri girdim. Orada işi olmayan bir yabancı gibi tedirgin bakışlarla etrafıma bakarken açık artırmacının yazmanını gördüm. Fıçıların arasında geziyor, gördüğü eşyaları elinde kalem, onun söylediklerini not alan bir adama kaydettiriyordu. Not alan kişi benim Clem Baba şarkısı eşliğinde Bayan Havisham’ı gezdirdiğim tekerlekli sandalyeyi kullanmaktaydı.</p>

      <p class="e-paragraf">Kahvaltı için Mavi Domuz’a döndüğümde Bay Pumblechook’u hanın sahibiyle konuşurken buldum. Bay Pumblechook (geçenlerde yaşadığı gece macerasından ders almamıştı herhalde) beni bekliyordu ve bana şu kelimeleri sarf etti:</p>

      <p class="e-paragraf">“Delikanlı, servetinin elinden kayıp gitmesine üzüldüm. Ama ne beklenirdi ki başka? Ne beklenebilirdi?”</p>

      <p class="e-paragraf">Beni affettiğini imâ eder gibi elini uzatınca hastalığım yüzünden üzerimdeki kırıklık gitmediğinden ve tartışmaya hiç halim olmadığından elini sıktım.</p>

      <p class="e-paragraf">Bay Pumblechook garsona, “William, masaya çörek getir. Bunu da mı görecektim? Bunu da mı görecektim, vah vah!” dedi.</p>

      <p class="e-paragraf">Kaşlarımı çatıp kahvaltıya oturdum. Bay Pumblechook tepemde dikiliyor, ben daha çaydanlığa elimi uzatamadan çayımı dolduruyordu. En sonunda gerçek anlamda benim hamim olmaya karar vermiş biri gibi hareket ediyordu.</p>

      <p class="e-paragraf">“William, tuz da koy!” dedi. Sonra bana bakarak, “Eski mutlu günlerinde çayına şeker alırdın değil mi? Öyle hatırlıyorum. Süt alır mıydın? Evet. Süt ve şeker. William, tere getir bir de.”</p>

      <p class="e-paragraf">“Teşekkür ederim, tere yemem ben!” dedim.</p>

      <p class="e-paragraf">İç çekip başını öne doğru birkaç kez salladıktan sonra -sanki tere yemememle serveti kaybetmem arasında bir bağlantı vardı- “Yemiyorsun evet, doğru. Basit bir sebze işte. Yok, yok, getirme William.”</p>

      <p class="e-paragraf">Kahvaltıma devam ettim. Bay Pumblechook hâlâ başımdaydı ve her zamanki gibi yüzüme şüpheyle bakıyor, sesli sesli nefes alıp veriyordu.</p>

      <p class="e-paragraf">“Bir deri bir kemik kalmış neredeyse!” dedi düşünceli bir halde. “Ben onu dükkânımda ağırlayıp gönderdiğimde (benim yardımlarımla diyebilirim) ne kadar da tombul bir çocuktu.”</p>

      <p class="e-paragraf">Yeni zengin olduğumda elimi sıkmak için izin isterken takındığı yalaka tavırla şimdiki bu merhamet gösterileri için tombul elini uzatmasını, arada ne kadar büyük bir fark olduğunu düşündüm.</p>

      <p class="e-paragraf">Tereyağlı ekmeği uzatıp, “Al bakalım. Joseph’e gidiyorsun değil mi?” dedi.</p>

      <p class="e-paragraf">Artık daha fazla dayanamayıp, “Allah aşkına, nereye gittiğimden size ne? O çaydanlığı da bırakın!” dedim.</p>

      <p class="e-paragraf">Bu benim verebileceğim en kötü tepkiydi, çünkü Pumblechook’un eline ne zamandır beklediği bir fırsat geçmişti.</p>

      <p class="e-paragraf">Çaydanlığın sapını bırakıp bir iki adım geriye çekilerek, söylediklerini hancının ve garsonun da duyması için yüksek sesle “Evet delikanlı, bu çaydanlığı bırakırım tabii ki! Haklısın delikanlı! İlk defa haklısın. Müsrif alışkanlıkların seni kuvvetten düşürmüş; atalarının usulleriyle seni canlandırayım dedim. Benim neyime senin kahvaltınla ilgilenmek?” diyerek hancıyla garsona döndü ve eliyle onlara beni göstererek, “Ben bunu mutlu çocukluk günlerinden beri kolladım. Bu o olamaz demeyin, ta kendisi!” dedi.</p>

      <p class="e-paragraf">İkisi aralarında mırıldanmaya başladılar. Özellikle garson duyduklarından oldukça etkilenmiş görünüyordu.</p>

      <p class="e-paragraf">“Ben bunu arabamda gezdirdim. Elimizde büyüdü bu çocuk. Adı annesi gibi Georgiana Maria olan bir ablası vardı, kocası dolayısıyla onun da amcasıyım. Sorun bakın reddedebiliyor mu söylediklerimi?”</p>

      <p class="e-paragraf">Garson reddedemeyeceğimden emindi artık. Kaşlarını çatmış, bana bakıyordu.</p>

      <p class="e-paragraf">“Delikanlı, Joseph’e gidiyorsun ve ‘Oraya gitmemden size ne!’ diyorsun. İyi bakalım küçük bey, git, Joseph’a git.”</p>

      <p class="e-paragraf">Garson öksürdü. Beni bu konuda bir şey söylemeye davet ediyor gibiydi.</p>

      <p class="e-paragraf">Çok inandırıcı bir ses tonuyla sözlerine devam etti: “Sana gidince Joseph’e ne diyeceksin, onu söyleyeyim. Şu anda burada Mavi Domuz’un sahibi Squires -ki kendisi kasabanın bilinen ve sayılan şahsiyetlerindendir- ve William var. Yanılmıyorsam babasının adı Potkins’ti.”</p>

      <p class="e-paragraf">“Yanılmıyorsunuz efendim!” dedi William.</p>

      <p class="e-paragraf">“Onların huzurunda, delikanlı, sana Joseph’e ne diyeceğini söyleyeyim. Diyeceksin ki, ‘Joseph, bugün ilk hamimi ve servetimin mimarını gördüm. Adını söylememe gerek yok Joseph. Kasabada onu çok sever, sayarlar. İşte ben bugün onu gördüm.”</p>

      <p class="e-paragraf">“Ben burada öyle birini görmediğime yemin edebilirim!” dedim.</p>

      <p class="e-paragraf">“Ona da böyle söyle de Joseph’in bile ağzı açık kalsın!” dedi Pumblechook.</p>

      <p class="e-paragraf">“Onu yanlış tanıyorsunuz. Ben onu çok daha iyi tanırım.” dedim.</p>

      <p class="e-paragraf">Devam etti. “De ki, ‘Joseph, o adamı gördüm. Ne sana ne de bana hiç kin gütmediğini söyledi. Seni iyi tanıyor Joseph. Senin kafasızlığını da cehaletini de iyi biliyor. Benim karakterimi de biliyor Joseph. Nankörlüğümü biliyor. Evet Joseph!’ diyeceksin. (Bunu söylerken Pumblechook başını sallıyor, parmağıyla beni gösteriyordu.) “‘Benim normalde insanlarda olan minnettarlık hissinden yoksun olduğumu biliyor. Herkesten daha çok biliyor Joseph. Sen bilmiyorsun, Joseph, çünkü senin böyle hissetmek için nedenin yok. Emeğin geçmedi bana, ama o adam biliyor.’ de tamam mı?”</p>

      <p class="e-paragraf">Amma da münasebetsizdi! Şaştım kaldım. Hangi yüzle bana bunları söylüyordu?</p>

      <p class="e-paragraf">“De ki ona ‘Joe, sana bir şey iletmemi tembihledi, ben de şimdi sana tekrar edeceğim. O benim servetimden olmamın Allah’ın takdiri olduğunu düşünüyor. Açıkça öyle olduğunu görmüş. Benim kaderimdeki şu yazıyı okumuş Joseph: Ona servet kazandırana sırtını dönmenin mükâfatı budur. Ama o adam yine de benim için yaptıklarından dolayı pişmanlık duymuyormuş. Hem de hiç. Öyle davranmanın yardımseverliğin, doğruluğun, iyiliğin bir gereği olduğunu düşünüyormuş. Bugün olsa yine aynı şekilde davranırmış.’”</p>

      <p class="e-paragraf">Yarıda kestiğim kahvaltıma devam ederken küçümseyici bir tavırla, “Yazık, adam zamanında ne yapmış, şimdi aynı koşullar oluşsa ne yaparmış söyleyemiyor bir türlü!” dedim.</p>

      <p class="e-paragraf">Bu sefer hancıyla garsona dönüp, “Squires ve William. İstediğiniz yerde yaptığımın iyi, doğru ve yardımseverce bir davranış olduğunu, bugün olsa yine aynı şekilde davranacağımı söyleyebilirsiniz; buna itiraz etmem.” dedi.</p>

      <p class="e-paragraf">Sahtekâr herif caka satarak ikisinin de elini sıkıp hanı terk etti. Ben hâlâ o yaptığını söylediği ne olduğu belirsiz şeyin erdem neresinde acaba diye düşünüyordum. Çok geçmeden ben de kalktım. Ana caddeye çıktığımda kapısının önünde başına bir grup insanı toplamış, konuşurken gördüm onu. Yanındakileri de etkilemişti, ki buna hiç şaşırmadım. Ben karşı kaldırıma geçerken kınayan gözlerle beni süzdüler.</p>

      <p class="e-paragraf">Bu utanmazı gördükten sonra Joe’ya ve Biddy’ye kavuşacağım için daha çok sevinmeye başladım. Köye kadar yavaş yavaş yürüdüm, çünkü bacaklarım hâlâ zayıftı ama onlara yakınlaştıkça rahatlıyordum; içimi kibri ve yalanı dolanı arkamda bıraktığıma dair bir his dolduruyordu.</p>

      <p class="e-paragraf">Harika bir haziran günüydü. Gök masmaviydi. Tarla kuşları mısır tarlalarının üzerinde kanat çırpıyorlardı. Buralar gözüme eskisinden çok daha güzel, çok daha huzur dolu gözüktü. Burada sürdüreceğim hayatın güzelliklerini ve yanı başımda dürüstlüğüyle, sadeliğiyle bana rehber olacak ve beni değiştirerek bilgeliğiyle yolumu aydınlatacak kişiyi düşünerek yoluma devam ettim. Bu düşünceler içimi ısıtmıştı. Köyüme dönmek kalbimi yumuşatmıştı. Uzun yıllardan sonra evine yalın ayak dönmüş, yorgun bir gezgin gibiydim.</p>

      <p class="e-paragraf">Biddy’nin görev yaptığı okulu daha önce hiç görmemiştim ama köy yoluna girdiğimde karşıma çıktı. O gün tatil olduğu için bozuldum biraz. Okulda bir tane bile çocuk yoktu. Biddy de evinde yoktu. Aklımda Biddy’ye görünmeden önce onu kendi işleriyle ilgilenirken seyretmek vardı ama olmamıştı işte...</p>

      <p class="e-paragraf">Ama Joe’nun demirhanesi çok yakındı. Ben de oraya giderdim! Ihlamur ağaçlarının altından geçerek, demirhaneden gelecek sese odaklanmış olarak oraya gittim ama ses falan yoktu. Ihlamur ağaçları, beyaz çalılar, kestane ağaçları oradaydı. Ben demirhaneden gelecek sesi duymak için durduğumda dallarını hışırdattılar ama o yaz rüzgârı Joe’nun demir dövme sesini kulağıma getirmiyordu.</p>

      <p class="e-paragraf">Neredeyse korkarak -nedendir bilmem- demirhaneye gittim en sonunda ve kapalı olduğunu gördüm. Ateş yanmıyordu. Kıvılcımlar saçılmıyor, körükler çalışmıyordu. Her şey sessizlik içindeydi.</p>

      <p class="e-paragraf">Ne var ki ev boş değildi. Evin en güzel salonu kullanılıyordu anlaşılan, çünkü pencerelere beyaz perdeler asılmıştı. Pencere açıktı ve çiçekler içindeydi. Çiçeklerin arasından içeriyi görmek için yavaşça pencereye doğru gittim. İçeride Joe ve Biddy kol kolaydılar.</p>

      <p class="e-paragraf">Başta Biddy bir çığlık attı sanki gördüğü hayaletimmiş gibi. Ama sonra koşarak gelip bana sarıldı. İkimiz de ağlıyorduk. Ben onu bu kadar güzel ve neşeli gördüğüm için; o beni bu kadar solgun ve çökmüş gördüğü için...</p>

      <p class="e-paragraf">“Biddy, ne kadar da şıksın!” dedim.</p>

      <p class="e-paragraf">“Evet, Pip.”</p>

      <p class="e-paragraf">“Joe, sen de çok şıksın,” dedim.</p>

      <p class="e-paragraf">“Öyle Pip, sevgili dostum.”</p>

      <p class="e-paragraf">İkisine birden şöyle bir baktım ve sonra:</p>

      <p class="e-paragraf">“Bugün benim düğün günüm!” diye sevinçle bağırdı Biddy. “Joe’yla evlendim bugün!”</p>

      <p class="e-paragraf"></p>

      <p class="e-paragraf">Kendime geldiğimde beni mutfağa götürmüşler, başımı eski çam masaya dayamışlardı. Biddy bir elimi tutmuş öpüyordu. Joe’nun eli de omzumdaydı. “Pip ani sürprizleri kaldırabilecek kadar iyileşmedi canım henüz!” dedi. Biddy de “Bunu düşünmem gerekirdi Joe ama o kadar mutluyum ki söyleyiverdim işte!” diye cevap verdi ona. İkisi de beni gördükleri için çok sevinmişler ve kıvanç duymuşlardı. Tesadüfen de olsa onların düğün gününde geri dönmem bu mutluluk tablosunu tamamlamıştı ve bundan çok etkilenmişlerdi.</p>

      <p class="e-paragraf">Joe’ya bu son umudumdan hiç bahsetmemiş olduğum için şükrettim. Halbuki o hastalığımda benimle ilgilenirken kaç kere dilimin ucuna gelmişti. Eğer yanımda bir saat daha kalmış olsaydı bunu kesin öğrenecekti.</p>

      <p class="e-paragraf">“Biddy, canım!” dedim. “Dünyanın en iyi eşine sahipsin. Eğer onu bir de hasta yatağımın başında görseydin, daha çok... Aslında onu şimdikinden daha çok sevemezsin herhalde.”</p>

      <p class="e-paragraf">“Gerçekten de öyle, Pip!” dedi Biddy.</p>

      <p class="e-paragraf">“Sevgili Joe, sen de dünyanın en iyi eşine sahipsin. O seni hak ettiğin gibi çok mutlu edecek. İyi, asil dostum benim!”</p>

      <p class="e-paragraf">Joe’nun bana bakarken dudakları titriyordu. Gömleğinin koluyla gözlerini sildi.</p>

      <p class="e-paragraf">“Joe ve Biddy... İkiniz de bugün kiliseye gittiniz. Yüreğiniz tüm insanlara duyduğunuz sevgi ve merhamet hisleriyle dolu. Lütfen benim için yaptığınız her şey için size şükranlarımı sunmama izin verin. Her ne kadar zamanında kıymetini bilememiş olsam da.... Şunu bilmenizi isterim ki, bir saat içinde buradan ayrılıp yurt dışına çıkacağım ve ödeyerek beni hapisten kurtardığınız o parayı kazanıp size geri göndermeden durup dinlenmeyeceğim. Ama sanmayın ki borcu ödediğim zaman size olan borcumu ödemiş olacağımı düşünüyorum. O paranın bin katını da versem size, yine hakkınızı ödeyemem.”</p>

      <p class="e-paragraf">İkisi de bu sözlerle erimiş bitmişti. Daha fazla konuşmamam için yalvarıyorlardı.</p>

      <p class="e-paragraf">“Hayır, daha söyleyeceklerim var. Biricik dostum Joe, umarım çok seveceğin çocukların olur. Umarım kış gecelerinde bu ocak başında oturan bir ufaklık olur da buradan sonsuza dek ayrılmış başka bir ufaklığı hatırlatır sana. Ona nankör olduğumu söyleme Joe. Sen de cimri ve adaletsiz davranan biri olduğumu söyleme Biddy. Ona sadece bana karşı her zaman iyi ve dürüst olduğunuz için ikinize de çok değer verdiğimi ve o sizin çocuğunuz olduğu için büyüdüğünde haliyle benden çok daha iyi bir adam olacağına inandığımı söyleyin.”</p>

      <p class="e-paragraf">“Ben böyle bir şey söylemem Pip. Biddy de söylemez. Kimse söylemez!” dedi Joe.</p>

      <p class="e-paragraf">“Ve şimdi lütfen bana beni affettiğinizi söyleyin. Her ne kadar bunun o güzel kalplerinizden geçtiğini bilsem de sizden duyayım ne olur... Söyleyin ki o sesi beraberimde çok uzaklara götüreyim, bana güvendiğinize, hakkımda iyi şeyler düşündüğünüze inanabileyim.”</p>

      <p class="e-paragraf">“Pip, sevgili dostum, Allah biliyor ki eğer affedecek bir şey varsa ben seni affediyorum!” dedi Joe.</p>

      <p class="e-paragraf">“Ben de!” dedi Biddy.</p>

      <p class="e-paragraf">“Şimdi bana izin verin de yukarı çıkayım. Eski küçük odama bir bakıp yalnız başıma orada birkaç dakika dinleneyim. Sizinle yemek yiyip içtikten sonra benimle köyün tabelasına kadar gelirseniz orada vedalaşırız.”</p>

      <p class="e-paragraf">Neyim var neyim yoksa hepsini satıp alacaklılarıma -parayı tam olarak ödemem için yeterli zamanı verdiler- vereceğim parayı denkleştirmeye çalıştım ve yurt dışına çıkıp Herbert’ın yanına gittim. Bir ay içinde İngiltere’den ayrılmış, iki ay içinde Clarriker ve Ortakları şirketinde kâtip olmuş ve dört ay içinde ilk sorumluluk gerektiren görevi almıştım. Mill Pond Bank’teki ev Bill Barley’in gürültüsü patırtısı kesilince huzura kavuştu ve Herbert, Clara’yla evlenmek için Londra’ya gitti. O gidip Clara’yı getirene kadar şirketin doğu şubesindeki sorumluluğu ben üzerime aldım.</p>

      <p class="e-paragraf">Yıllar sonra şirkete ortak oldum. Bu süre zarfında Herbert ve karısıyla oturdum ve beraber mutlu bir yaşantımız oldu. Tutumlu olup bütün borçlarımı ödedim. Joe ve Biddy’yle irtibatı koparmadık; sürekli yazıştık. Ne zaman ki üçüncü ortak olarak şirkete girdim, Clarriker sırrımızı Herbert’a söyledi. Daha fazla dayanamamış, söylemesi lazımmış! Bunu duyunca Herbert hem şaşırdı hem de duygulandı. Dostluğumuz böylesi bir sırrın saklanmasından hiç de kötü etkilenmedi. Çok büyük bir şirkete sahip olduğumuzu, çuval dolusu para kazandığımızı zannetmenizi istemem. Şirket çok büyük değildi ama piyasada iyi biliniyorduk ve iyi kâr ediyorduk. Herbert’ın canlı kişiliğine ve çalışkanlığına çok şey borçluyduk. Bir zamanlar nasıl olmuş da onun beceriksiz olduğuna hükmetmiştim, hayret ediyordum gerçekten. Sonra bir gün bu sorunun cevabını verebildim: Aslında beceriksiz olan o değil, onu takdir edemeyen bendim.</p>

      <p class="e-1-baslik" id="toc_marker-3-20">Elli Dokuzuncu Bölüm</p>

      <p class="e-paragraf">Bir aralık akşamı eski mutfak kapısının mandalını açıp da eve girdiğimde -onları hep hayalimde canlandırsam da- tam on bir senedir Joe ve Biddy’yi dünya gözüyle görmemiştim. O kadar yumuşak bir şekilde açmıştım ki kapıyı kimse duymamıştı. İçeri baktım. Joe mutfaktaki ocağın önündeki eski yerinde piposunu içiyordu. Saçlarına ak düşmüş olsa da eskisi kadar güçlü ve dinç görünüyordu. Köşede Joe’nun dizinin dibindeki küçük taburede -yine ben vardım!</p>

      <p class="e-paragraf">Çocuğun yanına bir tabure çekip de oturduğumda (Ben onun saçını dağıtmadım ama!) Joe çok sevindi ve “Ahbap, ona büyüyünce senin gibi olsun diye senin adını verdik. Olabilecek gibi gözüküyor bana kalırsa!” dedi.</p>

      <p class="e-paragraf">Ben de öyle düşünüyordum. Ertesi sabah ufaklığı yanıma alıp yürüyüşe çıktım. Konuştukça konuştuk. Birbirimizin dilinden çok iyi anlıyorduk. Onu kilise mezarlığına götürdüm ve bir mezar taşının üzerine oturttum. Oradan bana Philip Pirrip, “bu köyün merhumu” ile Georgiana “yukarıdakinin karısı”nın mezar taşlarının nerede olduğunu gösterdi.</p>

      <p class="e-paragraf">Biddy’yle yemekten sonra konuşurken, küçük kızı kucağında uyuyordu. “Biddy, bugünlerde Pip’i bana vermelisiniz ya da bir süre benim yanıma verin, ödünç olarak.” dedim.</p>

      <p class="e-paragraf">Biddy, nazik bir şekilde, “Olmaz, evlenmen lazım!” dedi.</p>

      <p class="e-paragraf">“Herbert’la Clara da öyle söylüyorlar ama evleneceğimi sanmıyorum Biddy. Onların evine o kadar yerleştim ki evlenmem mümkün gözükmüyor. Ben zaten artık yaşı geçkin bir bekârım.”</p>

      <p class="e-paragraf">Biddy kucağındaki bebeğe baktı; minicik elini parmağına götürdü ve sonra ona dokunduğu anaç eliyle benim elimi tuttu. Elime temas eden nikâh yüzüğü çok anlamlı gelmişti bana.</p>

      <p class="e-paragraf">“Pip’ciğim, aklının hâlâ onda olmadığından emin misin?” dedi Biddy.</p>

      <p class="e-paragraf">“Yo hayır, hiç sanmıyorum Biddy!”</p>

      <p class="e-paragraf">“Bak ben senin eski arkadaşınım, doğru söyle. Onu unuttun mu?”</p>

      <p class="e-paragraf">“Biddy, hayatımda çok önemli yere sahip olan olayların ve kişilerin hiçbirini unutmadım. Önemsiz olanların bile çoğunu hatırlıyorum. Ama o dediğin gerçekleşmesi imkânsız bir rüyaydı Biddy ve geçti gitti.”</p>

      <p class="e-paragraf">Yine de bunu söylerken bile biliyordum ki aslında o gece gizlice o eve gitmek istiyordum. Onun için... Sırf Estella için...</p>

      <p class="e-paragraf">Mutsuz bir hayat sürdüğünü duymuştum. Ona çok kötü davranan ve para hırsı, kabalık ve cimrilik abidesi kocasından ayrı yaşamaya başlamış. Bir süre sonra kocası kötü muamele ettiği bir attan düşerek hayatını kaybetmiş. Bu duyduklarım yaklaşık iki sene öncesine ait olaylardı. Bildiğim kadarıyla tekrar evlenmişti.</p>

      <p class="e-paragraf">Joe’larda erken bir saatte yemek yediğimiz için akşamüstü Biddy’yle acele etmeden konuşmak ve hava çok kararmadan oraya gitmek için bol bol vaktim kaldı ama yolda bana eskileri hatırlatan yerlere bakıp oyalanınca oraya gittiğimde hava iyice kararmıştı.</p>

      <p class="e-paragraf">Ne ev, ne imalâthane, ne de evden herhangi bir bölüm kalmıştı geriye... Tek kalan eski bahçenin duvarıydı. Binalar yıkılmış ve etrafları çitle çevrilmişti. İçeri baktım da sarmaşıklar yeniden kök salmış, yıkıntıların üzerini yeşil yapraklar kaplamıştı. Çitin kapısını aralık görünce içeri girdim.</p>

      <p class="e-paragraf">Öğleden sonra soğuk bir sis vardı o gün ve daha ay çıkıp sisi dağıtmamıştı. Fakat sisin arasında yıldızlar parlıyordu ve ay çıkmak üzereydi. O yüzden koyu bir karanlık yoktu. Evin her bir bölümünün, imalâthanenin, kapıların, fıçıların eskiden nerede durduklarını biliyordum ve teker teker hepsinin yerini tespit ettim. Bahçedeki ıssız yolda yürüyordum ki tek başına duran bir figür gözüme çarptı.</p>

      <p class="e-paragraf">Her kimse, ben ona yaklaştıkça beni gördüğünü belli etti. Bana doğru yürüyordu ama ses çıkarmıyordu. Yaklaştıkça bunun bir kadın olduğunu gördüm. Daha da yaklaşınca, az daha benden uzaklaşıyordu ki birden durdu ve ben yanına gittim. Beni görünce afalladı ve adımı söyledi ve ben de ismini söyledim bağırarak:</p>

      <p class="e-paragraf">“Estella!”</p>

      <p class="e-paragraf">“Ben çok değiştim. Nasıl tanıdın, hayret!”</p>

      <p class="e-paragraf">O taze güzelliği gitmişti gerçekten ama o tarifsiz asaleti ve çekiciliği aynıydı. Bunlar onda daha önce gördüğüm özelliklerdi. Eskiden kibirle bakan gözlerindeki hüznü ve acı çekmiş insanlara has yumuşamayı ise yeni görüyordum. Elleri eskisi gibi hissiz değildi; arkadaşça, içten bir dokunuşu vardı ellerinin. Bu da benim için yeniydi.</p>

      <p class="e-paragraf">Yakındaki bir banka oturduk beraberce. “O kadar yıldan sonra burada, seninle ilk karşılaştığımız yerde tekrar karşılaşmamız gerçekten de çok ilginç Estella!” dedim. “Buraya çok sık geliyor musun?”</p>

      <p class="e-paragraf">“O zamandan beri hiç geri dönmedim.”</p>

      <p class="e-paragraf">“Ben de!”</p>

      <p class="e-paragraf">Ay yükselmeye başladı ve ben tavana gözlerini dikip giden birini düşündüm. Ay yükselmeye başladı ve ben ona bu dünyada duyduğu en son şeyi söyledikten sonra nasıl elimi sıktığını düşündüm.</p>

      <p class="e-paragraf">Aramıza giren sessizliği bu sefer Estella bozdu.</p>

      <p class="e-paragraf">“Hep buraya tekrar gelebilmeyi umdum Pip. Bunu hep istedim ama koşullar beni engelledi. Zavallı ev! Yazık oldu!” dedi.</p>

      <p class="e-paragraf">Ayın ilk ışıkları gümüşî sise vurduğu gibi Estella’nın gözlerinden dökülen yaşlara da vurmuştu. Benim gözyaşlarını gördüğümü bilmiyordu. Kendini toparlamaya çalışarak sessizce:</p>

      <p class="e-paragraf">“Biraz önce burada yürürken burasının bu hale nasıl geldiğini merak ettin değil mi?” dedi.</p>

      <p class="e-paragraf">“Evet Estella.”</p>

      <p class="e-paragraf">“Arsa bana ait. Vazgeçemediğim tek mülküm burası. Bunun dışında her şey azar azar elimden çıktı ama burayı bırakmadım. O kötü yıllarım boyunca ısrarla karşı durduğum tek şey buradan vazgeçmekti.”</p>

      <p class="e-paragraf">“Ev yeniden inşa edilecek mi?”</p>

      <p class="e-paragraf">“Evet, sonunda... Değişmeden önce bu haliyle son kez görmek istedim. Ya sen?” dedi. Ses tonunda bir gezgini etkileyecek kadar ilgi vardı. “Hâlâ yurt dışında mı yaşıyorsun? İşlerin iyidir eminim.”</p>

      <p class="e-paragraf">“İyi bir yaşantım olması için oldukça çalışıyorum. O yüzden evet sanırım işlerim iyi gidiyor.”</p>

      <p class="e-paragraf">“Seni çok düşündüm biliyor musun?” dedi Estella.</p>

      <p class="e-paragraf">“Öyle mi?”</p>

      <p class="e-paragraf">“Özellikle son zamanlarda çok fazla... Zamanında değerini bilemediğim, bir kenara fırlatıp attığım bir şeyin hatırasından çok zor geçen o uzun yıllar boyunca uzak kalmaya çalıştım ama o hatıralarla yapmam gerekenler çakışmamaya başladıktan sonra onlara kalbimde bir yer verdim.”</p>

      <p class="e-paragraf">“Sen benim kalbimdeki yerini her zaman korudun!” diye cevap verdim. O konuşana kadar tekrar bir müddet sustuk.</p>

      <p class="e-paragraf">“Buradan ayrılırsam senden de ayrılmam gerektiğini düşünmüştüm. Böyle olduğu için mutluyum.”</p>

      <p class="e-paragraf">“Tekrar ayrılacağın için mi mutlusun Estella? Benim için ayrılmak çok acı veren bir şey. Son ayrılığımızda olanlar benim içimi acıtıyor hâlâ.”</p>

      <p class="e-paragraf">“Ama sen bana ‘Tanrı seni korusun ve bağışlasın!’ demiştin.” dedi. Sesi çok ciddiydi. “Eğer bana bunu o zaman söylediysen şimdi söylemeye de çekinmezsin. Çok acı çektim ben ve bu acı her türlü öğretiden daha çok etkiledi beni. Senin kalbinin eskiden ne halde olduğunu anladım. Eğildim ve kırıldım ama -öyle umuyorum ki- daha iyi bir şekle girdim. Hadi eskiden olduğun gibi şimdi de bana karşı anlayışlı ve iyi ol da bana arkadaş olduğumuzu söyle.”</p>

      <p class="e-paragraf">Ayağa kalktım ve o banktan kalkarken eğilip, “Arkadaşız biz!” dedim.</p>

      <p class="e-paragraf">Estella “Ve birbirinden uzakta arkadaşlar olarak kalacağız!” dedi.</p>

      <p class="e-paragraf">Elini tuttum ve beraberce o harabeye dönmüş yerden çıktık. Çok eskiden, demirhaneden ilk çıktığımda sabah kalkan sisler gibi bu akşam vakti yine sisler kalkıyordu ve lambaların aydınlattığı o büyük ve sessiz alanda ondan ayrılacağıma dair bir iz görünüyordu her yerde...</p>
    </div>
  </div>
</body>
</html>
