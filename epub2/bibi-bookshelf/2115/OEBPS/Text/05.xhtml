<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">5</h1>
  <hr />

  <h1 class="chaptername" id="sigil_toc_id_5">KİMSE MANTIKLI DEĞİLDİR</h1>

  <div class="quote">
    <p>"Babam bana sık sık derdi ki, kollarımızın ulaşamadığı isteklerimizin yerine getirilmesi için uşaklarımız ve makinelerimiz var. Makineler, uşaklardan daha güçlüdür, daha itaatkâr ve daha az isyankârdır, fakat makinelerin yargı gücü yoktur ve isteğimiz aptalca olduğu zaman bile bizi uyarmazlar, isteğimiz kötü olduğu zaman bize itaatsizlik etmezler. İnsanların tanrıları hakir gördüğü zaman ve yerlerde bu insanlardan çoğunun makine olan uşaklara ihtiyacı vardır, ya da makine gibi davranan uşaklar seçmelidirler. Bence bu, tanrılar gülmelerini kesinceye kadar devam edip duracak."</p>

    <p>&nbsp;</p>

    <p style="text-align: right;">Han Qing-jao'nun Tanrı Fısıltıları'ndan.</p>
  </div>

  <p>Uçan araba, Lusitania'dan sabah güneşi altında böceklerin çalıştıkları kadife çiçeği tarlalarını sıyırarak uçuyordu. Henüz öğlen olmamasına rağmen uzakta bulutlar çoktan yükselmiş, kümülüs kümeleri yukarı doğru kabarmaya başlamıştı.</p>

  <p>"Neden gemiye gitmiyoruz," dedi Val.</p>

  <p>Miro başını sallayarak, "Yeterince dünya bulduk," dedi.</p>

  <p>"Jane öyle mi diyor?"</p>

  <p>"Jane bugün bana karşı hoşgörüsüz," dedi Miro, "bu da bizi eşit kılıyor."</p>

  <p>Val gözlerini ona dikerek, "O zaman benim hoşgörüsüzlüğümün sebebini tahmin et," dedi. "Ne yapmak istediğimi sormak zahmetine bile katlanmadın. Bu kadar önemsiz miyim?"</p>

  <p>Miro kıza baktı. "Ölmekte olan sensin," dedi. "Ender'le konuşmaya çalıştım, fakat hiçbir işe yaramadı."</p>

  <p>"Ne zaman senin yardımını istedim? Ve şimdi bana yardım etmek için tam olarak ne yapıyorsun?"</p>

  <p>"Ana Kraliçe'ye gidiyorum."</p>

  <p>"Peri vaftiz anneni görmeye gittiğini de söyleyebilirsin."</p>

  <p>"Val, senin sorunun tümüyle Ender’in iradesine bağlı olman. Eğer sana karşı ilgisini kaybederse yok oldun demektir. İşte, senin kendi iraden olmasını nasıl sağlayabileceğimizi bulmanın bir yolunu arayacağım."</p>

  <p>Val güldü ve başını ondan öteye çevirdi. "O kadar romantiksin ki, Miro. Fakat bazı şeyleri doğru düşünemiyorsun."</p>

  <p>"Onları derinliğine düşünüyorum," dedi Miro. "Bütün zamanımı bazı şeyleri derinliğine düşünerek geçiriyorum. Bu da ustalık isteyen düşüncelerim üzerinde etkili oluyor. Hangilerini yerine getirmeliyim ve hangilerini göz ardı etmeliyim?"</p>

  <p>"Bizi bir yere çarpmadan götürecek düşüncelerine göre davran."</p>

  <p>Miro, yapım halindeki bir yıldız gemisinden kaçınmak için direksiyonu kırdı.</p>

  <p>"Hâlâ bir sürü yapıyor," dedi Miro. "Oysa elimizde yeterince var."</p>

  <p>"Belki de Jane öldüğü zaman yıldız uçuşunun bizler için öleceğini biliyor. Bu nedenle ne kadar çok gemi olursa, o ölmeden önce o kadar çok şey başaracağımızı düşünüyor."</p>

  <p>"Ana Kraliçe’nin ne düşündüğünü kim tahmin edebilir ki?" dedi Miro. "O söz verir, fakat kehanetlerinin gerçekleşip gerçekleşmeyeceği hakkında bile kehanette bulunamaz."</p>

  <p>"O zaman neden onu görmeye gidiyorsun?"</p>

  <p>"Ana kraliçeler bir zamanlar bir köprü oluşturmuşlardı, Henüz bir çocuk ve onların en tehlikeli düşmanı olan Ender Wiggin’in zihniyle kendi zihinlerini birleştirmek için, canlı bir köprü. Karanlıktan bir aiûa çağırmış ve onu yıldızların arasında bir yere yerleştirmişlerdi. Bu kısmen ana kraliçelerin doğasını, aynı zamanlarda insanların doğasını, özellikle onu anlayabildikleri kadarıyla Ender Wiggin'inkini kapsayan bir varlıktı. Köprüyü bitirdikleri zaman -onu beklemek için bıraktıkları bir tanesi hariç, Ender hepsini öldürünce- köprü, insanlığın zayıf ansible bağlantıları arasında, ilk insan dünyası ve onun birkaç ileri karakolunun küçük, kırılgan bilgisayar ağlarına belleğini depolayarak canlı kaldı. Bilgisayar ağları büyüdükçe, köprü de Ender Wiggin’in yaşam ve karakterim çizerek büyüdü."</p>

  <p>"Jane," dedi Val.</p>

  <p>"Evet, bu Jane. Val, öğrenmek isteyeceğim şey, Jane’in aiûasının senin içine nasıl aktarılacağı."</p>

  <p>"O zaman ben Jane olacağım, kendim değil."</p>

  <p>Miro uçan arabanın manevra koluna yumruğuyla vurdu. Araç yalpaladı, sonra otomatik olarak kendini düzeltti.</p>

  <p>"Bunu düşünmediğimi mi sanıyorsun?" diye sordu, Miro. "Ama şimdi de kendin değilsin! Sen Ender'sin - sen Ender’in rüyası, ihtiyacı, ya da buna benzer bir şeysin."</p>

  <p>"Kendimi Ender gibi hissetmiyorum. Kendim gibi hissediyorum."</p>

  <p>"Doğru. Kendi anıların var, kendi vücudunun duyguları, kendi deneyimlerin var fakat bunların hiçbiri kaybolmayacak. Kimsenin kendi içinde yatan bilinci kaybolmayacak. Farkı hissetmeyeceksin bile."</p>

  <p>Kız güldü. "Oh, şimdi de daha önce hiç yapılmamış bir şeyin sonucunun <i>ne olacağı</i> konusunda uzman mı oldun?"</p>

  <p>"Evet," dedi Miro. "Birinin ne yapılacağına karar vermesi, birinin neye inanılacağına karar vermesi ve sonra o şekilde hareket etmesi gerek."</p>

  <p>"Ya sana bunu yapmak istemediğimi söylersem?"</p>

  <p>"Ölmek mi istiyorsun?"</p>

  <p>"Beni asıl öldürmek isteyen senmişsin gibi geliyor bana," dedi Val. "Oh, dürüst olmak gerekirse, benim en derin kişiliğimi kesip alarak oraya bir başkasınınkini yerleştirmek gibi daha hafif bir suç işlemek istiyorsun."</p>

  <p>"Şimdi ölüyorsun. Sahip olduğun kişilik seni istemiyor."</p>

  <p>"Miro, bu ilginç bir deneyime benzediği için seninle gelip Ana Kraliçe'yi göreceğim. Fakat hayatımı kurtarmak için beni yok etmene izin vermeyeceğim."</p>

  <p>"Tamam öyleyse," dedi Miro, "Ender’in doğasının tümüyle özgecil yönünü temsil ettiğine göre, konuyu sana başka yönden açıklayayım. Eğer Jane’in aiûası senin vücuduna konabilirse, o zaman ölmeyecek. Eğer ölmezse, belki de içinde yaşadığı bilgisayar ağlarını kapattıktan sonra, onun öldüğünden emin olunca, onları tekrar açarlar, o zaman belki onlarla yeniden bağlantı kurabilir ve belki o zaman yıldız uçuşu sona ermek zorunda kalmaz. Bu nedenle eğer sen ölürsen, sadece Jane’i değil, güç ve özgürlüğün şimdiye kadar yayamadığımız bir genişliğe ulaşması için öleceksin. Sadece bizim için değil, aynı zamanda pequeninolar ve ana kraliçeler için."</p>

  <p>Val konuşmadı.</p>

  <p>Miro önündeki yolu gözledi. Ana Kraliçe’nin solda, bir nehrin setindeki mağarasına yaklaşıyordu. Oraya sadece bir kez, eski vücudunun içindeyken gitmişti. Yolu biliyordu. Elbette o zaman Ender de onunla beraberdi ve bu sayede Ana Kraliçe'yle iletişim kurabilmişti -Ana Kraliçe Ender'le konuşabiliyordu, Ender’i sevenler ve onu izleyenler de dilbilim açısından onunla bağlantılı olduklarından Ana Kraliçe’nin konuşmasının yankılarına kulak misafiri olabiliyorlardı. Fakat Val de Ender’in bir parçası değil miydi? Ve şimdi Miro, Ender'le hiç olmadığı kadar kızla bağlantılı değil miydi? Ana Kraliçe'yle konuşabilmek için Val’in yanında olmasına ihtiyacı vardı; kendi eski vücudu gibi Val’in de yok olmasını engellemek için Ana Kraliçe'ye ihtiyacı vardı.</p>

  <p>Araçtan çıktılar, elbette Ana Kraliçe onları bekliyordu; onları mağaranın ağzında bir işçi karşıladı, Val’in elini tuttu ve konuşmadan onları karanlığa götürdü. Miro, Val’e sıkıca yapışırken, Val de tuhaf yaratığı tutuyordu. İlk defasında olduğu gibi, yaratık Miro'yu korkutmuştu, ama Val hiç korkmamış görünüyordu.</p>

  <p>Yoksa bu, kızın kayıtsızlığından mı ileri geliyordu? En derin kişiliği Ender'di ve Ender kıza ne olacağına gerçekten aldırmıyordu. Bu onu korkusuz yapıyordu. Bu onu hayatta kalmaya karşı kayıtsız yapıyordu. Kızı tek ilgilendiren, Ender'de bağlantısını devam ettirmekti - eğer bunu yapamazsa onu kesinlikle öldürecek olan tek şey. Kıza, Miro onu yok etmek istiyormuş gibi geliyordu; fakat Miro planının, kızın herhangi bir parçasını kurtarmanın tek yolu olduğunu biliyordu. Vücudu. Anıları. Alışkanlıkları, tavırları, gerçekten bildiği her yönü, bütün bunlar korunacaktı. Kızın bizzat fark ettiği ve anımsadığı her parçası yerinde olacaktı. Miro'yu ilgilendirdiği kadarıyla, eğer onlar dayanabilirlerse, bu onun hayatının kurtulmuş olması demekti. Ve bir kez değişiklik yapıldıktan sonra, eğer yapılabilirse, Val bunun için ona teşekkür edecekti.</p>

  <p>Ve bu nedenle Jane de teşekkür edecekti.</p>

  <p>Ve bu nedenle herkes teşekkür edecekti.</p>

  <p>Zihninde, gerçek işitme sınırının altında, bir mırıltı, "Ender'le senin arandaki fark şu," dedi, "Ender başkalarını kurtarmak için bir plan düşündüğü zaman, kendini ve sadece kendini ön safa koyar."</p>

  <p>"Bu bir yalan," dedi Miro, Ana Kraliçe'ye. "O Human’ı öldürdü, değil mi? Ön safa koyduğu Human'dı."</p>

  <p>Human, şimdi Milagre köyünün giriş kapısının kenarında büyüyen babaağaçlardan biriydi. Ender onu yavaş yavaş öldürmüştü, öyle ki Human toprakta kök salarak ve tüm anıları bozulmamış olarak üçüncü hayatının kapısından geçmişti.</p>

  <p>"Sanırım Human gerçekte ölmedi," dedi Miro. "Ama Planter öldü ve Ender <i>onun</i> da bunu yapmasına izin verdi. Ayrıca halkınla Ender arasındaki son savaşta kaç ana kraliçe öldü? Bana Ender’in değerini nasıl biçtiği hakkında yüksekten atma. O sadece bedelin ödenmesini sağlar. Kimin ödeme gücü varsa."</p>

  <p>Ana Kraliçe’nin yanıtı hemen geldi. "Beni bulmanızı istemiyorum. Karanlıkta kaybolmuş olarak kalın."</p>

  <p>"Sen de Jane’in ölmesini istemiyorsun," dedi Miro.</p>

  <p>"Onun içimdeki sesini beğenmedim," dedi Val yavaşça.</p>

  <p>"Yürümeye devam et. İzlemeye devam et."</p>

  <p>"Yapamam," dedi Val. "İşçi - elimi bıraktı."</p>

  <p>"Yani burada tıkılı mı kaldık?"</p>

  <p>Val’in yanıtı sessizlikti. Hiçbir yöne adım atmaya cesaret edemeyerek, sıkıca el tutuşup karanlıkta durdular.</p>

  <p>"Benden yapmamı istediğin şeyi yapamam"</p>

  <p>"Daha önce buradayken," dedi Miro, "bize ana kraliçelerin Ender’i tuzağa düşürmek için nasıl bir ağ hazırladıklarını, fakat bunu başaramadıklarını, bu nedenle bir köprü yaptıklarını, Dışarı'dan bir aiûa çekip ondan bir köprü yaptıklarını ve onu, Ender’in zihni kanalıyla, Savaş Okulu'ndaki bilgisayarda oynadığı fantastik oyunlar kanalıyla, onunla konuşmak için kullandıklarım anlattın. Bunu bir kez yaptınız - Dışarı'dan bir aiûa çağırdınız. Neden aynı aiûayı bulup başka bir yere koyamıyorsunuz? Neden onu başka bir şeye bağlayamıyorsunuz?"</p>

  <p>"Köprü bizim bir parçamızdı. Kısmen bizdik. O aiûayı yeni ana kraliçeler yapmak için aiûaları çağırdığımız yoldan çağırdık. Bu tamamıyla farklı bir şey. O eski köprü, açlık çekerek ortalıkta dolanan ve bağlantı kurmakta çaresiz kalan bir tekillik değil, artık tam bir kişilik."</p>

  <p>"Bütün söylediğin, bunun yeni bir şey olmadığı. Nasıl yapacağınızı bilmediğiniz bir şey olduğu. Aslında yapılamaz olmadığı."</p>

  <p>"0 bunu yapmanı istemiyor. Bunun olmasını istemiyorsa bir şey yapamayız."</p>

  <p>"Demek beni durdurabilirsin," diye Miro Val’e mırıldandı.</p>

  <p>Val, "Benden bahsetmiyor," diye yanıtladı.</p>

  <p>"Jane başkasının vücudunu çalmak istemiyor."</p>

  <p>"O, Ender’in vücudu. Onda iki tane daha var. Bu yedek. Bunu kendisi bile istemiyor."</p>

  <p>"Yapamayız, yapamayız. Gidin."</p>

  <p>"Karanlıkta gidemeyiz," dedi Miro.</p>

  <p>Miro, Val’in elini ondan çektiğini hissetti.</p>

  <p>"Hayır!" diye bağırdı. "Bırakma!"</p>

  <p>"Ne yapıyorsun?"</p>

  <p>Miro sorunun ona yöneltilmediğini biliyordu.</p>

  <p>"Nereye gidiyorsun? Bu karanlıkta tehlikeli."</p>

  <p>Miro, Val’in sesini duydu - şaşılacak derecede uzaktan. Kız, karanlıkta hızlı hareket ediyor olmalıydı. "Eğer sen ve Jane hayatımı kurtarmakla bu kadar ilgileniyorsanız," dedi kız, "o zaman Miro ve bana bir rehber verin. Yoksa bir yarığa düşüp boynumu kırsam, kim aldırır? Ender aldırmaz. Ben <i>aldırmam.</i> Miro kesinlikle aldırmaz."</p>

  <p>"Yürümeyi kes!" diye bağırdı Miro. "Sadece kımıldamadan dur, Val!"</p>

  <p>"Sen kımıldamadan dur," diye Val ona seslendi. "Kurtarılmaya değer hayatı olan sensin."</p>

  <p>Miro birden bir elin onunkini tuttuğunu hissetti. Hayır, bir pençe. Bir işçinin ön pençesini tuttu ve o da Miro'yu karanlıkta ilerletti. Çok uzağa değil. Sonra bir köşeyi döndüler ve ortalık biraz daha aydınlıktı, başka bir köşeyi döndüler ve görebiliyorlardı. Bir başkasını, bir başkasını derken, yüzeye kadar uzanan bir yarığın aydınlattığı bir odadaydılar. Val çoktan oradaydı, Ana Kraliçe’nin karşısında yere oturmuştu.</p>

  <p>Miro Ana Kraliçe'yi daha önce gördüğünde, kadın yumurtlama döneminin ortasındaydı - yeni ana kraliçelere dönüşecek yumurtalar, acımasız, zalimce ve duygusal bir işlem. Fakat şimdi, kadın sadece tünelin toprağı üstünde yatıyor ve devamlı akan işçilerin getirdiği şeyleri yiyordu. Kil çanaklar, kadife çiçeği lapası ve su doluydu. Ara sıra, meyve. Ara sıra, et. Kesintisiz. İşçi ardına işçi. Miro birinin bu kadar çok yediğini ne görmüştü, ne de hayal edebilirdi.</p>

  <p>"Yumurtalarımı nasıl yaptığımı sanıyordun?"</p>

  <p>"Yıldız uçuşu olmadan Filo'yu asla durduramayız," dedi Miro. "Jane’i öldürmek üzereler ve bu artık gün meselesi. Ansible ağını kapatıyorlar ve o ölecek. Sonra ne olacak? Ondan sonra gemilerin ne işe yarayacak? Lusitania Filosu gelip bu dünyayı yok edecek."</p>

  <p>"Evrende sonsuz tehlike var. Korkman gereken tek şey bu değil"</p>

  <p>"Her şey için korkuyorum," dedi Miro. "Tüm kaygım bu. Ayrıca, görevim tamamlandı. Bitti. Artık yeterli sayıda dünya var, yerleşebileceğimizden fazla dünya. İhtiyacımız olandan daha çok yıldız gemisi ve daha çok zaman, daha fazla hedef <i>değil."</i></p>

  <p>"Sen aptal mısın? Jane ve benim, seni bir hiç için mi dışarı gönderdiğimizi sandın? Artık kolonileştirilecek dünyalar aramıyorsun."</p>

  <p>"Öyle mi? Bu görev değişikliği ne zaman oldu?"</p>

  <p>"Kolonileştirilecek dünyalar sadece sonradan akla gelen bir fikirdi. Sadece bir yan ürün"</p>

  <p>"O zaman Val ve ben neden haftalardır kendimizi öldürüyoruz? Ve bu Val için kelimesi kelimesine doğru - iş o kadar sıkıcı ki, Ender’i ilgilendirmiyor, bu nedenle de kız gitgide soluyor."</p>

  <p>"Filo'dan çok daha büyük bir tehlike. Zaten Filo'yu yendik. Çoktan etrafa yayıldık. <i>Benim</i> ölümüm ne ifade eder? Kızlarımın hepsi anılarıma sahip."</p>

  <p>"Gördün mü, Val?" dedi Miro. "Ana Kraliçe biliyor -anıların kendine ait. Eğer anıların yaşıyorsa, sen de yaşıyorsun demektir."</p>

  <p>"Bir domuzun gözünde," dedi Val yavaşça. "Bahsettiği çok daha büyük tehlike ne?"</p>

  <p>"Çok daha büyük bir tehlike yok," dedi Miro. "Sadece benim gitmemi istiyor, ama gitmeyeceğim. Hayatın kurtarılmaya değer, Val. Jane'inki de. Ve eğer yapılabilirse, Ana Kraliçe bunu yapacak bir yol bulabilir. Eğer Jane, Ender'le ana kraliçeler arasında bir köprü olabiliyorsa, neden Ender de Jane ve senin aranda bir köprü olmasın?"</p>

  <p>"Eğer deneyeceğimi söylersem, işini yapmaya dönecek misin?"</p>

  <p>İşte püf noktası buydu: Ana Kraliçe’nin, tıpkı anıları gibi, niyetlerini de gerçekmiş gibi gördüğü konusunda çok eskiden Ender Miro'yu uyarmıştı. Fakat kadının niyetleri değiştiği zaman, yeni niyet yeni gerçek oluyordu ve kadın başka bir şeye niyetlenip niyetlenmediğini hatırlamıyordu. Yani, Ana Kraliçe’nin söz vermesi, suyun üstüne yazı yazmak gibiydi. Kadın ancak hâlâ oram için bir anlamı olan sözlerini tutardı.</p>

  <p>Yine de Miro'nun elde edebileceğinden daha iyi bir söz yoktu.</p>

  <p>"Deneyeceksin," dedi Miro.</p>

  <p>"Şu anda bunun nasıl yapılabileceğini deniyorum. Human, Rooter ve bütün babaağaçlara danışıyorum. Bütün kızlarıma danışıyorum. Bütün bunların aptallık olduğunu düşünen Jane’e danışıyorum."</p>

  <p>"Acaba," dedi Val, "bana danışmayı hiç düşündün mü?"</p>

  <p>"Sen zaten evet diyorsun."</p>

  <p>Val içini çekti. "Sanırım öyle," dedi, "içimde, çok derinlerde, bu genç kuklanın yaşamasını veya ölmesini umursamayan gerçekten yaşlı bir adam olduğum yerde - sanırım o düzeyde, aldırmıyorum."</p>

  <p>"Hep evet dedin. Ama korkuyorsun. Sahip olduklarını kaybetmekten, kim olacağını bilememekten korkuyorsun."</p>

  <p>"Haklısın," dedi Val. "Ama bir daha bana kızlarının senin anılarına sahip oldukları için ölmeye aldırmadığın gibi aptalca bir yalan uydurma. Ölmek konusunda bal gibi kaygılısın ve Jane’i hayatta tutmak hayatını kurtaracaksa, bunu yapmak istiyorsun."</p>

  <p>"İşçimin elini tutun ve ışığa çıkın. Yıldızların arasına gidin ve işinizi yapın. Burada, hayatım kurtarmak için bir yol bulmaya çalışacağım. Jane’in hayatını. Hepimizin hayatını."</p>

  <p>Jane somurtuyordu. Miro, Milagre'ye dönerken, yıldız gemisine giderken, yol boyunca onunla konuşmaya çalıştı, fakat Jane, konuşmak bir yana, yüzüne bakmayan Val kadar sessizdi.</p>

  <p>"Demek kötü adam benim," dedi Miro. "Hiçbiriniz bu konuda bir şey yapmıyordunuz, çünkü aslında her şeyi ben üstlenmiştim. Ben kötüyüm ve siz de kurbanlarsınız."</p>

  <p>Val başını salladı ve cevap vermedi.</p>

  <p>Miro üstlerinden hızla geçen havanın ve motorların gürültüsünden daha yüksek bir sesle, "Ölüyorsun!" diye bağırdı. "Jane de idam edilmek üzere. Bütün bunlar karşısında pasif kalmak bir meziyet mi? En azından birisi bir çaba harcayamaz mı?"</p>

  <p>Val, Miro'nun işitemediği bir şey söyledi.</p>

  <p>"Ne?"</p>

  <p>Kız başını öteye çevirdi.</p>

  <p>"Bir şey söyledin. Onu tekrarla!"</p>

  <p>Ona cevap veren Val’in değil, kulağına konuşan Jane’in sesiydi. "Kız, ikisine birden sahip olamazsın, dedi."</p>

  <p>Miro kızın sesini taklit ederek, Val’e, "İkisine birden sahip olamam, demekle neyi kastettin?"</p>

  <p>Val ona döndü. "Eğer Jane’i kurtarırsan, bu <i>onun</i> hayatıyla ilgili her şeyi hatırladığı için olacak. Onu bilinçsiz bir irade olarak içime kaydırırsan bir işe yaramaz. Jane kendi olarak kalmalı, böylece ansible ağı eski haline getirildiği zaman o da eski haline dönebilir. Ve bu da beni silip atar. Ya da ben, anılarımla, kişiliğimle bırakılırım, o zaman iradeni Jane’in veya Ender’in sağlaması ne fark eder ki? İkimizi birden kurtaramazsın."</p>

  <p>"Nereden biliyorsun?" diye sordu Miro.</p>

  <p>"Bu konuda kimse bir şey bilmediği halde, sen tüm anlattığın şeylerin gerçek olduğunu biliyormuş gibi konuşurken izlediğin aynı yoldan!" diye bağırdı Val. "Uslamlıyorum! Mantıklı geliyor. Bu yeterli."</p>

  <p>"Senin, kendi anılarına ve onunkilere birlikte sahip olabilmen neden mantıklı değil?"</p>

  <p>"O zaman çıldırırdım, değil mi?" dedi Val. "Çünkü bir yıldız gemisinde hayata sıçrayan, ilk gerçek anısı senin ölümünü ve tekrar hayata döndüğünü görmek olan bir kadın olduğumu hatırlardım. Ayrıca bu vücudun dışında, bir şekilde uzayda yaşayarak geçen üç bin yıllık bir hayatı ve... ne tür bir insan böyle anıları tutabilir? Bunu düşündün mü? Bir insanın Jane’in hatırladıklarını, bildiklerini ve yapabildiklerini içine alması nasıl mümkün olabilir?"</p>

  <p>"Jane çok güçlüdür," dedi Miro. "Ancak, bir vücudu nasıl kullanacağını bilmiyor. Bu konuda içgüdüsü yok. Hiç de olmadı. Senin anılarını kullanmak <i>zorunda.</i> Seni el sürülmemiş olarak bırakmak zorunda."</p>

  <p>"Sanki biliyormuşsun gibi."</p>

  <p>"<i>Biliyorum</i>," dedi Miro. "Bunu neden veya nasıl bildiğimi bilmiyorum, ama biliyorum."</p>

  <p>"Ben de erkeklerin mantıklı olduklarını sanardım," dedi kız, küçümseyerek.</p>

  <p>"Kimse mantıklı değildir," dedi Miro. "Hepimiz bazı hareketler yaparız, çünkü ne istediğimizden eminizdir ve yaptığımız hareketlerin bize istediğimizi sağlayacağını sanırız, ama hiçbir şeyden kesin olarak emin olamayız ve bu nedenle yürüttüğümüz bütün mantık, önceden bir sebep düşünmeden nasıl olsa yapacağımız şeyleri haklı göstermek için uydurulmuştur."</p>

  <p>"Jane mantıklı," dedi Val. "Bu da vücudumun ona neden uymayacağının nedenlerinden biri."</p>

  <p>"Jane de mantıklı değil," dedi Miro. O da tıpkı bizim gibi. Ana Kraliçe gibi. Çünkü canlı. Ancak bilgisayarlar, işte <i>onlar</i> mantıklı. Onları verilerle beslersin, bu verilerden elde edilebilecek sonuca ulaşırlar - ama bu onların kendilerine verdiğimiz her tür bilgi ve programın çaresiz kurbanları olduğu anlamına gelir. Biz, yaşayan akıllı varlıklar, aldığımız verilerin kölesi <i>değiliz.</i> Çevremiz bizi bilgiyle doldurur, genlerimiz bize belirli güdüler verir, fakat her zaman doğuştan gelen ihtiyaçlarımıza boyun eğmeyiz. Sıçramalar yaparız. Neyin bilinemeyeceğini biliriz ve sonra bütün hayatımızı bu bilgiyi doğrulamak için harcarız. Yapmaya çalıştığım şeyin doğru olduğunu biliyorum."</p>

  <p>"Mümkün olmasını istiyorum, demek istiyorsun."</p>

  <p>"Evet," dedi Miro. "Ama benim istemem, onun mümkün olmadığı anlamına gelmez."</p>

  <p>"Fakat bilmiyorsun."</p>

  <p>"Bunu bir kimsenin herhangi bir şeyi bildiği kadar biliyorum. Bilgi sadece ona dayanarak hareket etmeye yetecek kadar güvenilen bir düşüncedir. Güneşin yarın doğup doğmayacağım bilmiyorum. Ben uyanmadan Küçük Doktor dünyayı yok edebilir. Yerden bir volkan yükselip bizi paramparça edebilir, fakat yarın olacağına güvenirim ve o güvene göre davranırım."</p>

  <p>"Eh, ben de Jane’in en derin kişiliğini Ender'le yer değiştirmesinin, şu anda var olan <i>bana</i> benzer bir şey <i>bırakacağına</i> inanmıyorum."</p>

  <p>"Fakat ben biliyorum <i>-biliyorum-</i> ki bu bizim tek şansımız, çünkü sana eğer başka bir aiûa bulamazsak, Ender seni yok edecek ve Jane’e onun fiziksel kişiliği olacak başka bir yer bulamazsak, o da ölecek. Senin daha iyi olan planın ne?"</p>

  <p>"Planım yok," dedi Val. "Yok. Eğer Jane vücudumda yaşamak için bir şekilde getirilebilirse, bu olmak zorunda, çünkü Jane’in hayatta kalması, üç akıllı tür için çok önemli. Bu nedenle sana engel olmam. Sana engel olamam. Ama benim bununla yaşayacağıma inanacağımı bir an bile düşünme. Kendini aldatıyorsun, çünkü planının basit bir gerçeğe dayandığı olgusuyla yüzleşmeye dayanamıyorsun: ben gerçek bir kişi değilim. Var değilim. Var olmaya hakkını yok ve bu nedenle vücudum el konulmaya hazır. Kendine beni sevdiğini ve beni kurtarmak istediğini söylüyorsun, fakat Jane’i daha uzun zamandan beri tanıyorsun. Bir sakat olarak geçirdiğin yalnızlık aylarında o senin en gerçek dostundu, bu nedenle onu sevmeni ve onun hayatım kurtarmak için her şeyi yapacak olmanı anlıyorum, ama ben senin yaptığın gibi sahte tavırlar <i>takınmazdım.</i> Planın, benim ölmem ve Jane’in yerimi alması. İstersen buna sevgi diyebilirsin, ama ben asla öyle demezdim."</p>

  <p>"O zaman yapma," dedi Miro. "Onunla yaşayamayacağını düşünüyorsan, yapma."</p>

  <p>"Oh, kapat çeneni," dedi Val. "Nasıl bu kadar acınacak derecede romantik oldun? Yerimde sen olsaydın, şu anda vücudunu Jane’e vermekten ne kadar memnun olduğun ve insanlar, ana kraliçeler ve pequeninolar uğruna ölmenin senin için ne kadar değerli olduğu hakkında veya buna benzer nutuklar atmakta olmaz mıydın?"</p>

  <p>"Bu doğru değil," dedi Miro.</p>

  <p>"Yani böyle nutuklar atmazdın, öyle mi? Yapma. Senin bundan daha iyi olduğunu biliyorum," dedi kız.</p>

  <p>"Hayır," dedi Miro. "Vücudumu vermezdim demek istiyorum. Dünyayı kurtarmak için bile vermezdim. İnsanlığı. Evreni. Vücudumu bir kez kaybettim. Hâlâ anlayamadığım bir mucizeyle onu geri aldım. Onu mücadele etmeden vermem. Beni anlıyor musun? Hayır, anlamıyorsun, çünkü içinde mücadele hissi yok. Ender sana bu hissi <i>vermemiş.</i> Seni tam bir özgecil, başkaları için her şeyini feda eden, kimliğini başka insanların ihtiyaçlarına göre yaratan kusursuz bir kadın olarak yapmış. Eh, ben öyle değilim. Şimdi ölmekten mutlu değilim. Yaşamak niyetindeyim. Gerçek insanlar böyle hissederler, Val. Ne derlerse desinler, hepsi yaşamaya niyetlidir."</p>

  <p>"İntiharlar dışında."</p>

  <p>"Onlar da yaşamaya niyetlidir," dedi Miro. "İntihar, dayanılmaz bir acıdan çaresizce kurtulma girişimidir. Daha fazla değerleri olan birinin senin yerine yaşamasına izin vermek soylu bir karar <i>değil."</i></p>

  <p>"İnsanlar bazen bu tür kararlar verirler," dedi Val. "Hayatımı başkasına vermeyi seçmem, gerçek bir insan olmadığım anlamına gelmez. İçimde mücadele hissi olmadığı anlamına gelmez."</p>

  <p>Miro uçan arabayı durdurdu, yere inmeye bıraktı. Milagre'ye en yakın pequenino ormanının kenarındaydı. Tarladaki pequeninolarin onları seyretmek için çalışmayı kestiklerinin farkındaydı. Fakat ne gördükleri ve ne düşündükleri umurunda değildi. Val’i omuzlarından tuttu ve gözyaşları yanaklarından aşağıya süzülürken, "Ölmeni istemiyorum, ölümü seçmeni istemiyorum," dedi.</p>

  <p>"Sen seçtin."</p>

  <p>"Ben yaşamı seçtim." dedi Miro. "İçinde yaşamın mümkün olduğu vücuda sıçramayı seçtim. Sen ve Jane’in sadece benim zaten yapmış olduğum bir şeyi yapmanız için çalıştığımı anlamıyor musun? Yıldız gemisinde bir an, orada eski vücudum ve yine orada bu yeni vücudum vardı ve birbirlerine bakıyorlardı. Val, her iki görüntüyü de hatırlıyorum.</p>

  <p>Beni anlıyor musun? Bu vücuda bakarak, 'Ne kadar güzel, ne kadar genç, bunun ben olduğu zamanı hatırlıyorum, bu kim şimdi, kim bu şahıs, şu sakat halim yerine neden böyle bir şahıs olamıyorum,' diye düşündüğümü hatırlıyorum. Bunu düşündüm ve bunu <i>düşündüğümü,</i> daha sonra hayal etmediğimi, düşlemediğimi hatırlıyorum. Fakat aynı zamanda orada durmuş, kendime acıyarak baktığımı, 'Zavallı adam, zavallı sakat adam, canlı olmanın nasıl bir şey olduğunu hatırlarken, böyle yaşamaya nasıl katlanabilir?' diye düşündüğümü de hatırlıyorum ve birdenbire adam toz haline, tozdan da öte, havaya, hiçbir şeye dönüşüverdi. Onun ölümünü izlediğimi hatırlıyorum çünkü aiûanı çoktan sıçramıştı. Fakat her iki tarafı da hatırlıyorum."</p>

  <p>"Ya da, sıçrayana kadar eski kişiliğini, sonra da yeni kişiliğini hatırlıyorsun."</p>

  <p>"Belki," dedi Miro. "Ama bir saniye bile sürmedi. Aynı anda iki kişiliğimle ilgili bu kadar çok şeyi nasıl hatırlarım? Bence aiûamın her iki vücuda da hükmettiği o bölünme anında bu vücuttaki anılarımı korudum. Eğer Jane senin içine sıçrarsa, eski anılarını koruyacak ve onunkileri de alacaksın sanırım. Ben böyle düşünüyorum."</p>

  <p>"Oh, bildiğini sanıyordum."</p>

  <p>"Gerçekten biliyorum," dedi Miro. "Çünkü başka bir şey düşünülemez ve bu nedenle de bilinemez. Benim içinde yaşadığım gerçek, senin Jane’i, Jane’in de seni kurtarabileceği bir gerçek."</p>

  <p>"Bizi kurtarabileceğini mi düşünüyorsun?"</p>

  <p>"Elimden gelen her şeyi zaten yaptım," dedi Miro. "Her şeyi. İşim bitti. Ana Kraliçe'den rica ettim. Bunu düşünüyor, deneyecek. Senin rızam ve Jane’in rızasını alması gerek. Fakat artık bunun benimle bir ilgisi kalmadı. Ben sadece bir gözlemci olacağım. Senin yaşadığını, ya da öldüğünü izleyeceğim." Kızı kendine çekti ve ona sarıldı. "Yaşamanı istiyorum."</p>

  <p>Kolları arasındaki kızın vücudu katı ve tepkisizdi. Miro hemen onu bıraktı ve kızdan uzaklaştı.</p>

  <p>"Bekle," dedi kız. "Jane bu vücuda sahip oluncaya kadar bekle, sonra sana izin verdiği şeyleri yap. Fakat bana bir daha <i>dokunma,</i> çünkü ölümümü isteyen bir adamın bana dokunmasına dayanamam."</p>

  <p>Bu sözler Miro için cevap verilemeyecek kadar acıydı. Gerçekten, onları içine alamayacağı kadar acıydı. Uçan arabayı çalıştırdı. Araç biraz yükseldi. Onu ileri hareket ettirdi ve ormanı dolanarak, babaağaçlar, Human ve Rooter'ın Milagre’nin eski girişini belirlediği yere kadar uçtular. Miro, elektrik çarpmış bir insanın enerji hattının varlığını hissetmesi gibi, kızın varlığını yanında hissediyordu; ona dokunmadan, onun taşıdığını bildiği acıyla karıncalanıyordu. Artık olan olmuştu. Kız yaralıyordu, Miro onu gerçekten seviyor, onun ölmesini istemiyordu, fakat kız Miro'nun onu yok etmek istediği bir dünyada yaşıyordu ve bunu uzlaştırmanın bir yolu yoktu. Bu gezintiyi paylaşabilirlerdi, başka bir yıldız sistemine bir sonraki yolculuğu da paylaşabilirlerdi, ama bir daha asla aynı dünyada olmayacaklardı, bu da katlanılamayacak kadar acıydı ve bunun bilinciyle içi sızladı, ancak onun ulaşamayacağı, hatta henüz hissedemeyeceği kadar derindi. Oradaydı, ilerideki yıllarda onu hırpalayacağını biliyordu, ama ona şimdi dokunamazdı. Duygularını incelemeye ihtiyacı yoktu. Onları daha önce, Quanda'yi kaybettiği, onunla birlikte bir hayat rüyası imkânsız olduğu zaman hissetmişti. Ona dokunamazdı, onu iyileştiremezdi, hatta az önce fark ettiği gibi bir daha ona katlanamazdı.</p>

  <p>"Azap çeken bir aziz gibisin," dedi Jane, kulağına.</p>

  <p>"Oh kapa çeneni ve çek git," dedi Miro, alçak sesle.</p>

  <p>"Bu benim aşığım olmak isteyen bir adamın konuşması değil," dedi Jane.</p>

  <p>"Senin hiçbir şeyin olmak istemiyorum," dedi Miro. "Dünyaları ararken neyin peşinde olduğunu söyleyecek kadar bile bana güvenmedin."</p>

  <p>"Sen de Ana Kraliçe'yi görmeye giderken neyin peşinde olduğunu bana söylemedin."</p>

  <p>"Ne yaptığımı biliyordun," dedi Miro.</p>

  <p>"Hayır, bilmiyordum," dedi Jane. "Akıllıyım -senden <i>ya da</i> Ender'den daha akıllıyım, bunu bir an bile unutma- fakat hâlâ siz et yaratıkların çok övündüğü 'sezgisel sıçramaları' önceden tahmin edemiyorum. Ümitsiz cehaletinizden bir erdem çıkartabilmeniz hoşuma gidiyor. Her zaman mantıksızca davranıyorsunuz, çünkü mantıklı davranabilmek için yeterli bilginiz yok. Ama benim mantıksız olduğumu söylemene gerçekten gücendim. Asla öyle değilim. Asla."</p>

  <p>"Doğru, eminim," dedi Miro, yavaşça. "Her konuda haklısın. Her zaman öylesindir. Çek git."</p>

  <p>"Gittim."</p>

  <p>"Hayır, gitmiyorsun," dedi Miro. "Val ve benim yolculuklarımızın aslında neyle ilgili olduğunu söyleyinceye kadar gitmiyorsun. Ana Kraliçe kolonileştirilebilecek dünyaların sonradan akla gelen bir fikir olduğunu söyledi."</p>

  <p>"Saçma," dedi Jane. "İnsan olmayan iki türü kurtarabildiğimizden emin olabilmek için birden fazla dünyaya ihtiyacımız vardı. Fazlalık."</p>

  <p>"Fakat bizi tekrar tekrar dışarı yolladın."</p>

  <p>"İlginç, değil mi?" dedi Jane.</p>

  <p>"Lusitania Filosu'ndan çok daha büyük bir tehlikeyle uğraştığımızı söyledi."</p>

  <p>"Nasıl devam etti?"</p>

  <p>"Sen bana anlat," dedi Miro.</p>

  <p>"Eğer sana söylersem,"dedi Jane, "gitmeyebilirsin."</p>

  <p>"Benim o kadar korkak olduğumu mu sanıyorsun?"</p>

  <p>"Hiç de değil, cesur delikanlım, atılgan ve yakışıklı kahramanım benim."</p>

  <p>Kız kendisine böyle iltifat ettiği zaman, şaka da olsa, Miro bundan nefret ediyordu. Zaten şu anda şaka kaldıracak durumda değildi.</p>

  <p>"O zaman neden gitmeyeceğimi düşündün?"</p>

  <p>"O göreve gücünün yetmeyeceğini düşünebilirdin," dedi Jane.</p>

  <p>"Öyle miyim?"</p>

  <p>"Belki hayır," dedi Jane. "Zaten o zaman beni yanında bulurdun."</p>

  <p>"Ya birden orada olmazsan," diye sordu Miro.</p>

  <p>"Eh, bu da göze almamız gereken bir risk."</p>

  <p>"Bana ne yaptığımızı söyle. Gerçek görevimizin ne olduğunu söyle."</p>

  <p>"Oh, aptallaşma. Eğer düşünürsen, bulursun."</p>

  <p>"Bulmacaları sevmem, Jane. Söyle bana."</p>

  <p>"Val’e sor. O biliyor."</p>

  <p>"Ne?"</p>

  <p>"Kız halen tam ihtiyacım olan verileri arıyor. O biliyor."</p>

  <p>"O zaman, Ender de biliyor demektir. Aynı düzeyde," dedi Miro.</p>

  <p>"Ender artık benimle aşırı derecede ilgilenmediğinden, onun <i>ne bildiğine</i> fazla aldırmasam da, sanırım haklısın."</p>

  <p>Evet, <i>sen</i> çok mantıklısın, Jane.</p>

  <p>Bu düşüncesini alışkanlıkla içinde seslendirmiş olmalıydı, çünkü kız aynen onun alçak sesle konuşmasıyla yanıtladı. "Bunu alaycı bir ifadeyle söyledin," dedi. "Çünkü mücevherini kulağından çıkarması nedeniyle incinen hislerimi korumak için Ender’in beni ilgilendirmediğini söyledim sandın. Ancak, aslında o artık bir veri kaynağı ve giriştiğim iş için işbirliği yapan birtakım arkadaşı değil, bu nedenle, sadece uzağa taşınan bir dostun neler yaptığını ara sıra merak eden birinin ilgisi dışında, artık onunla ilgilenmiyorum."</p>

  <p>"Bu bana, olan olduktan sonra, bir bahane gibi geliyor," dedi Miro.</p>

  <p>"Zaten neden Ender konusunu açtın?" diye sordu Jane. "Senin ve Val’in yaptığı gerçek işi bilse bile, bu ne ifade eder ki?"</p>

  <p>"Çünkü eğer Val görevimizi gerçekten biliyorsa ve görevimiz Lusitania Filosu'ndan daha büyük bir tehlikeyle ilgiliyse, o zaman neden Ender kıza karşı olan ilgisini kaybetti ve kız soluyor?"</p>

  <p>Bir an sessizlik oldu. Jane’in bir yamt düşünmesi, zaman gecikmesi gerçekten bir insan tarafından fark edilecek kadar uzar mıydı?</p>

  <p>"Sanırım Val bilmiyor," dedi Jane. "Evet, bu olası. Bildiğini düşünmüştüm, fakat şimdi görevinizle hiçbir şekilde ilgisi olmayan verilerle beni beslediğini görüyorum. Evet, haklısın, bilmiyor."</p>

  <p>"Jane," dedi Miro. "Yanlışlık yaptığını kabul mü ediyorsun? Yanlış ve mantıksız bir sonuca sıçradığını kabul mü ediyorsun?"</p>

  <p>"Verilerimi insanlardan aldığım sürece," dedi Jane, "yanlış önermeleri temel aldığından, mantıklı sonuçlarım bazen yanlış çıkıyor."</p>

  <p>"Jane," dedi Miro, sessizce, "Onu kaybettim, değil mi? Ölse de yaşasa da, sen onun vücuduna girsen veya uzayda, nerede yaşıyorsan orada, ölsen de, beni asla sevmeyecek, değil mi?"</p>

  <p>"Ben bunun sorulacağı uygun kişi değilim. Hiçbir zaman birini sevmedim."</p>

  <p>"Ender’i sevdin."</p>

  <p>"Ender’e çok ilgi gösterdim ve yıllar önce bağlantımı kestiği zaman zihnim çok karıştı. O zamandan beri bu hatayı düzelttim ve artık kimseye kendimi o kadar yakından bağlamıyorum."</p>

  <p>"Ender’i sevdin," dedi Miro, yeniden. "Hâlâ da seviyorsun."</p>

  <p>"Eh, akıllı olan sensin," dedi Jane. "Kendi aşk hayatın, başarısızlıklarla dolu acıklı bir dizi; fakat <i>benimkiyle</i> ilgili her şeyi biliyorsun. Görünüşe göre, tümüyle yabancı elektronik varlıkları anlamakta, yanındaki, şey, kadını anlamaktan daha başarılısın."</p>

  <p>"Anladın," dedi Miro. "Bu benim hayatımın öyküsü."</p>

  <p>"Ayrıca, <i>seni</i> sevdiğimi sanıyorsun," dedi Jane.</p>

  <p>"Gerçekten hayır," dedi Miro. Fakat bunu söylerken bir soğuk dalgasının üstünden geçtiğini hissetti ve titredi.</p>

  <p>"Gerçek hislerinin sismik kanıtlarına sahibim," dedi Jane. "Seni sevdiğimi sanıyorsun, fakat sevmiyorum. Kimseyi sevmiyorum. Akıllı bencilliğin dışında hareket ediyorum. Şu anda insanların ansible net ağıyla bağlantım olmadan hayatta kalamam. Planlanmış idamımı erken davranarak önlemeye ya da alt üst etmeye çalışan Peter ve Wang-mu'nun çalışmalarım sömürüyorum. Senin romantik fikirlerini sömürerek kendime, Ender’in ihtiyaç duymadığı anlaşılan, fazladan bir vücut arıyorum. Pequeninolari ve ana kraliçeleri, akıllı varlıkların hayatta kalmalarının iyi bir şey olduğu prensibiyle kurtarmaya çalışıyorum - ki ben de öyleyim. Fakat hareketlerimin hiçbir noktasında sevgi diye bir şey yok."</p>

  <p>"O <i>kadar</i> yalancısın ki," dedi Miro.</p>

  <p>"Ve <i>sen</i> de konuşulmaya değmezsin. Hayalci. Megalomanyak. Fakat eğlencelisin, Miro. Senin arkadaşlığından gerçekten zevk alıyorum. Eğer bu sevgiyse, o zaman seni seviyorum. Ancak, insanlar evcil hayvanlarım da aynı nedenle severler, değil mi? Bu kesinlikle eşit taraflar arasındaki bir dostluk değildir ve asla olmamıştır."</p>

  <p>"Neden beni şu anda olduğumdan fazla incitmeye kararlısın?" diye sordu Miro.</p>

  <p>"Çünkü bana duygusal bağlarla bağlanmanı istemiyorum. Kötü sonuçlar doğurmaya mahkûm ilişkiler kurmaya alışık bir yolun var. Bunu gerçekten kastediyorum, Miro. Genç Valentine’i sevmekten daha ümitsiz ne olabilir. Şey, elbette, beni sevmekten de. Kuşkusuz, bir sonraki olarak bunu yapmaya mahkûmsun."</p>

  <p>"Vai te morder," dedi Miro.</p>

  <p>"Kendimi ya da başkasını ısıramam," dedi Jane. "Yaşlı, dişsiz Jane, bu benim."</p>

  <p>Val yanındaki koltuktan konuştu. "Orada bütün gün oturacak mısın, yoksa benimle geliyor musun?"</p>

  <p>Miro o yana baktı. Kız koltukta değildi. Jane ile olan konuşması sırasında yıldız gemisine gelmiş, farkına varmadan uçan arabayı durdurmuş, Val dışarı çıkmış ve o <i>bunu bile</i> fark etmemişti.</p>

  <p>"Jane ile geminin içinde konuşabilirsin," dedi Val. "Sevdiğin kadını kurtarmak için o küçük özgecil yolculuğunu tamamlamış olduğuna göre, yapacak işimiz var."</p>

  <p>Miro, kızın sesindeki küçümseme ve öfkeyi yanıtlamaya kalkışmadı bile. Sadece uçan arabayı durdurdu, çıktı ve Val’i gemiye doğru izledi.</p>

  <p>Kapıyı kapadıkları zaman, Miro, "Bilmek istiyorum," dedi. "Gerçek görevimizin ne olduğunu bilmek istiyorum."</p>

  <p>"Bunu düşünüyordum," dedi Val. "Nerelere gitmiş olduğumuzu düşünüyordum. Etrafa bir sürü sıçrama yaptık. Önceleri rasgele dağılmış yakın ve uzak sistemlerdi. Fakat son zamanlarda sadece belirli bir alana yöneldik. Uzayda belirli bir koni ve sararını daralıyor. Jane’in aklında özel bir hedef var ve her gezegen hakkında topladığımız veriler, gittikçe yaklaştığınızı ve doğu yönde gittiğimizi ona söylüyor. Jane bir şey arıyor."</p>

  <p>"O zaman önceden keşfettiğimiz dünyaların verilerini inceleyelim, bir düzen bulmamız gerek."</p>

  <p>"Özellikle, uzayda içini araştırdığınız koninin sınırladığı dünyaları. Bu bölgede uzanan dünyalarda, Jane’e ileriyi, daha da ileriyi araştırmasını söyleyen bir şey var." Yıldız gemisinde, Miro'nun terminalinin üstündeki havada Jane’in yüzlerinden biri belirdi. "Benim zaten bildiğim bir şeyi bulmak için zamanınızı harcamayayım. Araştırılacak bir dünyanız var. Haydi, iş başına."</p>

  <p>"Sadece kapa çeneni," dedi Miro. "Eğer bize söylemeyeceksen, o zaman ne kadar zaman alırsa alsın, kendi başımıza bulmaya çalışacağız."</p>

  <p>"Şu konuşana bak, seni atılgan, cesur kahraman," dedi Jane.</p>

  <p>"Miro haklı," dedi Val. "Sadece bize söyle, biz de onu bulmak için daha fazla zaman harcamayalım."</p>

  <p>"Bir de ben, yaşayan yaratıkların özelliklerinden birinin, mantığı aşarak ellerindeki verilerin ötesine uzanan sezgisel sıçramalar yapmaları olduğunu düşünürdüm," dedi Jane. "Bunu çoktan tahmin edememeniz beni düş kırıklığına uğrattı."</p>

  <p>Ve o anda, Miro biliyordu. "Descolada virüsünün ana gezegenini arıyorsun," dedi.</p>

  <p>Val ona şaşkınlıkla baktı. "Ne?"</p>

  <p>"Descolada virüsü imal edilmişti. Birisi onu yapıp dışarı yollamıştı, belki bir kolonize etme girişimine hazırlık olarak diğer gezegenleri kendi yaşamları için biçimlendirmek amacıyla. Bu her kimse, hâlâ orada, daha fazlasını yapıp daha fazla sondalar, belki de kontrol altına alamayacağımız veya yenemeyeceğimiz virüsler gönderiyor olabilir. Jane onların ana gezegenini arıyor. Ya da, daha çok <i>bize</i> aratıyor."</p>

  <p>"Kolay tahmin," dedi Jane. "Aslında elinizde yeterli veriden fazlası vardı."</p>

  <p>Val başını salladı. "Şimdi apaçık ortada, araştırdığımız dünyalardan bazılarının çok sınırlı bitey ve direyi vardı. Hatta bazıları üstünde yorumlar yaptım. Genel bir ölme olayı olmalıydı. Elbette, Lusitania’nın yerel yaşamındaki sınırlamalar gibi değildi. Descolada virüsü yoktu."</p>

  <p>"Fakat başka bir virüs, daha az dayanıklı, descolada'dan daha az etkili," dedi Miro. "Belki ilk girişimleri. Diğer dünyalardaki türlerin birer birer ölmesine bu neden olmuştur. Sonda virüsleri sonunda ölmüş, fakat bu ekosistemler hasardan henüz tam olarak kurtulamamıştır."</p>

  <p>"Bu sınırlı dünyaları epeyce belirtmiştim," dedi Val. "Bu ekosistemleri, descolada veya ona benzer bir şey arayarak, oldukça derinliğine araştırdım, çünkü son ölümlerin bir tehlike işareti olduğunu biliyordum, ilişkiyi kurup, Jane’in aradığı şeyin bu olduğunu fark edemeyişime inanamıyorum."</p>

  <p>"Pekâlâ, ana dünyalarını bulursak ne olacak?" diye sordu Miro. "Sonra ne yapacağız."</p>

  <p>"Sanırım," dedi Val, "doğru olduğundan emin oluncaya kadar güvenli bir uzaklıktan bir süre onları izleyeceğiz. Sonra, bu dünyayı cehenneme yollamaları için Yıldızyolları Kongresi'ni uyaracağız."</p>

  <p>Miro inanamayan bir ifadeyle, "Başka bir akıllı türü mü?" diye sordu. "Sence onları yok etmesi için Kongre'yi <i>davet mi</i> etmeliyiz?"</p>

  <p>"Kongre’nin bir davet, ya da izin beklemediğini unutuyorsun," dedi Val. "Lusitania’nın yok edilmesi gerekecek kadar tehlikeli olduğunu düşündüklerine göre, korkunç virüsler imal ederek ister istemez çevreye yayan bir türe ne yaparlar? Kongre’nin yanlış yaptığına bile emin değilim. Descoladanın, pequeninoların atalarının akıllı varlıklar olmaya geçişlerine yardımcı olması, tümüyle şans eseri. Eğer yardımcı oldularsa - pequeninoların zaten akıllı oldukları ve descoladanın neredeyse onları yok edeceğine dair kanıtlar var. Bu virüsü dışarı yollayan her kimse, vicdansızın teki. Diğer türlerin de hayatta kalmaya hakları olduğu hakkında bir fikri yok."</p>

  <p>"Belki <i>şimdi</i> öyle bir fikirleri yoktur," dedi Miro. "Ama <i>bizle</i> karşılaştıkları zaman..."</p>

  <p>"Eğer indikten otuz dakika sonra feci bir hastalığa yakalanıp, ölmezsek," dedi Val. "Merak etme, Miro. Kimseyi veya karşılaştığımız herkesi yok etmek gibi gizli bir planım yok. Zaten ben yabancıların toptan yok edilmesini düşünmeyecek kadar tuhafım."</p>

  <p>"Bu insanları aramakta olduğumuzu daha yeni fark ettiğimiz halde, senin hepsini öldürmekten bahsettiğine inanamıyorum."</p>

  <p>"Ne zaman insanlar yabancılarla karşılaşsalar, zayıf veya güçlü, tehlikeli veya barışsever, yok etme konusu ortaya gelir. Bu genlerimize işlenmiş."</p>

  <p>"Sevgi de. Bir toplum ihtiyacı da. Yabancı düşmanlığını yenen merak da. Dürüstlük de."</p>

  <p>"Tanrı korkusunu unuttun," dedi Val. "Benim aslında Ender olduğumu unutma. Biliyorsun, ona Soykırımcı demelerinin bir nedeni var."</p>

  <p>"Evet, ama sen onun iyi huylu yanısın, değil mi?"</p>

  <p>"İyi huylu insanlar bile bazen öldürmemek kararının, ölmek kararı olduğunu anlarlar."</p>

  <p>"Bunları söylediğine inanamıyorum."</p>

  <p>Val hafif ve ciddi bir gülümsemeyle, "O zaman beni hiç tanımıyorsun demektir," dedi.</p>

  <p>"Bu kendini beğenmiş tavrından hoşlanmıyorum," dedi Miro.</p>

  <p>"İyi," dedi Val. "O zaman öldüğüm zaman çok üzülmeyeceksin." Sırtını ona döndü. Miro afallamış bir halde bir süre sessizce onu izledi. Kız, masasına eğilmiş, yıldız gemisinin sondalarından gelen verilere bakıyordu. Önünde, sayfalar dolusu bilgi havada sıralanıyordu; bir düğmeye bastı ve önündeki sayfa kayboldu, bir sonraki öne geldi. Kızın kafası meşguldü elbette, fakat başka bir şey daha vardı. Heyecanlı bir atmosfer. Gerilim. Bu onu korkuttu.</p>

  <p>Korkmak mı? Neden? Ümit ettiği şey buydu. Son birkaç dakikada Genç Valentine, Miro'nun Ender'le yaptığı konuşmada başaramadığı bir şeye ulaşmıştı. Ender’in ilgisini kazanmıştı. Artık descolada virüsünün ana gezegenini aradığını bildiğine, artık ortada büyük bir törel sorun olduğuna ve artık akıllı türlerin geleceği onun hareketlerine bağlı olduğuna göre, Ender onun ne yapmakta olduğuyla, en azından Peter’ın yaptıklarıyla ilgilendiği kadar, ilgilenebilirdi. Artık solmayacaktı. Artık yaşayacaktı.</p>

  <p>"İşte şimdi başardın," dedi Jane kulağına. "Artık bana vücudunu vermek istemeyecek."</p>

  <p>Miro'nun korktuğu bu muydu? Hayır, öyle olduğunu sanmıyordu. Kızın suçlamalarına rağmen, Val’in ölmesini istemiyordu. Kızın birden böyle canlı, böyle enerjik, böyle ilgili olmasına -onu, kendisini rahatsız edecek kadar ukala yapmasına rağmen- memnundu. Hayır, başka bir şey vardı.</p>

  <p>Bu belki kendi hayatı için korkmaktan daha karmaşık bir şey değildi. Descolada virüsünün ana gezegeni, böyle bir şey yaratıp dünyadan dünyaya gönderebilecek, hayal bile edilemeyecek derecede ileri teknolojiye sahip bir yer olmalıydı. Onu yenecek ve kontrol edecek anti virüsü yaratabilmek için Miro'nun kız kardeşi Ela Dışarı’ya gitmek zorunda kalmıştı, çünkü böyle bir anti virüsün yapımı insanlığın tüm teknolojisinin çok ötesindeydi. Miro, descoladanın yaratıcılarıyla buluşmak ve bu yok edici sondaları göndermekten vazgeçmeleri için onlarla iletişim kurmak zorundaydı. Bu onun yeteneğinin dışındaydı. Kesinlikle böyle bir görevi yürütemezdi. Başarısız olurdu ve tüm akıllı türleri tehlikeye atardı. Boşuna korkmuyordu.</p>

  <p>"Verilere göre," dedi Miro, "ne düşünüyorsun? Aradığınız dünya bu mu?"</p>

  <p>"Herhalde değil," dedi Val. "Bu yeni bir biyosfer, solucanlardan daha büyük hayvan yok. Uçan bir şey yok. Fakat aşağı düzeyde türlerle kaynıyor. Tür eksikliği yok. Sonda buraya gelmiş gibi görünmüyor."</p>

  <p>"Eh," dedi Miro. "Artık gerçek görevimizi bildiğinize göre, bu gezegenin kolonileştirilmesiyle ilgili bir rapor hazırlayarak vakit mi kaybedeceğiz, yoksa yola devam mı edeceğiz?"</p>

  <p>Jane’in yüzü yeniden Miro'nun terminalinin üstünde belirdi.</p>

  <p>"Önce Valentine’in haklı olduğundan emin olalım," dedi Jane. "Sonra yola çıkın. Yeterince koloni dünyası var ve zaman kısalıyor."</p>

  <p>Novinha, Ender’in omzuna dokundu. Ender güçlü ve gürültülü soluklar alıyordu, ancak bu bildik horlama sesi değildi. Gürültü, gırtlağının gerisinden değil, ciğerlerinden geliyordu; bu sanki uzun süredir nefesini tutmuş ve şimdi onu gidermek için derin soluklar alıyormuş, fakat hiçbir soluk ciğerlerine gidecek kadar derin değilmiş gibiydi. Derin nefesler almaya çabalıyor, çabalıyordu.</p>

  <p>"Andrew, uyan." Kadın ona sertçe seslendi, çünkü dokunması her zaman onu uyandırmaya yeterliydi, ama bu kez yetmemişti. Ender zorlukla nefes almaya devam etti, ancak gözlerini açmadı.</p>

  <p>Aslında onun uyuması kadını şaşırtmıştı. Ender henüz yaşlı bir adam değildi. Sabahın geç saatlerinde şekerleme yapmazdı. Ancak işte buradaydı, manastırın kroke<a href="../Text/footnotes.xhtml#n8d" id="n8"><sup>(8)</sup></a> alanında, kadına ikisi için su getirmeye gideceğini söylediği yerde, bir gölgede yatıyordu. Ve ilk kez olarak, kadın onun şekerleme yapmadığını fark etti. Ender düşmüş, buraya yığılmış olmalıydı, ancak bir gölgede sırtüstü yatmış ve ellerim göğsünün üstünde kavuşturmuş olması, kadında onun buraya yatmayı seçmiş olduğu düşüncesini uyandırdı. Yanlış olan bir şey vardı. Ender yaşlı bir adam değildi. İhtiyacı olan havayı alamıyormuş gibi soluyarak burada yatmaması gerekirdi.</p>

  <p>"Ajuda me!" bana yardım edin, diye bağırdı. "Me ajuda, por favor, venga agora!" bana yardım edin lütfen, hemen. Sesi her zamankinin üstüne yükselerek bir çığlık halini aldı ve bu çılgınca ses onu daha da korkuttu. Kendi çığlığı onu korkuttu. "Ele vai morrer! Scorro!" O ölecek, işittiği çığlığı buydu.</p>

  <p>Ve zihninin gerisinde başka bir nakarat başladı: onu buraya, bu yere, bu yerin zorlu çalışmasına ben getirdim. O da diğer erkekler kadar kırılgan, kalbi de aynı derecede hassas; kutsallığın, kefaretin peşine düşerek, kendi bencilliğim nedeniyle onu buraya gelmeye zorladım ve kendimi sevdiğim erkeklerin ölümlerinden duyduğum suçluluk hissinden kurtaracağım yerde, listeye bir tane daha ekledim. Andrew’i de tıpkı Pipo ve Libo'yu öldürdüğüm gibi öldürdüm, tıpkı bir şekilde Estevâo ve Miro'yu kurtarmam gerektiği gibi. O yine benim hatamdan ölüyor, her zaman benim hatamdı, ne yapsam ölüm getiriyorum, sevdiğim insanların benden uzaklaşmak için ölmeleri gerekiyor. Anne, Baba, neden beni terk ettiniz? Neden çocukluğumdan başlayarak hayatıma ölümü koydunuz? Sevdiğim hiç kimse kalmıyor.</p>

  <p>Bilinçli zihnin, bildik kendini suçlama şarkısını bırakmaya zorlayarak, bu yardımcı değil, dedi kendine. Şu anda mantıksız bir suçlamayla kendimi kaybetmemin Andrew’e bir yararı olmaz.</p>

  <p>Çığlıklarını işiten birkaç erkek ve kadın manastırdan ve bazıları da bahçeden ona doğru koşuyorlardı. Birkaç saniye sonra Ender’i binaya taşıyorlardı ve birisi doktor getirmek için fırladı. Bazıları da Novinha'yla birlikte kaldılar, çünkü kadının öyküsü onlar tarafından da biliniyordu ve sevdiği birinin daha ölmesinin onun için çok fazla olacağından kaygılanıyorlardı.</p>

  <p>"Onun gelmesini istemedim," diye mırıldandı. "Gelmek zorunda değildi."</p>

  <p>"Onu hasta eden burada olması değil," dedi onu tutan kadın. "İnsanlar kimsenin suçu olmadan da hastalanabilir. İyileşecek. Göreceksin."</p>

  <p>Novinha bu sözleri duydu, fakat içinde, derin bir yerde, onlara inanamıyordu. O derin yerde, kalbinin karanlık gölgelerinden korkunç bir iblisin yükselerek dünyaya sızıp, her şeyi zehirlemesinin kendi hatası olduğunu biliyordu. Bu canavarı, bu mutluluk yiyiciyi kalbinde taşıyordu. Tanrı bile ölmesini isterdi.</p>

  <p>Hayır, hayır, bu doğru değil, dedi sessizce. Bu müthiş bir günah olur. Tanrı ölümümü istemez, kendi elimle ölümümü asla istemez. Bunun Andrew’e yararı olmaz. Kimseye yararı olmaz. Yardımı olmaz, sadece üzer, yardımı olmaz, sadece...</p>

  <p>Novinha sessizce, kendi kutsal hayatta kalma ezgisini söyleyerek, kocasının zorlukla nefes alan vücudunu manastıra doğu izledi. Burada, belki de bu yerin kutsallığı, bütün kendini yok etme düşüncelerini kafasından uzaklaştırırdı. Şimdi onu düşünmeliyim, kendimi değil. Kendimi değil. Kendimi değil, değil, değil.</p>
</body>
</html>
