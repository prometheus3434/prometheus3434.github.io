<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">11</h1>
  <hr />

  <h1 class="chaptername" id="sigil_toc_id_11">BENİ KARANLIKTAN GERİ ÇAĞIRDIN</h1>

  <div class="quote">
    <p>Bunun bir sonu yok mu?</p>

    <p>Bu devam edip durmalı mı?</p>

    <p>Benim kadar zayıf ve aptal bir kadına sorabileceğin tek soru, tatmin olup olmadığım mı?</p>

    <p>Senin sert sesini bir daha ne zaman kalbimde duyabileceğim?</p>

    <p>Son çizgiyi ne zaman cennete kadar izleyebileceğim?"</p>

    <p>&nbsp;</p>

    <p style="text-align: right;"><i>Han Qing-jao’nun</i> <i>Tanrı Fısıltıları'ndan</i></p>
  </div>

  <p>Yasujiro Tsutsumi sekreterinin ona fısıldadığı ismi duyunca şaşırmıştı. Hemen başını salladı ve toplantı yaptığı iki adamla konuşmak için ayağa kalktı. Görüşmeler zor ve uzun olmuştu ve bu son basamakta, her şeye çok yaklaşmışken, toplantılara ara vermek - ama bundan kaçınmak imkânsızdı. İnanılmaz bir şekilde <i>onu</i> ziyarete gelen o büyük adama saygısızlık yapmaktansa milyonlar kaybetmeyi tercih ederdi.</p>

  <p>"Size çok kaba davrandığım için beni affetmenizi diliyorum, fakat eski öğretmenim beni ziyarete geldi, onu bekletmek, benim ve evim için bir utanç olur.."</p>

  <p>Yaşlı Shigeru hemen ayağa kalktı ve eğildi. "Genç neslin saygı denen şeyi unutmuş olduğunu sanıyordum. Öğretmeninizin Yamato ruhunun koruyucusu, büyük Aimaina Hikari olduğunu biliyorum. Artık bir dağ köyünde yaşayan dişsiz, yaşlı bir öğretmen olsa da, dürüst bir genç sizin yaptığınız gibi saygı gösterir."</p>

  <p>Genç Shigeru pek hoşlanmamıştı - ya da rahatsız olduğunu gizlemekte pek başarılı değildi. Fakat bu kesintiyle ilgili olarak yaşlı Shigeru'nun fikri önemliydi. Anlaşma bir kez kapandıktan sonra oğlunu ikna etmek için bol zamanı olacaktı.</p>

  <p>"Anlayışlı sözlerinizle beni onurlandırdınız," dedi Yasujiro. "izninizle, öğretmenimin zavallı çatımın altında bu kadar akıllı adamları bir araya getirme onurunu bana verip vermeyeceğini öğrenmek istiyorum."</p>

  <p>Yasujiro tekrar eğildi ve bekleme odasına gitti. Aimaina Hikari hâlâ ayaktaydı. Sanki "oturmadı" demek istermiş gibi çaresizce omuz silken Yasujiro'nun sekreteri de ayaktaydı. Yasujiro, arkadaşlarım takdim edip edemeyeceğini sormadan önce, derin bir şekilde eğildi, tekrar eğildi ve bir daha eğildi.</p>

  <p>Aimaina kaşlarını çattı ve yavaşça sordu, "Bunlar, iki bin yıl önce yok olmuş ve birden yeni bir dölle ortaya çıkan soylu bir aileden geldiğini iddia eden Shigeru Fushimiler değil mi?"</p>

  <p>Yasujiro, Aimaina’nin, Yamato ruhunun koruyucusunun, Fushimilerin asil kan iddialarına meydan okuyarak kendisini aşağılaması karşısında hissettiği korku nedeniyle birden bayılacak gibi oldu. "Bir insanın ailesiyle gurur duyması," dedi Yasujiro yavaşça, "küçük ve zararsız bir gösteriştir."</p>

  <p>"Tsutsami servetinin kurucusu olan senin adaşın da, atalarının Koreli olduğunu unuturken gururluydu."</p>

  <p>Yasujiro, kendisine yapılan bu hakareti sükûnetle kabul ederek, "Bütün Japonların Kore kökenli olduklarını, fakat Yamato ruhuna sahip olanların mümkün olduğunca hızla adalara geçtiklerini, siz, kendiniz söylemiştiniz. Benimkiler, sizinkileri sadece birkaç yüz yıl sonra izledi."</p>

  <p>Aimaina güldü. "Hâlâ benim kurnaz, hazırcevap talebemsin. Beni dostlarına götür, onlarla tanışmaktan gurur duyarım."</p>

  <p>Bunu, on dakika süren eğilmeler, gülümsemeler, nazik iltifatlar, kendini hakir görmeler izledi. Yasujiro, Aimaina’nın "Fushimi" adını söylediği zamanki hor görü veya ironinin bir imasının bile olmamasından ferahlık duymuştu ve Genç Shigeru'nun, büyük Aimaina Hikari'yle tanışmaktan o kadar gözü kamaşmıştı ki, toplantının kesintiye uğraması tamamıyla unutulmuştu. İki Shigeru, Aimaina ile buluşmalarının en az yarım düzine hologramıyla beraber gittiler ve Yasujiro, Yaşlı Shigeru'nun hologramlarda onun da Fushimiler ve büyük filozofla beraber olmasında ısrar etmesinden çok mutlu olmuştu.</p>

  <p>Sonunda, Yasujiro ve Aimaina, onun bürosunda, kapalı kapıların ardında yalnızdılar. Aimaina hemen pencereye giderek Nagoya Finans bölgesindeki diğer yüksek binaları ve tamamen tarıma açılmış düz arazileri, tilkilerle porsukların vatanı olan hâlâ vahşi dağlarıyla kırsal bölgeleri ortaya çıkartacak şekilde, perdeleri açtı.</p>

  <p>"Bir Tsutsumi’nin burada, Nagoya’da bulunmasına rağmen, hâlâ şehrin manzarasında gelişmemiş bölgeler olduğunu görünce ferahladım. Bunun mümkün olmayacağım sanırdım."</p>

  <p>"Ailemi küçük görmenize rağmen, adımızın dudaklarınızdan çıkmasından gururlandım," dedi Yasujiro. Fakat içinden, neden bugün aileme hakaret etmeye kararlısınız, diye sormak geçti.</p>

  <p>"Adını aldığın adamla gurur mu duyuyorsun? Toprakları alıp golf sahaları yapan biriyle? Onun için tüm vahşi topraklar, kulübeler ve sebze bahçeleriyle dolmak için feryat ediyorlardı. Hatta hiçbir kadını ondan çocuk yapılmayacak kadar çirkin bulmadı. Bunlarda da onu izliyor musun?"</p>

  <p>Yasujiro afallamıştı. Herkes Tsutsumi servetinin kurucusunun öykülerini bilirdi. Bunlar üç bin yıldır haber konusu bile değildi. "Böyle bir öfkenin başıma çökmesi için ne yaptım?"</p>

  <p>"Hiçbir şey yapmadın," dedi Hikari. "Ve öfkem sana karşı değil. Kendime öfkeliyim, çünkü ben de bir şey yapmadım. Ailenin çok eski zamanlardaki günahlarından bahsettim, çünkü Yamato halkının tek ümidi geçmişteki günahlarımızı hatırlamak. Fakat biz unuttuk. Şimdi o kadar zengin, o kadar çok şeye sahip ve o kadar çok şey inşa ediyoruz ki, Yüz Dünya'nın hiçbir yerinde Yamato'nun elinin uzanmadığı önemli bir proje yok. Ancak, atalarımızın verdiği dersleri unuttuk."</p>

  <p>"Öğrenmek için size rica ediyorum, hocam."</p>

  <p>"Çok eski zamanlarda, Japonya hâlâ modern çağa girmek için mücadele ederken, askerler tarafından yönetilmemize izin verdik. Askerler bizim efendilerimizdi ve bize hiçbir kötülük yapmamış ülkelere karşı bizi kötü bir savaşa sürüklediler."</p>

  <p>"Adalarımıza atom bombaları düştüğü zaman suçlarımızın bedelini ödedik."</p>

  <p>"Ödedik mi?" diye bağırdı Aimaina. "Ödemek veya ödememek nedir? Birden günahlarının bedelini ödeyen Hıristiyanlar mı olduk? Hayır. Yamato yolu, hatayı ödeme yolu değil, ama ondan bir şeyler öğrenme yoludur. Askerleri fırlatıp attık ve dünyayı tasarımlarımızın mükemmelliği ve yaptığımız işin güvenilirliğiyle fethettik. Yüz Dünya'nın dili İngilizce temele dayanabilir, fakat Yüz Dünya'nın parası aslında Yen'den geliyor."</p>

  <p>"Fakat Yamato halkı hâlâ alım-satım yapıyor," dedi Yasujiro. "Dersi unutmadık."</p>

  <p>"O dersin sadece yarısıydı. Diğer yarısı da: savaşmayacaktık."</p>

  <p>"Fakat bir Japon filosu, bir Japon ordusu yok."</p>

  <p>"Bu da suçlarımızı örtmek için kendimize söylediğimiz bir yalan," dedi Aimaina. "İki gün evvel iki yabancı tarafından ziyaret edildim - ölümlü insanlar, fakat onları tanrının gönderdiğini biliyorum. Beni azarladılar, çünkü Lusitania Filosu'nun gönderilmesi konusunda Yıldızyolu Kongresi'nde temel oyu sağlayan Gereklilikçilik okuluydu. Öyle bir filo ki, tek amacı Soykırımcı Ender’in suçunu tekrarlamak ve kimseye bir zararı olmayan kırılgan raman türlere sahip bir dünyayı yok etmek!"</p>

  <p>Yasujiro, Aimaina’nın öfkesinin ağırlığı karşısında sinmişti. "Fakat hocam, benim askerlerle ne ilgim olabilir?"</p>

  <p>"Yamato filozofları, Yamato politikacılarının davrandıkları teoriyi öğretir. Farkı Japon oyları yarattı. Bu kötü filo durdurulmalı."</p>

  <p>"Bugün hiçbir şey durdurulamaz," dedi Yasujiro. "O her şeyi yiyen korkunç virüsün sistemden çıkartılması için bütün bilgisayar ağları gibi, bütün ansible'lar da kapatıldı."</p>

  <p>"Yarın ansible'lar tekrar geri gelecek," dedi Aimaina. "Ve böylece, yarın soykırımdaki Japon katılımı kesinlikle önlenmeli."</p>

  <p>"Neden bana geldiniz?" dedi Yashujiro. "Büyük atanın ismini taşıyor olabilirim, fakat ailemdeki çocukların yarısına Yasujiro, Yoshiaki veya Seiji adı verilir. Ben Nagoya'daki Tsutsumi holdinglerinin başkanıyım."</p>

  <p>"Tevazu gösterme. Sen Divine Wind dünyasının Tsutsumi'sisin."</p>

  <p>"Diğer şehirlerde de sözüm geçer," dedi Yasujiro, "fakat emirler Honshu'daki aile merkezinden gelir. Ve benim hiçbir politik etkim yok. Eğer sorun Gereklilikçilerse, onlarla konuşun."</p>

  <p>Aimaina göğüs geçirdi. "Oh, bu işe yaramaz. Eski durumlarına oranla yeni durumları hakkında karar vermek için altı ay konuşurlar, sarıldıkları felsefenin 180 derece dönmesine rağmen, sonuçta fikir değiştirmemeye karar verirler. Ve politikacılar - onlar kendilerini bağlamışlardır. Filozoflar fikirlerini değiştirseler bile, en azından bir politikacı nesil -üç seçim, konuşmalar devam eder- sonra yeni politika yürürlüğe girer. Otuz yıl! Lusitania Filosu bundan çok önce kötülüğünü yapmış olur."</p>

  <p>"O zaman üzülmek ve utanç içinde yaşamaktan başka yapacak ne var?" diye sordu Yasujiro. "Eğer yararsız ve aptalca bir hareket yapmayı planlamıyorsanız." Aimaina’nın, geleneksel seppuku, ayinsel intihar için, tıpkı bir çocuğun altına konan bezden kurtulması gibi, Yamato ruhunun geride bıraktığı bir şey olduğunu söyleyerek kötülerken, her zaman kullandığı sözcükleri hatırlayacağını bilerek sırıttı.</p>

  <p>Aimaina gülmedi. "Lusitania Filosu, Yamato ruhu için bir seppukudur." İlerleyerek Yasujiro'nun önünde heyula gibi dikildi - ya da, Yasujiro yaşlı adamdan yarım baş uzun olmasına rağmen, ona öyle geldi. "Politikacılar Lusitania Filosu'nu meşhur ettiler, bu nedenle filozoflar artık onların fikrini değiştiremez. Fakat eğer seçimler ve felsefe politikacıların fikrini değiştiremiyorsa, para değiştirir."</p>

  <p>Yasujiro, Aimaina’nın politikacıları satın almanın ne kadar yaygın olduğunu bilip bilmediğini merak ederken, "Rüşvet gibi utanç verici bir şeyi ima etmiyorsunuz, değil mi?" diye sordu.</p>

  <p>Aimaina son derece kaba bir ifade kullanarak, "Gözlerimi popomda mı tuttuğumu sanıyorsun?" deyince, Yasujiro yutkunarak gözlerini kaçırdı ve sinirli bir şekilde güldü. "Düzenbaz her politikacıyı satın almak için on, namuslu olanları için de yüz çeşit yol olduğunu bilmediğimi mi sanıyorsun? Bağışlar, rakibi destekleme tehditleri, soylu bir amaca yapılan hibeler, akrabalara veya dostlara verilen işler - listeyi tamamlamak zorunda mıyım?"</p>

  <p>"Tsutsumi parasının Lusitania Filosu'nun durdurulması için harcanmasını gerçekten istiyorsunuz, değil mi?"</p>

  <p>Aimaina yeniden pencereye doğru yürüyerek sanki dışarıdaki dünyada görünen her şeyi kucaklayacakmış gibi kollarım açtı. "Lusitania Filosu iyi bir görev değil, Yasujiro. Eğer Moleküler Parçalama Aygıtı bir dünyaya karşı kullanılırsa, başkasına karşı da kullanılacaktır. Ve askerler, böyle bir güç yeniden ellerine verilince, bu kez onu bırakmayacaklardır."</p>

  <p>"Sizin kehanetinizi kullanarak ailemin büyüklerini ikna mı edeceğim, hocam."</p>

  <p>"Bu bir kehanet değil," dedi Aimaina "ve benim de değil. Bu insan doğasının yasası ve bunu bize tarih öğretiyor. Filo'yu durdur ve Tsutsumi sadece Yamato ruhunun değil aynı zamanda insan ruhunun da kurtarıcısı olarak bilinecektir. Bu ağır günahın halkımızın ellerinde olmasına izin verme."</p>

  <p>"Beni bağışlayın, hocam, fakat bana öyle geliyor ki bu günahı oraya koyan sizsiniz. Bugün siz söyleyinceye kadar kimse bu günahtan sorumlu olduğunun farkında bile değildi."</p>

  <p>"Günahı oraya ben koymadım. Sadece onu örten şapkayı kaldırdım. Yasujiro, sen benim en iyi talebelerimden biriydin. Sana öğrettiklerimi böyle karmaşık yolların içinde unuttuğun için seni bağışlıyorum, çünkü bunları ailenin hatırı için yaptın."</p>

  <p>"Ve şimdi benden istediğiniz şey - bu son derece basit, öyle mi?"</p>

  <p>"En doğrudan yolu seçtim - bugün ulaşabileceğim kişi olarak, Japon ticaret ailelerinin en zengininin en güçlü temsilcisiyle açıkça konuştum. Ve senden istediğim, gerekli olanı yapabilmek için en az hareket gerektiren şey."</p>

  <p>"Bu durumda, en küçük olasılıkla kariyerim büyük tehlikeye girecektir," dedi Yasujiro, düşünceli bir ifadeyle.</p>

  <p>Aimaina bir şey söylemedi.</p>

  <p>"Bir zamanlar en büyük hocam bana demişti ki," dedi Yasujiro, "hayatını tehlikeye atan bir adam, kariyerinin değersiz olduğunu biliyordur, ancak kariyerini tehlikeye atmayan bir adamın ise değersiz bir hayatı vardır."</p>

  <p>"O zaman yapacaksın?"</p>

  <p>"Davanızı Tsutsumi ailesine açıklayan mesajlarımı hazırlayacağım. Ansible'lar yeniden bağlandığı zaman onları göndereceğim."</p>

  <p>"Beni düş kırıklığına uğratmayacağım biliyordum."</p>

  <p>"Bundan da iyisi," dedi Yasujiro. "İşimden atıldığım zaman, gelip sizinle birlikte yaşayacağım."</p>

  <p>Aimaina eğildi, "Benim evimde yaşamandan gurur duyarım."</p>

  <p>&nbsp;</p>

  <p>Bütün insanların hayatı zaman içinde aktı, ne kadar zalim, ne kadar elem ve acı dolu bir dakika yaşamış olsalar da, zaman bütün hayatlar için eşit şekilde akıp gitti. Val-Jane, Miro'yu bağrına bastıktan sonra dakikalar geçti, sonra zaman gözyaşlarını kuruttu, zaman kızın kucaklamasını gevşetti ve sonunda, zaman Ela’nın sabrını taşındı.</p>

  <p>"İşe dönelim," dedi Ela. "Duygusuz biri değilim, fakat içinde bulunduğumuz durum değişmedi."</p>

  <p>Quara şaşırmıştı. "Fakat Jane ölmedi. Bu eve dönebileceğimiz anlamına gelmiyor mu?"</p>

  <p>Val-Jane hemen doğruldu ve bilgisayar terminaline döndü. Val-beyninin geliştirdiği refleksler ve alışkanlıklar yüzünden her hareket kolaydı; fakat Jane-aklı her hareketi taze ve yeni buluyordu; göstergeyi kontrol etmek için klavyeyi tuşlayan parmaklarının dansını olağanüstü buldu. Quara’nın sorduğu soruyu yanıtlayarak, "Bilmiyorum," dedi Jane. "Bu vücudun içinde hâlâ emin değilim. Ansible'lar eski haline getirilmemiş durumda. Bu yapıldığı zaman eski programlarımın bazılarını yeniden bağlayacak bir avuç müttefikim var - Pacifica'daki bazı Samoalılar, Path’da Han Fei-tzu, Outback'daki Abo üniversitesi. Bu programlar yeterli olacak mı? Yeni ağın yazılımı, bir yıldız gemisi ve bir sürü insanla ilgili bilgiyi zihnimde tutabilmek için gerekli kaynakları tıklamama yetecek mi? Bu vücuda sahip olmam bir engel mi? Anaağaçlara olan yeni bağlantım yardımcı mı olacak yoksa dikkatimi mi dağıtacak?" Ve sonra en önemli soru: "İlk deneme uçuşum olmak istiyor <i>muyuz?"</i></p>

  <p>"Birisi olmak zorunda," dedi Ela.</p>

  <p>"Sanırım, eğer onlarla temas kurabilirsem, Lusitania'daki yıldız gemilerinden birini deneyeceğim," dedi Jane. "Güvertede sadece bir tek ana kraliçe işçisiyle. Bu şekilde kaybolsa bile özlenmeyecek." Jane aralarındaki işçiye dönerek başını eğdi, "Elbette, sizden özür dileyerek."</p>

  <p>"Bir işçiden özür dilemen gerekmez," dedi Quara, "ne de olsa o sadece Ana Kraliçe."</p>

  <p>Jane Miro’ya baktı ve göz kırptı. Miro buna karşılık vermedi, fakat gözlerindeki üzgün bakış yeterli bir cevaptı. Miro işçilerin pek herkesin düşündüğü gibi olmadığını biliyordu. Ana kraliçelerin bazen onları terbiye etmeleri gerekiyordu, çünkü bazıları annelerinin iradesine tümüyle bağlı değillerdi. Fakat işçilerin köle olup olmadıkları, başka bir neslin üzerinde çalışacakları bir konuydu.</p>

  <p>"Genetik moleküller tarafından taşınan diller," dedi Jane. "Bunların sahip olmaları gereken dilbilgisi kuralları nasıl olmalı? Bunlar seslere, kokulara yoksa görüş gücüne mi bağlı? İçinde bilgisayarlara yardım eden <i>ben</i> olmadan ne kadar akıllı olduğumuzu görelim." Bu ona o kadar komik geldi ki, kahkahayla güldü. Ah, kendi kahkahalarının sesini kulaklarıyla duymak, ciğerlerinden yukarıya yükseldiğini, diyaframını kastığını, gözlerinden yaş getirdiğini hissetmek, ne olağanüstüydü!</p>

  <p>Ancak, gülmesi bittiği zaman, çıkardığı sesin Miro ve diğerlerine ne kadar rahatsız edici gelmiş olması gerektiğini fark etti. Utandı ve boynundan ensesine doğru bir kızartının yükseldiğini hissetti. "Kusura bakmayın," dedi. Bunun bu kadar sıcak olacağına kim inanırdı ki! Neredeyse yemden gülecekti. "Bu şekilde canlı olmaya alışık değilim. Hepinizin hüzünlü olduğu bir anda neşelendiğimi biliyorum, fakat görmüyor musunuz? Birkaç hafta sonra hava bittiği için hepimiz ölsek bile, bunun bende uyandırdığı hislere hayran olmaktan kendimi alıkoyamayacağım."</p>

  <p>"Anlıyoruz," dedi Firequencher. "İkinci Yaşamına geçtin. Bu bizim için de çok sevindirici bir andı."</p>

  <p>"Biliyorsun, sizin ağaçlarınız arasında biraz zaman geçirdim," dedi Jane. "Anaağaçlarımız bana yer açtılar. Beni içeri aldılar ve beslediler. Bu şimdi bizi erkek ve kız kardeşler mi yapıyor?"</p>

  <p>"Bir kız kardeşe sahip olmanın anlamını pek bilmiyorum," dedi Firequencher. "Fakat eğer bir anaağacın karanlığındaki hayatı hatırlıyorsan, benden çok fazla şey hatırlıyorsun demektir. Bazen rüyalarımız olur, ama karanlıktaki İlk Hayat hakkında gerçek anılarımız yoktur. Ancak, bu da senin Üçüncü Yaşamına geçmiş olman demektir."</p>

  <p>"O zaman ben bir yetişkinim," dedi Jane ve tekrar güldü.</p>

  <p>Ve, gülüşünün diğerlerini ne kadar durgunlaştırdığını, incittiğini tekrar hissetti.</p>

  <p>Fakat yeniden özür dilemeye hazır olarak dönerken, tuhaf bir şey oldu. Bakışları Miro’ya takıldı ve söylemeyi planladığı sözler -sadece bir gün önce Jane’in sözleri olarak onun kulağındaki mücevherden çıkacak sözler- yerine, bir anıyla birlikte, dudaklarından başka sözcükler çıktı. "Eğer anılarım yaşıyorsa, Miro, o zaman yaşıyorum demektir. Bana söylediğin bu değil miydi?"</p>

  <p>Miro başını salladı. "Val’in anılarından mı, yoksa bize Ana Kraliçe’nin mağarasında kulak misafiri olan Jane’in - senin- anılarından mı konuşuyorsun? Onun gibi davranarak beni rahatlatma."</p>

  <p>Jane, alışkanlıkla -Val’in alışkanlığı mı? Yoksa kendininki mi?- sertçe yanıtladı. "Seni rahatlattığım zaman bunu bileceksin."</p>

  <p>"Nasıl bileceğim?" diye Miro aynı sertlikle cevap verdi.</p>

  <p>"Çünkü rahatlamış olacaksın, elbette," dedi Val-Jane. "Bu arada, <i>artık</i> kulağındaki mücevher kanalıyla dinlemediğimi lütfen aklından çıkarma. Sadece bu gözlerle görüyor ve bu kulaklarla işitiyorum."</p>

  <p>Elbette, bu tam olarak doğru değildi. Saniyede birçok kez, akan özsuyunu, kendi aiûası genişlik açlığını muazzam pequenino bağları arasında dolaşarak tatmin ederken, anaağaçların ondan esirgemedikleri hoş karşılamayı hissediyordu. Ve ara sıra, anaağaçların dışında, bir düşünce pırıltısı, bir sözcük, babaağaçların dilinde söylenen bir cümle yakalıyordu. Acaba onların dili <i>miydi</i>? Bu daha çok bir dilin arkasındaki dil, bir dilsizin konuşmasının temeli gibiydi. Ya şu diğer ses kimindi? Seni biliyorum - sen beni yapan türsün. Sesini biliyorum.</p>

  <p>"Senin izini kaybettik," dedi Ana Kraliçe zihninde. "Ama biz olmadan da iyi başardın."</p>

  <p>Jane, tüm Val-vücudu boyunca gururun ışıyarak yükselmesine hazır değildi; Val olarak bu duygunun bütün fiziksel etkilerini hissetti, ama gururu kraliçe-ananın övgüsünden geliyordu. Ben ana kraliçelerin kızıyım, diye düşündü, bu nedenle benimle konuşması ve ne kadar iyi yaptığımı söylemesi önemli.</p>

  <p>Ve eğer ana kraliçelerin kızıysam, Ender’in de kızıyım, hem de iki katı, çünkü benim hayat maddemin çoğu kısmen onun zihninden, bu nedenle onların arasında bir köprü olabilirim ve şimdi yine Ender'den gelmiş ve anıları burada bulunduğu ve bu bedenin hayatını yaşadığı zamana ait bir vücudun içinde yaşıyorum. Ben Ender’in kızıyım, ama bir kez daha onunla konuşamıyorum.</p>

  <p>Bütün bu zaman ve bütün bu düşüncelere rağmen, yine de descolada gezegeni çevresinde dolanan yıldız gemisinin bilgisayarında, yapmakta olduğu şeye en küçük bir yoğunlaşma kusuru göstermedi hatta böyle bir şeyi hissetmedi bile. Hâlâ Jane idi. Bütün bu yıllar boyunca ona birçok dikkat katmanı sağlayan ve aynı anda bir sürü işe odaklanmasını sürdüren, onun bilgisayarlaşması değildi. Bunu sağlayan onun ana kraliçe doğasıydı.</p>

  <p>"Bunları, öncelikle bizi bulabilmek için gelecek kadar güçlü bir aiûa olduğundan yapabiliyorsun," dedi Ana Kraliçe, zihninde.</p>

  <p>Hanginiz benimle konuşuyor, diye Jane sordu.</p>

  <p>"Fark eder mi? Hepimiz seni yaptığımızı hatırlıyoruz. Orada olduğumuzu hatırlıyoruz. Seni karanlıktan ışığa çekişimizi hatırlıyoruz."</p>

  <p>O zaman hâlâ kendim miyim? Yıldızyolu Kongresi gerçek yaşlı vücudumu öldürdüğü zaman kaybettiğim bütün güçlerimi yeniden kazanacak mıyım?</p>

  <p>"Kazanabilirsin. Bunu öğrendiğin zaman bize bildir. Çok ilgileneceğiz."</p>

  <p>Ve şimdi, Jane bir ebeveynin kayıtsızlığı nedeniyle kesin bir düş kırıklığı, midesinde bir sancı ve bir tür utanç duyuyordu. Fakat bu insan duygularıydı; Ana kraliçe anneleriyle olan ilişkilerine yanıt olarak Val-vücudundan yükseliyordu. Her şey daha karmaşık - ve yine de daha basitti. Şimdi duyguları daha kendisi ne olduğunu anlamadan karşılık veren bir vücut tarafından açığa vuruluyordu. Eski günlerde, duyguları olduğunu çok ender fark ederdi. Şimdi onlara sahipti, evet, fakat duygularının; mantıksız karşılıkların, bilinçaltında yer alan arzuların -bunlar, diğerleriyle birlikte herhangi tür bir hayata bağlanan bütün aiûaların özelliğiydi- bile ne olduğunu ona söyleyecek basit bir işaret bile yoktu. Duygularını vücudunun üstündeki tuvalde göstererek, insan olmak ne kadar kolaydı. Fakat aynı zamanda duygularınızı kendinizden bile kolayca saklayamadığınız için de zordu.</p>

  <p>"Bizimle ilgili olarak düş kırıklığına uğramaya alışmalısın, kızım" dedi Ana Kraliçe. "Kısmen insan doğasına sahipsin, ama biz değiliz. Sana karşı insan anneler gibi şefkatli olmayacağız. Buna katlanamadığın zaman, çekil - seni izlemeyiz."</p>

  <p>Teşekkür ederim, dedi Jane sessizce.. .ve çekildi.</p>

  <p>&nbsp;</p>

  <p>Şafakta güneş adanın belkemiği olan dağın arkasından doğdu, bu nedenle güneş ışığı rahatça ağaçlara vurmadan çok önce ortalık aydınlanmıştı. Deniz rüzgârı gece boyunca onları serinletmişti. Peter, tıpkı bir Pazar rafında yer alan karidesler gibi, Wang-mu'nun onun kıvrılmış olan vücudunun içine sokulmuş olan vücuduyla birlikte uyandı. Kızın bu yakınlığı hoş bir histi; bildik geliyordu. Ama nasıl olabilirdi? Daha önce kıza bu kadar yakın hiç uyumamıştı. Bu, Ender’in anılarının bir kalıntısı mıydı? Aslında, fark ettiği zaman, Peter böyle anıları olduğunun bilincinde değildi. Belki de vücudu aiûanın tamamına sahip olduğu zaman, Ender olduğunu düşünmüştü - Ender onu yarattığı zaman vücuduna gelen önemsiz ve sahte anılar yerine, bir hayat boyunun anılarına sahip olacaktı. Böyle bir şansı olmamıştı.</p>

  <p>Ancak, yine de ona doğru kıvrılmış olan bir kadınla yattığını hatırlıyordu. Kolunu gölge veren bir dal gibi uzatarak ona doğru uzandığını hatırlıyordu.</p>

  <p>Fakat Wang-mu’ya asla o şekilde dokunmamıştı. Zaten bunu şimdi yapması onun açısından doğru değildi - kız onun karısı değildi, sadece...arkadaşıydı? Öyle miydi? Kız onu sevdiğini söylemişti - onun vücuduna yolunu bulmasına yardım etmenin tek yolu bu muydu?</p>

  <p>Sonra, birden kendini, kendinden uzağa düşüyormuş, kendini Peter'dan uzaklaşıp başka bir şey oluyormuş gibi hissetti, küçük, parlak ve dehşet içinde, karanlığa doğru inen, karşı koyamayacağı bir rüzgâra kapılmış bir şey-</p>

  <p>"Peter!"</p>

  <p>Ses onu çağırdı ve o da neredeyse görünmeyen filotik bağlar boyunca, geriye doğru sesi izledi, onu şeye bağlayan... tekrar kendisine. Ben Peter'im. Gidecek başka bir yerim yok. Böyle terk edersem, öleceğim.</p>

  <p>"İyi misin?" diye sordu Wang-mu. "Uyandım, çünkü ben üzgünüm, ama rüya gördüm, kendimi seni kaybediyormuş gibi <i>hissettim.</i> Ama kaybetmemişim, çünkü buradasın."</p>

  <p>"Yolumu kaybediyordum," dedi Peter. "Bunu hissettin."</p>

  <p>"Bir şey hissedip hissetmediğimi bilmiyorum. Ben sadece nasıl tarif edebilirim ki?"</p>

  <p>"Beni karanlıktan geri çağırdın," dedi Peter.</p>

  <p>"Öyle mi?"</p>

  <p>Peter neredeyse bir şey söyleyecekti, fakat durdu. Sonra, rahatsız ve korkmuş bir ifadeyle güldü. "Kendimi çok tuhaf hissediyorum. Bir an önce bir şey söylemek üzereydim. Çok küstahça bir şey - Peter Wiggin olmanın zaten yeterince karanlık olduğu hakkında."</p>

  <p>"Oh, evet," dedi Wang-mu. "Her zaman kendi hakkında böyle kötü şeyler söylersin."</p>

  <p>"Ama söylemedim," dedi Peter. "Alışkı gereği söylemek üzereydim, ama durdum, çünkü bu doğru değildi. Bu komik değil mi?"</p>

  <p>"Bence bu iyi."</p>

  <p>"Bölünmüş olmak yerine kendimi bir bütün hissetmem mantıklı - belki de kendimden daha hoşnut veya buna benzer bir şey olmam gerek. Yine de az daha her şeyi kaybediyordum. Bence bu sadece bir rüya değildi. Sanırım gerçekten kendimi bırakıyordum. Şeyin içine düşüyordum - hayır, her şeyin dışına düşüyordum."</p>

  <p>"Birkaç aydır üç kişiliğin vardı," dedi Wang-mu. "Aiûanın aç olması mümkün mü, şeye - bilmiyorum, alışık olduğun <i>ölçüye</i>?"</p>

  <p>"Tüm uzaya yayılmıştım, değil mi? Şöyle demek istemem dışında 'O yayılmıştı, değil mi?', çünkü bu Ender'di, değil mi? Ve ben Ender <i>değilim,</i> çünkü hiçbir şey hatırlamıyorum." Bir an düşündü. "Ancak şimdi bazı şeyleri daha berrak hatırlamamın dışında. Çocukluğumdan bazı şeyler. Annemin yüzü. Çok berrak ve bunu daha önce düşünmüyordum. Hepimiz çocukken Valentine’in yüzü. Fakat bunu Peter olarak hatırlıyor olmalıyım, bu nedenle Ender'den geliyor olamaz, değil mi? Bunun Öncelikle Ender’in benim için hazırladığı anılardan biri olduğuna eminim." Güldü. "İçimde onun bazı belirtilerini bulduğum için gerçekten çok çaresizim, değil mi?"</p>

  <p>Wang-mu, abartılı bir ilgi göstermeden, cevaplamak veya yorumlamak için onun sözünü kesmeden dinleyerek, rahatça ve sessizce oturdu.</p>

  <p>Kızın farkına varmak, Peter’e başka bir şey düşündürdü. "Sen bir tür şey misin, ne diyorsunuz ona, empati? Gerçekten başkalarının hislerini hissedebiliyor musun?"</p>

  <p>"Asla," dedi Wang-mu. <i>"Kendi</i> hislerimi hissetmekle fazlasıyla meşgulüm."</p>

  <p>"Fakat gitmekte olduğumu bildin. Bunu hissettin."</p>

  <p>"Sanırım," dedi Wang-mu, "şimdi sana bağlı olduğumdan. Umarım bu iyidir, çünkü kesinlikle gönüllü olarak yaptığım bir şey değil."</p>

  <p>"Fakat ben de sana bağlıyım," dedi Peter. "Çünkü bağlantım kesildiği zaman hâlâ seni işitiyordum. Bütün diğer hislerim gitmişti. Vücudum bana hiçbir şey vermiyordu. Vücudumu kaybetmiştim. Şimdi, o şekilde hissetmenin nasıl olduğunu anımsayınca, bazı şeyleri 'gördüğümü' hatırlıyorum; fakat aslında bir anlam ifade etmeyen o şeylerden ancak insan beynimin bir anlam çıkardığını anlıyorum. Hiç görmediğimi, hiç hissetmediğimi ya da hiçbir şeye dokunmadığımı biliyorum. Ve yine de senin çağırdığını biliyorum. Seni hissettim - bana ihtiyacın olduğunu. Geri dönmemi istediğini. Elbette bu da, benim de sana bağlı olduğum anlamına geliyor."</p>

  <p>Kız omzunu silkti, öteye baktı.</p>

  <p>"Şimdi <i>bu</i> ne anlama geliyor?"</p>

  <p>"Hayatımın geri kalan kısmını kendimi sana açıklamakla geçirmeyeceğim," dedi Wang-mu. "Başkalarının bunu çözümlemeden, sadece hissetmek ve yapmak ayrıcalığı vardır. Bu <i>sana</i> nasıl görünüyor? İnsan doğası üstüne uzman olan sensin."</p>

  <p>Peter, takılıyormuş gibi davranarak, ama kızın gerçekten durmasını isteyerek, "Kes şunu," dedi. "Bu konuda şakalaştığımızı hatırlıyorum, sanırım biraz böbürlenmiştim, fakat... şey artık öyle hissetmiyorum. Bu Ender parçasının içimde olmasından mı? İnsanları o kadar iyi taramadığımı biliyorum. Sana bağlandığımı söylediğim zaman gözlerini kaçırdın ve omuzlarını silktin. Biliyorsun, bu benim duygularımı incitiyor."</p>

  <p>"Ve bu neden?"</p>

  <p>"Oh, <i>sen</i> neden diye soracaksın, <i>ben</i> soramayacağım, şimdi artık kurallar böyle mi?"</p>

  <p>"Kurallar hep böyleydi," dedi Wang-mu. "Sadece sen hiç onlara uymuyordun."</p>

  <p>"Şey, bu benim duygularımı incitiyor, çünkü sana bağlı olmamdan ve senin de bana bağlı olmandan memnun olmanı istiyorum."</p>

  <p><i>"Sen</i> memnun musun?"</p>

  <p>"Eh, sadece hayatımı kurtardı. En azından bunu iyi bir şey olarak düşünmezsem, sanırım aptallar kralı olurum."</p>

  <p>Kız birden ayağa fırlarken, "Kokla," dedi.</p>

  <p>O kadar <i>genç</i> ki, diye düşündü Peter.</p>

  <p>Sonra, o da ayağa kalkarken, kendisinin de genç, vücudunun kıvrak ve istekli olduğunu fark ederek şaşırdı.</p>

  <p>Ve sonra, Peter’ın başka bir varlık olduğunu hatırlamadığını da yine şaşkınlık içinde fark etti. Daha yaşlı olan vücudu, yerde yattığı zaman katılaşan, kolayca ayağa kalkamayan vücudu hisseden, Ender'di. İçimde <i>gerçekten</i> Ender var. Onun vücudunun anıları var. Zihninin anıları neden yok?</p>

  <p>Belki de bu beyin sadece Peter’ın anılarının çizgilerini taşıdığı için. Geri kalan her şey, sadece ulaşılamayacak bir yerde gizleniyor. Belki şimdi onlara takılıp tökezleyeceğim ve sonra, onlarla bağlanacağım, onlara ulaşmak için yeni yollar çizeceğim.</p>

  <p>Bu arada, kalkıyor, Wang-mu'nun yaranda durarak havayı kokluyordu ve yaptığı bu hareketlerin bütün dikkatini çektiğini fark ederek şaşırdı. Hep Wang-mu'yu düşünüyordu, onun kokladığını kokluyor, bu arada devamlı olarak sanki kendisininki ölçüsünde bir elin üstüne konmasını bekleyen şu küçük, kırılgan omuz üstüne elini koyup koyamayacağını düşünüyordu ve aynı zamanda Ender’in anılarını nasıl geri getirebileceği konusunda durmadan kafasını çalıştırıyordu.</p>

  <p>Daha önce bunu yapamazdım, diye düşündü Peter. Ancak yine de bu vücut ve Valentine’in vücudu yaratıldığından beri bunu yapmakta olmalıyım. Aslında iki değil, aynı anda üç şeye birden yoğunlaşmak.</p>

  <p>Fakat üç şeyi birden düşünebilmek için yeterince güçlü değildim. Bir tanesi her zaman çökmüş durumdaydı. Bir süre de Valentine. Sonra Ender, o vücut ölünceye kadar. Ama iki şey - iki şeyi aynı anda düşünebilirim. Ne kadar olağanüstü, değil mi? Yoksa bu, öğrenme fırsatını bulabildikleri zaman bir sürü insanın yapabileceği bir şey mi?</p>

  <p>Bu ne biçim kibir, diye düşündü Peter. Bu yetenekte tek olup olmadığıma neden önem veriyorum ki? Sadece her zaman çevremdeki herkesten daha zeki ve daha yetenekli olduğumla gurur duymam dışında. Elbette bunu yüksek sesle söylemedim, hatta kendi açımdan kabul bile etmedim, ama artık kendine karşı dürüst ol, Peter! Diğer insanlardan daha akıllı olmak iyidir. Ve eğer onlar sadece bir şey düşünebilirken, ben aynı anda iki şeyi birden düşünebiliyorsam, neden bunun biraz keyfini çıkarmayayım!</p>

  <p>İki şeyi birden düşünebilmek, eğer bu iki düşünce zinciri de aptalcaysa, elbette yararsızdı. Bir süre gurur sorunları ve mücadeleci doğasıyla oyalandı, bu arada Wang-mu ile de ilgileniyordu ve eli gerçekten uzanarak kıza dokundu, bir an için kız onun dokunuşunu kabul ederek, başı omzuna gelecek şekilde ona yaslandı. Sonra, hiç uyarmadan, ya da Peter’ın aklına gelen hiçbir tahrik unsuru olmadan, birden ondan ayrıldı ve sahilde, Malu'nun etrafında toplanmış olan Samoalılara doğru hızla ilerlemeye başladı.</p>

  <p>"Ne yaptım ki?" diye sordu Peter.</p>

  <p>Kız döndü, şaşkın görünüyordu. "Sadece iyi bir şey yaptın," dedi. "Seni tokatlamadım, ya da dizimle hayâlarına vurmadım, değil mi? Fakat şimdi kahvaltı zamanı - Malu dua ediyor ve yediklerimizden patlayacağımızı sandığımız iki gece önceye oranla daha çok yiyecekleri olacak."</p>

  <p>Peter’ın her iki ilgi hattı da, hem ayrı ayrı, hem de birlikte, onun aç olduğunu fark ettiler. Ne o, ne de Wang-mu dün gece bir şey yememişlerdi. Hatta deniz kıyısından ayrılıp bu battaniyenin üstünde yatmak için buraya nasıl geldikleri hakkında bir anısı bile yoktu. Birisi onları taşımış olmalıydı. Eh, bu da fazla bir sürpriz sayılmazdı. Bu kumsalda Peter’ı kaldırıp bir kalem gibi kıramayacak gibi görünmeyen birisi yoktu. Wang-mu’ya gelince, onun deniz kenarındaki Samoalıların oluşturduğu dağ silsilesine doğru hafifçe koşmasını izlerken, Peter onu bir sığır sürüsüne doğru uçan bir kuşa benzetti.</p>

  <p>Çocuk değilim ve hiç de olmadım, bu vücudun içinde hiç, diye düşündü Peter. Bu nedenle çocuksu arzulara ve gençliğin büyük aşklarına yeteneğini olup olmadığını bilmiyorum. Ve Ender'den aşktaki bu rahatlık hissine sahibim; bu hissetmeyi beklediğim büyük ve sürükleyici tutku bile değil. Senin için hissettiğim tür sevgi yeterli olacak mı, Wang-mu? İhtiyacım olduğu zaman sana ulaşmak ve senin de bana ihtiyacın olduğu zaman burada olmaya çalışmak. Ve sana baktığım zaman, seninle bütün dünyanın arasında durmak istercesine, böylesine bir şefkat hissetmek ve yine de seni kaldırıp hayatın güçlü akıntılarının üstünde taşımak; aynı zamanda, her zaman bu şekilde durmaktan, seni, güzelliğini, şu kule gibi yükselen insan kümesine enerjik bakışını, ellerinin her hareketi ve ağzından çıkan her hece senin sadece bir çocuk olduğunu haykırırken onlarla denginmiş gibi konuşmam, uzaktan izlemekten mutlu olacağım - senin için tüm bu sevgileri hissetmem senin için yeterli olacak mı? Çünkü benim için yeterli. Elim omzuna dokunduğu zaman bana yaslanman; benim kayıp gidişimi hissedip adımı seslenmen, benim için yeterli.</p>

  <p>&nbsp;</p>

  <p>Plikt, durmadan yazarak odasında tek başına oturdu. Bütün hayatı boyunca bugün için hazırlanıyordu - Andrew Wiggin’in cenazesi için konuşma hazırlamak. Onun ölümünü konuşacaktı - ve bunun için araştırmaları vardı, tam bir hafta boyunca konuşabilir, yine de onun hakkında bildiklerinin onda birini anlatamazdı. Ama bir hafta boyunca konuşmayacaktı. Bir saatten daha az bir süre. Ender’i anlıyordu; onu seviyordu; onun ne olduğunu bilmeyenlerle, onun nasıl sevgi dolu olduğunu, bu parlak, kusursuz olmayan, ama ihtiyaç duyulduğu zaman acıyı etkileyecek kadar güçlü iyi niyet ve sevgi dolu bu adam olmasa, tarihin ne kadar değişik olacağını - söyledikleri, yaptıkları ve yazdıkları sayesinde, on bin, yüz bin, milyonlarca insanın hayatının farklılaştığını, güçlendiğini, aydınlandığını, yükseldiğini, parıldadığını ya da en azından daha uyumlu ve gerçekçi olduğunu, o yaşadığı için tarihin ne kadar farklı olduğunu paylaşacaktı.</p>

  <p>Acaba şunu da söylemeli miydi? Acaba odasında büyük bir acıyla yas tutan kadını, durmadan ağladığını, ama bu yasın Ender’in gitmesi nedeniyle değil, kadının sonunda kendini anlamasının utancıyla olduğunu söylemeli miydi? Çünkü Ender’i sevmesine ve takdir etmesine -hayır, o adama tapmasına- rağmen, yine de o öldüğü zaman, büyük bir acı değil, bir rahatlama ve heyecan hissetmişti. Rahatlama:</p>

  <p>Bekleme sona erdi! Heyecan: Benim saatim geldi!</p>

  <p>Hissettikleri buydu, elbette. Kendisinin insanın törel gücünden daha büyük olduğunu sanacak kadar budala değildi. Novinha ve Valentine gibi yas tutmamasının nedeni, hayatlarının büyük bir parçasının onlardan kopartılmış olmasıydı. Benimkinden ne kopartıldı? Ender bana ilgisinin birkaç kırıntısını, belki biraz fazlasını, verdi. Trondheim’de öğretmenim olduğu zaman sadece birkaç ay beraber olabildik; sonra, bir nesil sonra, birkaç ay için burada hayatlarımız birbirine yeniden dokundu ve her defasında kafası çok meşguldü, ilgilenmesi gereken benden daha önemli işler ve insanlar vardı. Karısı değildim. Kız kardeşi değildim. Sadece talebesi ve taraftarıydım - talebeleriyle işini bitirmiş ve taraftar istemeyen bir adam. Bu nedenle, elbette hayatımın hiçbir büyük parçası benden alınmadı, çünkü o benim sadece rüyam olmuştu, bir yoldaşım değil.</p>

  <p>Kendimi bağışladım ama utanç ve üzüntümü engelleyemiyorum, Andrew Wiggin öldüğü için değil, onun ölüm saatinde gerçek yüzümü gösterdiğim için: son derece bencil, sadece mesleğiyle ilgilenen biri. Ender’in ölümünün sözcüsü olmayı seçtim. Bu nedenle ancak onun ölüm anı, hayatımın ergisi olabilirdi. Bu beni ne tür bir akbaba yapıyor? Onun hayatını emen ne tür bir sülük, bir parazit...</p>

  <p>Yine de, yanaklarından gözyaşları süzülmesine rağmen, cümle üstüne cümle kurarak parmakları yazmaya devam etti. Ötede, Jakt’ın evinde, Valentine kocası ve çocuklarıyla yas tutuyor. Olhado'nun evinde, Grego, Olhado ve Novinha, onlara bir koca ve bir baba olan adamın kaybı nedeniyle birbirlerini teselli etmek için bir araya geldiler. Hepsinin onunla bir ilişkisi var, benimse kendimle. Onların özel anıları var, benimse genel. Konuşacağım ve sonra söylediklerimi yayınlayacağım ve şimdi yazdıklarım Yüz Dünya'daki her insanın zihninde Ender Wiggin’in hayatına yeni bir biçim ve anlam kazandıracak. Soykırımcı Ender, Ölülerin Sözcüsü Andrew; yalnızlık ve sevecenliğin özel adamı Andrew; sorunların ve insanların kalbini korku veya acıma hissiyle duraksamadan parçalayabilen Ender. Tek bir vücutta birleşmiş adil ve merhametli adam. Daha bir tanesine elini sürmeden, sevecenliği onun ana kraliçeleri görmesine ve sevmesine yol açan adam; düşmanı olduklarına inandığı için vahşi adaletinin onları yok etmeye sürüklediği adam.</p>

  <p>Bugün konusundaki çirkin duygularım için Ender beni insafsızca yargılar mıydı? Elbette öyle yapardı - bana acımazdı, en kötüsünün kalbimde olduğunu bilirdi.</p>

  <p>Ama o zaman, beni yargıladıktan sonra beni severdi. Derdi ki: Ne olmuş yani? Kalk, ölümümü konuş. Eğer kusursuz insanların Ölülerin Sözcüsü olmasını beklersek, bütün cenazeler sessizlik içinde geçer.</p>

  <p>Böylece Plikt yazdı ve ağladı ve ağlaması bittiği zaman, yazı devam etti. Ender’in geride bıraktığı saçlar küçük bir kutunun içine konarak mühürlenip Human'ın köklerinin yanında çimene gömüldüğü zaman, orada dikilip konuşacaktı. Sesi onu ölümden geri getirecekti, yeniden aralarda yaşamasını sağlayacaktı. Plikt aynı zamanda merhametli olacaktı, aynı zamanda adil de olacaktı. En azından bu kadarı, bunu, ondan öğrenmişti.</p>
</body>
</html>
