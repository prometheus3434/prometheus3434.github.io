<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">2</h1>
  <hr />

  <h1 class="chaptername" id="sigil_toc_id_2">TANRI'YA İNANMIYORSUN</h1>

  <div class="quote">
    <p>"Tanrıların izini takip ederken tahta boyunca,</p>

    <p>Gözlerim damarların her dolambaçlı kıvrımını izler,</p>

    <p>Ancak, vücudum döşeme boyunca dosdoğru ilerler,</p>

    <p>Böylece beni izleyenler Tanrı’nın yolunun doğru olduğunu sanırlar, Oysa ben, içinde doğruluk olmayan bir dünyada yaşarım."</p>

    <p>&nbsp;</p>

    <p style="text-align: right;"><i>Han Qing-jao'nun</i> <i>Tanrı Tısıltıları'ndan.</i></p>
  </div>

  <p>Novinha ona gelmeyecekti. Kibar, yaşlı öğretmen bunu Ender’e söylerken gerçekten sıkıntılı görünüyordu. "Kızgın değildi," diye açıkladı, yaşlı kadın. "Bana bunu söyledi..."</p>

  <p>Öğretmenin sevecenlik ve dürüstlük arasında nasıl hırpalandığını anlayan Ender, başıyla onayladı. "Onun sözlerini bana söyleyebilirsin," dedi. "O benim eşim, bu nedenle onlara katlanabilirim."</p>

  <p>Yaşlı öğretmen gözlerini kaçırdı. "Ben de evliyim, biliyorsun."</p>

  <p>Elbette biliyordu. İsa’nın Aklı’nın Çocukları Tarikatı’nın -Os Filhos de Mente de Cristo- bütün üyeleri evliydi. Bu onların kuralıydı.</p>

  <p>"Ben de evliyim, bu nedenle eşinin işitmeye <i>tahammül edemediğin</i> bütün sözcükleri bilen bir kişi olduğunu çok iyi biliyorum."</p>

  <p>"O zaman kendimi düzeltmeme izin ver," dedi Ender yumuşak bir ifadeyle. "O benim eşim ve tahammül etsem de, etmesem de işitmeye kararlıyım."</p>

  <p>"Eşin, zararlı otları temizlemeyi bitirmek zorunda olduğunu ve daha küçük savaşlar için zamanı olmadığım söyledi."</p>

  <p>Evet, bu Novinha’nın ifade şekliydi. Kadın kendi üstüne İsa’nın örtüsünü çektiğini söyleyebilirdi, fakat öyle de olsa bu, Farisileri ihbar eden, düşmanlarına olduğu kadar, dostlarına da o zalimce ve alaycı sözleri söyleyen, sonsuz bir sabrı ve yumuşak bir huyu olmayan İsa'ydı.</p>

  <p>Yine de Ender, duyguları incindiği için çekip gidecek bir insan değildi. "O zaman neden bekliyoruz?" diye sordu. "Nerede bir çapa bulabileceğimi göster bana."</p>

  <p>Yaşlı öğretmen uzun bir süre onu süzdü, sonra gülümsedi ve onu bahçelere götürdü. Kısa bir süre sonra Ender iş eldivenlerini takmış ve bir elinde çapayla Novinha’nın gözlerini topraktan ayırmadan güneşin altında eğilip, otları peş peşe köklerinden söküp sıcak, kuru güneşte kuruyup ölmeleri için tersine çevirdiği sıranın ucunda durdu. Kadın ona doğru yaklaşıyordu.</p>

  <p>Ender, Novinha’nın çalıştığına bitişik olan sökülmemiş otların bulunduğu sıraya ilerledi. Birbirleriyle karşılaşmayacaklardı, fakat yakından geçeceklerdi. Kadın onu fark etse de, etmese de, onunla konuşsa da, konuşmasa da, Ender’i hâlâ seviyordu ve ona ihtiyacı vardı. Ya da yoktu. Ancak ne olursa olsun, bugünün sonunda Ender eşiyle aynı tarlada ot sökmüş ve kadının işi daha kolaylaşmış olacaktı, çünkü Ender oradaydı ve Novinha şimdi onu bu rolde pek istemese de hâlâ onun kocasıydı.</p>

  <p>İlk kez birbirlerini geçtiklerinde kadın pek yukarı bakmadı, ama zaten buna gerek yoktu. Kısa süre önce kocasıyla görüşmeyi reddettikten hemen sonra, ot yolmakta ona katılan kimsenin kocası olması gerektiğini bakmadan anlayacaktı. Ender onun bunu anlayacağını biliyordu ve Novinha’nın ona bakmayacak, onu yeniden görmek istediğini belli etmeyecek kadar mağrur olduğunu da biliyordu. Gözleri bulanıncaya kadar otları incelemeye devam edecekti. Çünkü Novinha başka birinin iradesi önünde eğilecek bir kadın değildi.</p>

  <p>Elbette, İsa’nın iradesi dışında, Ender’e yolladığı mesaj da buydu, onunla konuşmaya kararlı olarak Ender’i buraya getiren mesaj. Kilise dilinde bir ifade kullanan kısa bir not. Novinha, Filhosların arasında İsa’ya hizmet etmek için kendini ondan ayırıyordu. Kendini bu işe çağrılmış hissediyordu. Ender’in kendini artık ona karşı bir sorumluluğu yokmuş gibi hissetmesi ve kadının Tanrı’nın herhangi bir çocuğuna seve seve vereceği şeylerden fazlasını beklememesi gerekirdi. İfadelerdeki tüm nezakete karşın, soğuk bir mesajdı.</p>

  <p>Ender de başkasının iradesi karşısında eğilecek biri değildi. Mesaja itaat etmek yerine, kadının istediği şeyin tam tersini yapmaya kararlı olarak buraya gelmişti. Ve neden olmasın? Novinha’nın karar verici biri olarak feci bir notu vardı. Ne zaman birinin iyiliği için bir şey yapmaya karar verse, elinde olmadan onu mahvederek bitirirdi. Çocukluk arkadaşı, gizli sevgilisi ve ölünceye kadar kocası olan sert fakat kısır bir adamla olan evliliği boyunca doğan bütün <i>çocuklarının</i> babası olan Libo gibi. Tıpkı babası gibi pequinenolarin ellerinde öleceği korkusuyla, Novinha, Lusitania gezegeninin biyolojisiyle ilgili hayati buluşları, bunları bilmesinin onun ölümüne neden olacağı kaygısıyla, Libo’ya vermemişti. Aksine bu bilginin noksanlığı onun ölümüne neden olmuştu. Libo'nun iyiliği için ondan habersiz yaptığı şey, adamı öldürmüştü.</p>

  <p>Bundan bir ders aldığını sanırsınız, diye düşündü Ender. Ama kadın yine aynı şeyleri yapıyordu. Onlara danışmadan, onları hangi acıdan kurtaracaksa belki de bunu istemeyeceklerini idrak etmeden, başka insanların hayatlarını değiştirecek kararlar alıyordu.</p>

  <p>Ancak, eğer Novinha önce Libo ile evlense ve bildiği her şeyi ona anlatsa, adam belki de hâlâ hayatta olurdu ve Ender de onun dul eşiyle evlenip çocuklarım büyütmekte kadına yardım etmezdi. Bu, Ender’in şimdiye kadar sahip olduğu hatta belki de sahip olacağı tek aileydi. Novinha’nın kararları çok kötü olmaya meyilli olduğundan, Ender’in hayatının en mutlu zamanı kadının en ölümcül hatalarından biri nedeniyle meydana gelmişti.</p>

  <p>Birbirlerini ikinci geçişlerinde, Ender onun inatla yine kendisiyle konuşmayacağını anladı ve bu nedenle her zaman olduğu gibi önce o eğildi ve aralarındaki sessizliği bozdu.</p>

  <p>"Filhoslular evlidir, biliyorsun. Bu evlilerin olduğu bir tarikat. Bensiz tam bir üye olamazsın."</p>

  <p>Kadın çalışırken durakladı. Eldivenli eliyle sapını tutarken, çapanın ağzını sert toprağa dayadı. Sonunda, "Pancarları sensiz de sökebilirim," dedi.</p>

  <p>Novinha’nın sessizlik perdesini deldiği için Ender’in kalbi sevinçle hopladı. "Hayır, yapamazsın," dedi. "Çünkü işte buradayım."</p>

  <p>"Bunlar patates," dedi kadın. "Patateslere yardım etmeni engelleyemem."</p>

  <p>İçinde bulundukları duruma rağmen ikisi de güldüler ve kadın inleyerek sırtını doğrulttu, ayağa kalktı, çapanın sapını yere bıraktı, avuçları ve parmakları arasında iki kat kumaş olmasına rağmen Ender’i heyecanlandıran bir dokunuşla onun elini tuttu.</p>

  <p>"Eğer dokunuşumla rahatsız ettiysem," diye Ender başladı.</p>

  <p>"Shakspeare yok," dedi kadın, "'Dudaklarım, utangaç iki hacı, hazır bekliyorlar, yok."</p>

  <p>"Seni özledim," dedi Ender.</p>

  <p>"Atlatırsın," dedi Novinha.</p>

  <p>"Atlatmak zorunda değilim. Eğer sen Filhoslara katılıyorsan, ben de katılıyorum."</p>

  <p>Kadın güldü.</p>

  <p>Ender onun küçümsemesine aldırmadı. "Eğer bir xenobiyolog anlamsız üzüntüler dünyasından geri çekilebiliyorsa, neden yaşlı bir Ölülerin Sözcüsü de bunu yapmasın?"</p>

  <p>"Andrew," dedi kadın, "ben yaşamaktan vazgeçtiğim için burada değilim. Buradayım, çünkü kalbimi gerçekten kurtarıcıya çevirdim. Sen bunu asla yapamazsın. Buraya ait değilsin."</p>

  <p>"Eğer sen buraya aitsen, ben de buraya aidim. Bir yemin ettik. Kutsal Kilise’nin ayrılmamıza izin vermediği kutsal bir yemin, eğer unuttuysan."</p>

  <p>Novinha içini çekti ve manastırın duvarının üstünden gökyüzüne baktı. Duvarın arkasına, çayırlara, çitin ötesine, tepenin yukarısına, ormanlara... Oraya, hayatının büyük aşkı Libo'nun gittiği ve öldüğü yere. Novinha’ya da babasıymış gibi davranan, Libo'nun babası Pipo'nun da daha önce gittiği ve onun da öldüğü yere. Başka bir ormana da, kadının oğlu Estevâo gitmiş ve o da ölmüştü ve Ender onu seyrederken, duvarların arkasındaki dünyayı gördükçe, kadının bütün bu ölümleri gördüğünü biliyordu. Bunların ikisi Ender’in Lusitania’ya gelmesinden önce olmuştu. Ama Estevâo'nun ölümü - kadın onun pequeninolarin savaş ve insanları öldürmekten bahsettiği o tehlikeli yere gitmesini önlemesi için Ender’e yalvarmıştı. Ancak, Ender gibi o da Estevâo'yu durdurmanın onu mahvetmekle aynı anlama geleceğini biliyordu, çünkü Estevâo rahip olmayı, güvende olmaktan ziyade o ağaç halkına İsa’nın mesajını iletmek için seçmişti. İlk Hıristiyan şehitlerine gelen o tatlı duygular, katil ağacın kollarında yavaş yavaş ölürken Estevâo’ya da gelmiş olmalıydı. Tanrı canlarım feda ettikleri anda onlara ne gibi tatlı duygular verdiyse. Fakat aynı tatlı duygular Novinha’ya gelmemişti. Belli ki Tanrı, hizmetini Estevâo'nun en yakınlarına bile uzatmamıştı. Istırap ve öfkesi sırasında kadın Ender’i suçlamıştı. Kendisini felaketlerden korumayacaksa onunla neden evlenmişti ki?</p>

  <p>Ender, kadına en belirgin şeyi hiç söylememişti, eğer suçlanacak biri varsa o da Tanrı'ydı, kendisi değil. Ne de olsa, kadın henüz çocukken descolada virüsünün antidotunu bulurken ölen ebeveynlerinden birer aziz yaratan, Tanrı'ydı - yani, aziz gibi olanları. Elbette Estevâo'yu pequeninoların en tehlikelisine öğüt vermek için yollayan da Tanrı'ydı. Yine de acısı sırasında kadın, kendisi için iyilikten başka bir şey düşünmeyen Ender’e sırtını dönerek Tanrı’ya yönelmişti.</p>

  <p>Ender bunu ona hiç söylememişti, çünkü dinlemeyeceğini biliyordu. Ayrıca, bunu söylemekten kaçınmıştı, çünkü kadının her şeyi başka yönden gördüğünü de biliyordu. Eğer Tanrı, annesini, babasını, Pipo'yu, Libo'yu ve son olarak da Estevâo'yu ondan almışsa, bu, Tanrı'nın günahları için onu cezalandırması nedeniyle olmuştu. Fakat Ender Estevâo'nun pequeninolara karşı intihar görevini engelleyemediği zaman, bu Ender’in körlüğü, bencilliği, inatçılığı, asiliği ve kadını yeterince sevmemesi oluyordu.</p>

  <p>Fakat Ender onu seviyordu. Onu tüm kalbiyle seviyordu.</p>

  <p>Tüm kalbiyle mi?</p>

  <p>Bütün bildiği buydu. Ama yine de Dışarı’ya yapılan o ilk yolculukta en derin sırları açığa çıktığı zaman, orada kalbinin çağırdığı Novinha olmamıştı. Onun için çok şey ifade eden bir başkası olduğu ortadaydı.</p>

  <p>Eh, tıpkı Novinha gibi, bilinçsiz zihninde cereyan eden şeyler elinde değildi. Kontrol edebileceği şeyler gerçekte yaptıklarıydı ve şu anda yaptığı da, Novinha ne kadar onu kendinden uzaklaştırmak isterse istesin bunu umursamayarak, uzaklaştırılamayacağını göstermekti. Novinha her ne kadar onun Jane’i sevdiğini ve insan ırkının büyük sorunlarına olan bağlılığının, kendisine olan sevgisinden fazla olduğunu sansa da, bu gerçek değildi ve kadın, onun için bunların hepsinden önemliydi. Ender onun için manastırın duvarlarının arkasında kaybolacaktı. Kızgın güneşin altında tanımadığı sıra sıra bitki türünü sökecekti. Onun için.</p>

  <p>Ancak bu bile yeterli değildi. Novinha bunu kendisi için değil, İsa için yapmasında ısrarlıydı. Eh, bu çok kötüydü. Ender İsa'yla evli değildi ki, Novinha da öyle. Yine de, karı kocanın her şeylerini birbirine vermesinin Tanrı’nın canını sıkması olası değildi. Bu elbette Tanrı'nın insanlardan istediği şeylerin bir parçasıydı.</p>

  <p>Novinha, Estevâo'nun aile arasındaki eski lakabını kullanarak, "Biliyorsun, Quim’in ölümü nedeniyle seni suçlamadım," dedi.</p>

  <p>"Bunu bilmiyordum," dedi Ender, "ama öğrendiğime memnun oldum."</p>

  <p>"Önceleri suçladım, ama her zaman bunun mantıksız olduğunu biliyordum," dedi kadın. "Gitti, çünkü gitmek istiyordu ve bir ebeveynin onu durdurmak için müdahale edemeyeceği kadar yaşlıydı. Eğer ben durduramadıysam, sen nasıl durdururdun?"</p>

  <p>"Durdurmak istemedim bile," dedi Ender. "Onun gitmesini istedim, hayatının tutkusunun yerine getirilmesiydi bu."</p>

  <p>"Şimdi bunu bile biliyorum. Doğru. Gitmek onun için doğruydu ve hatta ölmek bile onun için doğruydu, çünkü ölümünün bir anlamı vardı, değil mi?"</p>

  <p>"Lusitania’yı bir soykırımdan kurtardı."</p>

  <p>"Ve çoğunu İsa’ya getirdi." Güldü. Son derece nadir olduğu için bir hazine değerinde olan o zengin ve ironik, eski gülüşüyle. "İsa için ağaçlar," dedi. "Kim tahmin edebilirdi ki?"</p>

  <p>"Şimdiden ona Ağaçların Aziz Stephen’i diyorlar."</p>

  <p>"Bu oldukça zamansız. Zaman ister. Önce aziz mertebesine çıkartılmalı. Mezarında iyileştirme mucizeleri gerçekleşmeli. İnan bana. Süreci biliyorum."</p>

  <p>"Bugünlerde yeryüzünde azizler çok az," dedi Ender. "Aziz mertebesine çıkartılacak. Kilise tarafından kabul edilecek. Kendileriyle İsa arasında aracılık etmesi için halk ona dua edecek ve bunlar olacak, çünkü eğer İsa’nın onu işitmesi hakkını kazanan biri varsa, o da senin oğlun Estevâo'dur."</p>

  <p>Kadın tekrar gülerken gözyaşları yanaklarından süzüldü. "Ebeveynlerim Hıristiyanlık şehitleriydi ve aziz olacaklar. Oğlum da öyle. Dindarlık birer nesil atlıyor."</p>

  <p>"Oh, evet. Seninki bencil hazcılık devriydi."</p>

  <p>Kadın sonunda onun yüzüne bakarak döndü, gözyaşlarının çizdiği kirli yanaklar, gülümseyen bir yüz, Ender’in kalbinin içine işleyen parıldayan gözler. Sevdiği kadın.</p>

  <p>"Yaptığım zinadan pişman değilim," dedi. "Kendim nadim bile olmazken İsa beni nasıl affedebilir? Eğer Libo'yla yatmasaydım çocuklarım var olmayacaktı. Tanrı kesinlikle bunu istemez, değil mi?"</p>

  <p>"Ben İsa’nın dediği şu söze inanırım, 'Ben İsa, affedeceğimi affederim. Ama seninki, senin tüm erkekleri affetmene bağlı.'"</p>

  <p>"Aşağı yukarı," dedi kadın. "Eski yazıtlar üzerinde uzman değilim." Uzandı ve Ender’in yanağına dokundu. "Sen çok güçlüsün, Ender. Ama yorgun görünüyorsun. Nasıl yorgun olabilirsin? İnsanlık evreninin hâlâ sana ihtiyacı var. Eğer tüm insanlığa olmasa bile, kesinlikle bu dünyaya aitsin. Bu dünyayı kurtarmak için. Fakat yorgunsun."</p>

  <p>"İliklerime kadar yorgunum," dedi Ender. "Ve sen de son yaşam kanımı elimden aldın."</p>

  <p>"Ne tuhaf," dedi kadın. "Senden ayırdığım şeyin hayatındaki kanser olduğunu sanıyordum."</p>

  <p>"Başka insanların senden ne istedikleri veya neye ihtiyaçları olduğu konusunda pekiyi değilsin, Novinha. Kimse değil. Hepimiz yardım etmek isterken acı verebiliyoruz."</p>

  <p>"Bu nedenle buraya geldim Ender. Bazı şeylere karar vermekten kurtuldum. Kendi karar yetime güvendim. Sonra sana güvendim. Libo’ya, Pipo’ya, babama, anneme, Quim’e güvendim ve herkes beni düş kırıklığına uğrattı veya çekip gitti, ya da... Hayır, senin gitmediğini biliyorum ve onun sen olmadığını biliyorum - beni iyi dinle, Andrew, dinle beni. Sorun güvendiğim insanlarda değildi. Sorun, ihtiyacım olan şeyi hiç kimse bana veremeyecekken onlara güvenmemdi. Kurtarılmaya ihtiyacım vardı. Kefarete ihtiyacım vardı...var. Ve bunu bana verecek olan, bana vermek zorunda olduğundan daha fazlasını vermiş olan senin ellerin - açık ellerin değil, Andrew, hâlâ ihtiyacım olan şeye sahip değilsin. Sadece kurtarıcım, sadece kutsayan kişi, verebilecek olan sadece o. Anlıyor musun? Hayatıma bir anlam kazandırabilmenin tek yolu onu kurtarıcıya vermek. Böylece, işte buradayım."</p>

  <p>"Ot yolarak."</p>

  <p>"Sanırım iyi sebzeleri delice otlardan ayıklayarak," dedi kadın. "Otları ayıkladığım için insanlar daha fazla ve daha iyi patates yiyecekler. Artık göze çarpan veya yaşamından mutlu görünen biri olmak zorunda değilim. Ama sen, buraya geldin ve mutluyken bile birini incittiğimi hatırlattın."</p>

  <p>"Fakat incitmiyorsun," dedi Ender. "Çünkü seninle birlikte geliyorum. Seninle birlikte Filhoslara katılıyorum. Bu, evli insanların bulunduğu bir tarikat ve biz de evli bir çiftiz. Bensiz onlara katılamazsın. Benimle <i>katılabilirsin.</i> Bundan daha basit ne olabilir?"</p>

  <p>"Basit mi?" Kadın başını salladı. "Tanrı’ya inanmıyorsun, yeni başlayan biri için bu nasıl?"</p>

  <p>Ender öfkeyle, "Kesinlikle ben de Tanrıya inanıyorum," dedi.</p>

  <p>"Oh, Tanrı’nın <i>varlığını</i> kabul etmeye isteklisin, ama kastettiğim bu değil. Demek istediğim, ona bir annenin oğluna 'sana inanıyorum' dediği zaman kastettiği gibi inanmak. Anne onun <i>var</i> olduğuna inandığını söylemiyor - bunun ne <i>değeri</i> var- kadın onun geleceğine inandığım ve içindeki tüm iyilikleri gerçekleştireceğine güvendiğini söylüyor. Geleceği onların ellerine koyuyor, işte ona böyle güveniyor. Sen İsa’ya böyle güvenmiyorsun, Andrew. Sen hâlâ kendine inanıyorsun. Diğer insanlara. Küçük temsilcilerini dışarı yolluyorsun, cehenneme yaptığın ziyaret sırasında edindiğin o çocukları - şu anda benimle birlikte şu duvarların arasında olabilirsin, fakat kalbin orada gezegenleri araştırıyor ve filoyu durdurmaya çalışıyor. Tanrı için hiçbir şeyi terk etmedin. Ona inanmıyorsun."</p>

  <p>"Özür dilerim, fakat eğer Tanrı her şeyi kendisi yapmak istediyse, öncelikle bizi neden yarattı?"</p>

  <p>"Evet, tamam, ebeveynlerinden birinin kilise karşıtı olduğunu hatırlar gibiyim ve en tuhaf fikirlerinin ondan geldiği kesin." Aralarındaki eski bir şakaydı bu, ancak bu kez ikisi de gülmedi.</p>

  <p>"Ben <i>sana</i> inanıyorum," dedi Ender.</p>

  <p>"Fakat Jane ile de görüşüyorsun."</p>

  <p>Ender cebini araştırdı, sonra orada ne bulduğunu göstermek için elini uzattı. Bu, içinden çok ince birkaç tel uzanan bir mücevherdi. Sanki sığ bir denizdeki yosunların ortasındaki ışıyan bir organizma hassas yerinden kopartılmış gibi. Novinha anlamadan bir an baktı, sonra onun ne olduğunu anladı ve Ender’i tanıdığı yıllar boyunca onun en eski, en yakın, en güvenilir dostu olan yaşayan bilgisayar programı Jane’e onu bağlayan mücevheri taşıdığı yer olan kulağına baktı.</p>

  <p>"Andrew, hayır, benim için değil elbette."</p>

  <p>"Dürüst olmak gerekirse, Jane orada kalıp kulağıma fısıldadığı sürece bu duvarların beni sınırlayabileceğini söyleyemem," dedi Ender. "Bunu kendisiyle görüştüm. Ona açıkladım. Anladı. Onunla hâlâ dostuz. Ama artık yoldaş değiliz."</p>

  <p>"Oh, Andrew," dedi Novinha. Artık açıkça ağlıyor, Ender’i tutuyor ve ona sarılıyordu. "Keşke bunu yıllar önce yapsaydın, hatta aylar önce."</p>

  <p>"Belki senin inandığın şekilde İsa’ya inanmıyorum," dedi Ender. "Ama sana inanmam ve senin de ona inanman yeterli değil mi?"</p>

  <p>"Buraya ait değilsin, Andrew."</p>

  <p>"Eğer senin bulunduğun yer burasıysa, her yerden çok buraya aidim. Novinha, irade bezgini olduğum kadar dünya bezgini değilim. Bazı şeylere karar vermekten, bazı şeyleri çözmekten bıktım."</p>

  <p>Kadın ondan uzaklaşarak, "Biz de burada bazı şeyleri çözmeye çalışıyoruz," dedi.</p>

  <p>"Ama burada akıl değil, aklın çocukları olabiliriz. Burada eller ve ayaklar, dudaklar ve dil olabiliriz. Karar veren değil, yerine getirenler olabiliriz." Çömeldi, dizlerini yere dayadı, sonra oturdu, genç bitkiler her yanından ona sürtünüyor ve gıdıklıyorlardı. Kirli ellerini yüzüne götürdü ve toprağı sadece çamura dönüştürdüğünün farkında olarak kaşlarını sildi.</p>

  <p>"Oh, az daha buna inanıyordum, Andrew, bu işte çok ustasın," dedi Novinha. "Yani kendi destanımın kahramanı olmayı bırakıyor musun? Yoksa bu sadece bir oyun mu? Herkesin kölesi olarak aramızda büyük mü olmak istiyorsun?"</p>

  <p>"Biliyorsun, büyük olmayı, ya da ona ulaşmayı hiç denemedim."</p>

  <p>"Oh, Andrew, öyle bir öykü anlatansın ki, kendi hikâyelerine kendin bile inanıyorsun."</p>

  <p>Ender yukarıya, ona doğru baktı. "Lütfen, Novinha, burada seninle birlikte yaşamama izin ver. Sen benim eşimsin. Seni kaybedersem hayatımın bir anlamı kalmaz."</p>

  <p>"Burada bir erkek ve eşi gibi yaşayabiliriz, fakat şey yapamayız... Yapamayacağımızı biliyorsun..."</p>

  <p>"Filhos'un cinsel birleşmeyi yeminle reddettiğini biliyorum," dedi Ender. "Ben senin kocanım. Başka biriyle seks yapmayacağıma göre, birlikte seks yapmadığım kişi sen olabilirsin."</p>

  <p>Kadının yanıtlayan gülümsemesi sadece hüzün ve acıma doluydu.</p>

  <p>"Novinha," dedi Ender. "Artık kendi yaşamımla ilgilenmiyorum. Anlıyor musun? Bu dünyada önem verdiğim tek yaşam seninki. Eğer seni kaybedersem, beni burada tutacak ne kalır?"</p>

  <p>Bununla ne demek istediğinden kendisi bile emin değildi. Sözcükler ağzından kendiliğinden çıkıvermişti. Ancak bunları söylediği anda, bunun kendine acıma değil, gerçeğin açıkça kabulü olduğunu biliyordu. Bu, intihar, sürgün ya da böyle başka ucuz durumları düşündüğünden değildi. Daha çok, kendisinin solduğunu hissediyordu. Dayanağını kaybediyordu. Lusitania ona gitgide daha az gerçekmiş gibi geliyordu. Sevgili kardeşi ve dostu Valentine hâlâ oradaydı ve hâlâ kaya gibiydi, ancak kadının hayatı böylesine gerçek olmasına rağmen, Ender’e gerçekmiş gibi gelmiyordu, çünkü Valentine’in Ender'e ihtiyacı yoktu. Ender’in davetsiz havarisi Plikt’in ona ihtiyacı olabilirdi, ama gerçeğine değil sadece fikirlerine. Ve orada başka kim vardı? Novinha ve Libo'nun çocukları, kendi çocukları gibi büyüttüğü ve sevdiği çocuklar, onları şimdi daha az sevmiyordu, ama artık onlar birer yetişkindi ve ona ihtiyaçları yoktu. Dikkatsizliği nedeniyle bir zamanlar gerçekten bir saat süreyle yok olmuş olan Jane, onun da artık Ender’e ihtiyacı yoktu, çünkü kız bir mücevherin içinde olarak Miro'nun, başka bir mücevherin içinde olarak da Peter’ın kulağındaydı...</p>

  <p>Peter, Genç Valentine. Nereden gelmişlerdi? Ruhunu çalmış ve giderken yanlarında götürmüşlerdi. Kendisi burada, Lusitania’da beklerken ve... Solarken, bir zamanlar onun yaptığı yaşamsal şeyleri yapıyorlardı. İşte kastettiği buydu. Eğer Novinha’yı kaybederse, bütün bu binlerce yıl boyunca evreni dolanmış olan vücuduna onu ne bağlayacaktı?</p>

  <p>"Bu benim kararım değil," dedi Novinha.</p>

  <p>"Bu," dedi Ender, "Filhos de Mente de Cristo'dan biri olarak beni yarımda isteyip istemediğine dair senin kararın. Eğer istersen, sanırım diğer engellerin üstesinden gelebilirim."</p>

  <p>Kadın kötü bir ifadeyle güldü. "Engeller mi? Senin gibi insanlar için engeller yoktur. Sadece atlama taşları vardır."</p>

  <p>"Benim gibi insanlar mı?"</p>

  <p>"Evet, senin gibi insanlar," dedi Novinha. "Diğerleriyle karşılaşmayışım; Libo'yu ne kadar seversem seveyim, hayatında bir gün bile senin her dakika olduğun kadar canlı olmayışı; seni ilk kez sevdiğim zaman, bir yetişkin olarak kendimi âşık olmuş buluşum; çocuklarımı, ebeveynlerimi hatta hayatımın kaybolmuş aşklarım özlediğimden çok seni özleyişim; senden başkasını hayal edemeyişim; başka bir yerde senin gibi birinin daha olmadığı anlamına gelmez. Evren büyük bir yer. Gerçekten, bu kadar özel olamazsın. Değil mi?"</p>

  <p>Ender patates bitkilerinin arasından uzandı ve hafifçe onun kalçasına dokundu. "O zaman beni hâlâ seviyorsun?" diye sordu.</p>

  <p>"Oh, geliş nedenin bu mu? Seni sevip sevmediğimi öğrenmek için mi?"</p>

  <p>Ender başını salladı, "Kısmen."</p>

  <p>"Seviyorum," dedi Novinha.</p>

  <p>"O zaman kalabilirim."</p>

  <p>Kadın gözyaşlarına boğuldu. Hıçkırarak ağlarken yere çöktü. Ender aralarındaki bitkilerin ezilmesine aldırmadan onu kucaklamak ve bağrına basmak için aralarından uzandı. Novinha’yı bir süre öyle tuttuktan sonra kadın ağlamayı kesti, ona döndü ve en az Ender'inki kadar güçlü bir şekilde ona sarıldı.</p>

  <p>Fazla ağlamaktan çatlak çıkan bir sesle, "Oh, Andrew," diye fısıldadı. "Sana yeniden bu kadar ihtiyacım olduğu zaman seni tekrar bana verecek kadar, Tanrı beni seviyor mu dersin?"</p>

  <p>"Ben ölünceye kadar," dedi Ender.</p>

  <p>"O kısmı biliyorum," dedi Novinha. "Fakat Tanrı’ya bu kez, önce benim ölmem için dua ediyorum."</p>
</body>
</html>
