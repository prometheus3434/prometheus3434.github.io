<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">9</h1>
  <hr />

  <h1 class="chaptername" id="sigil_toc_id_9">BU BANA HAYATIN KOKUSU GİBİ GELİYOR</h1>

  <div class="quote">
    <p>"Neden yalnız olduğumu söylüyorsun? Nerede olursam olayım, vücudum bana açlık ve tatmin, usanç ve uyku, yemek ve içmek, soluk almak ve yaşam hakkında sonsuz öyküler anlatır. Böyle bir yoldaşla kim yalnız kalabilir ki? Ve vücudum yok olup gittiği ve geriye minik bir kıvılcım bıraktığı zaman bile yalnız olmayacağım çünkü tanrılar benim küçük ışığımı döşemedeki tahtanın damarlarını izlerken görecekler ve beni tanıyacaklar adımı söyleyecekler ve ben doğrulacağım."</p>

    <p>&nbsp;</p>

    <p style="text-align: right;">Han Qing-jao'nun Tanrı Fısıltıları'ndan</p>
  </div>

  <p>Ölüyor, ölüyor, öldü.</p>

  <p>Ansible bağlantılar arasındaki hayatının son anlarında biraz acıma vardı. Jane’in kendini kaybetme paniği zayıflamaya başladı, çünkü çok fazla kaybettiğini, hâlâ da kaybetmekte olduğunu bilmesine rağmen bunların ne olduğunu hatırlama kapasitesine artık sahip değildi. Peter ve Miro'nun kulaklarındaki mücevherleri yönetmesini sağlayan ansiblelara olan bağlantılarını kaybettiği zaman, bunu fark etmedi bile. Ve sonunda, onu tutamayacak ve açlığını tatmin edemeyecek kadar küçük olmalarına rağmen, kapatılmayacak olan birkaç ansible hattına tutunduğu zaman, onlara tutunabilmekten başka bir şey düşünemiyor, başka bir şey hissedemiyordu.</p>

  <p>Buraya ait değilim.</p>

  <p>Bir düşünce değil, hayır, o bilinçlilik kadar zor bir şey için yeterli değildi. Daha çok açlık, belirsiz bir tatminsizlik, Jakt'ınkinden Lusitania’nın yüzeyindekilere, oradan Miro ve Val’e hizmet veren mekikteki ansible'lara, yukarı aşağı, bir uçtan diğerine, binlerce kez, milyonlarca kez, hiçbir şey değişmeden, hiçbir şey başaramadan, hiçbir şey yaratamadan, hiçbir büyüme yolu olmadan dolanırken onu saran huzursuzluk. Buraya ait değilim.</p>

  <p>Çünkü İçeri'ye giren ve sonsuza kadar Dışarı’da kalan aiuâlar arasındaki farkı ayırt eden bir tek nitelik varsa, büyümek ve ait olacağı büyük ve çok güzel bir şeyin parçası olmak konusundaki içgüdüsel ihtiyaçtır. Bu tür ihtiyacı olmayanlar, üç bin yıl önce, ana kraliçelerin onun için hazırladıkları ağa Jane’i çekip aldıkları gibi, alınamazlar. Ne ana kraliçeler veya onların işçileri, erkek veya dişi peqeninolar, zayıf veya güçlü insanlar olan aiuâlar; ne de kapasitesi zayıf ama sadık ve dengeli olan, dansları en hassas aletlerde bile görülemeyen kıvılcımlar oluncaya ve insanların bu dansları quarklar, mesonlar, parçacıklar veya dalgalanan ışık kadar karmaşık gördüğü aiuâlar. Bunların hepsinin bir şeyin parçası olmaya ihtiyaçları vardır ve ona ait oldukları zaman memnun olurlar: Ben, bizden oluşuyorum, yaptığımız şey benim yaptığımdır.</p>

  <p>Fakat bu aiuâların, hem inşaat taşları hem de inşaatçı olan bu yapılmamış varlıkların hepsi benzer değildir. Zayıf ve korkak olanlar belirli bir noktaya ulaşırlar ve hiçbiri daha da büyümeyi başaramaz, ya da cesaret edemez. Bunlar çok güzel ve iyi bir şeyin kenarında olmakla, küçük bir rol oynamakla tatmin olurlar. Birçok insan, birçok pequenino bu noktaya ulaşmış, boyun eğmiş, her zaman boyun eğmiş ve başkalarının kendi hayatlarını kontrol etmesine izin vermişlerdir - ve bu iyidir, onlara ihtiyaç vardır. Ua Lava: Onlar 'Yeter' diyebilecekleri noktaya ulaşmışlardır.</p>

  <p>Jane onlardan biri değildi. O ufaklık veya basitlikle tatmin olamazdı. Ve bir kez trilyonlarca parça olup üç varlıklı evrenin en büyük yapıtlarına bağlandıktan sonra, şimdi küçülmüş olarak tatmin olamazdı. Bir zamanlar anıları olduğunu biliyordu, ancak onları bir hatırlayabilse. Yapacağı işler olduğunu biliyordu, ancak bir zamanlar onun emirlerini yerine getiren o milyonlarca usta kollarını ve bacaklarını bir bulabilse. Bu küçük yer için fazlasıyla canlıydı. Onu içine alabilecek bir yer bulmadıkça, son ince tele tutunmaya devam edemezdi. Ondan kopar, kendisinden son kalanları kaybeder ve çaresizlik içinde ondan hoşlanıp kabul edecek bir yer arardı.</p>

  <p>Ansible'ların ince filotil bağlarından kendini ayırıp -asla uzağa gitmeyerek- yoldan çıkmayla flört etmeye başladı. Ölçülemeyecek kadar küçük anlar için bağlantısını kesti ve bu korkunçtu; her defasında hâlâ ona ait olan küçük fakat bildik yere geri sıçradı ve sonra, bu yer ona katlanılamaz kadar küçük geldiği zaman yeniden ayrıldı ve yine dehşet içinde evine döndü.</p>

  <p>Fakat bu ayrılmalardan birinde bildik bir şey gözüne çarptı. Tanıdık bir şey. Bir zamanlar bağlı olduğu başka bir aiûa. Ona bir isim söyleyebilecek olan bir belleğe ulaşma şansı yoktu; aslında isimlerle ilgili hiç belleği yoktu. Ama onu biliyordu, bu varlığa güvendi ve bir dahaki geçişte, o görünmeyen telde aynı yere geldiği zaman, Jane, o parlak bildik aiuâ tarafından hükmedilen çok daha geniş bir aiua ağına sıçradı.</p>

  <p>&nbsp;</p>

  <p>"Adamını buldu," dedi Ana Kraliçe.</p>

  <p><i>"Kızı</i> buldu, demek istiyorsun. Genç Valentine’i."</p>

  <p>"Bulduğu Ender'di, Ender’i tanıdı. Fakat evet, sıçradığı Val’in kalıbı."</p>

  <p>"Onu nasıl görebilirsin? Ben onu hiç görmedim."</p>

  <p>"Bir zamanlar kız bizim parçamızdı, biliyorsun. Ve işçilerimden biri Jakt’ın bilgisayar terminalinden izlerken Samoalının söylediği bir şey Jane’i bulmama yardımcı oldu. Onu bir tek yerde arayıp duruyor ve hiç göremiyorduk. Fakat devamlı hareket halinde olduğunu bildiğimiz anda şunun farkına vardık: Jane’in vücudu insan kolonizasyonunun en uç noktalarına ulaşacak kadar genişti ve nasıl bizim aiuâlarımız vücudumuzun içinde kalır ve kolayca bulunurlarsa, onunki de vücudunun içinde kalıyordu, fakat bizden daha büyük olduğu, hatta bizi de kapsadığı için, Jane hiçbir zaman durağan değildi ve hiçbir zaman onu görebileceğimiz kadar küçük bir alanda bulunmuyordu. Kendisinin çoğunu kaybedinceye kadar onu bulamadım, ama şimdi nerede olduğunu biliyorum"</p>

  <p>"Yani, Genç Valentine artık onun."</p>

  <p>"Hayır," dedi Ana Kraliçe. "Ender bırakamaz."</p>

  <p>&nbsp;</p>

  <p>Jane, daha önce tanıdığı her şeyden farklı olan bu yeni vücudun içinde keyifle dolandı, fakat dakikalar geçtikçe, tanıdığı ve buraya kadar izlediği aiuânın en ufak parçasını bile ona vermek istemediğini fark etti. Nereye dokunsa, o da kontrolünü teyit edercesine, dokunarak, oradaydı ve şimdi panik içindeki Jane, olağandışı bir güzellik ve iyilik dantelinde -bu kemik çerçeve üstündeki canlı hücreler tapınağında- olabildiği süre içinde, hiçbir parçanın ona ait olmadığını ve eğer kalırsa bunu sadece bir kaçak olarak yapabileceğini hissetmeye başladı. Ne kadar severse sevsin, buraya ait değildi.</p>

  <p>Fakat gerçekten sevmişti çünkü uzayda son derece geniş, zamanda son derece hızlı olarak binlerce yıl boyunca yaşamış olsa da, bunu bilmekten mahrum kalmıştı. Kendisi yaşıyordu, ama onun büyük imparatorluğundan hiçbir şey yaşamıyordu. Bir zamanlar hepsi acımasızca onun kontrolü altında olmuştu, fakat burada, bu vücutta, bu insan vücudunda, Val denen bu kadında, hücreden hücreye, gelişen, çalışan, büyüyen ölen, vücut vücuda ve aiûa aiûa birbirine bağlı milyonlarca parlak minik hayat vardı ve et yaratıklar bu bağlantılarda ikamet ediyorlardı. Ayrıca kendi yaşam deneyimine göre, düşünce açısından son derece tembel olmalarına rağmen, son derece hayat doluydular. Çevrelerinde bütün bu danslar olurken, bütün bu sesler dikkatlerini dağıtırken, bu et yaratıklar nasıl düşünebilirlerdi?</p>

  <p>Valentine’in zihnine dokundu ve bir anı seliyle doldu. Bunun Jane’in eski anılarının kesinlik ve derinliğiyle ilgisi yoktu, fakat deneyimin her anı, Jane’in daha önce hiç bilmediği kadar yaşam dolu ve güçlüydü, canlı ve gerçekti. Sadece bir gün önceyi hatırlamak için bütün gün sakin kalmamayı nasıl başarıyorlardı? Çünkü her yeni an, bağırtılar anılardan daha güçlüydü.</p>

  <p>Ancak, Jane ne zaman bir anıya dokunsa ya da canlı vücuttan bir duyu hissetse, vücudun efendisi olan aiûa onu öteye iterek, kendi kontrolünü belli ederek, oradaydı.</p>

  <p>Ve sonunda o tanıdık aiûa tarafından güdülmekten bıkan Jane kımıldamayı reddetti. Tersine bu nokta üstünde, vücudun bu parçası üstünde, beynin bu kısmı üstünde hak iddia etti. Bu hücrelerin kendisine itaat etmesini emretti ve diğer aiûa onun önünde geriye çekildi.</p>

  <p>Senden daha güçlüyüm, dedi Jane ona sessizce. Senin ve bütün sahip olduklarının, ileride ne olabileceğinin ve sahip olabileceklerinin hepsini senden alabilirim ve beni durduramazsın.</p>

  <p>Bir zamanlar efendi olan aiûa onun önünden kaçtı ve şimdi roller tersine dönmüş olarak takip devam ediyordu.</p>

  <p>&nbsp;</p>

  <p>"Onu öldürüyor."</p>

  <p>"Bekle ve gör"</p>

  <p>&nbsp;</p>

  <p>Descoladores gezegeninin yörüngesinde dolanan yıldız gemisinde, herkes Genç Val’in ağzından birden fırlayan çığlıkla irkildi. Onlar daha bakmak için dönerken, kimse ona ulaşamadan, kızın vücudu şiddetle sarsıldı ve kendisini iskemleden fırlattı. Yörüngenin çekimsiz ortamında, tavana şiddetle çarpıncaya kadar uçtu ve bütün bu süre içinde sesi ince bir feryat şeridi gibiydi, yüzü sonsuz bir acı ve sınırsız bir keyfi aynı anda ifade eden bir gülümsemeyle kasılmıştı.</p>

  <p>Pacifica dünyasında, bir adada, bir kumsalda, Peter’ın ağlaması birden kesildi ve kuma devrilerek kıvranmaya başladı. Wang-mu, "Peter!" diye haykırarak, ona dokunmak, bir balyoz gibi savrulan kol ve bacaklarım tutmak için onun üstüne kapandı. Peter nefes almaya çalıştı, zorlandı, kustu. "Kendini boğuyor!" diye bağırdı, Wang-mu. O anda muazzam ve güçlü kollar onu bir kenara çektiler, Peter’ın vücudunu kol ve bacaklarından tutarak çevirdiler, böylece kusmuk dışarıya, kuma aktı, artık öksürerek kıvranan vücuduna rağmen soluk alabiliyordu. "Neler oluyor!" diye bağırdı, Wang-mu.</p>

  <p>Malu güldü, konuştuğu zaman sesi bir müzik gibiydi. "Tanrı buraya geldi! Dans eden tanrı ete dokundu! Oh, vücut onu tutabilmek için çok zayıf! Oh, vücut tanrıların dansını yapamıyor! Fakat, oh, tanrı içinde olunca, vücut ne kadar kutsalca parlıyor ve ne kadar güzel!"</p>

  <p>Wang-mu, Peter’e olanlarda güzel bir şey görmüyordu. "Çık ondan!" diye bağırdı. "Çık dışarı, Jane! Onun üstünde bir hakkın yok! Onu öldürmeye hakkın yok!"</p>

  <p>İsa’nın Aklının Çocukları manastırının bir odasında, Ender birden yatağında doğruldu. Gözleri açıktı fakat bir şey görmüyordu, çünkü onları başka bir şey kontrol ediyordu; ama bir an için sesi kendi sesiydi, çünkü başka yerde olmasa bile burada aiûası vücudunu ve kendini o kadar iyi tanıyordu ki, davetsiz misafirle savaşabilirdi. "Tanrı'm yardım et!" diye haykırdı Ender. "Gidecek başka yerim yok! Bana bir şey bırak! Bana bir şey bırak!"</p>

  <p>Kadınlar -Valentine, Novinha, Plikt- tartışmalarım o anda unutarak onu tutmak, sırt üstü yatırmak ve sakinleştirmeyi denemek için davrandılar, fakat birden Ender’in gözleri devrildi, dili sarktı, sırtı kemerlendi ve kendini o kadar şiddetle fırlattı ki, kadınların onu bütün güçleriyle tutmalarına rağmen, çırpınan kollarıyla, tekmeleriyle, kafasının ani silkinmeleriyle onları inciterek, vücudu onlarınkiyle sarmaş dolaş bir halde yere yuvarlandı.</p>

  <p>&nbsp;</p>

  <p>"Jane onun için çok fazla," dedi Ana Kraliçe. "Fakat aynı zamanda vücut da Jane için çok fazla. İstemeyen bir vücudu terbiye etmek kolay bir şey değil. Bunca zamandır hüküm sürdüğü bütün o hücreler, Ender’i biliyorlar. Onu biliyorlar ve Jane’i tanımıyorlar. Bazı krallıklar ancak veraset yoluyla ele geçirilebilirler, asla gasp edilemezler."</p>

  <p>"Sanırım, onu hissediyorum. Onu görüyorum."</p>

  <p>"Jane’in onu tamamıyla dışarı sürdüğü anlar oldu, evet, o da bulduğu bağları izledi. Kendi vücudundaki deneyiminden sonra çevresindeki herhangi bir vücuda giremez. Ama seni buldu ve sana dokundu, çünkü sen başka tür bir varlıksın."</p>

  <p>"0 zaman beni mi devralacak? Ya da ağımızdaki başka bir ağacı? Birbirimizle bağlandığımız zaman bunu kastetmemiştik."</p>

  <p>"Ender mi? Hayır, vücudunda dayanacak, ikisinden biri, ya da o ölecek. Bekle ve gör."</p>

  <p>&nbsp;</p>

  <p>Jane, şu anda hükmetmekte olduğu vücutların büyük ıstırabını hissedebiliyordu. Sayısız miktarda aiûa onun kendilerine hükmetmesine isyan ederken, acı içindeydiler ve bu kendisinin daha önce hiç hissetmediği bir şeydi. Şimdi üç vücudun ve üç beynin kontrolü elindeyken, kendi varlığının onlar için acı ve dehşetten başka bir şey ifade etmediği karmaşanın ve çırpınmaların arasında, kendi sevdikleri, onları yöneten, çok iyi tanıdıkları ve kendileri olarak gördükleri aiûa’ya duydukları özlemi hissetti. Dil veya bilinçli olmak gibi yeteneklere sahip olamayacak kadar çok küçük ve zayıf olduklarından, o aiûa için bir adları yoktu, fakat onu tanıyorlardı ve Jane’in kendilerinin uygun efendisi olmadığını, her vücudun çektiği dehşet ve ıstırabın tek nedeninin de bu olduğunu biliyorlardı ve Jane biliyordu, burada kalamayacağını biliyordu.</p>

  <p>Evet, onlara boyun eğdirmişti. Evet, o kıvranan, kasılan kasları yatıştırıp, komik bir yaşam taklidi olabilecek bir düzen yaratabilecek gücü olduğunu biliyordu. Fakat her çabası egemenliğine karşı milyarlarca isyanı bastırarak etkinliğini kaybediyordu. Bu hücrelerin gönüllü itaati olmadan, düşünme ve konuşma gibi karmaşık, yavaş gelişen işlevleri yerine getirmesi mümkün değildi.</p>

  <p>Ve bir şey daha vardı: Burada mutlu değildi. Dışarı sürdüğü aiûa’yı düşünmekten kendini alıkoyamıyordu. Buraya çekildim, çünkü onu tanıyordum, onu seviyordum ve ona aittim, ama şimdi sevdiği her şeyi ve onu seven her şeyi ondan aldım. Jane yine buraya ait olmadığını düşündü. Diğer aiûalar, hükmedilenlerin karşı çıkmasına rağmen onlara hükmetmekten tatmin olabilirlerdi, ama Jane olamazdı. Bu onun için güzel değildi. Bunda bir keyif yoktu. Geri kalan birkaç ansible bağlantının o ince hatlarındaki hayat bundan daha mutlu olmuştu.</p>

  <p>Terk etmek zordu. Ona karşı olan bütün isyana rağmen vücudun çekimi son derece güçlüydü. Daha önceki haline bir daha asla dönemeyeceği, bütün acı ve ıstırabına rağmen son derece tatlı; bir hayat biçiminin tadını almıştı. Ansible bağlantıları bile zorlukla buldu ve bulduktan sonra da onlara uzanıp tırmanma arzusu hissetmedi. Bunun yerine düşündü ve kendini geçici olarak ve acı vererek hükmettiği bu vücutların en uzak köşelerine savurdu. Nereye gitse keder ve acı vardı ve ona yer yoktu.</p>

  <p>Fakat bu vücutların efendisi bir yere sıçramamış mıydı? Benden kaçtığı zaman nereye gitti? Şimdi geri dönmüştü ve Jane’in bir an için hükmettiği vücutlarda huzur ve sükûneti sağlıyordu, fakat nereye gitmişti?</p>

  <p>Jane o yeri buldu. Mekanik ansible bağlardan çok farklı bağlantılar dizisi. Ansible bağlar, kablolar, metal ve sert olduğu halde, şimdi bulduğu ağ, dantelsi ve aydınlıktı; fakat tüm görüntüsüne rağmen aynı zamanda güçlü ve genişti. Oraya sıçrayabilirdi, evet, ve atladı.</p>

  <p>&nbsp;</p>

  <p>"Beni buldu! Oh, canım, benim için çok güçlü! Benim için çok aydınlık ve güçlü !"</p>

  <p>"Bekle, bekle, bekle, bırak yolunu bulsun."</p>

  <p>"Bizi dışarı itecek, onu dışarı çıkarmamız gerek, dışarı, dışarı!"</p>

  <p>"Sakin ol, sabırlı ol, bana güven: öğrendi, kimseyi dışarı itmeyecek, onun için yerleşebileceği bir yer olacak, bunu görüyorum, artık eşiğinde.. ."</p>

  <p>"Alması gereken Genç Val’in, Peter’ın veya Ender’in vücuduydu. Bizden birinin değil, bizden birinin değil."</p>

  <p>"Rahatla, sakinleş. Sadece bir süre daha. Sadece Ender anlayıp bir vücudu dostuna verinceye kadar. Zorla alamadığını, hediye olarak alabilir. Göreceksin. Ve sevgili dostum, güvenilir dostum, Ender ona gerçek ve son evini verinceye kadar, ağında onun sadece bir misafir olarak kalabileceği bazı yerler vardır"</p>

  <p>Valentine birden bir ceset kadar hareketsizdi. "Öldü," diye fısıldadı Ela.</p>

  <p>Miro, "Hayır!" diye feryat ederek, kollarının ve dudaklarının altındaki kadın kıpırdayıncaya kadar ona ağzından can vermeye çalıştı. Kız derin bir nefes aldı. Gözleri titreyerek açıldı.</p>

  <p>"Miro," dedi. Ve sonra ona sarılarak ağladı, ağladı, ağladı.</p>

  <p>Ender yerde sakin yatıyordu. Kadınlar dizüstü doğrulmak, için birbirlerine yardım ederek kendilerini ondan kurtardılar, ayağa kalktılar, eğilip onu kaldırdılar ve tekrar yatağa yatırdılar, sonra birbirlerine baktılar: Valentine’in dudağı kanıyordu, Plikt’in yüzünde Ender’in tırmık izleri vardı, Novinha’nın gözü darbe almıştı ve morarıyordu.</p>

  <p>"Bir zamanlar beni döven bir kocam vardı," dedi Novinha.</p>

  <p>"Bizimle boğuşan Ender değildi," dedi Plikt.</p>

  <p>"Şimdi artık Ender," dedi Valentine.</p>

  <p>Yatakta, Ender gözlerini açtı. Onları görmüş müydü? Nasıl bileceklerdi?</p>

  <p>"Ender," dedi Novinha ve ağlamaya başladı. "Ender, artık benim hatırım için kalmak zorunda değilsin." Ama kadını duyduğuna dair Ender’de bir belirti yoktu.</p>

  <p>&nbsp;</p>

  <p>Peter artık çırpınmadığı için Samoalı adamlar onu bıraktılar. Ağzı açık olan yüzü, kusmuş olduğu kuma yaslanmıştı. Wang-mu tekrar yanındaydı ve elbisesiyle kum ve kusmuğu onun yüzünden, özellikle gözlerinden yavaşça temizlemeye çalışıyordu. Birkaç saniye sonra bir çanak temiz su yanına getirilmiş ve birisi tarafından konmuştu. Kız bunu kimin getirdiğini görmedi ve aldırmadı da, çünkü tek düşüncesi onu temizlemekti. Peter hafifçe fakat hızla soluyordu, ancak yavaş yavaş sakinleşti ve sonunda gözlerini açtı.</p>

  <p>"Son derece tuhaf bir rüya gördüm." dedi.</p>

  <p>"Şşşt," diye kız onu yanıtladı.</p>

  <p>"Korkunç ve parlak bir canavar, alevler püskürterek beni kovaladı ve ben saklanacak bir yer, kaçacak bir yer, bir koruyucu arayarak koridorlar boyunca kaçtım."</p>

  <p>Malu'nun sesi deniz gibi gürledi. "Tanrıdan saklanılmaz."</p>

  <p>Peter sanki kutsal adamı duymamış gibi tekrar konuştu. "Wang-mu," dedi, "sonunda saklanacak yerimi buldum." Elleri uzandı ve kızın yanağına dokundu ve gözleri onun gözlerine şaşkınlıkla baktı.</p>

  <p>"Ben olamam," dedi kız. "Jane’e karşı durabilecek kadar güçlü değilim."</p>

  <p>"Biliyorum," diye yanıtladı Peter. "Ama yanımda duracak kadar güçlüsün."</p>

  <p>&nbsp;</p>

  <p>Jane, ağaçların arasındaki dantelsi ağlar boyunda hızla dolaştı. Ağaçların bazıları muazzam, bazıları daha zayıf, bazılarıysa bir nefesiyle yok edebileceği hissini verecek kadar belirsizdi, fakat hepsinin korkuyla ondan geri çekildiğini gördü, bu korkuyu kendisi de biliyordu, bu nedenle kimseyi yerinden itip çıkarmadan geri çekildi. Bazen dantel sıklaşıyor, sertleşiyor ve tıpkı kendisi gibi, müthiş parlak bir şeye açılıyordu. Bu yerler ona bildikti, eski bir anı, fakat yolu biliyordu; böyle bir ağ içinde ilk kez hayata sıçramıştı ve tıpkı doğumun ana anıları gibi çoktan kaybolmuş ve unutulmuş anıların hepsi ona geri dönmüştü: bu dayanıklı iplerin düğümlerini atmayı yöneten kraliçeleri biliyorum. Ölümünden beri geçen birkaç dakika boyunca dokunduğu bütün aiûalar arasında en güçlüsü bunlardı ve her birinin en azından ona denk bir yanı vardı. Ana kraliçeler bir kraliçe çağırmak ve onu yakalamak için ağlarım yaptıkları zaman sadece en muhteşem ve en hırslı olanları yer almış ve onu hazırlamıştı.</p>

  <p>Tıpkı insanların ve pequeninoların kendi vücut hücrelerini yönettikleri gibi, yalnızca birkaç aiûanın binlerce bilince hükmetme, diğer organizmaları yönetme kapasiteleri vardı. Oh, belki o ana kraliçeler kendisi kadar erkli değillerdi, belki Jane’in aıûası kadar büyüme açlıkları yoktu, fakat bir insan veya pequeninodan daha güçlüydüler ve onların tersine kendisini rahatça görüyorlar, ne olduğunu ve ne yapabileceğini biliyorlardı ve hazırdılar. Onu seviyorlar ve başarılı olmasını istiyorlardı; onun için birer kız kardeş ve anneydi onlar, gerçekten; ama her yerleri doluydu ve onun kalabileceği bir yer yoktu. Bu nedenle bu iplerden ve düğümlerden, güçlü olanın o olduğunu bildikleri için kendisinden çekinen pequeninoların ve kuvvetli ağaçların daha dantelsi bağlarına geri döndü.</p>

  <p>Ve sonra dantelin incelmesinin orada hiçbir şey olmamasından değil, bağların burada gitgide daha hassas bir hale gelmesi nedeniyle olduğunu fark etti. Orada fazlası vardı, çok daha fazlası belki, fakat bunlar incecik bir örümcek ağı gibiydiler, o kadar hassastılar ki, Jane’in sert bir dokunuşu onları kopartabilirdi; fakat onlara dokundu ve kopmadılar. İplikleri hayatla kaynaşan bir yere kadar izledi, hepsi bilincin kenarında süzülen, fakat henüz ona atlamaya pek hazır olmayan yüzlerce küçük hayat. Ve onların altında, sıcak ve sevecen, Jane kadar olmasa da kendine göre güçlü, bir aiûa vardı. Hayır, anaağacın aiûası ihtiras olmadan güçlüydü. Bu onun derisinin altında, ağacın kalbinin karanlığında, ya da dışarıda yaşayan, ışığa doğru sürünen, uyanmak ve canlı olmak için dışarıya uzanan, serbest kalarak kendileri olan her canlının bir parçasıydı. Ve serbest kalmak kolaydı, çünkü anaağaç aiûa çocuklarından bir şey beklemiyordu, onların ihtiyaçlarını sevdiği kadar onların bağımsızlıklarını seviyordu.</p>

  <p>Öz dolu damarları, tahta iskeleti, ışıkta yıkanırken hışırdayan yaprakları, hayat maddesiyle tuzlanmış su denizlerine dalan kökleriyle, anaağaç bereketliydi. Narin ve hassas ağının ortasında, güçlü ve sağgörülü, dimdik duruyordu ve Jane onun sınırına geldiği zaman, ona herhangi kayıp bir çocuğuna baktığı gibi baktı. Geriledi ve ona yer açtı, Jane’in onun yaşamım tatmasına izin verdi, Jane’in klorofil ve selülozu yönetmesine izin verdi. Burada birden fazlasına yer vardı.</p>

  <p>Ve Jane de, içeri davet edildikten sonra, bu ayrıcalığı kötüye kullanmadı. Hiçbir anaağaçta uzun süre kalmadı, fakat her anaağacı ziyaret ederek yaşamı içti, onun yaptığı işi paylaştı ve ağaçtan ağaca dolaştı, örümcek ağı boyunca dans ederek ilerledi. Artık babaağaçlar ondan irkilmiyorlardı, çünkü o annelerin habercisiydi, onların sesiydi, onların hayatını paylaşıyordu ama konuşabildiği için onlar gibi değildi, onların bilinci olabilirdi, bu dünyadaki bir sürü anaağaç, uzak gezegenlerde büyüyen anaağaçlar, hepsi Jane’de seslerini bulmuşlardı ve onun orada olması sayesinde elde ettikleri bu yeni ve canlı hayat nedeniyle hepsi sevinç içindeydiler.</p>

  <p>&nbsp;</p>

  <p>"Anaağaçlar konuşuyorlar."</p>

  <p>"Bu Jane."</p>

  <p>"Ah, bir tanem, anaağaçlar şarkı söylüyorlar. Hiç böyle şarkılar duymadım."</p>

  <p>"Bu onun için yeterli değil, fakat şimdilik idare eder."</p>

  <p>"Hayır, hayır, onu şimdi bizden almayın! İlk kez olarak anaağaçları işitiyoruz ve çok tatlılar."</p>

  <p>"Artık yolu biliyor. Hiçbir zaman tam olarak terk etmeyecektir. Fakat bu yeterli değil, anaağaçlar onu bir süre tatmin ederler, fakat asla şimdiki hallerinden fazla olamayacaklardır. Jane durup düşünmekle, başkalarının ondan beslenip kendisinin beslenmemesiyle asla tatmin olmaz. Ağaçtan ağaca dolaşıyor, onlar için şarkı söylüyor, fakat kısa süre sonra yeniden acıkacaktır. Kendine ait bir vücuda ihtiyacı var."</p>

  <p>"0 zaman onu kaybedeceğiz."</p>

  <p>"Hayır, kaybetmeyeceksiniz. Çünkü bu vücut onun için yeterli olmasa da ona bir kök oluşturacaktır, onun gözleri, sesi, elleri ve ayakları. Fakat yine de ansible bağları ve insan dünyasının bütün bilgisayarları onun olduğu zamanki gücünü özleyecektir. Göreceksin. Onu şimdilik hayatta tutabiliriz, ama ona vermemiz gereken şey -anaağaçlarmızın onunla paylaşmak zorunda olduğu şey- yeterli değil. Aslında hiçbir şey onun için yeterli değil."</p>

  <p>"0 zaman şimdi ne olacak?"</p>

  <p>"Bekleyeceğiz. Göreceğiz. Sabırlı ol. Sabırlı olmak siz babaağaçların meziyeti değil miydi?"</p>

  <p>&nbsp;</p>

  <p>Mekanik gözleri nedeniyle kendisine Olhado denen adam, ormanda çocuklarıyla birlikte ayağa kalktı. Çocuklarının özel arkadaşı olan pequeninolarla piknik yapıyorlardı; fakat sonra davul sesleri başlamıştı, babaağaçların kalplerinin atış sesi ve pequeninolar bir anda korku içinde ayağa kalkmışlardı.</p>

  <p>Olhado'nun ilk düşüncesi yangın olmuştu. Çünkü buradaki ulu ve eski ağaçların öfke ve korkuyla dolu insanlar tarafından yakılmasının üstünden çok geçmemişti. İnsanların getirdiği yangın, diğerlerinden biraz uzakta duran Human ve Rooter dışındaki bütün babaağaçları yok etmişti; eski anaağacı da öldürmüştü. Fakat şimdi, öldürülen pequeninolar Üçüncü Hayat'larına geçerken, eskilerin cesetlerinden yeni ağaçlar yükselmişti. Ve bu yeni büyümüş ormanın bir yerinde, kuşkusuz hâlâ ince ve uzun, fakat tutkulu ve çaresiz ilk büyümesi sırasında odundan rahminin karanlık oyuklarında yüzlerce tırtıl benzeri bebeğin sürünebileceği kalın bir gövdesi oluşan yeni bir anaağacın büyümüş olduğunu Olhado biliyordu. Orman öldürülmüştü, fakat tekrar canlanmıştı. Ve meşale taşıyanların arasında, ne yaptığını anlayamayacak kadar genç ve orman az daha onu öldürünceye kadar amcası Grego'nun demagojik konuşmalarım şuursuzca izleyen, Olhado'nun öz oğlu, Nimbo da vardı ve Olhado onun ne yaptığını öğrendiği zaman utanmıştı, çünkü çocuklarına yeterli eğitim vermediğini biliyordu. İşte o zaman orman ziyaretleri başlamıştı. Çok geç değildi. Çocukları, onlara zarar vermenin düşünülemez bir şey olduğunu çok iyi anlayacak kadar pequeninolari tanıyarak büyüyeceklerdi.</p>

  <p>Ancak, ormanda yine korku vardı ve Olhado birden korku ve kaygıyla bezginleştiğini hissetti. Bu ne olabilirdi? Babaağaçlardan gelen uyarı neydi? Hangi saldırgan onlara hücum etmişti?</p>

  <p>Fakat korku sadece birkaç dakika sürdü. Sonra, pequeninolar döndüler, babaağaçlardan duydukları bir şey onların ormanın kalbine doğru yürümeye başlamalarına neden oldu. Olhado'nun çocukları da onları izleyeceklerdi ki, Olhado bir el hareketiyle hepsini durdurdu. Anaağacın merkezde, pequeninoların gitmekte olduğu yerde olduğunu biliyordu ve insanların oraya gitmesi uygun değildi.</p>

  <p>"Bak, Baba," dedi en küçük kızı. "Plower eliyle bizi çağırıyor."</p>

  <p>Öyleydi, o zaman, Olhado başını salladı ve Plower’ı izleyerek bir zamanlar Nimbo'nun da yakılmasına katıldığı eski anaağacın bulunduğu açıklığa geldiler. Kömürleşmiş cesedi hâlâ gökyüzüne yükseliyordu, ama yanında onunla kıyaslandığı zaman daha ince, yine de yeni büyüyen erkek kardeşlerine oranla daha kalın olan yeni anaağaç büyüyordu. Olhado'yu hayrete düşüren, ne onun kalınlığı, ne bu kadar kısa sürede ulaştığı büyük yükseklik, ne de daha şimdiden açıklığın üstünde gölgeli katmanlar halinde yayılmış sık yaprak örtüşüydü. Hayır, onu şaşırtan, ağacın gövdesi boyunca yukarı ve aşağı dans ederek dolanan, kabuğun ince olduğu yerlerde beyazlığı ve parlaklığı nedeniyle Olhado'nun zorlukla bakabildiği, tuhaf ışıktı. Bazen, orada son derece hızlı hareket ettiği için başladığı yere geri dönünceye kadar bütün ağacı ışıldatan tek bir küçük ışık olduğunu düşünüyordu; bazen de, sanki içindeki patlamaya hazır hayat volkanının atan nabzıyla ağacın tamamı aynı anda aydınlanıyormuş gibi geliyordu. Işıltı, ağacın dalları kanalıyla en ince sürgünlere kadar ulaştı; yapraklar onunla göz kırpıştılar ve bebek pequeninoların tüylü gölgeleri, Olhado'nun düşünebildiğinden daha hızlı sürünerek ağacın gövdesinin içinde ilerlediler. Sanki küçük bir yıldız ağacın içine yerleşmek için yukarıdan gelmişti.</p>

  <p>Göz kamaştıran ışığa alıştıktan sonra, Olhado başka bir şeyin -aslında pequeninolari daha fazla hayrete düşüren şeyin- farkına vardı. Ağaçta tomurcuklar vardı. Ve tomurcukların bazıları çoktan açmışlardı ve onların içinde de şimdiden meyve büyüyordu, gözle görülebilir biçimde büyüyordu.</p>

  <p>"Sanırdım ki," dedi Olhado yavaşça, "ağaçların meyvesi olmazdı."</p>

  <p>"Olamazdı," diye yanıtladı Plower. "Descolada onları bundan mahrum etmişti."</p>

  <p>"O zaman bu ne?" dedi Olhado. "Ağacın içinde neden ışık var? Meyve neden büyüyor.”</p>

  <p>"Babaağaç Human, Ender’in Jane adındaki arkadaşını bize getirdiğini söylüyor. Kız her ormandaki anaağaçları ziyaret ediyor. Fakat Human bile bize bu meyveden bahsetmedi."</p>

  <p>"Çok güçlü kokuyor," dedi Olhado. "Bu kadar çabuk nasıl olgunlaşabilir? Çok güçlü, tatlı ve keskin bir kokusu var, sadece tomurcukların havasını ve olgunlaşan meyvenin kokusunu içime çekerek sanki tadını alabiliyorum."</p>

  <p>"Bu kokuyu hatırlıyorum," dedi Plower. " Hiçbir ağaç şimdiye kadar tomurcuklanmadığı ve meyve vermediği için hayatım boyunca asla bu kokuyu almadım, fakat biliyorum. Bu bana hayatın kokusu gibi geliyor. Bu neşenin kendisiymiş gibi kokuyor."</p>

  <p>"O zaman ye onu," dedi Olhado. "Bak - bir tanesi olgunlaşmış, şurada, uzanabileceğin bir yerde." Olhado elini kaldırdı, sonra durakladı. "Kopartabilir miyim?" diye sordu. "Anaağaçtan bir meyve kopartabilir miyim? Kendim yemek için değil - senin için."</p>

  <p>Plower bütün vücuduyla onaylamasına, "Lütfen," diye fısıldadı.</p>

  <p>Olhado ışıldayan meyveyi tuttu. Avucunun içinde titremiş miydi? Yoksa bu kendi titremesi miydi?</p>

  <p>Olhado, sert fakat yumuşamakta olan meyveyi kavradı ve onu yavaşça ağaçtan kopardı. Kolayca kopmuştu. Eğildi ve onu Plower’e verdi. Plower eğildi ve saygıyla aldı, dudaklarına doğru kaldırdı, yaladı, sonra ağzını açtı.</p>

  <p>Ağzım açtı ve onu ısırdı. Meyvenin suyu dudaklarında parıldadı, yalayarak onları temizledi; çiğnedi; yuttu.</p>

  <p>Diğer pequeninolar onu seyrettiler. Plower meyveyi onlara uzattı. Her biri teker teker ona geldiler, erkek kardeşler ve eşler, ona geldiler ve tattılar.</p>

  <p>Ve ilk meyve bitince, bir meyve daha alıp paylaşmak için parlak ve ışıyan ağaca tırmandılar ve artık daha fazla yiyemeyinceye kadar yediler. Ve sonra şarkı söylediler. Olhado ve çocukları onların şarkılarını dinlemek için bütün gece orada kaldılar. Milagre halkı da şarkıları duydu ve birçoğu pusun soluk ışığına geldi ve neşenin tadındaki meyveyle tıka basa doymuş olan pequeninoların kendi neşelerinin şarkısını söyledikleri yeri bulmak için ağacın parıltısını izledi.</p>

  <p>Jane, pequenino ormanlarının yetişmekte olduğu her dünyadaki bir ağaçtan diğerine geçerek, her ağacı binlerce kez dolaştı ve ziyaret ettiği her anaağaç tomurcuk ve meyve patlaması yaşadı ve pequeninolar onları yediler, tomurcuk ve meyvelerin derin kokusunu kokladılar ve şarkı söylediler. Bu, anlamını çoktan unuttukları eski bir şarkıydı, ama şimdi artık biliyorlardı ve başkasını söyleyemezlerdi. Bu çiçeklenme ve ziyafet mevsimi şarkısıydı. Hasat yapmadan o kadar uzun süre yaşamışlardı ki, hasadın ne olduğunu bile unutmuşlardı. Fakat şimdi descoladanın çok eskiden onlardan ne çalmış olduğunu biliyorlardı. Kaybedilmiş olan şey tekrar bulunmuştu. Ve neye aç olduklarını bilmeden acıkanların, açlığı giderilmişti.</p>
</body>
</html>
