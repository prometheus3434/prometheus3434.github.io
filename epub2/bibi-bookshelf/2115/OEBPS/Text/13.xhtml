<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">13</h1>
  <hr />

  <h1 class="chaptername" id="sigil_toc_id_13">ÖLÜM BÜTÜN SÜRPRİZLERİ SONA ERDİRİNCEYE KADAR</h1>

  <div class="quote">
    <p>"Tanrıların benden istediği işlerden pek zevk aldığımı söyleyemem. Tek ve gerçek zevkim, eğitim günlerim, tanrının sert çağrıları arasında olduğum o saatler.</p>

    <p>Severek hizmetlerindeyim, her zaman, fakat oh, evrenin ne kadar geniş olduğunu öğrenmek, kendimi öğretmenlerime karşı denemek, fazla önemli olmasa da, ara sıra yanılmak ne kadar zevkliydi."</p>

    <p>&nbsp;</p>

    <p style="text-align: right;">Han Qing-jao'nun Tanrı Fısıltıları'ndan</p>
  </div>

  <p>"Bizimle birlikte üniversiteye gelerek yeni tanrıdirenci bilgisayar ağımızı açışımızı görmek ister misiniz?" diye sordu Grace.</p>

  <p>Peter ve Wang-mu elbette istiyorlardı. Fakat onları şaşırtarak, Malu keyifle gıdakladı ve kendisinin de gitmesi gerektiğini söyledi. Tanrı bir zamanlar bilgisayarlarda yaşamıyor muydu? Eğer tekrar geriye dönecek yolu bulursa, onu selamlamak için Malu'nun orada olması gerekmez miydi?</p>

  <p>Bu işleri biraz karıştırıyordu - çünkü Malu'nun üniversiteyi ziyaret etmesi, uygun bir karşılama töreni hazırlaması için başkanın haberdar edilmesini gerektiriyordu. Önemli bir amacı olmayan törenlerden ne gurur duyan ne de etkilenen Malu’ya kalsa bu gerekli değildi. Fakat amaç, üniversitenin eski âdetlere hâlâ gereken saygıyı gösterdiğini ve Malu'nun en saygın koruyucu ve uygulayıcı olduğunu, Samoa halkına göstermekti.</p>

  <p>Kumsaldaki meyve ve balık ziyafetinden, kamp ateşlerinden, palmiye battaniyelerden, saz damlı kulübelerden, uçan arabaya, otoyola ve modern üniversitenin parlak boyalı binalarına - bunlar Wang-mu’ya insan ırkının tarihi boyunca bir yolculuk gibi gelmişti. Ancak, bu yolculuğu daha önce de Path'dan yapmıştı; eski ve modern çağ arasında gidip gelmek hayatının bir parçası olmuş gibi görünüyordu. Bunlardan birini tanıyıp diğerini tanımayanlar için biraz üzüntü hissetti. Dar bir erime bağlı kalmaktansa insanların başarılarının bütün mönüsünden seçim yapabilmek çok daha iyi, diye düşündü.</p>

  <p>Uçan araba Malu'yu resmi kabule götürmeden önce Peter ve Wang-mu gizlice indirildiler. Grace’in oğlu onlara yeni bilgisayar tesisinde kısa bir tur yaptırdı. "Bu yeni bilgisayarlar, bize Yıldızyolu Kongresi tarafında gönderilen protokole uymaktadır. Artık bilgisayar ağlarıyla ansible'lar arasında doğrudan bağlantı olmayacak. Daha çok, her bilgi paketi, yetki verilmemiş bir taşınma olmaması için, hakem bir yazılım tarafından kontrol edileceğinden, bir zaman gecikmesi olacak."</p>

  <p>"Başka bir deyişle," dedi Peter, "Jane asla tekrar içeri giremeyecek."</p>

  <p>"Plan bu." Çocuğun -vücut ölçülerine rağmen, böyle görünüyordu- yüzüne kocaman bir gülümseme yayıldı. "Hepsi kusursuz, hepsi yeni, hepsi kurallara tam olarak uyuyor."</p>

  <p>Wang-mu midesinin bulandığını hissetti. Yüz Dünya’nın her yerinde bu böyle olacaktı - Jane her şeyden engelleniyordu. İnsan uygarlığının birleşik ağlarının muazzam bilgisayar kapasitesine ulaşamadan, bir yıldız gemisini anında Dışarı ve İçeri taşıma gücünü kız nasıl yeniden kazanırdı?</p>

  <p>Wang-mu, Path'ı terk ettiğinde oldukça mutlu olmuştu. Fakat ömrünün geri kalan kısmım Pacifica’da geçirmek istediğinden hiç emin değildi. Özellikle Peter'le birlikte kalacaksa, çünkü onun adalardaki çok yavaş, çok uyuşuk zaman akımına uzun süre dayanmasının imkânı yoktu. Gerçeği söylemek gerekirse, onun için de çok yavaştı. Samoalılarla geçirdiği zamanı seviyordu, fakat bir şeyler yapabilmenin sabırsızlığı içinde büyüyordu. Belki bu insanların arasında büyümüş olanlar bir şekilde ihtiraslarından arınabilirlerdi. Belki de onların ırksal kalıt-yapılarındaki bir şey onu bastırıyor ya da yerini tutuyordu, ama Wang-mu'nun hayattaki rolünü güçlendirmek ve genişletmek için devamlı olarak sarf ettiği çaba, ne kadar hoşlansa ve değerli bir anı olarak belleğinde tutacak olsa da, kumsaldaki ziyafet yüzünden elbette sona ermeyecekti.</p>

  <p>Şüphesiz, tur henüz bitmemişti ve Wang-mu uysalca Grace’in oğlunu onları götürdüğü her yere izledi. Fakat kibarca yanıt gerektiren durumlar dışında pek dikkatini veremiyordu. Peter daha dalgın görünüyordu ve Wang-mu bunun nedenini tahmin edebiliyordu. Sadece Wang-mu'yla aynı hisleri paylaşmakla kalmıyordu, aynı zamanda kulağındaki mücevher kanalıyla Jane ile kurduğu ilişki kaybolduğu için üzülüyor olmalıydı. Eğer kız bu dünyanın çevresinde dönen uydulardaki veri akımını kontrol yeteneğini yeniden sağlayamazsa, onun sesini bir daha işitemeyecekti.</p>

  <p>Kampın daha çok faydacıl mimari tarzında yapılmış binalarının bulunduğu, daha eski bölümüne gelmişlerdi. "Kimse buraya gelmekten hoşlanmaz," dedi Grace’in oğlu, "çünkü onlara üniversitemizin mühendis ve öğretmen yetiştiren bir okuldan başka her şeye benzediğini hatırlatıyor. Bu bina üç yüz yıllık. İçeri buyurun."</p>

  <p>"Girmek zorunda mıyız?" diye sordu, Wang-mu. "Yani, gerekli mi? Bence dışarıdan bir fikir edindik."</p>

  <p>"Oh, ama bu yeri görmek isteyeceğinizi sanıyorum. Çok ilginç, çünkü bazı şeyleri yapmanın eski tarzını koruyor."</p>

  <p>Elbette, Wang-mu nezaket gereği onu izlemek zorundaydı ve Peter, tek kelime etmeden onlarla geldi. İçeri girdiler ve eski havalandırma tesisatlarının uğultusuyla ve sert soğuk havayla karşılaştılar. "Bunlar mı eski tarz?" diye sordu, Wang-mu. "Bence, kumsaldaki yaşam kadar eski değil."</p>

  <p>"Doğru, o kadar eski değil," dedi rehberleri. "Ancak, burada aynı şeyi saklamıyoruz."</p>

  <p>Yüzlerce ve yüzlerce bilgisayarın, masaların üstünde sıkışık sıralar halinde, bir uçtan diğerine uzandığı bir odaya girdiler. Bu makinelerin karşısında oturulabilecek bir yer yoktu; masaların arasında ancak bilgisayarlarla ilgilenen teknisyenlerin sıyrılarak geçebileceği kadar bir aralık vardı. Bütün bilgisayarlar çalışıyordu, fakat terminallerin üstü boştu ve içlerinde neler olduğuna dair bir ipucu vermiyordu.</p>

  <p>"Yıldızyolu Kongresi’nin devre dışı bırakmamızı istediği bu eski bilgisayarlarla <i>bir şeyler</i> yapmamız gerekiyordu. Bu nedenle onları buraya koyduk. Ayrıca, herkesin yardımıyla diğer üniversitelerin çoğunun eski bilgisayarlarını ve adalardaki -Hawaili, Tahitili, Maorili ve diğerleri- iş yerlerindekileri de. Bu altı kat yukarıya kadar çıkıyor, her kat böyle, üç bina daha var ve en büyüğü bu."</p>

  <p>"Jane," dedi Peter ve gülümsedi.</p>

  <p>"Burada onun bize verdiği her şeyi depoladık. Elbette, kayıtlara göre bu bilgisayarlar bir ağa bağlı değil. Bunlar sadece öğrencileri eğitmek için kullanılıyor. Fakat Kongre’nin müfettişleri buraya hiç gelmediler. Yeni tesislerimize baktıkları zaman, görmek istedikleri şeyi gördüler. Emir gereği, kurallara tümüyle uygun - biz uysal ve sadık vatandaşlarız! Yine de, korkarım burada gözden kaçan bazı şeyler olmuş. Örneğin, üniversitenin ansible hattıyla ara sıra kesilen bağlantıları varmış gibi gözüküyor. Ansible ne zaman dünya dışına bir mesaj yollasa, zaman gecikmeli ve korumalı resmi hat dışında hiçbir bilgisayara bağlanmıyorlar. Fakat ansible alışılagelenin dışında bir avuç hedefe bağlandığında - örneğin Samoa uydusu ya da Yüz Dünya’nın bütün ansible hatlarına bağlanması sözde yasaklı olan belirli uzak kolonilere bağlandığı zaman- çoktan unutulmuş olan bağlantı tepiyor ve ansible hepsinin tam kullanımını sağlıyor."</p>

  <p>Peter gerçek bir neşeyle güldü. Wang-mu bu sesi beğendi, fakat Jane’in tekrar onun içine gelebileceği düşüncesiyle biraz kıskançlık hissetti.</p>

  <p>"Tuhaf bir şey daha," dedi Grace’in oğlu. "Yeni bilgisayarlardan biri buraya monte edilmiş, ama bazı değişiklikler yapılmış. Ana programa doğru rapor vermiyormuş gibi görünüyor. Mevcut olmayan bu eski tarz ağa, hiper-hızlı bir gerçek-zaman bağlantısı olduğunu ana programa bildirmeyi ihmal ediyor. Bunu bildirmemesi gerçekten utanç verici, çünkü bu eski ansible bağlantılı ağla, yeni tanrıdirenci sistem arasında elbette tümüyle yasadışı bir bağlantıya neden oluyor. Bu nedenle, tamamen yasal fakat şaşılacak derecede kusurlu bu yeni bilgisayardan gelen bilgi talepleri ana programdan <i>geçebiliyor</i> ve herhangi bir kontrol yazılımına son derece yasal görünebiliyor."</p>

  <p>Peter’ın yüzünde kocaman bir sırıtma vardı. "Şey, bunu yapabilmek için birisi sıkı bir çalışma yapmak zorunda kalmış olmalı."</p>

  <p>"Malu tanrının öleceğini bize söylemişti, ama tanrıyla aramızda bir plan yapmayı başardık. Şimdi tek soru şu - yeniden buraya yolunu bulabilecek mi?"</p>

  <p>"Sanırım bulacaktır," dedi Peter. "Elbette, bu kullanmaya alıştığı şey değil, hatta küçük bir kesri bile değil."</p>

  <p>"Anladığımıza göre orada burada böyle küçük tesisleri var. Haklısınız, fazla değil ve yeni zaman gecikmesi engeli de, evet, bütün bilgilere ulaşabiliyor, ama yeni ağların çoğunu düşünce işlemlerinin bir parçası olarak kullanamıyor. Yine de, bu da bir şey. Belki de yeterli."</p>

  <p>"Buraya gelmeden bizim kim olduğumuzu biliyordunuz," dedi Wang-mu. "Çoktan Jane’in çalışmalarının bir parçasıydınız."</p>

  <p>"Sanırım, kanıtların kendisi konuşuyor," dedi Grace’in oğlu.</p>

  <p>"O zaman Jane neden bizi buraya getirdi?" diye sordu, Wang-mu. "Lusitania Filosu'nu durdurmak için burada bulunmamız gerektiği konusundaki bu saçmalık da ne?"</p>

  <p>"Bilmiyorum," dedi Peter. "Ve buradaki herkesin de bildiğinden kuşkuluyum. Ancak, belki de Jane, bizi tekrar bulabilmek için, sadece dost bir ortamda bulunmamızı istemiştir. Böyle bir ortamı Divine Wind’de bulabileceğimizi sanmıyorum."</p>

  <p>"Ve belki," dedi Wang-mu, kendi kurgusunu izleyerek, "belki de, ölüm zamanı geldiğinde senin burada, Malu ve Grace ile birlikte olmanı istedi."</p>

  <p>"Ve benim de ölme zamanım geldiğinde," dedi Peter. "Benim demekle, Ender’i kastediyorum, elbette."</p>

  <p>"Ve belki," dedi Wang-mu, "eğer verilerle oynayarak bizi korumak için artık orada olamayacaksa, dostlar arasında olmamızı istedi."</p>

  <p>"Elbette," dedi Grace’in oğlu. "O bir tanrı, halkıyla ilgilenir."</p>

  <p>"Ona tapanlarla mı demek istiyorsun?" diye sordu, Wang-mu.</p>

  <p>Peter hırıltılı bir ses çıkardı.</p>

  <p>"Dostları," dedi çocuk. "Biz Samoa’da tanrılara büyük saygı gösteririz, fakat aynı zamanda onların dostlarıyız ve tanrılara elimizden geldiği kadar yardım ederiz. Tanrıların ara sıra insanların yardımına ihtiyacı olur, bence iyi iş çıkardık, ne dersiniz?"</p>

  <p>"İyi iş yaptınız," dedi Peter. "Gerçekten çok sadıksınız."</p>

  <p>Çocuk ışıdı.</p>

  <p>Az sonra yeni bilgisayar tesisinde, başkanın üniversite ansible hattını açan ve kontrol eden programı başlatan düğmeye bastığı büyük töreni izliyorlardı. Hemen Yıldızyolu Kongresi'nden, güvenlikte bir sızma olup olmadığım ve bütün protokollerin uygun şekilde uygulanıp uygulanmadığını sondalamak için mesajlar ve test programları gelmeye başladı. Wang-mu, programlar kontrollerim bitirip raporlarını verinceye kadar herkesin ne kadar gergin olduğunu -kaygı denen şeyden yoksun olan Malu dışında- hissetmişti. Kongre'den hemen ağın uygun ve güvenli olduğuna dair mesaj geldi. Düzmece ve aldatmacalar fark edilmemişti.</p>

  <p>"Her an başlayabilir," diye mırıldandı, Grace.</p>

  <p>"Bütün bunların işe yarayıp yaramadığım nereden bileceğiz?" diye Wang-mu yavaşça sordu.</p>

  <p>Wang-mu'nun hâlâ bunu anlamamış olmasına şaşırdığı belli olan Grace, "Peter bize söyleyecek," dedi. "Kulağındaki mücevher - Samoa uydusu ona konuşacak."</p>

  <p>&nbsp;</p>

  <p>Olhado ve Grego, yirmi yıldır sadece mekiğe ve Jakt’ın gemisine bağlı ansible bağlantısından gelen verilere bakıyorlardı. Yine bir mesaj alıyordu. Jane’in yeni kuralların kısmen nasıl atlatılacağı hakkındaki talimatlarını izleyen Lusitania sempatizanlarının -ya da en azından Jane’in dostlarının- olduğu diğer dünyalardaki dört ansible ile bağlantı kurulmuştu. Gerçek bir mesaj yollanmıyordu, çünkü insanların birbirine söyleyecekleri bir şey yoktu. Amaç sadece bağlantıyı canlı tutmaktı, böylece Jane, onun üstünde yolculuk yapabilir ve eski kapasitesinin küçük bir kısmına kendini bağlayabilirdi.</p>

  <p>Bunların hiçbiri Lusitania'daki insanların katkısıyla yapılmamıştı. Gerekli bütün programlama Ana Kraliçe’nin durmak bilmeyen etkin işçileri ve onlara ara sıra yardım eden pequeninolar tarafından başarılmıştı. Olhado ve Grego son anda, sadece gözlemci olarak, davet edilmişlerdi. Fakat anlıyorlardı. Jane, Ana Kraliçe ile konuşuyor ve Ana Kraliçe de babaağaçlarla konuşuyordu. Jane insanlar kanalıyla çalışmamıştı, çünkü Lusitania'daki insanların içinde sadece, şu anda onun için başka bir iş yapmakta olan Miro ve ölmeden önce kulağındaki mücevheri çıkarmış olan Ender'le çalışmıştı. Pequenino Waterjumper onlara neler olduğunu söyleyip, gözlemek için gelmelerini istediği zaman, Olhado ve Grego bunu konuşmuşlardı. "Bence Jane kendini bir parça terk edilmiş hissediyor," dedi Olhado. "Eğer Ender onu reddetmiş ve Miro da meşgulse -"</p>

  <p>"Ya da genç Valentine’e deli divane oluyorsa, unutma," dedi Grego.</p>

  <p>"Eh, bunu insanların yardımı olmadan yapacak."</p>

  <p>"Nasıl çalışabilir?" dedi Grego. "Daha önce milyarlarca bilgisayara bağlıydı. Şimdiyse, en azından doğrudan kullanılabilen en fazla birkaç bin tane var. Bu yeterli değil. Ela ve Quara asla eve dönemeyecekler. Ya da Miro."</p>

  <p>"Belki gelmeyecekler," dedi Olhado. "Yüksek bir amaç uğruna ilk kez aile üyelerimizi kaybetmemiz olmayacak bu." Annesinin, azizlik mertebesine erişmelerine sadece yıllar kalmış olan -sadece Papa’nın bir temsilcisi Lusitania’ya gelip kanıtları inceleyebilse- ünlü ebeveynleri, Os Venerados'u düşündü. Ve gerçek babaları, Libo ve onun babası. İkisi de Novinha’nın çocuklarının onlarla akraba olduklarını tahmin bile edemeden ölmüşlerdi. Hepsi bilim uğruna ölmüştü; Os Venerados descoladayı kontrol altına alma mücadelesinde, Pipo ve Libo ise pequeninolarla iletişim kurmak ve onları anlamak uğruna. Kardeşleri Quim, Lusitania'daki insanlar ve pequeninolar arasındaki ilişkide tehlikeli bir uçurumu onarmak isterken, bir şehit olarak ölmüştü. Ve şimdi Ender, üvey babaları, Jane’in hayatını ve onunla birlikte ışıktan hızlı yolculuğu kurtarmak için bir yol ararken ölmüştü. Eğer Miro, Ela ve Quara, descoladoresle iletişim kurmak için uğraşırken ölürlerse, bu da aile geleneğinin bir parçası olacaktı. "Düşünüyorum da," dedi Olhado, <i>"bizde</i> yanlış olan bir şey var, asil bir nedenle ölmek için bize sorulmuyor bile."</p>

  <p>"Asil nedenler hakkında bir şey bilmiyorum," dedi Grego, "fakat bize yönelmiş bir filo var. Sanırım bu bizleri öldürmeye yetecek."</p>

  <p>Bilgisayar terminalindeki ani ve heyecanlı bir canlılık, onlara beklemelerinin sona erdiğini haber verdi. "Samoa ile bağlandık," dedi Waterjumper. "Ve şimdi Memphis. Ve Path. Hegira." Pequeninoların neşelendikleri zaman daima yaptıkları küçük Jig dansını yaptı. "Hepsi çevrime katılacaklar. Sinsice izleyen programlar onları bulamadı."</p>

  <p>"Ama yeterli olacak mı?" diye sordu Grego. "Yıldız gemileri tekrar hareket edecek mi?"</p>

  <p>Waterjumper hafifçe omuz silkti. "Bunu ailen geri döndüğü zaman anlayacağız, değil mi?"</p>

  <p>"Annem onlar dönmeden Ender’in cenaze tarihini tespit etmek istemiyor," dedi Grego.</p>

  <p>Ender’in adım söylediği anda Waterjumper sarsıldı. "Human’ı Üçüncü Hayat’a götüren adam," dedi. "Ve neredeyse ondan gömecek bir şey kalmadı."</p>

  <p>"Sadece merak ediyorum," dedi Grego, "Jane’in gücünü yeniden eline geçirmenin yolunu bulması -eğer bunu başarabilirse- günler, haftalar, hatta aylar alabilir."</p>

  <p>"Bilmiyorum," dedi Waterjumper.</p>

  <p>"Sadece birkaç haftalık havaları var," dedi Grego.</p>

  <p>"O bunu bilmiyor," dedi Olhado.</p>

  <p>"Biliyorum," dedi Grego. "Fakat Ana Kraliçe biliyor ve sanırım bunu babaağaçlara söyleyecektir...söz aşağıya sızmış olabilir."</p>

  <p>"Gelecekte neler olacağını Ana Kraliçe bile nasıl bilebilir?" diye sordu, Olhado. "Jane’in başarılı olup olamayacağım kim bilebilir? Bu dünyanın dışındaki dünyalara tekrar bağlandık. Jane’in çekirdek belleğinin bir kısmı, gizlice de olsa, ansible ağda onarıldı. Onları bulabilir de bulamayabilir de. Eğer bulursa, onlar yeterli olabilir veya olmayabilir. Ama Waterjumper bilmiyor."</p>

  <p>Grego döndü, "Ben biliyorum."</p>

  <p>"Hepimiz korkuyoruz," dedi Olhado. "Ana Kraliçe bile. Hiçbirimiz ölmek istemiyoruz."</p>

  <p>"Jane öldü, ama ölü olarak kalmadı," dedi Grego. "Miro’ya göre, Ender’in aiûası güya Peter olarak başka bir dünyada yaşıyor. Ana kraliçeler ölür ve anıları kızlarının zihninde yaşar. Pequeninolar, ağaç olarak yaşarlar."</p>

  <p>"Bazılarımız," dedi Waterjumper.</p>

  <p>"Ama ya <i>biz?"</i> dedi Grego. "Biz yok mu olacağız? O zaman planları olan bazılarımız için ne fark eder, yaptığımız işin ne önemi var? Büyüttüğümüz çocukların?" Anlamlı bir ifadeyle Olhado’ya baktı. "O zaman, eğer şu...bombayla bir anda silinip atılacaksanız, böyle büyük ve mutlu bir aileye sahip olmanın ne anlamı var?"</p>

  <p>"Ailemle birlikte olduğum bir an bile ziyan olmadı," dedi Olhado yavaşça.</p>

  <p>"Ama ana fikir devam etmek, değil mi? Gelecekle bağlanmak?"</p>

  <p>"Bu bir kısmı, evet," dedi Olhado. "Fakat amacın bir kısmı da şimdi, şu an. Ve bir kısmı da bağlantılar ağı. Ruhtan ruha bağlantılar. Eğer hayatın amacı sadece geleceğe doğru devam etmekse, o zaman hiçbir şeyin anlamı olmazdı, çünkü hepsi beklentiler ve hazırlıklardan ibaret olurdu. İşte amacına ulaşma. İşte zaten sahip olduğumuz mutluluk. Her anın mutluluğu. Hayatımızın sonu, ileriye bir devamlılık, bir soyumuz olmasa bile, hayatımızın sonu, başlangıcını silmez."</p>

  <p>"Fakat bunun hiçbir değeri olmaz," dedi Grego. "Eğer çocukların ölürse, o zaman her şey boşuna harcanmış olur."</p>

  <p>"Hayır," dedi Olhado yavaşça. "Bunu çocukların olmadığı için söylüyorsun, Greguinho. Ama hiçbir şey boşuna harcanmaz. Bir gün önce kollarının arasında tutmuş olduğun çocuk ölebilir, bu boşuna harcanma değil, çünkü o bir gün, amacı için yeterlidir. Entropi bir saat, bir gün, bir ay için geri atılmıştır. Hepimizin burada, bu küçük dünyada ölecek olmamız, ölümden önceki hayatları iptal etmez."</p>

  <p>Grego başını salladı. "Evet, eder Olhado. Ölüm her şeyi iptal eder."</p>

  <p>Olhado omzunu silkti. "O zaman neden bir şeyler yapmaya çalışıyorsun, Grego? Çünkü bir gün sen de öleceksin. Bir insan neden çocuk sahibi olsun? Bir gün onlar da ölecek, onların çocukları ölecek, bütün çocuklar ölecek. Bir gün yıldızlar sönecek veya patlayacak. Tıpkı bir gölün suyu gibi, ölüm hepimizi kaplayacak ve belki de bir zamanlar orada olduğumuzu belli eden hiçbir şey yüzeye çıkmayacak. Fakat <i>oradaydık</i> ve yaşadığımız zaman boyunca, canlıydık. Gerçek bu -nedir, neydi, ne olacak- ne olabilir, ne olmalıydı, asla olmamalıydı, değil. Eğer ölürsek, o zaman ölümümüzün evrenin geri kalan kısmı için bir anlamı olmalı. Hayatlarımız bilinmese bile, gerçek şu ki, yankılar yapacak, evreni biçimlendirecek birisi burada yaşamış ve ölmüştür."</p>

  <p>"Demek bu anlam senin için yeterli?" dedi Grego. "Bir nesne dersi olarak ölmek? İnsanların seni öldürdükleri için kendilerini çok fena hissedebilmeleri için ölmek."</p>

  <p>"Bir hayatın sahip olunamayacak kadar kötü anlamları vardır."</p>

  <p>Waterjumper araya girdi. "Beklediğimiz sonuncu ansible de çevrim içi. Artık hepsiyle bağlantı kurduk."</p>

  <p>Konuşmayı kestiler. Artık Jane’in, eğer başarabilirse, kendine dönüş yolunu bulmasının zamanı gelmişti.</p>

  <p>Beklediler.</p>

  <p>&nbsp;</p>

  <p>Ana Kraliçe, işçilerinden birinin kanalıyla ansible bağlantıların düzeltilmesiyle ilgili haberleri gördü ve duydu. "Zamanı geldi," dedi babaağaçlara.</p>

  <p>"Bunu yapabilir mi? Onu yönlendirebilir misin?"</p>

  <p>"Kendi gidemediğim yere onu yönlendiremem." dedi Ana Kraliçe. "Kendi yolunu bulmak zorunda. Şu anda yapabileceğim tek şey, ona zamanın geldiğini söylemek."</p>

  <p>"Demek sadece seyredebileceğiz?"</p>

  <p><i>"Ben</i> sadece seyredebileceğim." dedi Ana Kraliçe. <i>"Sizler</i> onun parçasısınız, ya da o sizin parçanız. Artık kızın aiûası, anaağaçlar kanalıyla sizin ağınıza bağlı. Hazır olun."</p>

  <p>"Neye?"</p>

  <p>"Jane’in ihtiyacına."</p>

  <p>"Neye ihtiyacı olacak? Ne zaman ihtiyacı olacak?"</p>

  <p>"Hiçbir fikrim yok."</p>

  <p>&nbsp;</p>

  <p>Bulunduğu yerde tıkılı kalmış olan yıldız gemisindeki terminalinde, Ana Kraliçe’nin işçisi birden başını kaldırdı, sonra oturduğu yerden kalktı ve Jane’e doğru yürüdü.</p>

  <p>Jane işinden başını kaldırdı, dalgın bir ifadeyle, "Ne var?" diye sordu. Sonra, beklemekte olduğu işareti hatırlayarak, ne olduğunu öğrenmek için ona dönmüş olan Miro’ya baktı. "Şimdi gitmem gerek," dedi.</p>

  <p>Sonra, sanki bayılmış gibi, koltuğuna devrildi.</p>

  <p>Miro o anda koltuğundan fırlamıştı; Ela pek geride değildi, İşçi çoktan Jane’in koltuğundaki kayışları çözmüş, onu kaldırıyordu. Miro, ağırlıksız ortamda onun kızı geminin arkasındaki yataklara götürmesine yardım etti. Orada onu yatırdılar ve emniyete aldılar. Ela onun yaşamsal işlevlerini kontrol etti.</p>

  <p>"Derin uykuda," dedi Ela. "Çok yavaş nefes alıyor."</p>

  <p>"Komada mı?" diye sordu Miro.</p>

  <p>"Hayatta kalmak için gereken en az enerjiyi kullanıyor," dedi Ela. "Bunun dışında, hiçbir şey yok."</p>

  <p>"Haydi, gelin," dedi Quara kapıdan. "İşimize geri dönelim."</p>

  <p>Miro öfkeyle ona döndü - ama Ela onu engelledi. "Eğer istiyorsan burada kalıp ona bakabilirsin," dedi, "fakat Quara haklı. Yapacak işimiz var. O da kendininkini yapıyor."</p>

  <p>Miro tekrar Jane’e döndü ve eline dokundu, kaldırdı, tuttu. Diğerleri uyuma bölgesini terk etmişlerdi. Beni duyamazsın, beni hissedemezsin, beni göremezsin, dedi Miro sessizce. Bu nedenle sanırım senin için burada değilim. Yine de seni terk edemem. Neden korkuyorum. Şu anda yapmakta olduğun şeyde başarılı olamazsan hepimiz ölüyüz demektir. Bu nedenle korktuğum senin ölmen değil.</p>

  <p>Korktuğum senin eski kişiliğin. Senin bilgisayarlar ve ansible'lar arasındaki eski varlığın. İnsan vücuduna sıçramayı başardın, fakat eski güçlerin yerine geldiği zaman, insan hayatın yeniden senin küçük bir parçan olacak. Milyonlarca veri alıcısı arasından sadece bir tanesi. Ürkütücü büyüklükteki bir anı denizi içinde, küçük bir anı dizisi. Dikkatinin sadece minik bir parçasını bana ayırabileceksin ve ben de hayatında daima ikinci planda olduğumu bilmeyeceğim.</p>

  <p>Bu, birisini kendinden çok daha fazla sevdiğin zaman hissettiğin geriye itilimlerden sadece biri, dedi Miro kendine. Farkı hiç anlamayacağım. O geriye dönecek, birlikte olduğumuz her an mutlu olacağını ve benimle birlikte olmak için aslında ne kadar az zaman ve çaba ayırdığım hiç bilemeyeceğim. Bir eğlence, işte ben buyum.</p>

  <p>Sonra başını salladı, kızın elini bıraktı ve odadan ayrıldı. Çaresizliğin sesini dinlemeyeceğim, dedi kendine. Bu büyük varlığı terbiye edip yaşamının her anı bana ait olan bir köle mi yapacağım? Onun gözlerini benden başka bir şey görmemesi için odaklayacak mıyım? Ondan daha fazla olmadığıma kızacak yerde, onun bir parçası olduğum için mutlu olmalıyım.</p>

  <p>Yerine döndü ve çalışmaya başladı. Fakat birkaç saniye sonra tekrar kalkarak ona döndü. Kız geri gelinceye kadar yararsızdı. Sonucu öğreninceye kadar başka bir şey düşünemeyecekti.</p>

  <p>&nbsp;</p>

  <p>Jane tam olarak başıboş sürüklenmedi. Lusitania'daki üç ansible ile kırılmamış bağları vardı ve onları kolayca buldu. Ve aynı kolaylıkla yarım düzine kadar dünyayla yeni ansible bağlantılarım da buldu. Orada, Kongre’nin sinsi programları tarafından keşfedilmeden, onların yoğun karışma ve kesinti programları arasından yolunu buldu. Her şey, o ve dostlarının planladığı gibiydi.</p>

  <p>Tahmin ettiği gibi bu yer küçüktü, sıkışıktı. Fakat sistemin tüm kapasitesini zaten kullanmamıştı - sadece yıldız gemilerim kontrol ettiği süre dışında. Sonra, taşıdığı geminin tam bir görüntüsünü tutabilmek için hızlı belleğin her kırıntısına ihtiyacı vardı. Elbette sayıları sadece binlerce olan bu makinelerde yeterli kapasite yoktu. Ancak, her şeye rağmen, o kadar uzun zaman kullanmış olduğu ve düşüncelerinin çoğunu onun için yerine getirmiş olan o programları yeniden tıklamak çok rahatlatıcıydı, Ana Kraliçe’nin işçilerini kullandığı gibi, o da onları köle gibi kullanmıştı - ona benzeyen bir yanım daha, diye düşündü Jane. Onları çalıştırdı, sonra son uzun günlerde acı verecek kadar kayıp olan anılarını yeniden keşfetti. Bir kez daha, eşzamanlı gerçekleşen işlemlerin düzinelerce ilgi düzeyini sürdüren kafa sistemine sahipti.</p>

  <p>Fakat yine de bunda yanlış olan bir şey vardı. Sadece bir gün insan vücudunda bulunmuştu ve yine de bir zamanlar çok zengin bulduğu elektronik kişiliği ona çok küçük geliyordu. Bu, bir zamanlar sayısız bilgisayar varken şimdi çok az olduğundan ileri gelmiyordu. Bu daha çok doğası itibariyle küçüktü. Vücudun belirsizliği, sanal dünyada mevcut olamayacak bir olasılık zenginliği sağlıyordu. Canlı olmuştu ve bu nedenle elektronik yaşam yerlerinin ona hayatın sadece bir kesrini verdiğini biliyordu. Makinelerin içindeki milenyumları boyunca ne kadar çok şey başarmış olursa olsun, et ve kandan yapılmış o vücuttaki birkaç dakikanın verdiği tatmin duygusuyla kıyaslanamazdı.</p>

  <p>Bir gün Val-vücudunu terk etmeyi düşünmüş olsaydı bile, artık bunu asla yapamayacağını biliyordu. Bu onun kökü olmuştu, şimdi ve sonsuza kadar. Gerçekten, onlara ihtiyacı olduğu zaman bu bilgisayar sistemlerine yayılmak için kendini zorlaması gerekecekti. Onların içinde girmeye pek istekli değildi.</p>

  <p>Fakat bu düş kırıklığını kimseyle konuşmasına gerek yoktu. Henüz değil. Miro’ya döndüğü zaman ona bunu anlatacaktı. O kendisini dinler ve kimseyle konuşmazdı. Aslında, belki de biraz rahatlardı. Miro kuşkusuz kaygılıydı, çünkü Jane böyle derin uykunun gevşekliğinde bile, üstünde hâlâ gücünü ve zorlayıcılığını hissettiği vücuda geri dönmeyip, bilgisayarlarda kalmayı daha çekici bulabilirdi. Fakat korkması için bir neden yoktu. Miro, kendisinin bile içinde yaşamaya zorlukla katlandığı, son derece sınırlı bir vücudun içinde aylarca yaşamamış mıydı? Jane’in bilgisayarlarda yaşayan biri olmak için geri dönmesinin, onun kendisine büyük acı veren, beyin özürlü, sakat vücuduna geri dönmesinden bir farkı olmazdı.</p>

  <p>Yine de bu benim, benim bir parçam. Dostlarının ona verdiği buydu ve yeniden bu daracık yaşama sığmanın ne kadar acı verici olduğunu onlara söylemeyecekti. Her dünyadaki terminalin üstüne tanıdık Jane-yüzünü getirdi, onlara gülümsedi ve konuştu:</p>

  <p>"Teşekkür ederim, dostlarım. Bana olan sevgi ve sadakatinizi hiç unutmayacağım. Benim için ne kadarının açık, ne kadarının da kapalı olduğunu bulmak biraz zamanımı alacak. Bunu öğrendiğimde bulduklarımı size söyleyeceğim. Fakat şuna emin olun ki, daha önce yaptıklarımla kıyaslanabilecek bir şeye ulaşmış olsam da, olmasam da, bu yenilenmemi size borçluyum, hepinize. Zaten sonsuza kadar sizlerin dostuydum; şimdi sonsuza kadar size borçluyum."</p>

  <p>Cevap verdiler, Jane bütün yanıtları duydu, dikkatinin küçük bir kısmını ayırarak onlarla sohbet etti.</p>

  <p>Geri kalan kısmı keşfe çıktı. Ana bilgisayar sistemlerinde, Yıldızyolu Kongresi programcılarının yarattığı gizli ara yüzleri buldu. İstediği bilgiyi almak için onları yağmalamak kolaydı - gerçekten, birkaç saniyede Yıldızyolu Kongresi’nin en gizli dosyalarına ulaştı ve yeni ağlarla ilgili her teknik ayrıntıyı ve her protokolü buldu. Fakat bütün sondalaması, sanki neye dokunduğunu bilmeden bir kurabiye kavanozuna karanlıkta elini daldırırmış gibi, ikinci elden yapılıyordu. Ne istiyorsa kendisine onu getiren küçük bulucu programlar yollayabiliyordu; onlar, kendilerine adeta beklenmedik şeyleri rasgele bulduran, yüzeysel bilgileri yanlarında getirmeleri için sanki bir şekilde onları gıdıklayan belirsiz protokollerle korunuyorlardı. Eğer onları cezalandırmak istese, Jane’in elbette sabotaj yapma gücü vardı. Her şeyi ezebilir ve bütün verileri yok edebilirdi. Fakat bunların hiçbirinin şimdi ihtiyacı olan şeyle ilgisi yoktu. Kendisi için hayati önemi olan bilgiler dostları tarafından saklanmıştı. İhtiyacı olan şey, kapasiteydi ve bu da orada yoktu. Yeni ağların geri adım atıp ansible'ların civarından oldukça uzak kalması nedeniyle, Jane onları düşünceleri için kullanamıyordu. Bir yıldız gemisini itmeye yeterli verileri hızla boşaltıp yeniden yükleyebileceği yollar bulmaya çalıştı. Dışarı ve tekrar İçeri, fakat yeterince hızlı değildi. Bir yıldız gemisinin ancak ufak tefek parçaları Dışarı’ya gidebilecek ve hiçbir şey İçeri'ye geri dönemeyecekti.</p>

  <p>Bütün bilgime sahibim. Sadece yerim yok.</p>

  <p>Bütün bunlar olurken, aiûası devrini yapıyordu. Saniyede birçok kez yıldız gemisindeki bir yatağa kayışlarla bağlanmış Val-vücudundan geçiyordu. Saniyede birçok kez, budanmış da olsa, düzeltilmiş ansible bağlantılarına ve bilgisayarlarına dokunuyordu. Ve saniyede birçok kez anaağaçların dantelsi ağlarının arasında dolaşıyordu.</p>

  <p>Aiuası binlerce, on binlerce kez bu devirleri yaptıktan sonra, Jane anaağaçların da depolama yerleri olduğunu fark etti. Kendilerine ait çok az düşünceleri vardı, fakat araları tutabileceği ve onları gecikme olmadan tekrar inşa edebileceği yapıları oradaydı. Jane şimdi düşünebilir, düşünceyi tutabilir ve anında tekrar düzeltebilirdi. Ve anaağaçlar gitgide genişleyerek derinleşiyordu; Jane, ağaçların kendi soluk düşüncelerini hiç rahatsız etmeden, katmanlar halinde harita- lanmış bellekleri, düşünce içinde düşünceleri, canlı hücrelerin yapı ve düzenleri içinde gitgide daha ötelere depolayabilirdi. Bu, bilgisayar ağlarının şimdiye kadar sağladığından çok daha iyi bir depolama sistemiydi; bu, doğal olarak herhangi bir ikili sistemden daha genişti. Gerçi bilgisayarlara oranla çok daha az anaağaç vardı, kendi küçülmüş ağında bile, fakat bellek düzeninin derinlik ve zenginliği, verilerin çok daha hızlı çağrılabileceği çok daha büyük bir alan olduğu anlamına geliyordu. Sadece, geçmiş yıldız uçuşlarından kalan kendi geri getirme anıları dışında, Jane hiçbir zaman bilgisayarları kullanmak zorunda kalmayacaktı. Yıldızlara giden yol şimdi ağaçların caddesinden geçiyordu.</p>

  <p>Lusitania'nın yüzeyindeki bir yıldız gemisinde, Ana Kraliçe’nin bir işçisi tek başına bekledi. Jane onu kolayca buldu, buldu ve geminin biçimini hatırladı. Gerçi yıldız uçuşu yapmayı son birkaç gündür "unutmuş" olsa da, anısı tekrar geri geldi ve yıldız gemisini Dışarı iterek ve bir an sonra İçeri'ye, sadece birkaç kilometre ötedeki Ana Kraliçe’nin yuvasının önündeki bir açıklığa geri getirerek, bunu kolayca yaptı. İşçi, terminalinde ayağa kalktı ve dışarı çıktı. Elbette bir kutlama yoktu. Ama Kraliçe uçuşun başarılı olduğunu teyit etmek için sadece işçinin gözlerinden baktı ve sonra, uçuşta bir şeyin kaybolmadığını ya da hasara uğramadığını saptamak için, işçinin vücudunu ve gemiyi inceledi.</p>

  <p>Jane, Ana Kraliçe’nin sesini uzaktan gelirmiş gibi duyuyordu, çünkü böyle güçlü bir düşünceden içgüdüsel olarak geri çekilmişti. Ona iletilen mesajı, ona bunu söyleyen Human'm sesini zihninde duydu. "Her şey iyi," dedi Human, ona. "Devam edebilirsin."</p>

  <p>Jane sonra kendi canlı vücudunu taşıyan yıldız gemisine döndü. Diğer insanları taşıdığı zaman, vücutlarına sahip olup onları bir arada tutmayı onların kendi aiûalarına bırakmıştı. Bunun sonucu Miro ve Ender’in, aslında içinde yaşadıkları vücuttan farklı vücutlara duydukları açlık nedeniyle, meydana getirdikleri karmaşık yaratılar olmuştu. Fakat artık bu etki, yolcuları Dışarıda saniyenin çok küçük kesrinde tutarak, sadece her şeyin ve herkesin parçalarının bir arada olduğundan emin oluncaya kadar tutarak, kolayca önlenmişti. Ancak, bu kez bir yıldız gemisini <i>ve</i> Val-vücudunu birlikte tutmak ve Miro, Ela, Firequencher, Quara ve Ana Kraliçe’nin bir işçisini de beraber sürüklemek zorundaydı. Hata olamazdı.</p>

  <p>Yine de bu kolayca gerçekleşti. Tanıdığı mekiği kolayca hafızasında tuttu; taşıdığı insanlar, sık sık taşıdıklarıydı. Yeni vücudu zaten kendisi tarafından o kadar iyi biliniyordu ki, büyük bir rahatlık içinde onu da gemiyle birlikte tutmakta özel bir zorluk yaşamadı. Tek yenilik ise, bu kez yollamak ve geriye çekmek yerine, devam etmesiydi. Kendi aiûası da diğerleriyle birlikte Dışarı gitti.</p>

  <p>Bu tek sorundu. Bir kez Dışarı’ya çıktıktan sonra, orada ne kadar süre kaldıklarını bilmesinin bir yolu yoktu. Bu bir saat olabilirdi. Bir yıl. Bir saniyenin trilyonda biri. Kendisi daha önce Dışarı’ya hiç çıkmamıştı. Bir kökü, bir çapası olmamak şaşırtıcı, afallatıcı, sonra korkutucuydu. Nasıl tekrar geri dönerim? Neye bağlanacağım?</p>

  <p>Tam panik içinde bu soruyu sorarken, kendi aiûası, Dışarı'daki Val-vücudundan geçip çevrimini tamamlamak için anaağaçlara sıçradığı sırada, çapasını buldu. O anda gemiyi ve içindeki herkesi çağırdı ve onları tam istediği yere, Lusitania yıldız limanının iniş bölgesine yerleştirdi.</p>

  <p>Onları hızla kontrol etti. Hepsi oradaydı. İşe yaramıştı. Uzayda ölmeyeceklerdi. Kendisi de güvertede olduğu halde hâlâ uzay uçuşu yapabiliyordu. Gerçi kendisini sık sık uzay uçuşlarına çıkarmasa da -onu destekleyen anaağaçlarla bağlantılı olmasına rağmen, bu çok ürkütücü olmuştu- korkmadan uzay gemilerini tekrar uçurabileceğini artık biliyordu.</p>

  <p>&nbsp;</p>

  <p>Malu haykırdı ve diğerleri dönerek ona baktılar. Hepsi terminallerin üstünde, havadaki Jane-yüzünü görmüştü, odanın çevresinde yüz Jane-yüzü. O anda hepsi alkışlamış ve kutlamıştı. Bu nedenle Wang-mu merak etti: bu şimdi ne olabilir?</p>

  <p>"Tanrı kendi yıldız gemisini hareket ettirdi," diye bağırdı Malu. "Tanrı, gücünü tekrar buldu."</p>

  <p>Wang-mu bu sözleri işitti ve sessizce Malu'nun bunu nasıl bildiğini merak etti. Fakat Peter, neyi merak ediyorsa, bu haberi daha kişisel olarak aldı. Kızı kucakladı, havaya kaldırdı ve onunla birlikte döndü. "Tekrar özgürüz," diye bağırdı, sesi en az Malu'nunki kadar neşe doluydu. "Tekrar dolaşabilmek için özgürüz."</p>

  <p>O anda Wang-mu, sevdiği adamın, en derin düzeyde, üç bin yıl boyunca dünyadan dünyaya dolaşan aynı adam, Ender Wiggin olduğunu anladı. Peter bu kadar sessiz ve asık suratlıyken, neden şimdi böyle bir coşku içindeydi? Çünkü hayatını sadece bir dünyada geçirme düşüncesine katlanamıyordu.</p>

  <p>Kendimi nasıl bir şeyin içine soktum, diye Wang-mu merak etti. Bu benim yaşamım mı olacak, bir hafta burada, bir ay orada?</p>

  <p>Ve sonra düşündü: öyle olsa ne olur? Eğer o hafta Peter'le birlikte, o ay onun yanında olursa, bu pekâlâ bana yeterli bir ev olabilir. Ve eğer olmazsa, her zaman bir tür uzlaşma için yeterli vakit olacaktır. Ender bile sonunda Lusitania’ya yerleşti.</p>

  <p>Ayrıca, ben de bir gezgin olabilirim. Hâlâ gencim - nasıl bir hayata yönelmek istediğimi nasıl bileceğim? Bir kalp atımı sürede bizi her yere götürebilecek Jane oldukça, bir yere yerleşmeyi düşünmeden önce, Yüz Dünya'nın hepsini, en yeni kolonileri ve görmek istediğimiz her şeyi görebiliriz.</p>

  <p>&nbsp;</p>

  <p>Kontrol odasında biri bağırıyordu. Miro, Jane’in uyuyan vücudunun yanından kalkıp bunun ne olduğuna bakması gerektiğini biliyordu. Fakat kızın elini bırakmak istemiyordu. Gözlerini ondan ayırmak istemiyordu.</p>

  <p>"Bağlantımız kesildi!" bağırtı tekrar duyuldu - Quara, dehşet ve öfke içinde bağırıyordu. "Onların yayınını alıyordum ve birden <i>hiçbir şey</i> kalmadı."</p>

  <p>Miro neredeyse gülecekti. Quara bunu nasıl anlayamamıştı? Descoladores yayınını artık alamamasının nedeni, artık descoladores gezegeninin yörüngesinde olmamalarıydı. Quara çekim gücünü hissetmiyor muydu? Jane başarmıştı. Jane onları eve getirmişti.</p>

  <p>Ama kendini getirmiş miydi? Miro onun elini okşadı, eğildi, yanağından öptü. "Jane," diye fısıldadı. "Oralarda kaybolma. Burada ol. Burada benimle ol."</p>

  <p>"Peki," dedi kız.</p>

  <p>Miro yüzünü uzaklaştırdı ve kızın gözlerine baktı. "Başardın," dedi.</p>

  <p>"Ve bu kadar kaygıdan sonra çok da kolay oldu," dedi kız. "Fakat sanırım vücudum bu kadar derin bir uyku için tasarlanmamış. Kımıldayamıyorum."</p>

  <p>Miro kızın yatağındaki hızlı serbest bırakma düğmesine bastı ve bütün kayışlar çözüldü.</p>

  <p>"Oh," dedi kız. "Beni bağlamışsın."</p>

  <p>Oturmak istedi, fakat hemen tekrar sırtüstü uzandı.</p>

  <p>"Baygınlık mı hissediyorsun?" diye sordu, Miro.</p>

  <p>"Oda yüzüyor," dedi kız. "Belki de bundan sonraki uzay uçuşlarımı vücudumu tam olarak uzatmadan yapmalıyım."</p>

  <p>Kapı sertçe açıldı. Quara öfkeyle titreyerek kapı eşiğinde dikildi. " Bir uyarı yapmadan bu kadar ileri nasıl gidersin?"</p>

  <p>Ela onun arkasındaydı ve onunla tartışıyordu. "Tanrı aşkına, Quara, bizi eve getirdi, bu yeterli değil mi?"</p>

  <p>"Biraz dürüst olabilirdin!" diye bağırdı, Quara. "Denemeni yaptığını bize söyleyebilirdin!"</p>

  <p>Miro gülerek, "Seni de bizimle birlikte getirdi, değil mi?" dedi.</p>

  <p>Onun gülmesi Quara’yı daha çok öfkelendirdi. "O insan değil! Senin de onda beğendiğin bu, Miro! <i>Gerçek</i> bir kadına asla âşık olamazsın. Sabıka kaydın ne? Sonradan üvey kız kardeşin olduğu ortaya çıkan bir kadına âşık oldun, sonra da, Ender’in makinesine, şimdi bir kukla gibi insan vücudu giyen bir bilgisayara. Elbette böyle bir zamanda gülersin. Senin insan duyguların yok."</p>

  <p>Jane şimdi kalkmıştı, biraz titreyen ayaklarıyla. Miro onun bir saatlik koma durumundan böyle hızla kurtulduğunu görmekten memnun olmuştu. Quara’nın bu aşağılamasının farkına bile varmadı.</p>

  <p>Quara onun yüzüne bağırdı, "Beni önemsemezlik etme, seni kendini beğenmiş, bencil orospu çocuğu,"</p>

  <p>Kendini, aslında onun dediği gibi kendini beğenmiş ve bencil hissederek, Miro onu önemsemedi. Jane Miro'nun elini tutup ona yakın durarak arkasından onu izledi ve Quara’yı geçerek uyku bölmesinden dışarı çıktılar. Jane yarandan geçerken Quara ona bağırdı, "Sen, hiç sormadan beni oraya buraya savuracak bir tanrı değilsin!" ve Jane’i itti.</p>

  <p>Pek itmeye de benzemiyordu. Fakat Jane Miro’ya doğru sendeledi. Miro onun düşmesinden korkarak döndü. Ama bunun yerine, Jane’in parmaklarını Quara'ran göğsüne dayayıp onu daha hızlı ittiğini gördü. Quara başını koridorun duvarına çarptı ve tümüyle dengesini kaybederek, yere, Ela’nın ayaklarının dibine düştü.</p>

  <p>"Beni öldürmeye çalıştı," diye bağırdı Quara.</p>

  <p>"Eğer seni öldürmek isteseydi," dedi Ela yumuşak bir ifadeyle, "hava solumaya çalışarak descoladores gezegeninin çevresinde bir yörüngede olurdun."</p>

  <p>"Hepiniz benden nefret ediyorsunuz!" diye bağırdı Quara, sonra gözyaşlarına boğuldu.</p>

  <p>Miro mekiğin kapısını açıp Jane’i güneş ışığına çıkardı. Bu kızın bir gezegenin yüzeyine ilk çıkışı, bir insanın gözüyle güneş ışığını ilk görüşüydü. Orada donmuş gibi durdu, sonra daha fazla görmek için başını çevirdi, yüzünü gökyüzüne kaldırdı, sonra ağlamaya başlayarak Miro’ya sarıldı. "Oh, Miro! Bu dayanılmayacak kadar fazla! Her şey o kadar güzel ki!"</p>

  <p>"Bir de baharda görsen," dedi Miro anlamsızca.</p>

  <p>Bir an sonra, kız tekrar dünyayla karşılaşmaya, onunla birlikte deneysel adımlar atmaya, hazırdı. Bir uçan arabanın Milagre'den onlara doğru hızla geldiğini görebiliyorlardı - içinde Olhado ve Grego, ya da belki Valentine ve Jakt vardı. Jane ile ilk kez Val-Jane olarak karşılaşacaklardı. Herkesten çok Valentine Val’i hatırlayacak ve onu özleyecekti, Oysa Jane'le, Miro gibi özel anıları yoktu, çünkü hiç yakın olmamışlardı. Fakat eğer Miro Valentine’i biraz tanıyorsa, onun Val için hissedeceği üzüntüyü içinde tutacağını ve Jane’i sadece nezaketle ve biraz da merakla karşılayacağını biliyordu. Bu Valentine’in tarzıydı. Onun için anlamak, üzülmekten çok daha önemliydi. Her şeyi derinliğine hissederdi, fakat kendi üzüntü ve acısının, kendisi ve bir şeyler öğrenmesi arasında durmaması için elinden geleni yapardı.</p>

  <p>"Bunu yapmamalıydım," dedi Jane.</p>

  <p>"Neyi yapmamalıydın?"</p>

  <p>"Quara’ya karşı fiziksel şiddet kullanmak," dedi Jane üzüntüyle.</p>

  <p>Miro omzunu silkti. "İstediği buydu," dedi. "Bundan ne kadar hoşlandığım hâlâ duyabilirsin."</p>

  <p>"Hayır, bunu istemiyor," dedi Jane. "Kalbinin derinliklerinde, hayır. O herkesin istediğim istiyor. - sevilmek ve ilgi gösterilmek, çok güzel ve iyi bir şeyin parçası olmak, takdir ettiklerinin saygısını kazanmak."</p>

  <p>"Evet, şey, bu konuda sözünü kabul ediyorum," dedi Miro.</p>

  <p>Jane ısrar etti, "Hayır, Miro, bunu <i>görüyorsun."</i></p>

  <p>"Evet, görüyorum," diye yanıtladı Miro. "Fakat yıllar önce bunu denemekten vazgeçtim. Quara’nın ihtiyaçları, eskiden de, şimdi de, o kadar büyük ki, benim gibi bir insanı defalarca yutabilir. Zaten kendi sorunlarım var. Onu silip attığım için beni kınama. Onun mutsuzluk fıçısı, binlerce mutluluk maşrapasını içine alacak kadar derindir."</p>

  <p>"Seni kınamıyorum, dedi Jane. "Ben sadece...seni ne kadar çok sevdiğini ve sana nasıl ihtiyaç duyduğunu gördüğünü bilmek zorundayım. Senin öyle olmana ihtiyacım..."</p>

  <p>"Benim Ender gibi olmama ihtiyacın var," dedi Miro.</p>

  <p>"Senin kendi kişiliğin gibi olmana ihtiyacım var," dedi Jane.</p>

  <p>"Ender’i severdim, biliyorsun. Onu her insanın ideal kişiliği gibi düşünürdüm. Ve en azından onun sana ifade ettiği bazı şeyler gibi olmamı istediğin için seni kınamıyorum. Sadece bana ait olan ve onun parçası olmayan başka şeyleri de istediğin sürece."</p>

  <p>"Senden kusursuz olmam beklemiyorum," dedi Jane. "Ve senin Ender gibi olmanı istemiyorum. Ve ayrıca benden de kusursuz olmamı beklememelisin, çünkü şu anda ne kadar akıllıca davranmaya çalışsam da, hâlâ kız kardeşini yere seren benim."</p>

  <p>"Kim bilir?" dedi Miro. "Bu seni Quara’nın en iyi arkadaşı olmaya götürebilir."</p>

  <p>"Umarım götürmez," dedi Jane. "Ama bu doğru değil. Onun için elimden gelenin en iyisini yaparım. Ne de olsa, artık benim de kız kardeşim olacak.</p>

  <p>&nbsp;</p>

  <p>"Demek hazırdınız?" dedi Ana Kraliçe.</p>

  <p>"Farkında olmadan, evet, hazırdık."</p>

  <p>"Ve onun parçasısınız, hepiniz."</p>

  <p>"Dokunuşu çok tatlı," dedi Human "ve varlığına kolayca dayanılıyor. Anaağaçlar ondan kaygı duymuyorlar. Canlılığı onları dinç tutuyor. Araları onlara tuhaf gelse de, daha önceki hayatlarında olmadığı kadar fazla çeşitlilik sunuyor."</p>

  <p>"0 zaman o hepimizin bir parçası," dedi Ana Kraliçe. "Şimdi her neyse, her ne olmuşsa, o artık kısmen Ana Kraliçe, kısmen insan ve kısmen de pequenino."</p>

  <p>"Her ne yapıyorsa, kimse bizleri anlamadığını söyleyemez. Eğer birisi tanrısal güçlerle oynayacaksa, başkası yerine onun olması daha iyi."</p>

  <p>"İtiraf etmeliyim ki onu kıskanıyorum," dedi Ana Kraliçe. "0 benim asla olamayacağım kadar senin bir parçan. Bütün konuşmalarımıza rağmen, hâlâ sizlerden biri olmanın nasıl olduğunu bilmiyorum."</p>

  <p>"Ben de senin düşünme tarzının hafif bir pırıltısından başka bir şeyi anlayamıyorum," dedi Human. "Fakat bu da iyi bir şey değil mi? Gizemler sonsuzdur. Birbirimize sürprizler yapmaya hiç son vermeyeceğiz."</p>

  <p>"Ölüm bütün sürprizleri sona erdirinceye kadar," dedi Ana Kraliçe.</p>
</body>
</html>
