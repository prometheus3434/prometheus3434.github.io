<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">1</h1>
  <hr />

  <h1 class="chaptername" id="sigil_toc_id_1">BEN, KENDİM DEĞİLİM</h1>

  <div class="quote">
    <p>"Anne, Baba! Doğru yaptım mı?"</p>

    <p>&nbsp;</p>

    <p style="text-align: right;">Han Qing Jao'nun Tanrı Fısıltıları'ndan,<br />
    Han Qing Jao'nun son sözleri.</p>
  </div>

  <p>Si Wang-mu ilerledi. Peter adındaki delikanlı elinden tutarak onu yıldız gemisine götürdü. Kapı arkalarından kapandı.</p>

  <p>Wang-mu, küçük, metal duvarlı odadaki döner koltuklardan birine oturdu. Tuhaf veya yeni bir şey görebilmek umuduyla etrafına bakındı. Metal duvarların dışında, burası Path dünyasındaki bürolardan herhangi biri olabilirdi. Temiz, ama pek de özenli değil. Yararlı biçimde döşenmiş. Uçan gemilerle ilgili hololar gördü: düzenle ve hızla atmosfere dalan ve çıkan savaş gemileri ve mekikler; maddenin, ışık hızına dayanabileceğine yakın bir hızla hızlanan yıldız gemilerinin yuvarlak yapıları. Bir yanda iğnenin keskin gücü, diğer yanda balyozun ezici gücü. Ama bu odada hiç güç yoktu, sadece bir odaydı.</p>

  <p>Pilot neredeydi? Bir pilot olmalıydı, çünkü ona göre odanın karşı ucunda oturan, bilgisayarına bir şeyler mırıldanan delikanlı, ışıktan daha hızlı yol alabilme kapasitesine sahip bir yıldız gemisini kontrol ediyor olamazdı.</p>

  <p>Yine de, yapmakta olduğu şey kesinlikle bu olmalıydı, çünkü başka odalara açılan hiçbir kapı yoktu. Yıldız gemisi dışarıdan küçük görünüyordu; bu oda geminin tüm alanını kaplıyordu. Köşede, geminin üstündeki güneş toplaçlarından alınan enerjinin depolandığı piller vardı. Bir buzdolabı gibi yalıtılmış olan şu sandıkta yiyecek ve içecek olabilirdi. Yaşam desteği için oldukça fazla. Eğer hepsi bu kadarsa, yıldızlar arası uçuşun romantizmi neredeydi? Sadece bir oda.</p>

  <p>Bakacak başka şey olmadığı için bilgisayar terminalindeki genci izledi. İsminin Peter Wiggin olduğunu söylemişti. Eskiden insanların tek bir dünyada yaşadığı, gökyüzünün bir tavan ve uzayın da aşılamayan bir boşluk olduğu zamanlarda, birbirlerinin ülkesinden başka gidecek yerleri olmayan bütün milletleri, ırkları, dinleri ve felsefeleri dirsek dirseğe gelmeye zorlayarak, tüm insan ırkım kontrolü altında birleştiren eski Hegemon'un adı. Peter Wiggin, insan ırkına hükmeden adam. Elbette bu, o adam değildi ve bunu kendisi de kabul ediyordu. Onu Andrew Wiggin göndermişti. Wang-mu, Efendi Han’ın ona anlattığı şeylerden Andrew Wiggin’in bir şekilde onu <i>yaptığım</i> hatırladı. Bu, Ölülerin Büyük Sözcü'sünü, Peter’ın babası mı yapıyordu? Yoksa Peter bir şekilde Ender’in kardeşiydi de, üç bin yıl önce ölmüş olan Hegemon'un sadece adım değil, kendisini de mi içinde taşıyordu?</p>

  <p>Peter mırıldanmayı kesti, koltuğunda geriye yaslandı ve içini çekti. Gözlerini oğuşturdu, gerindi ve inildedi. Bu, yanında biri varken yapılmış saygısızca bir davranıştı. İnsan bu tür hareketleri ancak bir ameleden beklerdi.</p>

  <p>Peter, kızın hoşnutsuzluğunu hissetmiş gibiydi. Ya da onun varlığını unutmuş, birden yanında biri olduğunu hatırlamıştı. Koltuğundaki oturuşunu değiştirmeden başını çevirip kıza baktı.</p>

  <p>"Kusura bakma," dedi. "Yalnız olmadığımı unutmuşum."</p>

  <p>Wang-mu ömür boyu cesurca konuşmaktan kaçınmasına rağmen, ona küstahça hitap edebilmeyi çok istedi. Ne de olsa, gemisi nehrin yanındaki çayırda yeni filizlenen bir mantar gibi belirip, elinde kızın ana dünyası Path'ın genetik hastalığını tedavi edecek bir şişe ilaçla birden ortaya çıktığı zaman, Peter kızla saldırgan bir küstahlıkla konuşmuştu. On beş dakikadan daha az bir süre önce kızın gözlerinin içine bakmış ve "Benimle gel ve tarihin değiştirilmesinin, tarihin <i>yapılmasının</i> bir parçası ol," demişti. Korkmasına rağmen kız ona evet demişti.</p>

  <p>Evet demişti ve şimdi döner bir koltuğa oturmuş, onun önünde kabaca, bir kaplan gibi gerinmesini izliyordu. Bu Peter’ın içindeki canavar, kaplan mıydı? Wang-mu, Hegemon'u okumuştu. O büyük ve müthiş adamın içinde bir kaplan olduğuna inanabilirdi. Ama bu? Bu çocuk? Gerçi Wang-mu'dan daha yaşlıydı, fakat kız toy birini gördüğü zaman anlayamayacak kadar genç değildi. Bu delikanlı tarihin akışını değiştirecek! Kongre'deki çürümeyi temizleyecek! Lusitania Filosu'nu durduracak! Bütün koloni gezegenlerini Yüz Dünya’nın eşit üyeleri arasına sokacak! Orman kedisi gibi gerinen bu çocuk!</p>

  <p>"Beğenini kazanmadım," dedi Peter. Aynı anda hem rahatsız olmuş, hem de eğleniyormuş gibiydi. Ancak, belki de kız böyle birinin ses tonlarını yorumlamakta pekiyi değildi. Elbette böyle yuvarlak gözlü bir insanın yüz ifadelerim okumak zordu. Delikanlının hem yüzü, hem de sesi, kızın anlayamadığı gizli dilleri içeriyordu.</p>

  <p>"Şunu bilmelisin," dedi delikanlı. "Ben, kendim değilim."</p>

  <p>Wang-mu, ortak dili oldukça iyi, en azından bir deyimi anlayabilecek kadar bilirdi. "Bugün rahatsız mısın?" Fakat bunu söylerken bile sözcüğün deyimsel anlamını ifade etmediğini biliyordu.</p>

  <p>Delikanlı yeniden, "Ben, kendim değilim," dedi. "Ben gerçekten Peter Wiggin değilim."</p>

  <p>"Umarım değilsindir," dedi Wang-mu. "Okulda onun cenaze törenini okumuştum."</p>

  <p>"Yine de ona benziyorum, değil mi?" Delikanlı bilgisayar terminalinin üstüne havada süzülen bir hologram getirdi. Hologram, Wang-mu’ya bakmak için döndü; Peter ayağa kalktı ve kıza bakarak aynı pozu aldı.</p>

  <p>"Bir benzerlik var," dedi kız.</p>

  <p>"Elbette, ben daha gencim," dedi Peter. "Çünkü Ender, şey - yaklaşık beş yaşındayken Dünya’yı terk ettikten sonra beni görmedi. Ne de olsa biraz çelimsizdim. Hâlâ çocuktum. İncecik havadan beni yaratırken hatırladığı buydu."</p>

  <p>"Hiç hava yoktu," dedi kız. "Hiçbir şeyden yaratırken."</p>

  <p>"Hiçbir şey de yoktu," dedi Peter. "Beni böyle yarattı." Şeytani bir ifadeyle gülümsedi. "Engin derinliklerden ruhları çağırabilirim."</p>

  <p>Bu sözler ona bir şey ifade ediyordu, ama kıza değil. Path dünyasında onun bir hizmetçi olması beklendiğinden, çok az eğitilmişti. Sonra, Han Fei-tzu'nun evinde, önce eski hanımı Han Qing-jao, sonra da efendisinin kendisi tarafından yetenekleri fark edilmişti. Her ikisinden de, gelişigüzel bir şekilde, biraz eğitim almıştı. Orada öğretilen şeyler genellikle teknik konular ve öğrendiği edebiyat da orta krallık, ya da Path'la ilgili şeyler olmuştu. Kız, eski hanımına adı verilmiş olan büyük şair Li Qing-jao'dan hiç durmaksızın şiirler okuyabilirdi. Fakat şiirlerini okuduğu şair hakkında hiçbir şey bilmiyordu.</p>

  <p>Peter yeniden, "Engin derinliklerden ruhları çağırabilirim," dedi. Sonra sesini ve tavrını biraz değiştirerek kendini yanıtladı. "Evet, ben çağırabilirim ya da herhangi biri çağırabilir. Ama sen çağırdığın zaman gelirler mi?"</p>

  <p>"Shakespeare," diye tahmin yürüttü kız.</p>

  <p>Delikanlı ona gülümsedi. Kız bunu bir kedinin oynadığı yaratığa karşı olan davranışına benzetti. "Bir Avrupalı şiir okuduğunda, bu her zaman iyi bir tahmindir," dedi Peter.</p>

  <p>"Komik bir şiir," dedi kız. "Bir adam ölüleri çağırabileceğini söyleyerek böbürleniyor. Fakat başka bir adam, asıl maharetin onları çağırmakta değil, gelmeye zorlamakta olduğunu söylüyor."</p>

  <p>Peter güldü, "Amma espri anlayışın var."</p>

  <p>"Bu şiir sana bir şey ifade ediyor, çünkü Ender seni ölümden çağırdı."</p>

  <p>Peter şaşırmış göründü. "Nereden biliyorsun?"</p>

  <p>Kız bir korku ürpertisi hissetti. Bu mümkün müydü? "Bilmiyorum. Şaka yapıyordum."</p>

  <p>"Şey, bu doğru değil. Tam olarak değil. Ender ölüleri yeniden diriltmedi. Yine de gerekli olursa bunu yapabileceğini düşünüyordu, kuşkusuz." Peter içini çekti. "Sevimsizleşiyorum. O sözcükler birden aklıma geldi. Onları kastetmiyordum. Sadece geliverdiler."</p>

  <p>"Yine de, aklına gelen bazı sözcükleri yüksek sesle söylemekten kaçınman mümkün."</p>

  <p>Peter gözlerini devirdi. "Ben <i>senin</i> gibi hizmetçilik yapmak için yetiştirilmedim."</p>

  <p>Demek özgür insanların dünyasından gelen birinin davranışı böyleydi - kendi suçu olmadan hizmetçilik yapmış birini küçümsemek. "Ben, hoş olmayan sözleri nezaket gereği içimde tutmak için eğitildim," dedi kız. "Ama senin için bu da başka bir hizmetçilik biçimi olabilir."</p>

  <p>"Batı’nın Ana Kraliçesi, az önce söylediğim gibi, sevimsizlik kendiliğinden dilime geliveriyor."</p>

  <p>"Ben Ana Kraliçe değilim," dedi Wang-mu. "Bu isim zalimce bir şaka ve sadece çok sevimsiz bir insan seninle alay etmek için bunu kullanır." Peter sırıttı. "Ama bana da Hegemon'un adı verildi. Bence böyle abartılı komik isimlere sahip olmakla, belki ortak bir yanımız vardır."</p>

  <p>Kız, Peter’ın belki de aralarında dostluk kurmaya çalıştığı olasılığını düşünerek ses çıkarmadı.</p>

  <p>"Ben çok kısa zaman önce var oldum sadece," dedi Peter. "Birkaç haftalık bir olay, sanırım benimle ilgili olarak bunu biliyorsun."</p>

  <p>Kız anlamadı.</p>

  <p>"Bu yıldız gemisinin nasıl çalıştığını biliyor musun?" diye sordu Peter.</p>

  <p>Şimdi de konudan konuya atlıyordu. Onu deniyordu. Eh, yeterince denenmek canına yetmişti. "Görünüşe göre, içinde oturan kimse, kaba yabancılar tarafından imtihan ediliyor."</p>

  <p>Peter gülümsedi ve başını salladı. "Karşındakinden hiç de aşağıda kalmıyorsun. Ender bana senin kimsenin hizmetçisi olmadığını söyledi."</p>

  <p>"Qing-jao'nun gerçek ve sadık hizmetçisiydim. Umarım Ender sana bu konuda yalan söylememiştir."</p>

  <p>Peter, kızın açıklamasını bir kenara itti. "O senin fikrin." Kızı yeniden gözleriyle tarttı; nehir kenarında ona ilk kez baktığında olduğu gibi, kız onun üstünden ayrılmayan bakışının kendisini yeniden tümüyle kavradığını hissetti. "Wang-mu, sana yeni yapılmış olduğumu mecaz anlamda söylemiyordum. Yapılmak, anlıyor musun, doğmak değil. Ve benim yapılış tarzımın bu yıldız gemisinin çalışmasıyla yakın ilgisi var. Zaten bildiğin şeylerle seni sıkmak istemiyorum, fakat benimle birlikte olmana neden ihtiyaç duyduğumu anlaman için, benim ne -kim değil- olduğumu bilmen gerekir. Bu nedenle yeniden soruyorum - bu yıldız gemisinin nasıl çalıştığını biliyor musun?"</p>

  <p>Kız, başını salladı. "Sanırım biliyorum. Jane, bilgisayarlarda yaşayan varlık, yıldız gemisinin ve içinde kim varsa hepsinin, mümkün olduğunca en mükemmel resmini zihninde tutuyor. İnsanlar da kendi resimlerini ve kim olduklarını zihinlerinde tutuyorlar vesaire. Sonra Jane her şeyi gerçek dünyadan alıp hiçliğin olduğu yere götürüyor ki bu hiç zaman almıyor, sonra onları seçtiği bir yerde tekrar gerçekliğe getiriyor. Bu da hiç zaman almıyor. Böylece yıldız gemilerinin bir dünyadan diğerine gitmesi yıllarca süreceği yerde, bir anda oluyor."</p>

  <p>Peter onayladı. "Çok iyi. Sadece bilmen gereken şey, yıldız gemisinin Dışarı’da olduğu sürece hiçlikle değil, sayısız miktarda aiûayla çevrelenmiş olduğu."</p>

  <p>Kız başını çevirdi.</p>

  <p>"Aiûaları anlamıyor musun?"</p>

  <p>"Bütün insanlar her zaman vardı, diye ifade edilebilir. Yani bizler en eski tanrılardan daha eskiyiz..."</p>

  <p>"Eh, bir bakıma," dedi Peter. "Ancak, Dışarı'daki aiûalar, onların var oldukları, ya da bir tür anlamlı varlıklar olduğu, söylenemez. Onlar sadece... Oradalar. Öyle bile değil, çünkü bir yer mefhumu yok, olabilecekleri bir <i>orası</i> yok. Sadece varlar. Bir zekâ onları çağırıp adlandırıncaya, onları bir düzene sokuncaya, onlara bir kalıp ve biçim verinceye kadar."</p>

  <p>"Balçık, bir ayı olabilir," dedi kız, "ama ırmağın kıyısında soğuk ve ıslak kaldığı sürece değil."</p>

  <p>"Kesinlikle. İşte Ender Wiggin ve birkaç kişi daha şansları sayesinde ki senin buna ihtiyacın olmayacak, Dışarı’ya ilk yolculuklarım yaptılar. Aslında hiçbir yere gitmiyorlardı. İlk yolculuğun amacı, aralarından birisi, oldukça yetenekli bir genetik bilimcisi, zihninde yarattığı bir görüntüyle son derece karmaşık yeni bir molekül yaratıncaya kadar Dışarı’da kalmaktı. Daha çok, var olan bir şeye yapmak ihtiyacını duyduğu değişikliklerin görüntüsüyle... Eh, bunun için elinde biyoloji yoktu. Her neyse, kadın yapması gerekeni yaptı, yeni molekülü yarattı, Calloo Callay, ancak şu var ki, o gün yaratma işini yapan tek o değildi."</p>

  <p>"Ender’in zihni de seni mi yarattı?" diye sordu, Wang-mu.</p>

  <p>"Elinde olmayarak. Ben, şöyle diyelim, trajik bir kazaydım. Talihsiz bir yan etki. Sadece şundan eminiz ki oradaki herkes, her şey çılgınca bir şeyler yaratıyordu. Dışarı'daki aiûalar bir şeyler olabilmek için çılgına dönmüşlerdi, anlıyor musun? Tüm çevremizde gölge savaş gemileri yaratılmıştı.</p>

  <p>Her türden, zayıf, donuk, parçalanmış, kırılgan, kısa ömürlü yapıtlar yükseliyor ve düşüyordu. Sadece dört tanesi katılaşmayı başardı. Bir tanesi Elenora Ribeira’nın yaratmak için geldiği genetik moleküldü."</p>

  <p>"Biri de sen miydin?"</p>

  <p>"Korkarım en az ilginç olanı. En az sevilen ve değer verileni. Gemidekilerden biri yıllar önce feci bir kaza geçirerek sakat kalan Miro adında bir adamdı. Sinir sistemi hasar görmüştü. Konuşması boğuktu, elleri hantaldı ve yürüdüğü zaman topallıyordu. Zihninde güçlü ve değerli görüntüsünü sabit tuttu, büyük sayıda aiûa birbiriyle birleşerek onun tam bir kopyasını oluşturdu, şimdiki halini değil, bir zamanlar olduğu ve yeniden olmak istediği halini; tüm anılarıyla birlikte - kusursuz bir kopyasını. O kadar kusursuzdu ki, kendi sakat vücuduna karşı büyük bir tiksinti hissetti. Böylece...</p>

  <p>Yeni Miro -ya da eski, hasar görmemiş olan Miro'nun kopyası -her neyse - sakat olanın büyük utancı karşısında dikildi. Ve herkesin gözlerinin önünde eski, reddedilmiş vücudu hiçliğe doğru ufalandı gitti."</p>

  <p>Bunu hayal ederken Wang-mu'nun soluğu kesilmişti.</p>

  <p>"Demek öldü!"</p>

  <p>"Hayır, önemli olan nokta bu, anlamıyor musun? Yaşadı. O, <i>Miro'ydu.</i> Sadece kendi aiûası -vücudunun atom ve moleküllerini yapan trilyonlarca aiûa değil, ama onları kontrol eden, kendi olan arzusu- yeni ve kusursuz vücuda geçti. Bu onun gerçek kendisiydi ve eski olan..."</p>

  <p>"Yararsızdı."</p>

  <p>"Biçimine verecek bir şeyi yoktu. Bilirsin, bence vücutlarımız sevgi sayesinde bir arada tutuluyor. Ona itaat eden muhteşem ve güçlü vücuda ve bireye dünyayla ilgili tüm deneyimlerini kazandıran ana aiûanın sevgisi. Miro bile, sakat olduğu zaman, kendisine duyduğu tüm tiksintiye rağmen vücudunun hangi parçası kendisine kalmışsa, onu sevmiş olmalı. Yeni bir tanesini buluncaya kadar."</p>

  <p>"Ve sonra yer değiştirdi."</p>

  <p>"Bunu yaptığının farkında bile olmadan," dedi Peter. "Sevgisini izledi."</p>

  <p>Wang-mu bu hayali öyküyü duymuştu ve gerçek olması gerektiğini biliyordu, çünkü Han Fei-tzu ile Jane arasındaki konuşmalarda birçok kez aiûadan bahsedildiğine kulak misafiri olmuştu ve şimdi Peter Wiggin’in öyküsüyle bu, bir anlam kazanıyordu. Gerçek olmak zorundaydı, çünkü bir yıldız gemisi gerçekten Han Fei-tzu'nun evinin arkasındaki nehrin kenarında yoktan var olurcasına ortaya çıkmıştı.</p>

  <p>"Ama şimdi merak etmen gerekiyor," dedi Peter. "Nasıl oldu da, sevilmeyen ve hiç sevilmeyecek olan ben, var oldum."</p>

  <p>"Zaten söyledin. Ender’in zihni."</p>

  <p>"Miro, kendisinin daha genç, daha sağlıklı ve daha güçlü görüntüsünü büyük bir yoğunlukla kafasında tutmuştu. Fakat Ender’in <i>zihninde</i> oluşan görüntüler, ablası Valentine ve ağabeyi Peter'la ilgiliydi. Ancak şimdiki halleri değil, çünkü ağabeyi Peter çoktan ölmüştü ve Valentine -uzaydaki bütün sıçramaları boyunca Ender’in yanında bulunmuş, ya da onu izlemişti- hâlâ yaşıyordu, fakat Ender gibi o da yaşlanmıştı. Olgun, gerçek bir insan. Ancak o uzay gemisinde, Dışarı'daki o süre zarfında, Ender, kızın gençlik halinin bir kopyasını çağırdı. Genç Valentine. Zavallı <i>yaşlı</i> Valentine! Gençlik halini, bu kusursuz varlığı, Ender’in çarpık, küçük çocukluk zihninde yaşayan bu meleği görünceye kadar bu kadar yaşlanmış olduğunu bilmiyordu. Onun bu küçük dramada en rahatsız olan kişi olduğunu söylemeliyim. Sizi şu andaki halinizle sevmek yerine, kardeşinizin içinde böyle bir görüntünüzü taşıdığını bilmek -eh, insan Yaşlı Valentine’in ondan nefret ettiğini görebiliyordu, fakat şimdi, zavallı kendisi de dâhil, herkes onu öyle düşünüyordu- ve insan Yaşlı Valentine’in sabrının gerçekten tükendiğini fark edebiliyordu."</p>

  <p>Wang-mu, şaşkın bir ifadeyle, "Fakat eğer gerçek Valentine hâlâ yaşıyorsa," dedi, "o zaman Genç Valentine kim oluyor? Gerçekte kim o? Sen Peter olabilirsin, çünkü o ölmüş, kimse onun adını kullanmıyor, fakat..."</p>

  <p>"Oldukça şaşırtıcı, değil mi?" dedi Peter. "Ama anlatmak istediğim şu, ölmüş olsun veya olmasın, ben Peter Wiggin değilim. Daha önce söylediğim gibi, ben, kendim değilim."</p>

  <p>İskemlesinde geriye yaslanarak tavana baktı. Terminalin üstündeki hologram da dönerek ona baktı. Peter kontrollere dokunmamıştı.</p>

  <p>"Jane bizimle beraber," dedi Wang-mu.</p>

  <p>"Jane her zaman bizimle beraber," dedi Peter. "Ender’in casusu."</p>

  <p>Hologram konuştu. "Ender’in casusa ihtiyacı yok. Eğer elde edebilirse, dostlara ihtiyacı var. En azından müttefiklere."</p>

  <p>Peter tembelce terminale uzanarak onu kapadı. Hologram kayboldu.</p>

  <p>Wang-mu çok rahatsız olmuştu. Bu sanki Peter’ın bir çocuğu tokatlaması, ya da bir uşağı dövmesi gibi bir şeydi. "Jane kendisine böyle saygısızca davranılmayacak kadar asil bir yaratık," dedi.</p>

  <p>"Jane kimlik programında virüs olan bir bilgisayar programı."</p>

  <p>Onu yıldız gemisine alan ve Path dünyasından gizlice kaçıran bu çocuk, koyu bir karamsarlık içindeydi. Fakat terminalde kaybolan hologramda gördüğü bir şeyle, kız onun karamsarlığının nedenini anlamıştı. "Bu sadece senin çok genç ve Hegemon Peter Wiggin’in hologramının olgun bir adamınki gibi olmasıyla ilgili <i>değil,"</i> dedi Wang-mu.</p>

  <p>"Ne," dedi Peter sabırsızca, "Ne, ne değil?"</p>

  <p>"Sen ve Hegemon arasındaki fiziksel fark."</p>

  <p>"Ne öyleyse?"</p>

  <p>"Onun şey - tatmin olmuş bir ifadesi var."</p>

  <p>"O, dünyayı fethetti," dedi Peter.</p>

  <p>"Yani sen de aynı şeyi yaptığın zaman bu tatmin olmuş ifadeyi edineceksin?"</p>

  <p>"Sanırım öyle," dedi Peter. "Bu benim hayatımın amacı olarak yazılmış. Ender’in beni yolladığı görev bu."</p>

  <p>"Bana yalan söyleme," dedi Wang-mu. "Nehrin kıyısında ihtiraslarımla ilgili olarak bana korkunç şeyler söyledin. Kabul ediyorum - aşağı tabakadan biri olarak doğmuş olmamla ilgili korkunç durumumdan çaresizce yükselme hırsı içindeydim. Onun tadını ve kokusunu biliyorum ve tıpkı sıcak bir gündeki katran kokusu gibi olan bu kokunun senden geldiğim hissettim, kokuşmuştun."</p>

  <p>"İhtiras kötü mü kokar?"</p>

  <p>"Onunla sarhoş olmuş durumdayım."</p>

  <p>Peter sırıttı. Sonra kulağındaki mücevhere dokundu. "Unutma, Jane dinliyor ve <i>her şeyi</i> Ender’e anlatıyor."</p>

  <p>Wang-mu sustu, ama utandığından değil. Sadece söyleyecek bir şeyi yoktu, o nedenle konuşmadı.</p>

  <p>"Kabul ediyorum; ihtiraslıyım. Çünkü Ender beni böyle hayal etti. Hırslı, kötü fikirli ve zalim."</p>

  <p>"Fakat senin kendin olmadığım sanıyordum," dedi kız.</p>

  <p>Peter’ın gözleri meydan okumayla parladı. "Doğru, <i>değilim."</i> Öteye baktı. "Üzgünüm Gepetto, ama gerçek bir çocuk olamam. Ruhum yok."<a href="../Text/footnotes.xhtml#n1d" id="n1">(1)</a></p>

  <p>Kız onun söylediği ismi anlamamıştı, ana <i>ruh</i> sözcüğünü anlamıştı. "Tüm çocukluğum boyunca doğal bir hizmetçi olmak için eğitildim. Bir ruhum olmaması için. Sonra bir gün benim bir ruhum olduğunu keşfettiler. Ancak bu bana büyük bir mutluluk getirmedi."</p>

  <p>"Bir tür dinsel düşünceden değil, aiûadan bahsediyorum. Bende yok. Aiûası onu terk ettiği zaman Miro'nun sakat vücudunun ne olduğunu hatırla."</p>

  <p>"Fakat sen ufalanmadın, bu nedenle bir aiûan olması gerekir."</p>

  <p>"Ben ona sahip değilim. O <i>bana</i> sahip. Var olmaya devam ediyorum, çünkü dayanılmaz bir arzuyla beni var olmaya çağıran aiûa, beni hayal etmeye devam ediyor. Bana ihtiyaç duymaya, beni kontrol etmeye, benim iradem <i>olmaya</i> devam ediyor."</p>

  <p>"Ender Wiggin mi?" diye sordu kız.</p>

  <p>"Kardeşim, yaratıcım, işkencecim, tanrım, <i>iradem."</i></p>

  <p>"Ya Genç Valentine? O da mı?"</p>

  <p>"Ah, ama Ender onu <i>sever.</i> Onunla iftihar eder. Onu yaptığına memnundur. Tiksindiği benim. Tiksiniyor, ama yaptığım ve söylediğim her kötü şey onun arzusu. En alçakça davrandığım zamanlarda sadece kardeşimin benden yapmamı istediği şeyleri yaptığımı unutma."</p>

  <p>"Oh, bunun için onu suçlamak -"</p>

  <p><i>"Suçlamıyorum,</i> Wang-mu. Sadece gerçeği belirtiyorum. Onun iradesi şu anda üç bedeni kontrol ediyor. Benimkini, olanaksız derecede iyi huylu kız kardeşiminkini ve elbette, çok yorgun, orta yaşlı kendi vücudunu. Vücudumdaki her aiûa emirlerini ve yerini onunkinden alıyor. Bu konuda her bakımdan Ender Wiggin'im. Ancak beni nefret ettiği ve korktuğu her iç dürtüsünün kalıbı olmam için yarattı. Hırsının, evet benimkini kokladığın zaman <i>onun</i> hırsının kokusunu alıyorsun. Saldırganlığının. Öfkesinin. Kötülüğünün. Zalimliğinin. <i>Onunkilerin,</i> benimkilerin değil, çünkü ben ölüyüm ve zaten hiçbir zaman beni gördüğü gibi değildim. Önünde duran bu şahıs bir karikatür, komik bir taklit! Ben çarpık bir anıyım. Değersiz bir rüya. Bir karabasan. Ben yatağın altında saklanan yaratığım. Ender beni kaosun içinden çocukluğunun dehşeti olmam için çekip çıkardı."</p>

  <p>"O zaman yapma," dedi Wang-mu, "eğer o şeyler olmak istemiyorsan, onları yapma."</p>

  <p>Peter içini çekti ve gözlerini kapadı. “Eğer çok zekiysen, neden söylediklerimin bir kelimesini bile anlamadın?"</p>

  <p>Kız yine de anlamamıştı. "Her neyse, senin arzun ne? Kimse onu göremiyor. Düşünürken onu işitemiyorsun. Sadece geriye, hayatına göz atıp yaptıklarım gördüğün zaman arzularının ne olduğunu bileceksin."</p>

  <p>Gözleri hâlâ kapalı olan Peter, yumuşak bir sesle, "Bana oynadığı en korkunç oyun da bu," dedi. "Geriye, hayatıma bakıyorum ve sadece <i>onun</i> benim için hayal ettiği anıları görüyorum. Ender ailemizden daha beş yaşındayken alındı. Ben ve hayatım hakkında ne bilebilir ki?"</p>

  <p><i>“Hegemon'</i>u yazdı."</p>

  <p>"Şu kitap. Evet, Valentine’in ona anlattığı anılar ve göz kamaştıran kariyerimin genel evrakları temel alınarak ve elbette ben -o- ölmeden önce Ender'le benim müteveffa kişiliğim arasındaki birkaç ansible yazışma. Sadece birkaç hafta yaşlıyım, yine de <i>IV. Henry, Bölüm I</i>'den bir parça biliyorum. Owen Glendower, Hotspur'la böbürleniyor. Henry Percy. Bunu nasıl bilebilirim? Ne zaman okula gittim? Eski oyunları okuyarak binlerce ünlü satırı ezberleyebilmek için geceleri ne kadar uykusuz kaldım? Acaba Ender ölmüş kardeşinin tüm eğitimini bir şekilde toparladı mı? Tüm özel düşüncelerini? Ender gerçek Peter Wiggin’i sadece beş yıl süreyle tanıdı. Sahip olduğum anılar gerçek bir insanın anıları değil. Bunlar, Ender’in sahip olmam gerektiğini sandığı şeyler."</p>

  <p>"O senin bilmen gerektiğini düşünüyor ve sen de biliyorsun, öyle mi?" diye kız kuşkulu bir ifadeyle sordu.</p>

  <p>"Bana verdikleri sadece olsa. Büyük yazarlar, büyük filozoflar. Sahip olduğum anılar keşke sadece bunlarla kalsa."</p>

  <p>Kız onun baş belası anılarının listesini yapmasını bekledi. Fakat Peter sadece ürperdi ve sessiz kaldı.</p>

  <p>"Demek gerçekten Ender tarafından kontrol ediliyorsun, o zaman... Sen O'sun. Sonra kendinsin. Sen Andrew Wiggin'<i>sın.</i> Bir aiûan var."</p>

  <p>"Ben, Andrew Wiggin’in karabasanıyım," dedi Peter. "Ben, Andrew Wiggin’in tiksindiği yanıyım. Ben, onun kendisiyle ilgili olarak nefret ettiği ve korktuğu her şeyim. Bana verilmiş olan senaryo bu. Yapmam gereken şey de bu."</p>

  <p>Elini bir yumruk haline getirdi ve onu kısmen uzattı. Bir pençe. Yeniden kaplan. Ve bir an için Wang-mu ondan korktu. Ama sadece bir an. Peter ellerini gevşetti. O an geçmişti. "Senaryonda benim için ne var?"</p>

  <p>"Bilmiyorum," dedi Peter. "Çok zekisin. Umarım benden daha zeki. Elbette, öyle inanılmaz bir gururum var ki, kimsenin benden daha zeki olduğuna gerçekten inanamıyorum. Bunun anlamı da, ihtiyacım olduğunu gerçekten idrak edemesem de, iyi bir öğüde fazlasıyla ihtiyacım olduğu."</p>

  <p>"Dolambaçlı konuşuyorsun."</p>

  <p>"Bu gaddarlığımın sadece bir parçası. Konuşarak sana işkence etmek. Ama belki bunun daha da ileri gitmesi gerekir. Belki de sincaplara yaptığımı berrak bir şekilde hatırladığım gibi, sana işkence etmeli ve seni öldürmeliyim. Belki ormanda bir yerde el ve ayaklarını ağaç köklerine çivileyip vücudunu diri diri kazığa geçirmeliyim, sonra seni katman katman açarak ortaya çıkan etlerine sineklerin hangi noktada gelip yumurtladıklarını görmeliyim."</p>

  <p>Kız bunun hayaliyle irkildi. "Kitabı <i>okudum.</i> Hegemon'un bir canavar olmadığını biliyorum."</p>

  <p>"Beni Dışarı’da yaratan Ölülerin Sözcüsü değildi. Korkmuş bir çocuk olan Ender'di. Ben onun kitapta zekice anlattığı Ender Wiggin değilim. Ben onun karabasanlar gördüğü Peter Wiggin'im. Sincapların derisini yüzen."</p>

  <p>Kız sordu. "Bunu yaparken seni gördü mü?"</p>

  <p><i>"Beni</i> değil," dedi Peter hırçın bir ifadeyle. "Ve hayır, <i>onu</i> da yaparken görmedi. Valentine ona daha sonra anlattı. Dünya’nın Kuzey Amerika kıtasındaki Kuzey Carolina, Greensboro’da, çocukluklarını geçirdikleri eve yakın ormanda Valentin sincabın ölüsünü buldu. Ama bu görüntü, karabasanlarına o kadar uydu ki, Ender bunu ödünç aldı ve benimle paylaştı. Birlikte yaşadığım anı bu. Akıllıca düşününce, gerçek Peter Wiggin’in belki de hiç zalim olmadığı sonucuna varabilirim. Öğreniyor ve inceliyordu. Sincaba karşı acıması yoktu, çünkü ona duygusal yaklaşmıyordu. O sadece bir hayvandı. Bir salatanın baş kısmından daha önemli değildi. Onu kesmek, belki bir salata yapmak kadar ahlâka aykırıydı. Fakat Ender’in olayı görüşü böyle değildi, bu nedenle benim anlayışım da öyle değil."</p>

  <p>"Olayı nasıl hatırlıyorsun?"</p>

  <p>"Varsayılan anılarımı nasıl hatırlıyorsam öyle. Dışarı'dan. Zulümden şeytanca bir zevk aldıkça, kendimi dehşetli bir büyülenmeyle izledim. Bütün anılarım Ender’in dışarıya küçük yolculuğu sırasında yaşama geldiğim andan öncesine ait ve onların hepsinde kendimi başkasının gözünden görüyorum. Seni temin ederim ki, bu çok tuhaf bir duygu."</p>

  <p>"Ama şimdi?"</p>

  <p>"Şimdi kendimi hiç görmüyorum," dedi Peter. "Çünkü bir kişiliğim yok. Ben, kendim değilim."</p>

  <p>"Fakat hatırlıyorsun. Anıların var. Bu konuşmayı zaten hatırlıyorsun. Bana bakarken. Elbette, kesinlikle hatırlıyor olmalısın."</p>

  <p>"Evet," dedi Peter. <i>"Seni</i> hatırlıyorum. Burada bulunduğumu ve seni gördüğümü hatırlıyorum. Ama gözlerimin arkasında kişiliğim yok. En zeki ve parlak olduğum anda bile kendimi yorgun ve aptal hissediyorum."</p>

  <p>Tatlı bir ifadeyle gülümsedi, Wung-mu şimdi Peter ve Hegemon'un hologramı arasındaki gerçek farkı yeniden görebiliyordu. Bu, Peter'ın söylediği gibiydi: kişiliğine en karşı koyduğu anda bile, bu Peter Wiggin’in iç öfkeyle parıldayan gözleri vardı. Tehlikeliydi. Ona bakınca bunu görebiliyordunuz. Gözlerinize baktığı zaman onun nasıl ve ne zaman öleceğinizi planladığını hayal edebiliyordunuz.</p>

  <p>"Ben, kendim değilim," dedi Peter.</p>

  <p>Wang-mu, tahmin yürütürken haklı olduğundan emindi, "Bunu kendini kontrol etmek için söylüyorsun," dedi. "Bu, senin isteğine gem vurmak için yaptığın büyü."</p>

  <p>Peter içini çekti ve öne eğildi, kulağı soğuk plastik yüzeye gelecek biçimde başını terminale yasladı.</p>

  <p>Kız, alacağı yanıttan korkarak, "İstediğin nedir?" diye sordu.</p>

  <p>"Çık git," dedi Peter.</p>

  <p>"Nereye gidebilirim? Bu senin büyük geminin sadece bir odası var."</p>

  <p>"Kapıyı aç ve dışarı çık."</p>

  <p>"Beni öldürmek, daha soluk bile alamadan donacağım uzaya mı atmak istiyorsun?"</p>

  <p>Peter doğruldu ve ona şaşkınlıkla baktı. "Uzay mı?"</p>

  <p>Onun şaşkınlığı kızı şaşırttı. Uzaydan başka nerede olabilirlerdi? Yıldız gemileri uzay boyunca böyle yol alırdı...</p>

  <p>...Elbette, bu gemi dışında.</p>

  <p>Peter kızın anlamaya başladığını görünce kahkahayla güldü. "Oh, evet, sen zekisin, senin <i>dehanı</i> elde edebilmek için bütün Path dünyasını yenilediler."</p>

  <p>Kız, kışkırtılmaya aldırmadı.</p>

  <p>"Bir hareket hissi olacağını düşünmüştüm, ya da bir şey. Yani yolculuğu yaptık ve şimdi orada mıyız?"</p>

  <p>"Göz kırpıncaya kadar. Dışarı'daydık sonra tekrar İçeri’de ve başka bir yerde ve hepsi o kadar hızlı oldu ki, yolculuğumuzda bir süre geçip geçmediğini ancak bir bilgisayar hesaplayabilir. Daha ben onunla konuşmamı bitirmeden Jane işi bitirdi. Daha sana bir söz söylemeden."</p>

  <p>"O zaman neredeyiz? Kapının dışında ne var?"</p>

  <p>"Divine Wind<a href="../Text/footnotes.xhtml#n2d" id="n2"><sup>(2)</sup></a> adındaki gezegenin bir yerinde, ormanın içinde oturmuş duruyoruz. Hava solunabilir. Donmazsın. Kapının dışında yaz mevsimi var."</p>

  <p>Kız kapıya yürüdü ve kolu aşağıya çekerek hava geçirmez mührü kırdı. Kapı kolaylıkla açıldı. Odaya güneş ışığı doldu.</p>

  <p>"Divine Wind," dedi kız. "Bu gezegenle ilgili bir şeyler okudum - burası bir Shinto dünyası olarak kurulmuştu, tıpkı Path’ın Taoist olması gerektiği gibi. Eski Japon kültürünün saflığı. Ancak, sanırım bugünlerde pek saf değil."</p>

  <p>"Daha önemlisi; Andrew, Jane ve benim hissettiğimize göre -eğer birisi benim, Ender'inkilerin dışında hislere sahip olduğumu söyleyebilirse- burası, Kongre’nin yönettiği dünyaların güç merkezini bulabileceğimiz yer."</p>

  <p>"Demek onları devirip insan ırkını ele geçireceksin?"</p>

  <p>"Böylece Lusitania Filosu'nu durdurabileceğim. İnsan ırkını ele geçirmek, takvimde biraz daha sonra. Lusitania Filosu'nun acil durumu var. Filo'nun oraya varıp, Lusitania’yı onu oluşturan elemanlarına ayrıştıracak Küçük Doktor'u, K.D.Aygıtı'nı, kullanmasından önce onu durdurabilmek için sadece birkaç haftamız var. Bu arada, Ender ve herkes benim başarısız olmamı beklediğinden, mümkün olduğunca hızla bu küçük kutu teneke yıldız gemilerim inşa ediyor ve ellerinden geldiğince fazla Lusitanialıyı -insanlar, domuzcuklar ve böcekler- diğer yaşanabilir ama henüz üzerine yerleşilmemiş gezegenlere naklediyorlar. Sevgili kardeşim Valentine -genç olanı- Miro'yla beraber -taze ve yeni vücuduyla, tatlı çocuk- küçük yıldız gemilerinin onları götürebileceği en büyük hızla yeni dünyalar arıyor. Oldukça iyi bir proje. Hepsi benim, <i>bizim,</i> başarısız olacağımıza bahse giriyor. Haydi onları düş kırıklığına uğratalım, ne dersin?"</p>

  <p>"Onları düş kırıklığına uğratmak mı?"</p>

  <p>"Başarılı olarak. Gel başarılı olalım. İnsan türü arasındaki güç merkezini bulalım ve onları gereksiz yere bir dünyayı yok etmeden filoyu durdurmaları için ikna edelim."</p>

  <p>Wang-mu ona kuşkuyla baktı. Filoyu durdurmaları için onları ikna etmek mi? Bu kötü fikirli, zalim kalpli çocuk bir insanı herhangi bir şeye nasıl ikna edebilirdi ki?</p>

  <p>Sanki kızın düşüncelerim okumuş gibi, Peter onun sessiz kuşkusunu yanıtladı. "Seni neden benimle birlikte gelmen için davet ettiğimi anlıyor musun? Ender beni yaratırken, hayatımın insanları ikna ettiğim, müttefiklerimi değiştirerek onları birleştirdiğim ve buna benzer tüm saçmalıklarla ilgili bölümünü hiç bilmediğini unuttu. Yani yarattığı Peter Wiggin, poposunda kaşıntısı olan bir insanı bile onu kaşımaya ikna edemeyecek kadar aşırı derecede kötü, belirgin bir şekilde hırslı ve açıkça zalim."</p>

  <p>Kız yine gözlerini ondan öteye çevirdi.</p>

  <p>"Anlıyor musun?" dedi Peter. "Defalarca seni gücendirdim. Bana bak. İçinde bulunduğum çıkmazı anlıyor musun? Gerçek Peter, orijinal olanı, <i>o</i> benim yapmak üzere gönderildiğim görevi yerine getirebilirdi. Bunu uyurken bile yapabilirdi. Çoktan bir planı olurdu. İnsanları kazanmayı, onları yatıştırmayı, sinsice onların meclislerine sızmayı başarabilirdi. O Peter Wiggin! Arıları büyüleyerek iğnelerini bırakmalarını sağlayabilirdi. Ama <i>ben</i> bunları yapabilir miyim? Kuşkuluyum. Çünkü görüyorsun, ben kendim değilim."</p>

  <p>Koltuğundan kalktı, kızı kabaca iterek kendine yol açtı ve onları bir dünyadan diğerine taşıyan küçük metal kabini çevreleyen çayırlığa çıktı. Wang-mu kapı eşiğinde durarak onun gemiden uzaklaşmasını izledi, ama pek uzağa değil.</p>

  <p>Onun neler hissettiğiyle ilgili bir şeyler biliyorum, diye düşündü kız. İnsanın iradesinin başkalarınınkinin içinde kaybolmasıyla ilgili bir şeyler biliyorum. Sanki onlar hayatınızın yıldızı ve siz de yardımcı aktörmüşsünüz gibi onlar için yaşamak zorundasınız. Ben bir hizmetçiydim. Fakat en azından o süre boyunca kendi kalbimi biliyordum. Onların isteklerini yerine getirirken veya ne pahasına olursa olsun onlardan istediklerimi elde ederken bile, aslında ne düşündüğümü biliyordum. Ancak Peter Wiggin’in gerçekten ne istediği hakkında bir fikri yok, çünkü özgürlüğünün kısıtlı oluşuna kızması bile ona ait değil, <i>bu</i> bile Andrew Wiggin'den geliyor. Kendinden tiksinmesi bile, Andrew’in kendinden tiksinmesi ve...</p>

  <p>Ve sanki rasgele bir yol izlermiş gibi tekrar tekrar daireler çizerek, Peter çayırda dolanıyordu.</p>

  <p>Wang-mu, hanımı -hayır, eski hanımı- Qing-jao'yu düşündü. O da tuhaf desenleri izlerdi. Bu, tanrıların yapması için onu zorladıkları bir şeydi. Hayır, düşünmenin eski bir yoluydu bu. Kızın zihnini kurcalayan ve zorlayıcı düzensizlik onu, bunları yapmaya itiyordu. Yere diz çöküp her tahtanın damarlarını izlemek, çizgiden çizgiye atlayarak her birini gittiği yere kadar taban boyunca teker teker izlemek. Bunun asla bir anlamı yoktu, yine de kız bunu yapmak zorundaydı, çünkü sadece bu anlamsız, zihin uyuşturan itaat sayesinde, Qing-jao onu kontrol eden dürtülere karşı bir parça özgürlük kazanabilirdi. Her zaman hizmetçi olan Qing-jao'ydu, ben değil. Çünkü onu yöneten efendi, onu zihninin içinden kontrol ediyordu. Oysa ben, efendimi daima içimin dışında gördüm, böylece iç kişiliğime hiç dokunulmadı.</p>

  <p>Peter Wiggin, ışık yılları uzaktaki karmaşık bir adamın bilinçsiz korkuları ve ihtirasları tarafından yönetildiğini biliyor, halbuki Qing-jao tutkularının tanrıdan geldiğini sanıyor. Aslında, kalbinin tam içinde hissederken, sizi kontrol eden şeyin dışarıdan geldiğini kendinize telkin etmenin ne anlamı var? Ondan nereye kaçabilirsiniz? Nasıl saklanabilirsiniz? Qing-jao artık özgür olmalı, Peter’ın Path’a yanında getirdiği ve Han Fei-tzu'nun eline teslim ettiği taşıyıcı virüs sayesinde özgürlüğüne kavuşmuş olmalı. Ama Peter - onun için nasıl bir özgürlük olabilir?</p>

  <p>Yine de tıpkı özgürmüş gibi yaşamalı. Mücadelesi dahi köleliğin başka bir belirtisi olsa bile, özgürlüğü için savaşmak. Kendisi olmak için özlem duyan bir parçası var. Hayır, <i>kendisi</i> değil, bir kişilik için.</p>

  <p>İyi de bütün bunların içinde benim rolüm ne? Bir mucize için çaba harcamak ve ona bir aiûa mı vermeliyim? Bu benim gücümün dışında.</p>

  <p>Ama <i>yine de</i> gücüm var, diye düşündü.</p>

  <p>Gücü olmalıydı, yoksa neden Peter onunla bu kadar açık konuşsundu? Tamamıyla yabancı biriydi ve Peter hemen kalbini ona açmıştı. Neden? Çünkü kendisi de sırların içindeydi, evet, ama aynı zamanda başka bir şey daha olmalıydı.</p>

  <p>Ah, elbette. Peter onunla rahatça konuşabilirdi, çünkü kız, Andrew Wiggin’i hiç tanımamıştı. Belki Peter, Ender’in doğasının bir görüntüsünden, kendisiyle ilgili korktuğu ve tiksindiği şeylerden başka bir şey değildi. Fakat kız ikisini de kıyaslayamazdı. Peter ne olursa olsun, onu kim kontrol ederse etsin, kız <i>onun</i> dert ortağıydı.</p>

  <p>Bu da onu, bir kez daha, başka birinin hizmetçisi yapıyordu. Qing-jao'nun da dert ortağı olmuştu.</p>

  <p>Sanki kendini üzücü bir kıyaslamadan sıyırmak istercesine titredi. Hayır, dedi kendine. Bu aynı şey <i>değil.</i> Çünkü vahşi çiçeklerin arasında amaçsızca dolaşmakta olan şu delikanlının üstümde hiçbir gücü yok, acılarım ve umutlarını anlayabilmem için bana anlatması dışında. Ona ne verirsem vereyim özgürce vereceğim.</p>

  <p>Kız gözlerini kapadı ve başını kapının kenarına dayadı. Özgürce vereceğim, evet, diye düşündü. Ama ona ne vermeyi planlıyorum? Ne, kesin olarak benden ne istiyor - sadakatimi, bağlılığımı, bütün görevlerinde ona yardım etmemi. Kendimi onun içine gömmemi. Ve neden bunları yapmayı planlıyorum? Çünkü ne kadar kendinden kuşku duysa da, onda amacı için insanları kazanma gücü <i>var.</i></p>

  <p>Kız tekrar gözlerimi açtı ve bel uzunluğundaki otların arasından ona doğru yürüdü. Peter kızı gördü ve o yaklaşırken sessizce bekledi. Kızın etrafında arılar uçuşuyordu, kelebekler sarhoş gibi havada sersemce dolanıyor ve rasgele uçuşları arasında bir şekilde ondan kaçınmayı başarıyorlardı. Kız son anda uzandı ve bir çiçeğin üstündeki arıyı avucuyla kaptı, sonra hızla, arı daha onu sokamadan Peter’ın yüzüne fırlattı.</p>

  <p>Telaşlanan ve şaşıran Peter, çok öfkelenmiş olan arıdan kaçındı, onun altına çömeldi, hayvan onun izini kaybedip yeniden vızıldayarak çiçekler arasında yol alıncaya kadar birkaç metre koştu. Ancak sonra öfkeyle kıza döndü.</p>

  <p><i>“Bu</i> da ne!"</p>

  <p>Kız kıkırdadı - elinde olmadan. Peter çok komik görünmüştü.</p>

  <p>"Oh, güzel, gül bakalım. Senin <i>iyi bir</i> yol arkadaşı olacağını görebiliyorum."</p>

  <p>"İstersen kız, umurumda değil," dedi Wang-mu. "Sana sadece şunu söyleyeceğim. Sence Lusitania'dan bu kadar uzakta, Ender’in aiûası birden 'Hey, bir arı' diye düşünmüş ve senin ondan sakınmanı, bir palyaço davranışlarıyla kaçmanı sağlamış mıdır?"</p>

  <p>Peter gözlerini devirdi. "Oh, ne kadar akıllısın. Ah ulu tanrım, Batı’nın Ana Kraliçesi hanımefendi, bütün sorunlarımı kesinlikle çözdünüz! Her zaman gerçek bir çocuk olmam gerektiğim görebiliyorum! Ve şu yakut rengi ayakkabıların her zaman beni Kansas’a geri götürecek güçleri var."<a href="../Text/footnotes.xhtml#n3d" id="n3"><sup>(3)</sup></a></p>

  <p>Kız onun kırmızı olmayan ayakkabılarına bakarken, "Kansas nedir?" diye sordu.</p>

  <p>"Sadece, Ender’in benimle paylaşmak lütfünde bulunduğu başka bir anısı," dedi Peter Wiggin.</p>

  <p>Orada, elleri cebinde kıza bakarak durdu.</p>

  <p>Kız da ellerini önünde kavuşturmuş bir durumda, sessizce karşısında durarak ona baktı.</p>

  <p>Peter sonunda, "Pekâlâ, benimle beraber misin?" diye sordu.</p>

  <p>"Bana kötü davranmamayı denemelisin," dedi kız.</p>

  <p>"Bunu Ender'le hallet."</p>

  <p>"Seni kimin aiûasının kontrol ettiği umurumda değil," dedi kız. "Yine de kendi düşüncelerin var ve bunlar onunkilerden farklı - sen arıdan korktun, ama o anda Ender arıyı düşünmedi bile. Sen de bunu biliyorsun. Bu nedenle hangi parçan kontrol altında, ya da gerçek 'sen' her kimse, orada, kafanın önünde benimle konuşacak olan ağzın var ve sana söylüyorum, eğer seninle çalışacaksam bana daha kibar davransan iyi olur."</p>

  <p>Peter sordu, "Bu bir daha arı savaşları olmayacağı anlamına mı geliyor?"</p>

  <p>"Evet," dedi kız.</p>

  <p>"Bu oldukça iyi, eminim Ender bana kesinlikle bir arı tarafından sokulduğu zaman şoka girecek bir vücut vermiştir."</p>

  <p>"Bu, arı için de oldukça zor olabilirdi," dedi kız.</p>

  <p>Peter ona sırıttı." Senden hoşlandığımı hissediyorum," dedi. "Bundan gerçekten nefret ediyorum."</p>

  <p>Hızla gemiye doğru yürüdü. "Haydi, gel," diye kıza bağırdı. "Bakalım fırtınalar estirmemiz gereken bu dünya hakkında Jane bize ne bilgiler verebilecek."</p>
</body>
</html>
