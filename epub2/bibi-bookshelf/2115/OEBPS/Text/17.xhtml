<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">17</h1>
  <hr />

  <h1 class="chaptername" id="sigil_toc_id_17">ARTIK YOL ONSUZ DEVAM EDİYOR</h1>

  <div class="quote">
    <p>Bir zamanlar, kendisini ikiye ayıran bir adamın öyküsünü dinlemiştim. Bir parçası hiç değişmiyormuş; diğer parçası ise büyüdükçe büyüyormuş. Değişmeyen parçası her zaman gerçekmiş, büyüyen parçası da her zaman yeniymiş. Öykü bittiği zaman merak ettim, Hangi parça benim, hangi parça sensin."</p>

    <p>&nbsp;</p>

    <p style="text-align: right;"><i>Han Qing-jao'nun Tanrı Fısıltıları'ndan</i></p>
  </div>

  <p>Ender’in cenaze töreninin yapılacağı günün sabahı, Valentine kasvetli düşüncelerle uyandı. Buraya, Lusitania’ya onunla birlikte olmak ve çalışmalarına yardım etmek için gelmişti. Yeniden Ender’in hayatının bir parçası olmayı son derece istemek, bu Jakt’ı incitmişti, biliyordu, yine de kocası onunla beraber olmak için çocukluğunun dünyasından vazgeçmişti. Ve şimdi Ender gitmişti.</p>

  <p>Gitmişti ve gitmemişti. Evinde Ender’in aiûasını içinde taşıyan bir adam uyuyordu. Ender’in aiûası ve erkek kardeşi Peter’in yüzü. İçinde bir yerlerde Ender’in anıları vardı. Fakat ara sıra bilinçsiz olarak yaptıklarının dışında henüz onlara dokunmamıştı. Aslında, bu anıları yeniden tutuşturmamak için onun evinde saklanıyordu.</p>

  <p>Peter gelir gelmez, "Novinha’yı görürsem ne olacak? Ender onu seviyordu, değil mi?" diye sormuştu."Ona karşı korkunç bir sorumluluk hissediyorum; bir bakıma, onunla evli olduğumdan korkuyorum."</p>

  <p>"İlginç bir kimlik sorusu, değil mi?" diye Valentine yanıtlamıştı. Fakat bu Peter için sadece ilginç bir soru değildi. Ender’in hayatına yakalanmaktan dehşete düşüyordu. Ender’e olduğu gibi suçluluktan harap olmuş bir halde dolanmaktan da korkuyordu. "Ailenin terki," demişti. Ve Valentine bunu, "Novinha'yla evlenen adam öldü. Onu ölürken izledik. Kadın kendisini istemeyen genç bir koca aramıyor, Peter. Hayatı bunsuz da yeterince elemle dolu. Wang-mu'yla evlen, bu yerden ayrıl, git, yeni bir kişi ol. Ender’in gerçek oğlu ol, baştan beri başkalarının arzuları tarafından lekelenmemiş olsaydı onun sahip olabileceği hayatı yaşa," diye yanıtlamıştı.</p>

  <p>Onun öğüdünü kabul etmiş olup olmadığını Valentine tahmin edemiyordu. Anılarını tetikleyecek misafirlerden bile kaçınarak evde gizlenmeye devam etti. Kardeşinin ölümü nedeniyle başsağlığı dilemek için Olhado geldi, sonra Grego, Ela, sırayla hepsi geldiler, fakat Peter odaya hiç gelmedi. Ancak, Wang-mu geldi, bu tatlı genç kızda Valentine’in oldukça beğendiği bir azim vardı. Wang-mu, üzüntü içindeki bu insanların can dostu rolünü oynadı ve Ender’in karısı, onun ailelerini nasıl kurtardığını, mutluluğun artık onlara erişemeyeceğini düşündükleri bir zamanda nasıl onları mutlu ettiğini anlatırken, konuşmanın devamını sağladı.</p>

  <p>Ve odanın köşesinde, Plikt anlatılanları emerek, dinleyerek, hayatı boyunca uğruna yaşadığı konuşmayı yapabilmek için yakıt toplayarak oturdu.</p>

  <p>Oh, Ender, üç bin yıl boyunca çakallar senin hayatını kemirdi ve şimdi sıra artık dostlarında. Sonunda, kemiklerindeki diş izleri bu kadar farklı mı olacak?</p>

  <p>Bugün hepsi bir şeyin sonuna gelecekler. Diğerleri zamanı değişik şekilde bölebilirler, fakat Valentine için Ender Wiggin Çağı sona erecek. Girişilen bir soykırımla başlayan, başka bir soykırımın önlenmesi, ya da en azından ertelenmesiyle biten bir çağ. İnsanoğlu belki artık diğer halklarla barış içinde yaşayabilir, düzinelerce koloni dünyasının ortak hedefi üstünde birlikte çalışabilir. Valentine, kendisi ve Ender’in birlikte ziyaret ettikleri her dünyanın tarihini yazdığı gibi, bunun tarihini de yazacaktı. Valentine, Ender’in üç kitabı; <i>Ana Kraliçe,</i> <i>Hegemon</i> ve <i>Human’ın Hayatı'nda</i> yaptığı gibi bir vahiy veya kutsal bir tarzda yazmayacaktı; onun kitabı daha çok, kaynakları belirtilerek, bilimsel olacaktı. Kadın, Paul veya Musa değil Thucydides olmak istiyordu. Her zaman, onun ve Peter’in, ilk Peter’in, karanlık, tehlikeli ve muhteşem Peter’in, dünyayı değiştirmek için sözlerini kullandıkları çocukluk günlerinden ona miras kalan Demosthenes adı altında yazmıştı. Demosthenes şimdi Lusitania’ya insan müdahalesiyle ilgili bir kitap yazacak ve bu kitapta Ender hakkında epeyce şey olacaktı - Ana Kraliçe’nin kozasını nasıl buraya getirdiği, pequeninolarla ilişki kurmakta en büyük rolü oynayan ailenin nasıl bir parçası olduğu gibi. Fakat bu, Ender hakkında bir kitap olmayacaktı. Bu, utlanning ve framling, raman ve varelse hakkında bir kitap olacaktı. Sadece bir ailenin ona ihtiyacı olduğu için değil, aynı zamanda bu yerde tümüyle insan ırkının bir üyesi olmak zorunda kalmadığı için, evi olarak bu dünyayı seçmeden önce, her ülkede bir yabancı olan, hiçbir yere ait olmayan, her yerde hizmet veren Ender. Burada pequenino kabilesinin, Kraliçe’nin kovanının bir üyesi olabilirdi. Böylece insanlıktan daha büyük bir şeyin parçası olabilirdi.</p>

  <p>Doğum belgesinde baba olarak Ender’in adı yazılı bir çocuk olmamasına rağmen, o burada baba oldu. Novinha’nın çocuklarına. Bir bakıma Novinha’nın kendisine. Valentine’in genç kopyasına. Irklar arası birleşmenin ilk ürünü olan ve şimdi anaağaçlarda, dijital ağlarda, ansible'ların filotik bağlantılarında ve bir zamanlar Ender’in ve bir bakıma da bir zamanlar Valentine’in olan -çünkü aynaya baktığı zaman hatırladığı ve bu yüzü görerek ona kendisi dediği- bir vücudun içinde olan, zeki ve harikulade bir yaratık olan Jane’e.</p>

  <p>Ve bu yeni adamın da babasıydı, Peter’in, bu güçlü ve tam adamın. Çünkü o artık bir yıldız gemisinde ortaya çıkan Peter değildi. O artık kibirle kasılan ve öfkeyle kaynayan, alaycı, kötü, diken gibi genç çocuk değildi. Bir bütün olmuştu. Gençliğin o tatlı sıcak ateşiyle yansa bile, içinde eski bilgeliğin serinliği vardı. Yanında, akıl, doğruluk ve güçte ona denk bir kadını vardı. Önünde bir erkeğin normal yaşam süresi vardı. Eğer mutlu olaylar yerine, Ender’in hayatını etkilediği gibi, dünyayı-değiştirecek kadar büyük olaylar olmadığı takdirde, Ender’in en gerçek oğlu hayatını yaşayacaktı. Ender onun için ne daha azını ne de daha çoğunu isterdi, isimlerinin kitaplara geçmesini isteyenler için dünyayı değiştirmek iyiydi. Fakat mutlu olmak, işte bu, isimlerini başkalarının hayatları üzerine yazan ve en değerli hazine olarak onların kalplerini ellerinde tutanlar içindi.</p>

  <p>Valentine, Jakt ve çocukları evlerinin verandasında bir araya geldiler. Wang-mu orada yalnız bekliyordu. "Beni de yanınıza alacak mısınız?" diye sordu, kız. Valentine onun koluna girdi. Bu kızın benimle akrabalığının adı ne? Uzak yeğen, belki? <i>Dost</i> daha iyi bir sözcük olacak.</p>

  <p>&nbsp;</p>

  <p>Plikt’in Ender’in ölümü hakkındaki konuşması dokunaklı ve etkileyiciydi. Usta konuşmacıdan çok şey öğrenmişti. Gereksiz şeylerle vakit kaybetmedi. Hemen onun büyük suçuna geçerek Ender’in o anda ne yaptığını sandığını ve sonra, gerçeğin her katmanı ona açıldıktan sonra, bildikleri hakkında neler düşündüğünü açıkladı. "Bu, Ender’in hayatıydı," dedi Plikt, "gerçeğin soğanının kabuklarını soymak. Ancak çoğumuzun tersine, içinde altın öz olmadığını biliyordu. Sadece hayal ve yanlış anlaşılma katmanları vardı. Önemli olan, bütün hataları, bütün bencil açıklamaları, bütün yanlışlıkları, bütün çarpık gözlemleri bilmek ve gerçeğin özünü, bulmak değil, <i>yapmak.</i> Gerçeğin bulunmadığı yerde, gerçek ışığını yakmak. İşte Ender’in bize armağanı budur, bir tek açıklamanın bütün zamanlar için, bütün işitenler için son yanıtı kapsayabileceği hakkındaki hayallerimizden bizi kurtarmak. Her zaman, her zaman, daha öğrenilecek şeyler vardır."</p>

  <p>Plikt sonra, olayları ve araları, fıkraları ve özlü sözleri sayarak devam etti; toplanan insanlar güldüler, ağladılar, yine güldüler ve çoğu zaman da bu öyküleri kendi hayatlarıyla ilişkilendirmek için sustular. Bazen 'ben Ender<sup>7</sup>e ne kadar benziyorum!' diye düşündüler ve sonra, 'Tanrı’ya şükür ki hayatım öyle değil!'</p>

  <p>Ancak, Valentine burada söylenmeyecek öyküleri biliyordu, çünkü Plikt onları bilmiyordu, ya da en azından anıların gözünden onları göremiyordu. Bunlar önemli öykülerdi. Gizli bir gerçeği açıklamıyorlardı. Bunlar birlikte paylaşılan yılların ufak tefek kırıntılarıydı. Konuşmalar, tartışmalar, bir sürü dünyada veya onların arasındaki yolculuklarda geçen komik ve duygusal anlar. Ve bunların hepsinin dibinde, çocukluk anıları. Valentine’in annesinin kollarının arasındaki bebek. Babasının onu havalara fırlatışı, ilk sözcükleri, gevelemeleri. Bunların hiçbiri bebek Ender için gu-gu sözcükleri değildi! Dandini-dandini, Hoppala-moppala diyebilmek için daha çok heceye ihtiyacı vardı. Neden bu bebek konuşmalarını hatırlıyorum?</p>

  <p>Tatlı yüzlü bebek, yaşama istekli. Acıdan gelen bebek gözyaşları süzülüyor. En basit şeylere kahkahalar - bir şarkı yüzünden, sevgili bir yüzü görünce, o zamanlar hayat onun için saf ve güzel olduğundan ve hiçbir şey ona acı vermediğinden, kahkahalar. Sevgi ve umutla çevrilmişti. Ona dokunan eller güçlü ve müşfikti; onların hepsine güvenebilirdi. Oh, Ender, diye düşündü Valentine. Öyle mutlu bir hayatı yaşamaya devam etmeni nasıl isterdim. Fakat kimse edemiyor. Dil denen şey bize geldi ve onunla beraber de yalanlar, tehditler, zulüm ve düş kırıklığı da. Yürürsün ve bu adımlar seni evinin korumasının dışına götürür. Çocukluğun neşesini korumak için, bir çocuk olarak ölmen, ya da tek olarak, bir adam olmadan, hiç büyümeden yaşaman gerek. Bu nedenle kaybolmuş bir çocuk için yas tutabilirim, ama bana ve başkalarına her zaman iyi davranan bir adam için, sevdiğim bir adam için ve hemen hemen tanıdığım... oldukça, oldukça taradığını bir adam için, acıyla sarılmış ve suçla parçalanmış bir adam için üzülemem.</p>

  <p>Plikt’in sözleri, ara sıra ona dokunarak, ama Ender hakkında buradaki herkesten, hatta çocukları etrafında toplanmış olarak önünde, ona yakın oturan Novinha'dan bile, fazla şey bildiğinden ve onu kaybetmekle onlardan daha fazla şey kaybettiğini bildiğinden, fazla da dokunmayarak üstüne dökülürken, Valentine ara gözyaşlarını akmaya bıraktı. Valentine, Miro'nun bir koluyla diğer yanında oturan Jane’i kucaklarken, diğer kolunu annesine doladığını gördü. Valentine ayrıca Ela'nın sımsıkı sarıldığı Olhado'nun elini nasıl öptüğünü, ağlamakta olan Grego'nun başını acımasız Quara’nın omzuna nasıl dayadığını, Quara'nın onu teselli etmek için nasıl ona sarıldığını da gördü. Onlar da Ender’i seviyorlar ve onu tanıyorlardı; fakat acı çekerken birbirlerine dayanıyorlar; paylaşmak gücüne sahip olan bir aile, çünkü Ender onların bir parçası oldu ve onları iyileştirdi, ya da en azından iyileştirmenin kapısını araladı. Novinha bunu atlatacak ve belki de hayatın ona oynadığı zalim oyunlara karşı öfkesi geçecek. Ender’i kaybetmek onun karşılaştığı en kötü şey değil; bir bakıma en iyisi, çünkü gitmesine o izin verdi.</p>

  <p>Valentine, bazıları insanların arasında, bazıları ayrı oturan pequeninolara baktı. Onlar için burası, Ender’in kalıntılarının gömüleceği yer, iki kat kutsal bir yerdi. Ender’in türler arasındaki antlaşmayı mühürlemek için bir pequenino'nun kanını akıttığı, Rooter ve Human’ın ağaçlarının arasındaki yer. Şimdi pequeninolarin ve insanların arasında bir sürü dostu vardı, gerçi geride birçok korku ve düşmanlık kalmıştı, fakat artık köprüler kurulmuştu, küçük bir alanda değil, çünkü Ender’in kitabı, pequeninolara bir gün insanların onları anlayacağı ümidini vermişti; Onlara, Ender'le beraber, gerçek oluncaya kadar dayanma ümidi vermişti.</p>

  <p>Ve yakınında ne bir insan ne de pequenino olan ifadesiz bir kovan işçisi uzak bir yerde oturuyordu. Orada bir çift gözden başka bir şey değildi. Eğer Ana Kraliçe Ender için yas tutuyorsa, bunu kendine saklıyordu. Her zaman gizemli olmuştu, ama Ender onu da sevmişti; üç bin yıl boyunca Ana Kraliçe’nin tek dostu ve koruyucusu olmuştu Bir anlamda Ender onu da çocuklarının arasında, onun himayesinde gelişen üvey çocuklarının arasında sayabilirdi.</p>

  <p>Sadece kırk beş dakikada. Plikt konuşmasını tamamlamıştı. Şöyle bitirdi:</p>

  <p>"Bütün aiûaların ölmeden yaşamaya devam etmesi gibi, Ender’in aiûasının da yaşamasına rağmen, tanıdığımız adam bizden ayrıldı. Vücudu gitti, hayatının ve çalışmalarının hangi parçasını almışsak, onlar artık o değil, tıpkı içimizde dünyaya gözlerimiz kanalıyla bakarak her şeyin ne anlama geldiğini anlamamıza yardım eden başka dostlarımız, babalarımız ve annelerimiz, sevgililerimiz, çocuklarımız ve bebeklerimiz, hatta yabancılar olduğu gibi, onlar artık içimizdeki Ender. Bana bakışlarınızda Ender’i görüyorum. Siz de benim bakışımda Ender’i görüyorsunuz. Ancak, yine de hiçbirimiz gerçek o değiliz; her birimizin kendi kişiliği var, her birimiz kendi yolumuzda birer yabancıyız. Bir süre o yolda Ender Wiggin'le birlikte yürürüz. O belki de göremeyeceğimiz şeyleri bize gösterir. Fakat artık yol onsuz devam ediyor. Sonuçta, o herhangi bir insandan daha fazla değildi, daha az da değildi."</p>

  <p>Bitmişti. Dua yoktu - duaların hepsi Plikt konuşmadan önce yapılmıştı, çünkü piskopos, dini olmayan şu Konuşma ayinini, Kutsal Ana Kilisesi’nin hizmetlerinin bir parçası yapmaya hiç de niyetli değildi. Ağlaşma faslı da bitmiş, yas içe atılmıştı. Oturdukları yerden kalktılar, yaşlı olanlar kaskatı, çocuklar ise uzun süren tutsaklıklarını gidermek için taşkınca koşarak ve bağırarak. Böyle gülüşmeler ve bağırtılar duymak hoştu. Bu aynı zamanda Ender’e güle güle demek için iyi bir yoldu.</p>

  <p>Valentine, Jakt’ı ve çocuklarını öptü, Wang-mu'yu kucakladı, sonra vatandaş kalabalığı arasında ilerledi. Milagre'deki insanların çoğu diğer kolonilere kaçmıştı; fakat şimdi, gezegenleri kurtulduktan sonra, çoğu yenidünyalarında kalmamayı yeğlemişti. Lusitania onların eviydi. Onlar öncü türden değillerdi. Ancak, birçoğu da sadece bu tören için gelmişti. Jane onları bakir dünyalarındaki tarlalarına ve evlerine geri götürecekti. Milagre'deki boş evleri doldurmak birkaç nesil sürecekti.</p>

  <p>Verandada Peter onu bekliyordu. Valentine ona gülümseyerek, "Sanırım bir randevun var," dedi.</p>

  <p>Birlikte Milagre’nin dışına ve artık yeniden büyümesine rağmen hâlâ son yangının izlerini taşıyan ormana yürüdüler. Parlak ve ışıyan bir ağaca rastlayıncaya kadar ilerlediler. Oraya cenaze alanından gelenlerle hemen hemen aynı anda vardılar. Jane, ışıyan anaağacın yanına gitti ve ona - kendisinin bir parçasına, ya da en azından sevgili kız kardeşine- dokundu. Sonra, Peter, Wang-mu'nun yanındaki yerini aldı ve Miro, Jane ile birlikte yan yana durdu ve anaağacın altında, pequeninolar onları izlerken ve tek insan şahit olan Valentine’in önünde, rahip onları evlendirdi. Bu törenden başka kimsenin haberi yoktu; Ender’in cenazesine veya Plikt’in konuşmasına ilgiyi dağıtır diye böyle bir karar almışlardı. Evliliklerini daha sonra ilan edecek bol vakit vardı.</p>

  <p>Tören bittiği zaman, ormanda ona yol göstermeleri için pequeninolarla birlikte rahip gitti. Valentine yeni evli çiftleri, Jane ve Miro'yu, Peter ve Wang-mu'yu, kucakladı, bir an onlarla teker teker konuştu, kutlama ve veda sözcükleri mırıldandı, sonra geriye çekilerek izledi.</p>

  <p>Jane gözlerini kapadı, gülümsedi ve sonra dördü birden yok oldular. Açıklığın ortasında sadece ışıkla yıkanan, meyve dolu, çiçeklerle bezenmiş, yaşamın eski gizeminin sonsuz gözlemcisi anaağaç kaldı.</p>
</body>
</html>
