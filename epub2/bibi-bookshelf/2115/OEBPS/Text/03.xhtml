<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">3</h1>
  <hr />

  <h1 class="chaptername" id="sigil_toc_id_3">ÇOK KALABALIĞIZ</h1>

  <div class="quote">
    <p>"Bakın size bildiğim en güzel öyküyü anlatayım. Adamın birine bir köpek vermişler ve adam onu çok sevmiş. Köpek her yere onunla beraber gidermiş, ama adam köpeğe hiçbir yararlı şey öğretememiş. Köpek hiçbir şeyi alıp getirmez, ferma etmez<a href="../Text/footnotes.xhtml#n4d" id="n4"><sup>(4)</sup></a>, yarışmaz, koruyuculuk veya gözcülük yapmazmış. Bunların yerine, köpek onun yanında oturup, her zaman o anlaşılmaz aynı ifadeyle ona bakarmış.</p>

    <p>'Bu köpek değil, bir kurt,' demiş adamın karısı.</p>

    <p>'Bana tek sadık olan o," demiş adam, karısı da bu konuyu bir daha onunla hiç konuşmamış.</p>

    <p>Bir gün adam köpeğini özel uçağında yanına almış ve yüksek, karlı kış dağlarının üstünde uçarlarken, motorlar bozulmuş ve uçak ağaçların arasında parçalanmış. Adam kanlar içinde yatıyormuş, keskin metal parçaları tarafından karnı yarılmış, soğuk havada organlarından buharlar çıkıyormuş, fakat tek düşüncesi sadık köpeğiymiş. Yaşıyor mu? Yaralandı mı? Köpek sessizce yanına gelip aynı ifadesiz bakışlarla ona baktığı zaman ne kadar ferahladığını düşünün.</p>

    <p>Bir saat sonra adamın yarılmış karnını köpek burnuyla dürtmüş, sonra bağırsaklarını, dalağını karaciğerini dışarı çekmiş ve onları yemeye başlamış ve bu arada da adamın yüzünü incelemiş. 'Tanrı’ya şükür," demiş adam, 'Hiç olmazsa birimiz açlıktan ölmeyecek'"</p>

    <p>&nbsp;</p>

    <p style="text-align: right;">Han Qing-jao'nun Tanrı Fısıltıları'ndan</p>
  </div>

  <p>Jane’in kumandasında Dışarı’ya fırlayıp dönen, ışıktan hızlı bütün yıldız gemileri arasında, sadece Miro'nunki alışılmış bir uzay aracına benziyordu, bunun da nedeni bir zamanlar Lusitania çevresinde yörüngeye giren büyük yıldız gemilerine yolcu ve kargo getirip götüren bir mekik olmasıydı. Artık yeni yıldız gemileri bir gezegenin yüzeyinden diğerine anında gidebildiğinden, yaşam destek sistemine, hatta yakıta bile gerek yoktu ve Jane her aracın tüm yapışını belleğinde tutmak zorunda olduğundan, ne kadar basit olurlarsa o kadar iyiydi. Gerçekten, artık onlara araç bile demek zordu, şimdi bunlar sadece penceresiz, neredeyse mobilyasız, ilkel bir okul odası gibi çıplak birer kamaraydı. Lusitania halkı uzay yolculuğu için artık Portekizce "kutunun içinde gitmek", veya daha düzgün bir ifadeyle "kendini uçuran kutu" anlamına gelen <i>encaixarse</i> sözcüğünü kullanıyordu.</p>

  <p>Ancak, Miro araştırma yapıyor ve üç akıllı tür: insanlar, pequeninolar ve ana kraliçeler için hayatlarını devam ettirmeye elverişli yeni gezegenler arıyordu. Bunun için daha geleneksel bir uzay aracına ihtiyacı vardı, çünkü her ne kadar Dışarısı kanalıyla gezegenden gezegene Jane’in anlık dolambaçlı yolundan gidiyorsa da, hava soluyabileceği bir gezegene vardığına genellikle güvenemezdi. Gerçekten Jane, gözlem, ölçüm, analiz yapabilmesi için onu her gezegenin çok üstünde, yörünge dışında işe başlatıyor ve o dünyanın yaşanılabilir olup olmadığı hakkında son kararını verebilmesi için en ümit verici olanlarına indiriyordu.</p>

  <p>Miro yalnız yolculuk yapmıyordu. Bu iş bir insanın tek başına başaramayacağı kadar büyüktü ve yaptığı her şeyin iki kez kontrol edilmesi gerekiyordu. Bütün iş Lusitania'daki biri tarafından yapılıyor olsa da, yolculuk en tehlikelisiydi, çünkü uzay gemisinin kapısını çatırdatarak açtığı zaman, bu yenidünyanın üstünde öngörülemeyen bir tehdidin var olup olmadığını bilemezdi. Miro çoktandır kendi yaşamını feda edilebilir olarak kabul ediyordu. Çünkü beyin hasarlı vücudunda kapana kısılı kaldığı uzun yıllar boyunca ölmek istemişti; sonra, Dışarı’ya yaptığı ilk ziyaretin, ona gençliğinin kusursuz vücudunu yaratmasını sağlaması, yaşamının her anını, her saatini, her gününü, hak etmediği bir hediye olarak görmesine neden olmuştu. Onu harcamayacaktı, fakat başkalarının iyiliği için onu riske atmaktan da kaçınmayacaktı. Ancak kendisiyle ilgili bu görüşünü kim paylaşabilirdi.</p>

  <p>Genç Valentine her açıdan sipariş üzerine yapılmış gibi görünüyordu. Miro, kendi yeni vücuduyla aynı anda onun da var olduğunu görmüştü. Kızın geçmişi yoktu, soyu yoktu, zihniyle onu ve birlikte oluştuğu Peter’ı yaratan Ender’in aracılığı dışında hiçbir dünyayla ilişkisi yoktu. Oh, belki insan onun, Genç Val’in söylediği gibi, Orijinal Valentine’e "gerçek Valentine" bağlantısı olduğunu sanabilirdi; ancak Yaşlı Valentine’in kendisinin bir taklidi olarak birden ortaya çıkan bu genç güzelliğin bir an bile yanında olmak istemediği artık bir sır değildi. Ayrıca, Genç Val, Ender’in kusursuz meziyet hayaliyle yaratılmıştı. Kız sadece bağlantısız değil, aynı zamanda içtenlikle özgecildi ve başkalarının iyiliği için kendini feda etmeye oldukça istekliydi. Bu nedenle, Miro ne zaman uzay mekiğine adımım atsa, yoldaşı, güvenilir yardımcısı ve daimi desteği olarak Genç Val oradaydı.</p>

  <p>Ancak, arkadaşı değildi. Çünkü Miro, Val’in gerçekte ne olduğunu biliyordu: kılık değiştirmiş Ender. Bir kadın değil.</p>

  <p>Ve kızın ona karşı olan sevgi ve bağlılığı, Ender’in, sık sık denenmiş ve güvenilir, sevgi ve bağlılığıydı, ama Ender’in, onun değil. Kızın içinde kendisine ait bir şey yoktu. Bu nedenle Miro onun yoldaşlığına alışırken ve onunla şimdiye kadar hayatında kimseyle yapmadığı kadar gülüşüp şakalaşırken, kıza güvenmiyor ve ona karşı yol arkadaşlığından daha derin duygular hissetmek konusunda kendisini frenliyordu. Kız aralarındaki ilişki noksanını fark etmişse bile hiçbir şey söylememişti. Eğer bu onu üzmüşse de bunu hiç belli etmemişti.</p>

  <p>Belli ettiği şey, başarılarındaki mutluluğu ve kendilerini daha da zorlamaları konusundaki ısrarıydı. Daha başlangıçta, "Bir tek dünyaya harcayacak bir günümüz yok," demiş ve onları günde üç yolculuk yapacak çizelgede tutmuştu. Her üç yolculuktan sonra, çoktan uykuya dalmış ve sessiz Lusitania’ya dönmüşlerdi; gemide uyumuşlar ve sadece o gün bulunan yenidünyalarda kolonicilerin karşılaşmaları olası sorunları diğerleriyle, uyarmak adına, konuşmuşlardı. Ve günde üç tane çizelgesi sadece uygun gezegenlerle uğraştıklarında uygulanıyordu. Jane onları belirgin biçimde uygun olmayan -suya bağımlı ya da direy<a href="../Text/footnotes.xhtml#n5d" id="n5"><sup>(5)</sup></a> ve biteyi<a href="../Text/footnotes.xhtml#n6d" id="n6"><sup>(6)</sup></a> olmayan- bir gezegene götürdüğü zaman, hemen oradan ayrılarak bir sonraki dünyayı kontrol ediyorlardı, sonra bir sonrakini ve hiçbir şey doğru gitmiyormuş gibi gözüken böyle cesaret kırıcı günlerde, beş ya da altı gezegeni. Genç Val her geçen gün onları tahammüllerinin sınırına kadar zorluyordu ve Miro onun yolculukları konusundaki bu liderliğini kabul etmişti, çünkü bunun gerekli olduğunu biliyordu.</p>

  <p>Ancak, Miro'nun arkadaşının insan biçimi yoktu. Çünkü kız onun kulağındaki bir mücevherin içinde yaşıyordu. İlk uyandığı zaman zihnindeki fısıltı, onun seslendirmediği her şeyi duyan, daha kendisi farkına varmadan, daha kendisi duymadan tüm ihtiyaçlarım hisseden, Jane. Tüm düşüncelerini ve hayallerim paylaşan, sakatlık sürecinin en kötü günlerinde onunla beraber kalan, yenilenebileceği Dışarı’ya gitmesi için onu yönlendiren, Jane. En gerçek dostu ve yakında ölecek olan, Jane.</p>

  <p>Bu gerçek onların son sınırıydı. Jane ölecekti, sonra da bu ani yıldız uçuşlarının sonu gelecekti. Çünkü bir lastik toptan daha karmaşık olmayan bir şeyi bile Dışarı’ya ve sonra tekrar İçeri taşıyabilecek saf zihinsel başka bir varlık yoktu. Ve Jane’in ölümü doğal bir nedenle değil, Yıldızyolu Kongresi’nin böyle bir yıkıcı programın kendi programlarım kontrol edebildiğini, en azından onlara girebildiğini anlamaları ve sistematik olarak onları kapatmaları, bağlantılarını kesmeleri ve tüm yayın ağlarını temizlemeleri nedeniyle olacaktı. Kız, şimdiden devre dışı bırakılan ve ulaşamadığı bazı sistemlerin yaralarını hissediyordu. Yakında bir gün, yayınlanan şifreli mesajlar onu birdenbire ve tümüyle iptal edecekti. Ve o gittiği zaman Lusitania'dan alınıp başka bir dünyaya yerleştirilmeyenler, kapana kısılmış olarak, çaresizce, artık iyice yaklaşmış ve hepsini yok etmeye kararlı olan Lusitania Filosu'nun gelmesini bekleyeceklerdi.</p>

  <p>Bu, Miro'nun bütün çabalarına rağmen en yakın dostunun öleceği acımasız bir işti. Kendini Genç Val ile gerçek bir arkadaş olmaktan uzak tutmasının nedeni, kısmen - hayatının son günlerinde Miro'nun başka birine yakınlık duyduğunu Jane’in öğrenmesinin, ona karşı bir vefasızlık olacağını çok iyi bilmesiydi.</p>

  <p>Böylece, Miro'nun hayatı, yoğunlaşan zihinsel çaba, mekik aygıtının bulgularım incelemek, havadan alınan fotoğrafları taramak, mekiği güvensiz ve daha önceden incelenmemiş iniş alanlarına yönlendirmek ve sonunda -ama yeterince sık değil- kapıyı açarak yabancı havayı solumak gibi sonsuz bir çalışma programı içinde geçiyordu. Her yolculuğun sonunda ne yakınmaya ne de sevinmeye, hatta dinlenmeye bile vakit yoktu: kapıyı kapatır, söyleyeceğini söyler ve her şeye yeniden başlamak için Jane onları evlerine, Lusitania’ya geri getirirdi.</p>

  <p>Ancak, bu eve dönüşlerinde bir şey farklıydı. Miro kapıyı açtığı zaman, onu evlat edinen babası Ender, kendisi ve Genç Val için yiyecek hazırlayan pequeninolar, bilgilendirme isteyen her zamanki koloni liderleri yerine, karşısında kardeşleri Olhado ve Grego, kız kardeşi Elanora ve Ender’in kız kardeşi Valentine’i buldu. Yaşlı Valentine, hoş karşılamadığı genç ikiziyle kesinlikle karşılaşacağı bir yere bizzat mı gelmişti? Miro, Genç Val ile Yaşlı Valentine’in gözleri buluşmadan birbirlerine nasıl göz attıklarını ve birbirlerini görmek istemeyerek gözlerini nasıl kaçırdıklarım gördü. Yoksa öyle değil miydi? Daha çok Genç Val, Yaşlı Valentine'den öteye bakıyor gibiydi, çünkü kız erdemli davranarak yaşlı kadını incitmekten kaçınıyordu. Kuşkusuz, eğer Genç Val’in elinden gelse, Yaşlı Valentine’e acı vermektense isteyerek yok olmayı yeğlerdi. Ve bu mümkün olamayacağına göre, kız ikinci en iyi şeyi yapıyordu, bu da Yaşlı Valentine’in bulunduğu yerde mümkün olduğunca rahatsız etmeden kalmaktı.</p>

  <p>"Bu toplantı neden?" diye sordu, Miro. "Annem hasta mı?"</p>

  <p>"Hayır, hayır, herkesin sağlığı yerinde," dedi Olhado.</p>

  <p>"Kafa yapıları dışında," dedi Grego. "Annem son derece çılgın ve şimdi Ender de delirdi."</p>

  <p>Miro başını sallarken yüzünü buruşturdu. "Bir tahmin edeyim. Ender Filhosların arasına, ona katıldı."</p>

  <p>Grego ve Olhado hemen Miro'nun kulağındaki mücevhere baktılar.</p>

  <p>"Hayır, bana Jane söylemedi," dedi Miro. "Sadece Ender’i tanırım. Evliliğini çok ciddiye alıyor."</p>

  <p>"Evet, şey, bu arada liderlik boşluğu gibi bir şey bıraktı," dedi Olhado. "Kimsenin işini iyi yapmadığından değil. Demek istediğim sistem çalışıyor, hepsi bu. Fakat Ender, sistem çalışmayı kestiği zaman bize ne yapacağımızı söyleyen adamdı. Eğer ne demek istediğimi anlıyorsan."</p>

  <p>"Ne demek istediğini anlıyorum," dedi Miro. "Ve bunu Jane’in önünde konuşabilirsin. Yıldızyolları Kongresi, planlarında başarıya ulaştığı zaman kapatılacağını biliyor."</p>

  <p>"Bu ondan da karmaşık," dedi Grego. "İnsanların çoğu Jane’e yönelik tehlikeyi bilmiyor - bir bakıma çoğu onun var olduğunu bile bilmiyor. Ancak, tam kapasiteyle çalışılsa bile filo buraya gelmeden, pequeninolar bir yana, bütün insanları Lusitania'dan taşımanın bir yolunun olmadığını basit bir hesapla çıkartabilirler. Bu nedenle filo durdurulmadıkça bazılarının ölmek üzere burada bırakılacağını biliyorlar. Şimdiden, ağaçlar ve böcekler için yıldız gemilerinde onca yeri israf ettiğimizi söyleyenler var."</p>

  <p>"Ağaçlar" denirken, elbette babaağaçlar ve anaağaçlar değil, taşınabilir olan pequeninolar; "Böcekler" denirken de uzaya fazla işçi göndermeyerek fazla yer israf etmeyen Ana Kraliçe kastediliyordu. Fakat yerleşilen her dünya için, geniş bir pequenino ve en azından bir ana kraliçe ve başlangıç yapabilmesi için bir avuç işçi kontenjanı vardı. Her dünyada işin büyük kısmım yapan ve tarımı başlatan işçileri hızla üreten ana kraliçeye boş verilecekti; ağaçları yanlarına almayıp, "ekilmek" üzere - yavaş yavaş acılar içinde ölerek bir babaağaç ve bir anaağaç olarak kök salıp, pequenino yaşam çevrimini başlatmaları için her pequenino grubuna bir dişi ve bir erkek pequenino alınmasına da boş verilecekti. Hepsi -hepsinden daha çok son zamanlarda onlarla yoğun ilişkiler içinde olan Grego- türler arasındaki o nezaket yüzeyinin altında güçlü rekabet akıntıları olduğunu biliyordu.</p>

  <p>Ve bu sadece insanlar arasında değildi. Lusitania’da pequeninolar hâlâ insanlardan aşırı fazlayken, yeni kolonilerde insanlar çoğunluktaydı. Bugünlerde babaağaçların lideri olan Human, "Lusitania'yı yok etmeye gelen sizin filonuz," demişti. "Lusitania'daki her insan ölse bile insan ırkı devam edecek. Ana Kraliçe ve bizler için tehlikede olan türümüzün yaşamının devamı. Yine de, henüz başaramadığımız ustalığınız ve teknoloji bilgileriniz ve de ormanlarımızı yakmak için hâlâ yangın başlatma gücüne sahip olmanız nedeniyle, bir süre için o yenidünyalarda insanların hâkim olmasına izin vermeliyiz." Human bu son derece mantıklı sözleriyle kırgınlığını kibar bir dille ifade ederken, bir sürü pequenino ve babaağaç başka türlü konuşuyorlardı: "Çoğumuz ölecekken, bütün bu kötülükleri başımıza getiren insan istilacıların neredeyse tüm nüfuslarını kurtarmalarına neden izin verelim?"</p>

  <p>"Türler arasında kırgınlık yeni bir şey değil," dedi Miro.</p>

  <p>"Fakat şimdiye kadar bunu kontrol altında tutan Ender'imiz vardı," dedi Grego. "Pequeninolar, Ana Kraliçe ve insan nüfusunun çoğu Ender’i tarafsız bir hakem, güvenebilecekleri biri olarak gördüler. İşin başında o olduğu sürece, çıkarlarının korunacağını biliyorlardı."</p>

  <p>"Bu göçte yol gösteren tek iyi insan Ender değil," dedi Miro.</p>

  <p>"Bu bir tür güven meselesi, meziyet değil," dedi Valentine. "İnsan olmayanlar Ender’in Ölülerin Sözcüsü olduğunu biliyorlar. Başka hiçbir insan başka türlerle bu şekilde konuşmadı. Ancak yine de insanlar Ender’in Soykırımcı olduğunu biliyor - yani sayısız nesiller önce insan ırkı düşman tarafından tehdit edildiği zaman, onları durdurmak için harekete geçen ve insanlığı çok korktuğu yok edilmekten kurtaran oydu. Ender’in rolünü üstlenmeye hazır, eşit niteliklerde bir aday kesinlikle yok."</p>

  <p>"Bunun benimle ilgisi ne," diye Miro açıkça sordu. "Burada beni kimse dinlemez. Çevrem yok. Ayrıca Ender’in yerini kesinlikle alamam ve şu anda yorgunum, uykuya ihtiyacım var. Genç Val’e bakın, o da yorgunluktan yarı ölü bir halde."</p>

  <p>Bu doğruydu; kız zorlukla ancak ayakta durabiliyordu. Miro onu desteklemek için hemen uzandı; kız minnetle onun omzuna yaslandı.</p>

  <p>"Senin Ender’in yerini almam istemiyoruz," dedi Olhado. "Kimsenin onun yerini almasını istemiyoruz. Biz <i>onun</i> kendi yerini almasını istiyoruz."</p>

  <p>Miro güldü. "Onu ikna edebileceğimi mi sanıyorsunuz? Şurada kız kardeşi duruyor! Onu gönderin!"</p>

  <p>Yaşlı Valentine yüzünü buruşturdu. "Miro, o beni görmek istemez."</p>

  <p>"O zaman beni görmek isteyeceğim neden düşünüyorsunuz?"</p>

  <p>"Seni değil, Miro, Jane’i. Kulağındaki mücevheri."</p>

  <p>Kulağının içinden Jane’in "Çok meşguldüm. Bunu sana söylemenin önemli olduğunu düşünmedim," dediğini duydu.</p>

  <p>Ancak Miro, Ender daha önce onu devreden çıkardığı zaman Jane’i ne kadar perişan ettiğim biliyordu. Evet, kızın şimdi başka dostları vardı, ama olayın acısız olduğu anlamına gelmezdi bu.</p>

  <p>Yaşlı Valentine devam etti. "Eğer ona gider ve Jane ile konuşmasını sağlayabilirsen..."</p>

  <p>Miro başını salladı. "Mücevheri çıkarması - bunun kesin olduğunu görmüyor musunuz? Kendini annemi sürgünde izlemeye adamış. Ender taahhütlerinden asla geri dönmez."</p>

  <p>Hepsi bunun doğru olduğunu biliyordu. Aslında Miro’ya ihtiyaçları olan şeyi başaracağını gerçekten umarak değil, çaresizliğin son, güçsüz davranışı olarak geldiklerini biliyorlardı. "O zaman her şeyi oluruna bırakalım," dedi Grego. "Her şeyi karmaşaya sürüklenmeye bırakalım. Ve sonra türler arası savaş tarafından kuşatılmış olarak, filo geldiği zaman utanç içinde ölürüz. Bence Jane şanslı; filo buraya geldiğinde o ölmüş olacak."</p>

  <p>"Ona teşekkür ettiğimi söyle," dedi Jane.</p>

  <p>"Jane teşekkür ediyor," dedi Miro. "O kadar yumuşak kalplisin ki, Grego."</p>

  <p>Grego kızardı ama söylediği sözü geri almadı.</p>

  <p>"Ender Tanrı değil," dedi Miro. "Onsuz da elimizden gelenin en iyisini yapacağız. Ama şimdi yapabileceğim en iyi şey -"</p>

  <p>"Uyumak, biliyoruz," dedi Yaşlı Valentine. "Ancak, bu kez gemide değil. Lütfen. İkinizin de ne kadar tükenmiş olduğunuzu görmek hepimizi derinden üzüyor. Jakt taksiyi getirdi. Eve gel ve bir yatakta uyu."</p>

  <p>Miro, hâlâ uykulu şekilde omzuna yaslanmış olan Genç Val’e baktı.</p>

  <p>"Elbette, ikiniz birlikte," dedi Yaşlı Valentine. "Hepinizin sandığı kadar onun varlığından rahatsız olmuyorum."</p>

  <p>"Elbette olmuyorsun," dedi Genç Val. Yorgun kolunu uzattı ve aynı ismi taşıyan iki kadın el ele tutuştular. Miro, Genç Val’in yanından kayıp Yaşlı Valentine’in koluna girişini ve kendisi yerine ona yaslanışını izledi. Duyguları onu şaşırttı, iki kadın arasında düşündüğünden daha az gerilim olmasından ferahlık duyacağı yerde, kendini oldukça öfkeli buldu. Kıskançlık öfkesi, evet, bu oydu. <i>Bana</i> yaslanıyordu, demek istedi. Bu nasıl bir çocukça tepkiydi?</p>

  <p>Sonra, Miro onların yürüyerek uzaklaşmasını izlerken, görmemesi gereken bir şey gördü - Valentine’in titremesini. Bu ani bir ürperme miydi? Gece <i>serindi.</i> Fakat hayır, Miro Yaşlı Valentine’i titreten şeyin gecenin havası değil, genç ikizinin dokunuşu olduğuna emindi.</p>

  <p>"Haydi, Miro," dedi Olhado. "Seni uçan arabaya, sonra da Valentine’in evindeki yatağa atalım."</p>

  <p>"Yolda yiyecek için duracak bir yer var mı?"</p>

  <p>"Jakt’ın evi," dedi Elanora, "orada her zaman yiyecek vardır."</p>

  <p>Uçan araba onları insan şehri Milagre'ye götürürken, halen hizmet görmekte olan düzinelerce yıldız gemisinin yarandan geçtiler. Göç işi gece paydos etmiyordu. Stevedoresler -çoğu pequeninolar- taşınacak malzeme ve teçhizatı yüklüyorlardı. Peş peşe kalkan kabinlerde boş kalan her yeri doldurabilmek için aileler kuyruklarda yavaş yavaş ilerliyorlardı. Bu gece Dışarı’ya ve tekrar İçeri'ye kutu taşıyacak olan Jane’e dinlenme yoktu. Diğer dünyalarda yeni evler yükseliyor ve yeni tarlalar sürülüyordu. Bu diğer yerlerde gündüz müydü, yoksa gece mi? Hiç fark etmezdi. Bir bakıma şimdiden başarılı olmuşlardı - yenidünyalar kolonize edilmişti ve hoşa gitsin veya gitmesin, her dünyanın bir kovanı, yeni bir pequenino ormanı ve bir insan köyü vardı.</p>

  <p>Eğer Jane bugün ölse, diye düşündü, Miro, filo yarın gelip bizi paramparça etse bile, oluşun büyük düzeninde ne fark eder ki? Tohumlar rüzgâra saçılmış halde; en azından bazıları kök salacak. Eğer ışıktan hızlı yolculuk Jane ile birlikte ölürse, bu bile belki daha iyi olacak, çünkü dünyalardan her birini kendi başının çaresine bakmak zorunda bırakacak. Kuşkusuz, bazı koloniler başarısız olup yok olacaklar. Bazılarında savaşlar olacak ve belki de orada türlerden biri ya da diğeri silinip gidecek. Fakat her dünyada ölen ya da yaşayan aynı tür olmayacak ve bazı dünyalarda da barış içinde yaşamanın yolunu bulacağız. Bütün bunların bize kalan kısmı, ayrıntılar. Şu veya bu bireyin yaşaması veya ölmesi, elbette önemli; fakat türlerin hayatta kalması kadar değil.</p>

  <p>Bazı düşüncelerini içinden seslendiriyor olmalıydı, çünkü Jane onları yanıtladı. "Sadece gözler ve kulaklardan ibaret abartılmış bir bilgisayar programı mıyım? Benim kalbim veya beynim yok mu? Beni gıdıkladığın zaman gülmüyor muyum?"</p>

  <p>Miro sadece Jane’in işitebileceği sözcükleri biçimlendirebilmek için dilini, dudaklarını ve dişlerini sessizce oynattı.</p>

  <p>"Açıkçası, hayır."</p>

  <p>"Fakat öldüğüm zaman, türümün her varlığı da ölecek," dedi Jane. "Bunun kozmik bir önemi olduğunu düşünürsem beni bağışla. Ben senin gibi kendini inkâr eden biri değilim, Miro. Kendimi ödünç alınmış bir zamanda yaşıyormuş gibi görmüyorum. Kesin niyetim, sonsuza kadar yaşamak, bu nedenle daha aşağı bir şey düş kırıklığı olur."</p>

  <p>"Bana ne yapmam gerektiğini söyle, onu yapayım," dedi Miro. "Eğer gerekirse seni kurtarmak için ölürüm."</p>

  <p>"Neyse ki, ne olursa olsun er geç öleceksin," dedi Jane. "Ölerek, yaşayan diğer canlı yaratıkların yüzleşmek zorunda kaldıkları kötü kaderle karşılaşmayacak olmam, tek tesellim. Şu uzun yaşayan ağaçlar bile. Anılarım nesilden nesile aktaran Ana Kraliçe bile. Ama ben, ne yazık, çocuğum olmayacak. Nasıl olabilir ki? Ben sadece akıldan ibaret olan bir yaratığım. Zihinsel çiftleşmeyle ilgili bir kural yok."</p>

  <p>"Bu da çok kötü," dedi Miro, "çünkü bahse girerim ki sanal sekste müthiş olurdun."</p>

  <p>"En iyisi," dedi Jane.</p>

  <p>Sonra, bir süre sessizlik oldu.</p>

  <p>Ancak, Milagre’nin dış mahallelerinde yeni bir bina olan Jakt'ın evine yaklaştıkları zaman Jane yeniden konuştu. "Unutma, Miro, Ender kendisine ne yapmış olursa olsun, Genç Valentine konuştuğu zaman, konuşan Ender’in aiûasıdır."</p>

  <p>"Peter'le aynı," dedi Miro."Şimdi ortada güzel bir şey var. Şöyle desek, Genç Val, tatlı haliyle kesinlikle hiçbir şeyin dengeli bir görüntüsünü temsil etmiyor. Ender onu kontrol edebilir, fakat kız Ender <i>değil."</i></p>

  <p>"Ortada neredeyse bir sürü Ender var, değil mi?" dedi Jane. "Ve görünüşe göre bir sürü de ben varım, en azından Yıldızyolu Kongresi’nin fikrine göre."</p>

  <p>"Çok kalabalığız," dedi Miro. "Ama hiçbir zaman yeterince değil."</p>

  <p>Eve ulaştılar. Miro ve Genç Val içeri götürüldüler. Biraz yemek yediler; yataklarına uzandıkları an uyudular. Miro, seslerin gecenin geç saatlerine kadar devam ettiğinin farkındaydı, çünkü iyi uyuyamamış, böylesine yumuşak bir yatakta bile kendini rahatsız hissederek sık sık uyanmıştı. Belki de, tıpkı nöbet yerini terk eden bir askerin kendisini suçlu hissetmesi gibi, görevinden uzakta olmanın verdiği rahatsızlıktı bu.</p>

  <p>Yorgunluğuna rağmen, Miro geç saatlere kadar uyumadı. Aslında uyandığı zaman gökyüzü dışarıda güneşin ufkun üstündeki şafak öncesi sızıntısıyla hâlâ loştu. Her zaman yaptığı gibi yatağında hemen doğruldu, uyku sersemliğini üstünden atıncaya kadar keyifsizce durdu. Üstüne bir şey geçirdi, koridora çıkarak tuvaleti buldu ve idrar kesesini boşalttı. Dışarı çıktığı zaman mutfaktan gelen sesleri işitti. Ya dün geceki konuşmalar hâlâ devam ediyordu, ya da erken kalkan başka sinirli kişiler sabah sessizliğini hiçe sayıp, şafağın ümitsizliğin karanlık saatleri olduğunu unutmuş, çene çalıyorlardı.</p>

  <p>İçeri girip bu tartışan seslerden kurtulmak için açık kapısının önünde durdu ve o zaman bu seslerden birinin Genç Val’e ait olduğunu fark etti. Sonra diğerinin de Yaşlı Valentine’e ait olduğunu anladı. Hemen dönerek mutfağa gitti ve tekrar kapı eşiğinde durakladı.</p>

  <p>Gerçekten, iki Valentine masaya karşılıklı oturmuştu, fakat birbirlerine değil, Yaşlı Valentine’in meyve konsantrelerinden birini yudumlarlarken ikisi de dışarı bakıyorlardı.</p>

  <p>Yaşlı Valentine başını kaldırmadan, "Bir tane ister misin, Miro?" dedi.</p>

  <p>"Ölüm döşeğimde bile olsam içmem," dedi Miro. "Rahatsız etmek istememiştim."</p>

  <p>"İyi," dedi Yaşlı Valentine.</p>

  <p>Genç Val yine konuşmadı.</p>

  <p>Miro mutfağa girdi, lavaboya giderek kendine, koca bir yudumda bitirdiği, bir bardak su doldurdu.</p>

  <p>"Sana banyodakinin Miro olduğunu söylemiştim," dedi Yaşlı Valentine. "Kimsenin vücudu bir günde bu tatlı çocuk kadar su istemez."</p>

  <p>Miro kıkırdadı, ama Genç Val’in güldüğünü duymadı.</p>

  <p>"Konuşmanızı engelliyorum," dedi Miro. "Gideyim."</p>

  <p>"Kal," dedi Yaşlı Valentine.</p>

  <p>"Lütfen," dedi Genç Val.</p>

  <p>"Hangi lütfen," diye sordu Miro. Kıza dönerek sırıttı.</p>

  <p>Kız ayağıyla ona doğru bir iskemle itti. "Hanımefendi ve ben ikizlik durumumuz hakkında konuşuyorduk."</p>

  <p>"Benim sorumluluğumun," dedi Yaşlı Valentine, "daha önce ölmek olduğuna karar verdik."</p>

  <p>"Tam tersine," dedi Genç Val. "Gepetto'nun Pinokyo'yu gerçek bir çocuk istediği için yaratmadığına karar verdik. Her zaman bir kukla istemişti. Gerçek çocuk olayı tümüyle Gepetto'nun tembelliğiydi. Kuklanın dans etmesini istediği halde - iplerle uğraşmak gibi bir sıkıntıya girmek istemiyordu."</p>

  <p>"Sen Pinokyo oluyorsun," dedi Miro. "Ve Ender..."</p>

  <p>"Kardeşim seni yapmaya çalışmadı," dedi Yaşlı Valentine. "Ve seni kontrol etmek de istemedi."</p>

  <p>"Biliyorum," diye fısıldadı Genç Val ve birden gözleri yaşlarla doldu.</p>

  <p>Miro elini kızın masadaki elinin üstüne koymak için uzattı, ama kız hemen ellerini çekti. Hayır, onun dokunuşundan kaçmıyordu, sadece gözlerinden dökülen rahatsız edici yaşları silmek için ellerini yukarı kaldırmıştı.</p>

  <p>"Elinden gelse ipleri keserdi, biliyorum," dedi Genç Val. "Miro'nun yaşlı ve sakat vücuduna yaptığı gibi."</p>

  <p>Miro bunu gayet net hatırlıyordu. Bir an, yıldız gemisinde oturmuş, o güçlü, genç ve sağlıklı kusursuz görüntüsüne bakarken; bir sonraki an kendisinin, o görüntü sanki her zaman o görüntü olmuştu, sakat, çarpık, beyin özürlü uyarlamasına bakıyordu. Ve o bakarken sevilmeyen, istenmeyen vücut, toza dönüşmüş ve yok olmuştu.</p>

  <p>"Benim eski kendimden nefret ettiğim kadar," dedi Miro, "onun senden nefret ettiğini sanmıyorum."</p>

  <p>"Benden nefret etmek zorunda değil. Zaten senin eski vücudunu da öldüren nefret değildi. "Genç Val onun gözlerine bakmadı. Birlikte dünyaları keşfederek geçirdikleri onca saat boyunca bu kadar kişisel şeyleri hiç konuşmamışlardı. Kız, ikisinin birlikte yaratıldıkları o anı onunla konuşmaya hiç cesaret edememişti. "Kendin içindeyken eski vücudundan nefret ediyordun, fakat doğru vücuduna geçer geçmez, sadece eskisiyle ilgini kestin. O artık bir parçan değildi. Aiûanın ona karşı bir sorumluluğu yoktu. Ve onu bir arada tutacak bir neden olmadığından - hop, sansar yok oldu."</p>

  <p>"Tahta bebek," dedi Miro. "Şimdi de sansar. Başka neyim ben?"</p>

  <p>Yaşlı Valentine onun güldürme girişimine aldırmadı. "Demek, Ender’in seni ilginç bulmadığım söylüyorsun?"</p>

  <p>"Beni takdir ediyor," dedi Genç Val. "Fakat beni donuk buluyor."</p>

  <p>"Evet, eh, beni de," dedi Yaşlı Valentine.</p>

  <p>"Bu saçma," dedi Miro.</p>

  <p>"Öyle mi?" diye sordu, Yaşlı Valentine. <i>"Beni</i> asla bir yere izlemedi. Her zaman onu izleyen ben oldum. Bence Ender hayatta bir görev arıyordu. Çocukluğunu bitiren o korkunç olaya denk büyüklükte bir şey. <i>Ana Kraliçe</i>'yi yazmanın bunu sağlayacağım düşündü. Sonra da benim yardımımla <i>Hegemon'</i>u yazdı ve bunun yeterli olduğunu düşündü, ama değildi. Durmadan, tüm dikkatini verebileceği bir şey aradı ve her zaman bulmaya devam etti; ya da bir hafta veya bir ay için bulabildi, fakat kesin olan bir şey vardı, <i>ben</i> hiçbir zaman onun dikkatini çeken şey olmadım, çünkü yolculuk ettiği o milyarlarca mil ve üç bin yıl boyunca ben oradaydım. Yazdığım o tarihler - bu, tarihe karşı büyük bir sevgi duyduğumdan değil, onun çalışmasına yardım etmek içindi. Yazı tarzım Peter'ın çalışmalarına yardımcı olmuştu. Bitirdiğim zaman, birkaç saatlik okuma ve tartışma süresince Ender’in ilgisini çekebildim. Ancak bu da her defasında daha az tatmin edici oluyordu, çünkü onun ilgisini çeken <i>ben</i> değildim, yazmış olduğum kitaptı. Sonunda bana tüm kalbini veren bir adam buldum ve onunla kaldım. Büyümekte olan kardeşim bensiz yoluna devam edip bütün kalbini kaptırdığı bir aile buldu ve böylece ikimiz de ayrı gezegenlerde, ama sonunda birbirimizin yanında olmadan birlikte olduğumuz zamandan daha mutluyduk."</p>

  <p>"O zaman neden ona geri döndün?" diye sordu Miro.</p>

  <p>"Onun için gelmedim. Sizin için geldim." Yaşlı Valentine gülümsedi. "Yok edilme tehlikesi içinde olan bir dünya için geldim. Ancak, hiçbir zaman bana ait olmadığını bilsem de, Ender’i gördüğüme memnundum."</p>

  <p>"Bu senin nasıl hissettiğin hakkında kusursuz bir tanımlama olabilir," dedi Genç Val. "Fakat bir düzeye kadar dikkatini çekmiş olmalısın. Ben varım, çünkü sen her zaman onun kalbindeydim"</p>

  <p>"Belki bir çocukluk fantezisi, ben değil."</p>

  <p>"Bak bana," dedi Genç Val. "Onun beş yaşında evinden alınıp savaş okuluna gönderildiği zaman sahip olduğun vücut bu mu? Bu, o yaz North Carolina'daki gölün kıyısında tanıdığı genç kız mı? Büyüdüğün zaman bile dikkatini çekmiş olmalısın, çünkü onun seninle ilgili hayali benim olmam için değişti."</p>

  <p>Yaşlı Valentine kederle, "Sen, birlikte <i>Hegemon</i> üstünde çalıştığımız zamanki gibisin," dedi."</p>

  <p>"Bu kadar yorgun muydun?" diye sordu, Genç Val.</p>

  <p><i>"Ben</i> yorgunum," dedi Miro.</p>

  <p>"Hayır, değilsin," dedi Yaşlı Valentine. "Sen gücün simgesisin. Hâlâ güzel ve yeni vücudunu kutluyorsun, oysa ikizimin kalbi yorgun."</p>

  <p>"Ender’in ilgisi her zaman bölünmüş durumdaydı," dedi Genç Val. "Onun anılarıyla doluyum, anlıyor musunuz - ya da daha ziyade onun sahip olmam gerektiğini bilinçsizce düşündüğü anılarla doluyum, ama elbette bunların hepsi <i>onun</i> buradaki dostumla ilgili olarak hatırlayabildiklerinden ibaret ve bunun da anlamı tüm hatırladıklarım Ender'le birlikte olan yaşamım. Ve her zaman kulağında olan Jane, ölümlerini konuştuğu insanlar, talebeleri, kozasındaki Ana Kraliçe ve diğerleri. Fakat bunların hepsi gençlik ilişkileriydi. Tıpkı her gezgin efsane kahramanı gibi bir yerden diğerine gitti, başkalarını değiştirdi ama kendisi değişmeden kaldı; sonunda buraya gelip kendini tümüyle bir başkasına verinceye kadar. Sen ve ailen, Miro. Novinha. İlk kez başka insanlara duygusal olarak onu parçalama gücünü veriyordu ve bu hem heyecan hem de acı vericiydi, fakat bunu bile güzelce idare etti çünkü o güçlü bir adam ve güçlü adamlar daha fazlasına da katlanır. Ancak, şimdi bu tümüyle başka bir şey. Peter ve ben, ondan ayrı bir hayatımız yok. Novinha'yla beraber olan kısmının mecaz; Peter ve benimle olan kısmının da gerçek olduğunu söyleyebiliriz. O <i>biziz.</i> Ve aiûası yeterince büyük değil, o kadar güçlü ve bereketli değil, ona bağlı üç hayata eşit paylar vermeye yeterli dikkati yok. Bunu hemen anladım, şey olur olmaz... ne desek, yaratılmak? İmal edilmek?"</p>

  <p>"Doğmak," dedi Yaşlı Valentine.</p>

  <p>Miro ufak bir ironi dokundurmasıyla, "Sen gerçekleşen bir rüyaydın," dedi.</p>

  <p>"Üçümüzü birden taşıyamaz. Ender, Peter ve ben. Birimiz solacak. En azından birimiz ölmek zorunda. Ve bu da benim. Başından beri ölecek olanın ben olduğunu biliyorum."</p>

  <p>Miro onu teselli etmek istedi. Fakat iyi sonuçlanmış benzer durumları hatırlatmadan birini nasıl teselli edebilirdiniz ki? Bu olayda ise anımsatılabilecek başka bir durum yoktu.</p>

  <p>"Sorun şu ki, içimde Ender’in aiûasının hangi parçası varsa, yaşamaya kesinlikle kararlı. Ölmek istemiyorum. Bu nedenle onun ilgisinin bir parçasının üzerimde olduğunu biliyorum: ölmek istemiyorum."</p>

  <p>"O zaman git ona," dedi Yaşlı Valentine. "Konuş onunla."</p>

  <p>Genç Val bir baykuş gibi acı bir kahkahayla güldü ve dışarı baktı. "Lütfen baba, izin ver yaşayayım," dedi, bir çocuk sesi taklidiyle. "Bu onun bilinçli olarak kontrol ettiği bir şey olmadığından, suçluluk duygusuyla ıstırap çekmekten başka ne yapabilir ki? Ayrıca neden kendini suçlu hissetsin? Eğer varlığını sona ererse, bu kendimin bana değer vermemesi nedeniyle olacak. O, <i>ben'</i>im. Tırnaklarımız uçlarının ölü kısımlarım kestiğiniz zaman kendilerini kötü hissederler mi?"</p>

  <p>"Fakat onun ilgisi için çabalıyorsun," dedi Miro.</p>

  <p>"Yaşanabilir dünyaları araştırmanın onu ilgilendirebileceğini ummuştum. Kendimi o işe verdim, heyecan duymaya çalıştım; ama gerçek şu ki, bu iş tümüyle sıradan. Önemli, fakat sıradan, Miro."</p>

  <p>Miro başını salladı. "Oldukça doğru. Jane dünyaları buluyor. Biz sadece onları inceliyoruz."</p>

  <p>"Ve artık yeterli sayıda dünya ve koloni var. İki düzine - Lusitania yok edilse bile, pequeninolar ve ana kraliçeler artık ölmeyecek. Sıkıntı dünya sayısında değil, yıldız gemilerinin sayısında. Bu nedenle çabamız artık Ender’in ilgisini çekmiyor. Ve vücudum bunu biliyor. Vücudum kendisine ihtiyaç duyulmadığını biliyor."</p>

  <p>Uzandı ve avucuyla saçından büyük bir demet kavrayıp çekti -sertçe değil, hafifçe- ve saçlar kolayca elinde kaldı. Ayrılırken hiçbir acı vermeyen büyük bir saç tutamı. Saçları masanın üstüne bıraktı. Orada, bedeninden ayrılmış bir organ gibi tuhaf, imkânsız bir şekilde kaldılar. "Sanırım," diye fısıldadı, "eğer dikkatli olmazsam, aynı şeyi parmaklarıma da yapabilirim. Daha yavaşça, fakat azar azar, tıpkı senin eski vücudun gibi toza dönüşeceğim, Miro. Çünkü Ender benimle ilgilenmiyor. Peter bir yerlerde, bir dünyada gizemlerle uğraşıyor ve politik savaşlar yapıyor. Ender sevdiği kadına tutunmak için çabalıyor. Oysa ben..."</p>

  <p>Kızın kafasından kopan saçların onun ıstırabını, yalnızlığını, kendini reddetmesini ortaya çıkardığı o anda, Miro şimdiye kadar düşünmek istemediği bir şeyin farkına vardı: birlikte dünyadan dünyaya yolculuk yaptıkları o haftalar boyunca kıza âşık olmuştu ve onun bu mutsuzluğu, kendi mutsuzluğuymuş gibi onu üzüyordu. Belki de kendisinindi, kendisinden tiksinmesinin anısıydı. Fakat sebep ne olursa olsun, ona sadece bir acımadan daha derinmiş gibi geliyordu. Bu bir tür arzuydu. Evet, bu bir tür sevgiydi. Eğer bu güzel genç kadın, bu zeki, yetenekli ve becerikli genç kadın, kendi kalbi tarafından reddedilecekse, Miro'nun kalbinde onu içine almaya yeterli yer vardı. Bu düşünceyi kafasında ilk kez oluşturduğu andan itibaren, günlerce, haftalarca farkına varmadan böyle hissettiğini anladı; ancak Genç Valentine için bir Ender olamayacağım bilerek, "eğer Ender sen olmayacaksa, bırak ben olayım," diye çaresizce haykırdı.</p>

  <p>Yine de sevgi, Genç Val’e Ender’in yaptığı etkiyi yapmaz mıydı? Bu, kızın hayatta kalmasına yetecek kadar, onu güçlendirecek kadar, Ender’in ilgisini çeker miydi?</p>

  <p>Miro uzandı ve onun kopmuş saçlarını aldı, parmaklarının etrafına doladı ve halkaları elbisesinin cebine koydu. "Senin solarak kaybolmanı istemiyorum," dedi. Bunlar onun için cesur sözlerdi.</p>

  <p>Genç Val onu tuhaf bir ifadeyle baktı. "Hayatının büyük aşkının Quanda olduğunu sanıyordum."</p>

  <p>"O artık orta yaşlı bir kadın," dedi Miro. "Evli ve mutlu, ailesiyle birlikte. Eğer hayatımın büyük aşkı artık var olmayan bir kadın olsa ve yok olurken bile beni istemese, üzücü olurdu."</p>

  <p>"Teklif etmen büyük incelik," dedi Genç Val. "Fakat yaşamıma aldırmasını sağlamak için birbirimize âşık olmuş gibi davranarak Ender’i aldatabileceğimizi sanmıyorum."</p>

  <p>Kızın sözleri Miro'yu kalbinden hançerledi, çünkü Genç Val onun açıklamasının ne kadarının merhametten geldiğini kolayca görmüştü. Yine de hepsi oradan gelmemişti; çoğu zaten bilinçaltı düzeyinin tam altında kımıldanıyor, dışarı çıkmak için fırsat kolluyordu. "Kimseyi aldatmayı düşünmüyordum," dedi Miro. Kendimin dışında, diye düşündü. Çünkü Genç Val kesinlikle bana âşık olamaz. Ne de olsa o gerçek bir kadın değil. O, Ender.</p>

  <p>Fakat bu saçmaydı. Kızın vücudu bir kadın vücuduydu ve eğer vücuttan değilse, sevgi tercihi nereden geliyordu? Aiûada erkek ve dişi diye bazı şeyler mi vardı. Et ve kemikten oluşmadan önce erkeksi miydi, yoksa kadınsı mı? Eğer öyleyse bu, aiûaların düzgün bir şekilde oğlanlar ve kızlar diye ayrılan atomlar, moleküller, kayalar, yıldızlar, ışık ve rüzgârdan oluştuğu anlamına mı geliyordu? Saçmalık. Ender’in aiûası bir kadın olabilirdi, şimdi sevebildiği gibi bir erkek vücudunda ve bir erkeğin izleyeceği yoldan kolayca bir kadın gibi de sevebilirdi. Miro'nun öz annesi. Genç Val’i ona öyle acıyarak baktıran, kızdaki bir noksanlık değildi. Miro'nun içindeki bir noksanlıktı. Vücudu iyileşmiş olmasına rağmen o bir kadının - ya da en azından bu kadının, şu anda tüm kadınlar arasında en çok arzu edilenin- sevebileceği, sevmek isteyebileceği, ya da kazanmak isteyebileceği bir adam değildi.</p>

  <p>"Buraya gelmemeliydim," diye mırıldandı. Masadan uzaklaştı ve iki uzun adımda odayı terk etti. Koridoru hızla geçti ve bir kez daha odasının kapı eşiğinde durdu. Onların seslerini işitti.</p>

  <p>"Hayır, ona gitme," dedi Yaşlı Valentine. Sonra daha alçak bir sesle bir şeyler. Sonra, "Yeni bir vücuda sahip olabilir, fakat kendisine karşı olan nefreti asla iyileşmedi."</p>

  <p>Genç Val'den bir mırıltı geldi.</p>

  <p>"Miro yürekten konuştu," diye Yaşlı Valentine kıza güven verdi. "Bu yaptığı çok cesur ve yalın bir davranıştı."</p>

  <p>Genç Val yeniden Miro'nun duyamayacağı kadar alçak bir sesle konuştu.</p>

  <p>"Nasıl bilebilirsin?" dedi Yaşlı Valentine. "Anlaman gereken şu, birlikte çok uzun bir yolculuk yaptık, bence o uçuşta bana bir parça tutuldu."</p>

  <p>Bu belki de doğruydu. Bu kesinlikle doğruydu. Miro bunu kabul etmek zorundaydı. Genç Val’e karşı olan duygularından bazıları, gerçekten Yaşlı Valentine’e karşı olan duygularıydı ve kesinlikle erişilmez olan bir kadından, en azından ulaşabileceğini umduğu bu genç kadına aktarılmışlardı.</p>

  <p>Şimdi ikisinin de sesi, Miro'nun sözcüklerini bile seçemediği bir düzeye inmişti. Fakat Miro yine de eli sımsıkı kapı tokmağını kavramış, birbirine çok benzeyen ama her birini çok iyi tanıdığı o iki melodik sesi dinleyerek durdu. Sonsuza kadar mutlulukla dinleyebileceği bir müzikti bu.</p>

  <p>Yaşlı Valentine birden yüksek sesle, "Eğer bu evrende Ender'e benzeyen bir kişi varsa," dedi "O Miro'dur. Masum insanları kurtarmak uğruna kendini sakatladı. Henüz iyileşmedi."</p>

  <p>Bunu duymamı istedi, diye Miro düşündü. Burada durduğumu ve dinlediğimi bilerek yüksek sesle konuştu. Yaşlı cadı kapının kapanma sesini dinliyordu, bu sesi duymadığından onları işitebileceğimi biliyordu ve kendimi görebilmem için bana bir yol göstermeye çalıştı. Fakat ben Ender değilim. Ben sadece Miro'yum, eğer hakkımda böyle şeyler söylüyorsa, bu sadece onun benim kim olduğumu bilmediğinin kanıtı.</p>

  <p>Kulağının içinde bir ses konuştu. "Oh, böyle kendine yalan söylemeye devam edeceksen, kapat çeneni."</p>

  <p>Elbette, Jane her şeyi duymuştu. Düşüncelerini bile, çünkü alışık olduğu gibi, dudakları, dili ve dişleri tarafından bilinçli düşünceleri tekrar ediliyordu. Dudaklarını oynatmadan düşünemezdi bile. Kulağına takılmış Jane ile uyanma saatlerini hiç kapanmayan bir günah çıkarma hücresinde geçiriyordu.</p>

  <p>"Demek kızı seviyorsun," dedi Jane. "Neden olmasın? Demek Ender, Valentine, Quanda ve kendine yönelik duyguların nedeniyle güdülerin karmaşık. Ne olmuş yani? Hangi aşk saf, hangi âşık az karmaşık olmuştur ki? Kızı dişi bir şeytan olarak düşün. Ona âşık olursun, o da kollarında yok olur."</p>

  <p>Jane’in alaycı sözleri öfkelendirici ve eğlendiriciydi. Miro odasına girdi ve yavaşça kapıyı kapadı. Sonra Jane’e fısıldadı. "Sen sadece kıskanç yaşlı bir cadısın, Jane. Sadece sana ait olmamı istiyorsun."</p>

  <p>"Haklı olduğuna eminim," dedi Jane. "Eğer Ender beni gerçekten sevseydi. Dışarı’da çok verimli olduğu sırada <i>benim</i> insan vücudumu yaratmış olurdu. Sonra da seni ayartmayı deneyebilirdim."</p>

  <p>"Zaten tüm kalbime sahipsin," dedi Miro. "Olduğu gibi."</p>

  <p>"Öyle yalancısın ki," dedi Jane. "Ben sadece konuşan bir randevu defteri ve hesap makinesiyim, sen de bunu biliyorsun."</p>

  <p>"Fakat çok, haddinden çok zenginsin," dedi Miro. "Seninle paran için evlenirim."</p>

  <p>"Bu arada," dedi Jane. "Kadın bir konuda yanılıyor."</p>

  <p>Miro Jane’in kastettiği kadının hangisi olduğunu merak ederek, "Hangi konuda?" diye sordu.</p>

  <p>"Dünyaları keşfetmek işini tamamlamış değilsiniz. Ender bununla hâlâ ilgilensin veya ilgilenmesin -bence ilgileniyor, çünkü kız <i>henüz</i> toza dönüşmedi- domuzcuklar ve böcekleri kurtarmak için yeterli gezegen bulundu diye iş sona ermedi."</p>

  <p>Jane onlar için küçültücü ve aşağılayıcı eski terimleri kullanırdı. Miro onun insanlar için aşağılayıcı terimleri olup olmadığım genellikle merak eder, ama sormaya cesaret edemezdi. Ancak, zaten kızın yanıtının ne olacağım bildiğim sanıyordu. "'İnsan' sözcüğü zaten aşağılayıcı," diyecekti kız.</p>

  <p>"O zaman hâlâ ne arayıp duruyoruz?" diye sordu Miro.</p>

  <p>"Ben ölmeden önce bulabileceğimiz her dünyayı," dedi Jane.</p>

  <p>Miro tekrar yatağına uzanırken bunu düşündü. Yatağında defalarca kıpırdayıp dönerken bunu düşündü. Sonra kalktı, elbisesini giydi ve aydınlanan gökyüzünün altında işlerine giden -bazıları onu tanıyan, bazılarıysa onun adını duyan- diğer erkencilerle birlikte yola koyuldu. O tuhaf Riberia ailesinin bir oğlu olarak <i>ginâsioda</i> pek fazla çocukluk arkadaşı olmamıştı; hem zeki hem de utangaç olduğundan <i>colegioda</i> o delişmen gençlik arkadaşlarından çok az edinmişti. İnsan kolonisinin mühürlü çevresini delip geçmesi sonucu beyin özürlü olmadan önce tek kız arkadaşı Quanda olmuştu ve bu olaydan sonra kızı görmeyi reddetmişti. Sonra Valentine ile buluşmak için dışarı yaptığı yolculuk, onunla doğduğu dünya arasındaki kırılgan birkaç bağı da zedelemişti. Bu yolculuk onun için yıldız gemisinde geçen birkaç ay olmuştu, fakat geri döndüğü zaman yıllar geçmişti ve artık annesinin en genç çocuğuydu; hayata başlamamış olan tek çocuk. Bir zamanlar izlediği çocuklar, ona gençliklerinden tatlı bir araymış gibi davranan yetişkinler olmuşlardı. Sadece Ender değişmemişti. Ne olursa olsun. Ender hep aynıydı.</p>

  <p>Bu hâlâ doğru olabilir miydi? Miro'nun annesi sonunda yaşamdan vazgeçtiği için bir manastırda saklanan, kriz zamanı kendini kilitleyen, hâlâ aynı adam olabilir miydi? Miro, Ender’in hayatının ancak ana hatlarını biliyordu. Henüz beş yaşındayken ailesinden alınmıştı. Yörüngedeki Savaş Okulu'na getirilmiş ve böcekler denen acımasız istilacılara karşı insanlığın en son umudu olarak seçkinleşmişti.</p>

  <p>Sonra, ileri eğitim göreceği söylenerek Eros'taki filo komutanlığına getirilmiş, fakat farkına varmadan orada ışık yılları uzaktaki gerçek filolara kumanda etmiş, emirleri ansible ile nakledilmişti. Parlak bir yönetimle, sonunda böceklerin ana dünyasını yok eden vicdansızca bir davranışla bu savaşı kazanmıştı. Ancak bunun bir oyun olduğunu sanmıştı.</p>

  <p>Bunun bir oyun olduğunu sanmasına rağmen, oyunların gerçeğin bir taklidi olduğunu biliyordu. Oyunda ağza alınamayacak olanı yeğlemişti; bunun anlamı, en azından Ender için, oyun gerçeğe dönüştüğü zaman kendisinin suçsuz olmadığıydı. Her ne kadar son Ana Kraliçe onu affetmiş ve kendini olduğu gibi kozalıyarak Ender’in korumasına teslim etmişse de, Ender kendisini bu olayın etkisinden kurtaramamıştı. O sadece yetişkinlerin onu yönlendirdiği şeyleri yapan bir çocuktu; ama kalbinin bir yerinde, çocukların da gerçek insan olduklarını ve bir çocuğun davranışlarının gerçek davranışlar olduğunu, hatta bir çocuk oyununun bile törel değerlerden ayrı tutulamayacağını biliyordu.</p>

  <p>Böylece, daha güneş doğmadan, Miro kendini Ender’in karşısında, şu anda sabah serinliği nedeniyle nemli, fakat az sonra güneş ışığıyla yıkanacak bir noktadaki taş bir sırada karşılıklı otururken buldu ve Miro bu değiştirilemeyen, değişmeyen adama şunları söylüyordu. "Andrew Wiggin, kendini sinsice, korkakça çarmıha germenin dışında, bu manastır meselesi de ne oluyor?"</p>

  <p>"Ben de seni özledim, Miro," dedi Ender. "Ancak, yorgun görünüyorsun. Daha çok uykuya ihtiyacın var."</p>

  <p>Miro içini çekti ve başını salladı. "Söylemek istediğim bu değildi. Seni anlamaya çalışıyorum, gerçekten. Valentine sana benzediğimi söylüyor."</p>

  <p>"Gerçek Valentine’i mi kastediyorsun?" diye sordu Ender.</p>

  <p>"İkisi de gerçek," dedi Miro.</p>

  <p>"Eh, eğer senin gibiysem, o zaman kendini incele ve bulgularını bana anlat."</p>

  <p>Miro, Ender’in gerçekten bunu kastetmiş olup olmadığını merak ederek ona baktı.</p>

  <p>Ender, Miro'nun dizini okşadı. "Şu anda dışarıda bana gerçekten ihtiyaç yok," dedi.</p>

  <p>"Buna bir an bile inanmıyorsun," dedi Miro.</p>

  <p>"Ama buna inandığıma inanıyorum," dedi Ender. "Ve benim için bu oldukça iyi. Lütfen beni düş kırıklığına uğratma. Daha kahvaltı bile etmedim."</p>

  <p>"Hayır, kendini üçe bölmenin keyfini sürüyorsun. Bu parçan, yaşlanmakta olan orta yaşlı adam, kendini tamamıyla karısına adamanın lüksüne katlanabilir - çünkü iki genç kuklası dışarıda onu gerçekten ilgilendiren işleri yapıyorlar."</p>

  <p>"Fakat dışarısı beni ilgilendirmiyor," dedi Ender. "Aldırmıyorum bile."</p>

  <p>"Sen, Ender olarak aldırmıyorsun, çünkü sen, Peter olarak ve sen, Valentine olarak senin adına her şeyle ilgileniyorsun. Ancak Valentine iyi değil. Onun yaptıklarıyla yeterince ilgilenmiyorsun. Benim yaşlı, sakat vücuduma olan ona da oluyor, daha yavaşça, ama aynı şey. Kız öyle düşünüyor, Valentine bunun olası olduğunu söylüyor. Ben de öyle. Jane de öyle."</p>

  <p>"Jane’e sevgilerimi ilet. Onu gerçekten özledim."</p>

  <p>"Jane’e <i>kendi</i> sevgimi verdim, Ender."</p>

  <p>Ender onun bu direnişine gülümsedi. "Miro, seni kurşuna dizmek üzere olsalar, sen öldükten sonra üstü sidikle kaplı bir cesetle uğraşmaları için bol miktarda su içmekte ısrar ederdin."</p>

  <p>Miro kendi dik başlılığıyla ilgili tartışmanın yol açacağı yan yola sapmayı reddederek, "Valentine bir rüya veya hayal değil, Ender," dedi. "O gerçek ve sen onu öldürüyorsun."</p>

  <p>"Bunu son derece dramatik biçimde ifade ettin."</p>

  <p>"Eğer sen de bu sabah onun saçından yolduğu tutamı görseydin..."</p>

  <p>"Demek o da dramatik davranıyor? Eh, sen de her zaman gösterişli el kol hareketleri yapardın. İyi anlaşmanıza şaşırmadım."</p>

  <p>"Andrew sana diyorum ki, muhakkak..."</p>

  <p>Ender birden sertleşti, yüksek sesle konuşmamasına rağmen sesi Miro'ninkinin üstüne çıktı. "Kafanı kullan Miro. Eski vücudundan yeni modeline sıçraman bilinçli bir davranış mıydı? Bunu düşündün ve 'Eh, bu yeni vücut yaşamak için daha iyi bir yer. Bu nedenle sanırım bu yaşlı cesedi onu oluşturan moleküllere ayrılması için terk edeceğim,' mi dedin?"</p>

  <p>Miro, onun anlatmak istediği şeyi hemen anlamıştı. Ender ilgisinin gittiği yeri bilinçli olarak kontrol edemiyordu. En derin kendisi olmasına rağmen, aiûasına bu konuda emir veremiyordu.</p>

  <p>"Gerçekten ne istediğimi yaptıklarımı izleyerek öğrendim," dedi Ender. "Eğer bu konuda dürüst olursak hepimizin de yaptığı bu. Duygularımız var, kararlar veririz, fakat sonra hayatımıza geri bakarız ve duygularımızı bazen nasıl göz ardı ettiğimizi, kararlarımızın çoğunun aslında bahane olduğunu, çünkü onları bilinçli olarak düşünmeden önce gizli kalplerimizde çoktan kararlaştırmış olduğumuzu görürüz. Eğer yoldaşlığını paylaştığın bu kızı kontrol eden parçam, içimdeki iradem, senin beğendiğin kadar önemli değilse, elimden bir şey gelmez. Onun ihtiyacı olan hiçbir şeyi yapamam."</p>

  <p>Miro başını eğdi.</p>

  <p>Güneş ağaçların üstünden ortaya çıktı. Sıra birden aydınlandı ve Miro yukarı bakınca güneş ışığının Ender’in uykuda karmakarışık olmuş saçlarının çevresinde bir hale oluşturduğunu gördü. "Bakımlı olmak manastır kurallarına aykırı mı?" diye sordu.</p>

  <p>"Kızı çekici buluyorsun, değil mi," dedi Ender, bunu bir soru olarak söylemeyerek. "Ve <i>onun</i> aslında <i>ben</i> olması seni biraz rahatsız ediyor."</p>

  <p>Miro omzunu silkti. "Bu, yol üstünde bir kök. Fakat sararım üstünden atlayabilirim."</p>

  <p>"Fakat ya <i>ben seni</i> çekici bulmuyorsam," diye Ender neşeyle sordu.</p>

  <p>Miro kollarını uzattı ve profilini göstermek için döndü. "Düşünülemez bile," dedi.</p>

  <p>"Bir tavşan gibi tatlısın," dedi Ender. "Genç Valentine’in seni hayal ettiğine eminim. Bunu bilemem. Benim hayallerimdeyse sadece patlayan gezegenlerin ışığı ve sevdiğim herkesin yok oluşu var."</p>

  <p>"Oradaki dünyayı unutmadığını biliyordum, Andrew." Miro bunu bir özür dilemenin başlangıcı olarak söylemişti, fakat Ender elini sallayarak onu susturdu.</p>

  <p>"Orayı unutamam, ama önem vermeyebilirim. Dünyaya önem vermiyorum, Miro. Sana önem vermiyorum, benim yürüyen o iki akıl hastama önem vermiyorum. Şu anda annen dışında hiçbir şeye önem vermemeye çalışıyorum."</p>

  <p>"Ve Tanrı," dedi Miro. "Tanrı’yı unutmamalısın."</p>

  <p>"Bir an için bile hayır," dedi Ender. "Aslında, hiçbir şeyi veya hiç kimseyi unutamam, fakat evet, Novinha'nın ona saygı göstermemi istemesi dışında, Tanrı’ya da önem vermiyorum. Kendimi onun ihtiyacı olan bir koca şekline sokuyorum."</p>

  <p>"Neden, Andrew? Annemin bir zırdeli olduğunu biliyorsun."</p>

  <p>"Öyle falan değil," dedi Ender azarlarcasına. "Fakat bu doğru bile olsa, o zaman... bu daha büyük bir neden."</p>

  <p>"Tanrı'nın birleştirdiğini hiçbir kul ayırmasın. Gerçekten onaylıyorum, filozofça. Ama sen bunun nasıl..." Miro'nun bezginliği o anda üstüne çöktü. Söylemek istediği sözcükleri düşünemiyordu ve bunun şu anda Miro Ribeira olmanın nasıl bir his olduğunu anlatmak istemesi nedeniyle olduğunu biliyordu, ayrıca Miro'nun kendi hislerini ifade etmek bir yana, onları teşhis etme alışkanlığı bile yoktu. "Desculpa," tamam, diye mırıldanarak Portekizceye döndü, çünkü bu onun çocukluk diliydi, duygularının diliydi. Gözyaşlarının yanaklarından süzüldüğünü hissetti. "Se nâ poso mudar nem voce, nâo que possa nada." Eğer seni hareket ettirmeyi, değiştirmeyi bile başaramıyorsam, o zaman yapabileceğim bir şey yok.</p>

  <p>"Nem eu," benim de, diye yanıtladı Ender. "Miro, tüm evrende benden daha zor değişecek kimse yoktur."</p>

  <p>"Annem başardı, seni değiştirdi."</p>

  <p>"Hayır, değiştirmedi," dedi Ender. "O sadece ihtiyacım olan ve olmak istediğim kişi gibi olmama izin verdi. Şimdiki gibi, Miro. Herkesi mutlu edemem. <i>Kendimi</i> mutlu edemem, <i>senin</i> için fazla şey yapamıyorum ve büyük sorunlara gelince, orada da işe yaramam. Ama belki anneni mutlu edebilirim veya en azından bir süre için daha mutlu kılabilirim, ya da hiç olmazsa denerim." Miro'nun ellerini tuttu ve yüzüne bastırdı, eller geri döndüğü zaman kuru değildi.</p>

  <p>Miro, Ender’in sıradan kalkıp güneşe doğru, parıldayan meyve ağaçlarının içine doğru ilerlemesini izledi. Eğer meyveyi yemeseydi, diye düşündü Miro, Adem muhakkak böyle görünürdü. Eğer bahçede kalsaydı, kalsaydı, kalsaydı ve kalsaydı. Ender üç bin yıl hayatın yüzeyinde sekti. Sonunda anneme takıldı. Bütün çocukluğumu annemden bağımsız olmayı deneyerek harcadım, oysa Ender gelip kendisini ona bağlamayı seçiyor ve...</p>

  <p>Ve ben onun dışında neye takılıyorum? Bir kadın vücudunda, ona. Mutfak masasındaki bir avuç saçla, ona.</p>

  <p>Ender birden dönüp dikkatini çekmek için elini salladığı zaman Miro sıradan kalkıyordu. Ender’e doğru yürümeye başladı, fakat Ender beklemedi: ellerini ağzının kenarına getirerek bağırdı.</p>

  <p>"Jane’e söyle!" diye seslendi. "Eğer bulabilirse! Nasıl yapılacağını! O vücudu alabilir!"</p>

  <p>Miro, o anda onun Genç Val'den bahsettiğini anladı.</p>

  <p>"O sadece bir vücut değil, seni egoist, yaşlı gezegen katili. O öylece başkasına verilecek eski bir elbise değil, çünkü uymayabilir veya moda değişmiş olabilir."</p>

  <p>Fakat sonra öfkesi bir anda geçti, çünkü kendisi de eski vücuduna kesinlikle bunu yapmıştı. Arkasına bile bakmadan onu fırlatıp atmıştı.</p>

  <p>Ayrıca bu fikir onun merakını uyandırmıştı. Jane. Bu mümkün olabilir miydi? Eğer aiûası bir şekilde Genç Val’in içinde yaşamak için yapılmış olsa bile, Yıldızyolu Kongresi onu kapatmaya çalışırken, bir insan vücudu onun hayatta kalabilmesi için Jane’in aklının yeterli kısmını tutabilir miydi? "Siz erkekler çok yavaşsınız," diye Jane onun kulağına mırıldandı. Bu işin nasıl yapılabileceğini bulmak için zaten Ana Kraliçe ve Human'la konuşuyordum - bir aiûayı bir vücuda devretmek. Ana Kraliçeler beni yaratırken bunu bir kez yaptılar. Ancak belirli bir aiûayı seçmediler. Ortaya çıkanı aldılar. Ne göründüyse. Biraz titizim."</p>

  <p>Miro manastırın kapısına doğru yürürken bir şey söylemedi.</p>

  <p>"Oh, evet, sonra senin Genç Val’e karşı olan duygularınla ilgili küçük mesele var. Onu sevmek gerçeğinden nefret ediyorsun, gerçekten de sevdiğin bir bakıma Ender. Fakat ben onu ele geçirirsem, eğer Genç Val’in hayatındaki irade olursam, kız hâlâ sevdiğin kadın olur mu? Ondan bir şey hayatta kalır mı? Bu cinayet mi olur?"</p>

  <p>Miro, yüksek sesle, "Oh, kapa çeneni," dedi.</p>

  <p>Manastır kapıcısı başım kaldırıp ona şaşkınlıkla baktı.</p>

  <p>"Sana değil," dedi Miro. "Ama bu iyi bir fikir olmadığı anlamına gelmez."</p>

  <p>Miro dışarı çıkıp, Milagre'ye uzanan patika boyunca ilerlerken, kadının gözlerinin sırtında olduğunun farkındaydı.</p>

  <p>Gemiye dönme zamanı. Val beni bekliyor olmalı. O, her kimse.</p>

  <p>Ender anneme karşı ne kadar sadık, ne kadar sabırlı - ben de Val’e karşı böyle mi hissediyorum? Yoksa, hayır, bu bir his değil, değil mi? Bu istençli bir davranış. Bu asla geri alınamayacak bir karar. Bunu herhangi bir kadın veya bir şahıs için yapabilir miyim? Kendimi sonsuza kadar ona verebilir miyim?</p>

  <p>Sonra Quanda'yi hatırladı ve gemiye kadar bütün yolu o acı kaybın anılarıyla yürüdü.</p>
</body>
</html>
