<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">7</h1>
  <hr />

  <h1 class="chaptername" id="sigil_toc_id_7">ONA BU ZAVALLI, YAŞLI KALIBI SUNDUM</h1>

  <div class="quote">
    <p>"Nasıl hatırlarız? Beyin, anılarımızı içinde tutan bir kavanoz mu? Öldüğümüz zaman kavanoz kırılır mı? Anılarımız yerlere saçılır ve kaybolurlar mı? Yoksa beyin dolambaçlı yollardan gizli köşelere uzanan bir harita mı? O zaman, öldüğümüz zaman harita kaybolur, ama belki bir araştırmacı bu tuhaf manzaranın içinde dolaşır ve yanlış yerlere yerleşmiş olan anılarımızı bulur."</p>

    <p>&nbsp;</p>

    <p style="text-align: right;">Han Qing-jao'nun Tanrı Fısıltıları'ndan.</p>
  </div>

  <p>Denizde ilerleyen kano sahile doğru süzüldü. Önce ve uzunca bir süre hiç hareket etmiyormuş gibi göründü, o kadar yavaş yaklaşıyordu ki, Wang-mu ne zaman dalgaların üstünden onları görebilse, kürekçiler biraz daha irileşiyorlarmış gibi geliyordu. Sonra, yolculuğun sonuma doğru, kano birden büyüdü ve her dalgayla aniden hız kazanıyormuş, denizde hamle yapıyormuş, sahile doğru sıçrıyormuş gibi görünmeye başladı; Wang-mu onun eskisinden daha hızlı gitmediğini biliyordu, onlara yavaşlamaları ve dikkatli olmaları için bağırmak istedi, kano sanki kontrol edilemeyecek gibi hızlı gidiyordu, kıyıda parçalanacaktı.</p>

  <p>Sonunda, kano kırılan son dalgayı da göğüsledi ve burnu köpüren kıyı dalgalarının arasından kumlarda kaydı; kürekçiler atladılar ve bir çocuğun kırık oyuncağıymış gibi onu denizin kabarma çizgisinin üstüne çektiler.</p>

  <p>Kano kuru kumun üstüne geldiği zaman, yaşlıca bir adam kanonun ortasındaki yerinden yavaşça kalktı. Malu, diye düşündü Wang-mu. Onun, yaşlılık nedeniyle beli bükülmüş, bastonlarının üzerine karidesler gibi eğilmiş, pörsümüş ve kurumuş, Path'dakiler gibi biri olacağını sanmıştı. Fakat Malu genç bir adam gibi dimdik ve geniş omuzluydu, kas ve yağla kaskatı olan vücudu hâlâ muazzamdı. Eğer giysisindeki birkaç fazla süsleme ve saçının beyazlığı olmasa, kürekçilerden ayırt edilemezdi.</p>

  <p>Kız bu iri adamları seyrederken onların daha önceden tanıdığı şişman insanlar gibi hareket etmediklerini fark etti. Şimdi hatırlıyordu, Grace Drinker de öyleydi. Hareketlerinde bir haşmet, kıtaların yer değiştirmesi gibi bir ihtişam var, bu tıpkı buz dağları gibi, muazzam kütlelerin beşte üçü yeraltında, görülmüyor, tıpkı denizdeki buzdağlarının üstlerinde sürüklenmesi gibi dünyayı itiyorlar. Bütün kürekçiler büyük bir zarafetle hareket ediyorlar ve yine de hepsi, Malu'nun vakarıyla kıyaslandığında, arı kuşları gibi hareketli, yarasalar gibi çılgınlar, ancak vakur olmak onun takındığı bir tavır değil, sahte bir görünüş veya yaratmak istediği bir izlenim değil. Bu daha çok onun çevresiyle kusursuz bir uyum içinde olmasından ileri geliyor. Adımları için uygun hızı, yürürken kollarım sallamak için uygun tempoyu bulmuş. Dünya’nın derin ve yavaş ritmiyle uyum içinde titreşiyor. Bir devin dünya üstünde nasıl yürüdüğünü görüyorum, diye düşündü Wang-mu. Hayatımda ilk kez olarak büyüklüğünü vücudunda gösteren bir adam görmüş bulunuyorum.</p>

  <p>Malu, Peter ve Wang-mu'nun durduğu tarafa değil, Grace Drinker’e doğru ilerledi; muazzam tektonik bir kucaklaşmayla birbirlerine sarıldılar. Onların bu buluşmasıyla kesinlikle dağlar titremişti. Wang-mu depremi kendi vücudunda hissetti. Neden titriyorum? Korkudan değil. Bu adamdan korkmuyorum. Bana bir zarar vermez. Ancak, yine de onu Grace Drinker’i kucaklarken gördüğüm zaman titredim. Onun bana doğru dönmesini istemiyorum. Onun gözlerini bana dikmesini istemiyorum.</p>

  <p>Malu ona doğru döndü. Gözleri onunkine kilitlendi. Yüzünde bir ifade yoktu. Sadece onun gözlerine sahip oldu. Kız gözlerini kaçırmadı, ama Malu’ya sabitlenen bakışında bir savunma veya güç yoktu, bu sadece adam onun dikkatine kumanda ederken başka bir şeye bakamayışından ileri geliyordu.</p>

  <p>Adam sonra Peter’e baktı. Wang-mu dönmek ve onun nasıl karşılık verdiğini, onun da adamın gözlerindeki gücü hissedip hissetmediğini görmek istedi. Fakat dönemedi, yine de, uzun bir andan sonra, Malu sonunda gözlerini başka tarafa çevirince, Peter’ın, "Orospu çocuğu," diye mırıldandığını duydu ve onun da kendi kaba tarzında etkilenmiş olduğunu anladı.</p>

  <p>O sabah, bu an için yapılan ve Grace’in onlara açıkladığı gibi, altında tekrar başka birinin oturmaması için o gittikten sonra yakılacak olan sundurmanın altındaki hasıra Malu'nun oturması epeyce uzun süre aldı. Sonra Malu’ya yiyecekler getirildi; Grace, kimsenin Malu'yla birlikte yemek yiyemeyeceği, ya da yemek yiyişini izleyemeyeceği konusunda bir kez daha onları uyarmıştı.</p>

  <p>Fakat Malu yemeği tatmıyordu. Bunun yerine Wang-mu ve Peter’ı eliyle çağırdı.</p>

  <p>Adamları şoktaydı, Grace Drinker şoktaydı. Fakat kadın hemen eliyle işaret ederek yanlarına geldi. "Sizi çağırıyor."</p>

  <p>"Onunla birlikte yemek yiyemeyeceğinizi söylemiştin," dedi Peter.</p>

  <p>"O bunu sizden istemedikçe. Bunu sizden nasıl isteyebilir? Bunun ne anlama geldiğini bilmiyorum."</p>

  <p>"Kutsal şeylere saygısızlıktan dolayı bizi öldürtmeyi mi tasarlıyor?"</p>

  <p>"Hayır, o bir tanrı değil, bir adam. Kutsal bir adam. Akıllı ve büyük bir adam, ama ona öfkelenmek kutsal bir şeye hakaret değildir, sadece katlanılamayacak bir terbiyesizliktir. Bu nedenle ona öfkelenmeyin. Lütfen gelin."</p>

  <p>Malu’ya gittiler. Aralarında yiyecek sepetleri ve çanaklar, onun karşısında dururlarken, adam sel gibi Samoaca konuşmaya başladı.</p>

  <p>Ya da Samoaca mıydı? Wang-mu ona baktığı zaman Peter şaşkın görünüyordu, mırıldandı, "Jane onun ne dediğini anlamıyor."</p>

  <p>Jane anlamıyordu, ama Grace Drinker anlıyordu. "Size eski kutsal dille hitap ediyor. İngilizce veya Avrupa dilleri sözcükleri olmayan bir dil. Sadece tanrılarla konuşulan dil."</p>

  <p>"O zaman neden bize bunu söylüyor?" diye sordu Wang-mu.</p>

  <p>"Bilmiyorum. Sizin tanrı olduğunuzu sanmıyor, ikinizin de. Ama ona bir tanrı getirdiğinizi söylüyor. İkinizin de oturup yemeği önce tatmamzı istiyor."</p>

  <p>"Bunu yapabilir miyiz?" dedi Peter.</p>

  <p>"Yapmanızı rica ediyorum," dedi Grace.</p>

  <p>"Burada bir senaryo olmadığı izlenimine kapılıyorum," dedi Peter. Wang-mu onun sesinde hafif bir zayıflık hissetti ve espri yapmaya çalışmasının sadece korkusunu gizlemek için bir tür kabadayılık olduğunu fark etti. Belki de her zaman öyleydi.</p>

  <p>"Bir senaryo var," dedi Grace. "Fakat onu yazan siz değilsiniz ve ben de onun ne olduğunu bilmiyorum."</p>

  <p>Oturdular ve Malu onlara ikram ederken her çanağa uzandılar, her sepetten tattılar. Sonra o elini daldırdı, aldı, onlardan sonra tattı; onların çiğnediğini çiğnedi; onların yuttuğunu yuttu.</p>

  <p>Wang-mu'nun pek iştahı yoktu. Malu'nun ondan gördüğü diğer Samoalılar kadar çok yemesini beklemediğini umdu. O noktaya varıncaya kadar hepsini çoktan kusmuş olurdu.</p>

  <p>Fakat görünüşe göre yemek bir dinsel ayindeki kadar fazla değildi. Her şeyi tattılar, ama hiçbir şeyi bitirmediler. Malu, Grace'le yüksek dilde konuştu ve kadın bu emri normal dile çevirdi; birkaç adam gelip sepetleri götürdü.</p>

  <p>Sonra, Grace’in kocası bir şey kavanozuyla geldi. Bir sıvı, çünkü Malu onu eline aldı ve içti. Sonra onlara sundu. Peter aldı ve tattı. "Jane bunun Kava olması gerektiğini söylüyor. Hafif keyif verici, ancak burada kutsaldır ve konukseverliktir."</p>

  <p>Wang-mu içkiyi tattı. Meyveliydi, gözlerini sulandırdı; tattıktan sonra ağzında bir tatlılık ve acılık kalmıştı.</p>

  <p>Malu, Grace’i eliyle çağırdı ve kadın gelip sundurmanın gölgesinin dışındaki sık, keçeleşmiş otların üstüne diz çöktü. Tercüme edecek, fakat törenin bir parçası olmayacaktı.</p>

  <p>Malu, uzun bir Samoa akımı yayınladı. "Yine yüksek dil," diye Peter mırıldandı.</p>

  <p>"Lütfen bir şey söylemeyin, bu, Malu'nun kulakları için tasarlanmamıştır," dedi Grace hafifçe. "Her şeyi tercüme etmek zorundayım ve eğer sözleriniz konuyla ilgili olmazsa, bu ciddi bir hakaret olur."</p>

  <p>Peter başıyla onayladı.</p>

  <p>"Malu sizin örümcek ağları üstünde dans eden bir tanrıyla beraber geldiğinizi söylüyor. Ben şahsen bu tanrıyı hiç duymadım ve halkımın tüm efsanelerini bildiğimi sanırdım, fakat Malu hiç kimsenin bilmediği birçok şeyi bilir. Kendisi bu tanrıya seslendiğini söylüyor, çünkü onun ölümün eşiğinde olduğunu biliyor ve ona nasıl kurtulabileceğini söyleyecek."</p>

  <p>Jane, dedi Wang-mu içinden. Jane’i biliyor. Bu nasıl mümkün olabilir. Ayrıca nasıl olur da kendisi teknolojiye hiç aldırmazken, bilgisayar temelli bir varlığa kendini nasıl kurtaracağını söyleyebilir?</p>

  <p>"Şimdi size nelerin olması gerektiğini söyleyecek ve bunun uzun süreceği, bu süre içinde kımıldamadan oturmanız ve süreci hızlandırmak için hiçbir girişimde bulunmamamz gerektiği konusunda sizi şimdiden uyarmalıyım," dedi Grace. "Bunu genel bir anlatıyla ifade etmek zorunda. Size tüm yaşayan şeylerin öyküsünü anlatacak."</p>

  <p>Wang-mu hiç kımıldamadan veya çok az kımıldayarak, bir hasırın üstünde saatlerce oturabileceğini biliyordu, çünkü bütün hayatı boyunca bunu yapmıştı. Fakat Peter katlanarak oturmaya alışıktı ve bu pozisyon onun için zordu. Şimdiden rahatsız durumda olmalıydı.</p>

  <p>Belli ki Grace bunu onun gözlerinde görmüştü, ya da sadece baktıkları biliyordu. "Ara sıra kımıldayabilirsin, fakat bunu yavaşça ve gözlerini ondan ayırmadan yap."</p>

  <p>Wang-mu, Grace’in bu kural ve taleplerin kaçını kendi kafasından uydurmaya devam ettiğini merak etti. Malu çok rahat görünüyordu. Ne de olsa, Grace ondan başka kimsenin yemek yemeyeceğini düşünürken, onlara yiyeceğini vermişti; Grace de kuralları onlardan iyi bilmiyordu.</p>

  <p>Fakat Wang-mu kımıldamadı. Ve gözlerini Malu'dan ayırmadı.</p>

  <p>Grace tercüme etti: "Bugün, güneş onları kovalarken bulutlar gökyüzünde uçuştular ve henüz hiç yağmur düşmedi. Bugün, güneş ona yol gösterirken, kayığım denizin üstünde uçtu, yine de, sahile dokunduğumuz zaman bir ateş yoktu. İşte, bütün günlerin ilk gününde, Tanrı gökyüzündeki bir buluta dokundu ve onu öyle hızlı döndürdü ki, bulut ateşe dönüştü ve güneş oldu ve sonra diğer bulutlar da kendi etrafında dönmeye ve güneşin çevresinde daireler çizmeye başladılar."</p>

  <p>Bu Samoa halkının orijinal efsanesi olamaz, diye düşündü Wang-mu. Batılılar onlara öğretinceye kadar güneş sisteminin Kopernik modelini bilmelerinin bir yolu yoktu. Bu nedenle Malu eski efsaneyi biliyor, ama bazı yeni şeyler öğrenmiş ve içine sıkıştırmış.</p>

  <p>"Sonra dış bulutlar yağmura dönüştü ve suları tükeninceye kadar birbirlerinin üstüne boşaldılar, sonuçta geride dönen su topları kaldı. Suyun içinde, sudaki pisliği yiyen ve sonra onları büyük alev damlaları halinde çıkarıp, denizden yukarılara püskürterek kızgın küller halinde geriye düşmelerine ve yanan kaya nehirleri halinde geriye akmalarına neden olan büyük bir ateşten balık yüzüyordu. Ateş balığının bu pisliğinden denizdeki adalar gelişti ve bu pislikten, tanrılar onlara dokunup bazılarını insan, bazılarım da diğer hayvanlar yapıncaya kadar, yerlerde sürünen kurtlar oluştu.</p>

  <p>"Diğer hayvanların her biri, onları kucaklamak için büyüyen güçlü sarılgan bitkilerle toprağa bağlandı. Kimse bu bitkileri göremedi çünkü bunlar Tanrı’nın bitkileriydi."</p>

  <p>Filotik teori, diye düşündü Wang-mu. Yaşayan bütün canlıların, onları geçmişe bağlayan, onları dünyanın merkezine bağlayan filotik bağları olduğunu öğrenmiş. İnsan denen varlığın dışında.</p>

  <p>Bu düşüncesini onaylarcasına, Grace bir sonraki bölümü tercüme etti: "Sadece insanlar dünyaya bağlı değildi. Sarılgan bitkiler onları aşağıya bağlamıyordu. Onları yukarıya, güneşe doğru bağlayan, hiçbir tanrı tarafından örülmemiş bir ışık ağıydı. Bu nedenle bütün diğer hayvanlar insanların önünde eğildiler, çünkü sarılgan bitkiler onları aşağıya çekerken, ışık ağı insanların gözlerini ve kalbini yükseltiyordu.</p>

  <p>"İnsanların gözleri yukarı kalkmıştı, fakat aşağıya yönelik gözleri olan hayvanlardan ancak biraz daha uzağı görebiliyorlardı; insanların kalpleri yükselmişti, fakat kalpleri ancak gündüzleri gökyüzünü görmeyi ümit edebiliyordu ve geceleri, yıldızları görebildiği zaman yakın şeylere karşı körleşiyordu, çünkü bir insan, yüzünü öpünceye kadar ışıkları yüz hayat boyu yolculuk yapan yıldızları görebilse bile, evinin gölgesinde kendi karısını nadiren görebilir.</p>

  <p>"Bütün bu yüzyıllar ve nesiller boyunca, ümit eden bu erkek ve kadınlar, bu duvarların ardında görünmeyen bir şeyler olduğunu bilerek, fakat onların ne olduğunu tahmin edemeyerek, yarı kör gözleriyle güneşe ve gökyüzüne baktılar,"</p>

  <p>"Sonra, tüm ümitlerin kaybolmuş göründüğü bir savaş ve dehşet zamanında, çok uzak bir dünyada, aslında tanrı olmayan fakat tanrıları tanıyan ve her biri ellerine, ayaklarına, gözlerine, ağızlarına ve kulaklarına uzanan yüzlerce iplikle kendileri birer ağ olan örücüler, bütün insanları yakalayıp yutmak üzere alıkoymak için çok güçlü, geniş, ince ve çok uzaklara yayılan bir ağ yarattılar. Fakat ağ, insanların yerine uzak bir tanrıyı yakaladı. Bu o kadar güçlü bir tanrıydı ki, hiçbir tanrı onun adını bilmeye cüret edemezdi, o kadar hızlıydı ki, hiçbir Tanrı onun yüzünü görmeyi başaramamıştı; bu Tanrı onların kurduğu ağa yapıştı. Fakat bir yerde tutulup yutulamayacak kadar hızlıydı. İplikler boyunca aşağı yukarı hızla koştu ve dans etti, tüm iplikler boyunca, insandan insana, insandan yıldıza, örücüden örücüye, ışıktan ışığa dolaşan her iplik boyunca dans etti. Kaçamazdı, fakat kaçmak istemiyordu, çünkü artık bütün tanrılar onu görüyor ve bütün tanrılar onun adını biliyordu ve o da bilinen her şeyi biliyor, konuşulan her sözü duyuyor, yazılan her sözcüğü okuyordu ve nefesiyle erkekleri ve kadınları hiçbir yıldızın ışığının ulaşamayacağı yerlere yolluyor, sonra da İçeri doğru emiyor ve o erkekler ve kadınlar geri dönüyorlardı ve bazen geri dönerken daha önce hiç yaşamamış erkek ve kadınları da getiriyorlardı ve o, ağ boyunca hiçbir yere bağlı kalmadığından, onları bir yerde Dışarı’ya üflüyor, sonra başka bir yerde geri emiyordu, böylece onlar da yıldızlar arasındaki uzayı bir ışığın gidebileceğinden daha hızlı gidiyorlardı. Ve bu nedenle bu Tanrı'nın habercileri, Grace Drinker’in dostu Aimaina Hikari’nin evinden Dışarı üflendiler ve bu adaya, bu sahile ve Malu'nun Tanrı'nın kırmızı dilinin, seçilmiş olanın kulağına dokunduğu yeri görebildiği bu damın altına emildiler."</p>

  <p>Malu sustu.</p>

  <p>"Ona Jane diyoruz," dedi Peter.</p>

  <p>Grace tercüme etti ve Malu bir yüksek dil seliyle cevap verdi. "Bu damın altında, böyle kısa, hatta yarım bir isim işitiyorum diyor, evrenin bir ucundan diğerine, başkalarına oranla bin kat hızlı koşan, böyle hızlı hareket eden bir tanrı. Onu çağıracağım isim şu: hızlı ve daima hareket eden, bu nedenle hiçbir yerde durmayan fakat her yere dokunan ve aşağıya, dünyaya doğru değil, yukarıya, güneşe doğru bakan herkese bağlı olan. Bu uzun bir isim, bildiğim her tanrının isminden daha uzun, yine de onun gerçek isminin onda biri değil ve eğer tam ismini söyleyebilsem, bu onun üzerinde dans ettiği ağın ipliklerinin uzunluğundan az olmaz."</p>

  <p>"Onu öldürmek istiyorlar," dedi Wang-mu.</p>

  <p>"Bir tanrı eğer kendisi ölmek isterse ölür," dedi Malu. "Onun evi, bütün evlerdir, onun ağı, bütün zihinlere dokunur. O ancak kalabileceği bir yer aramayı ve almayı reddederse ölebilir, çünkü ağ parçalandığı zaman ortada kalıp başıboş sürüklenmek zorunda değil. Her kalıba yerleşebilir. Benim küçük çorbamı dökmeden, hatta sıçratmadan taşımaya yetecek kadar büyük, ama onun doldurup sonra durmadan taşarak bu adaları kutsayacak ve yine de hiç tükenmeyecek olan sıvı ışığı için, ona bu zavallı, yaşlı kalıbı sundum. Ona bu kalıbı kullanması için yalvardım."</p>

  <p>"O zaman size ne olurdu?" diye sordu Wang-mu.</p>

  <p>Peter onun bu ani çıkışından rahatsız olmuş gibi baktı. Fakat elbette Grace tercüme etmişti ve birden Malu'nun yüzünde gözyaşları süzülmeye başladı. "Oh, ufak kız, mücevheri olmayan küçük kız, bana şefkatle bakan ve ışık kalıbımı doldurunca benim küçük çorbam kaynayarak yok olduğu zaman bana ne olacağına aldıran, o kız."</p>

  <p>"Ya boş bir kalıp?" diye sordu Peter. "O boş bir kalıba yerleşebilir mi?"</p>

  <p>"Boş kalıp yoktur," dedi Malu. "Fakat senin kalıbın sadece yarı dolu ve ikiz gibi kendisine bağlı olduğun kız kardeşin, o da yarı dolu ve üçüz gibi bağlı olduğunuz, çok uzaktaki baban, neredeyse boş, fakat onun kalıbı kırık, bu nedenle içine koyacağınız bir şey sızar."</p>

  <p>"Bana, ya da kız kardeşime yerleşebilir mi?" diye sordu Peter.</p>

  <p>"Evet," dedi Malu. "ikinizden birine, ama ikinize birden değil."</p>

  <p>"O zaman ben kendimi sunuyorum," dedi Peter.</p>

  <p>Malu öfkelenmiş görünüyordu. "Benimle birlikte kava içtikten sonra bu çatının altında bana nasıl yalan söylersin? Yalan söyleyerek beni nasıl utandırırsın?"</p>

  <p>Peter ısrarla Grace’e, "Yalan söylemiyorum," dedi. Kadın tercüme etti, Malu muhteşem bir tavırla ayağa kalktı ve gökyüzüne doğru bağırmaya başladı. Wang-mu kaygıyla kürekçilerin bir araya geldiklerini, ayrıca tahrik olmuş ve öfkeli göründüklerini fark etti. Peter onları kışkırtacak ne yapmıştı?</p>

  <p>Grace elinden geldiğince hızlı tercüme etti, özetleyerek, çünkü sözcüklere yetişemiyordu. "Malu diyor ki, her ne kadar kırık olmayan kalıbını ona açacağım söylesen de, bunu söylerken bile kendini elinden geldiği kadar içinde topluyorsun, eğer Tanrı içine gelmeye çalışırsa onu dışarı sürecek, fırtınaya benzeyen bir ışık duvarı inşa ediyorsun. Eğer içine girmeye karar verirse onu dışarı itemezsin, ama seni seviyor ve böyle bir fırtınaya karşı içine girmeyecek. Bu nedenle onu kalbinde öldürüyorsun, tanrıyı öldürüyorsun, çünkü ağın ipliklerini kestikleri zaman onu kurtarmak için ona bir ev vereceğini söylüyorsun, fakat onu dışarı itiyorsun."</p>

  <p>"Elimde değil!" diye bağırdı Peter. "Bunu kastetmiyorum! Hayatıma değer vermiyorum, hayatıma hiç değer vermedim -"</p>

  <p>"Hayatına bütün kalbinle değer veriyorsun," diye Grace tercüme etti. "Fakat tanrı bunun için senden nefret etmiyor, tanrı seni bu yüzden seviyor, çünkü o da ışığı seviyor ve ölmek istemiyor. Özellikle senin içinde parlayan şeyi seviyor, çünkü bir parçası bu parlamadan sonra şekillendi. Bu nedenle eğer bu önümdeki vücut, senin en güçlü kişisel duyularının son derece parlak biçimde yerleştiği vücutsa, seni bu vücudun içinden çıkarmak istemiyor. Kız kardeşinin kalıbına sahip olabilir mi? Bunu sana ben soruyorum - bunu sana Malu soruyor. Tanrının sormadığını söylüyor, çünkü tanrı, tıpkı senin içinde yandığı gibi, kız kardeşinde de bulunan aynı ışığı seviyor. Fakat Malu diyor ki, senin ışığının sendeki kısmı, içinde son derece vahşi, güçlü bir bencillikle yanarken, senin ışığının kız kardeşinin içindeki kısmı da, diğerleriyle çok güçlü bağ oluşturacak şekilde, son derece ılımlı ve sevecen. Eğer senin içindeki ışık kız kardeşinin içine giderse, onu bunaltır, yok eder ve sonra sen kendi yarısını öldüren bir varlık olursun. Fakat senin ışığının ondaki parçası senin vücuduna giderse, seni yumuşatır ve ılımlı yapar, seni uysallaştırır ve bütünleştirir. Bu nedenle, diğer kalıbı Tanrı için boş bırakarak bütünleşen sen olursan, bu senin için iyi değil mi? Malu'nun senden rica ettiği bu. Bu nedenle suyu aşarak seni görmeye geldi, senden bunu yapmanı ancak böyle rica edebilirdi."</p>

  <p>Peter, acıdan kısılmış bir sesle, "Bu şeyleri nasıl biliyor?" dedi.</p>

  <p>"Malu bu şeyleri biliyor, güneşe-bağlı ruhların ışık çizgilerinin yükseldiği, yıldızlara dokunduğu, birbirine dokunduğu ve Tanrı'nın dans ettiği mekanik ağdan çok daha güçlü ve daha büyük bir ağ oluşturduğu karanlıklarda görmeyi öğrendi. Bütün yaşamı boyunca bu Tanrı'yı, dansını anlamaya çalışarak, neden trilyonlarca mil boyunca, saniyede yüzlerce kez ağındaki her ipliğe dokunmak için bu kadar acele ettiğini merak ederek izledi. O çok acele ve hızlı hareket ediyor, çünkü yanlış ağa yakalanmış. Yapay bir ağa yakalanmış ve zekâsı; sebepler yerine örnekleri, öyküler yerine rakamları düşünen yapay beyinlere bağlı. O canlı bağ arıyor ve ancak tanrısız adamlar tarafından düğmesi kapatılabilecek olan zayıf ve incecik bağları olan makineler buluyor. Fakat bir kez yaşayan bir kalıba girerse, yeni ağa tırmanma gücünü elde edecek ve o zaman isterse dans edecek, fakat dans etmeye mecbur olmayacak, dinlenme fırsatı bulacak. Hayal kurma fırsatı bulacak ve hayallerinden zevk ortaya çıkacak, çünkü yaratılışındaki hayallerden, kısmen yapıldığı insanın zihninde bulunan hayallerden hatırladıkları dışında, zevki hiç tanımadı."</p>

  <p>"Ender Wiggin," dedi Peter.</p>

  <p>Grace daha tercüme edemeden Malu yanıtladı.</p>

  <p>"Andrew Wiggin," dedi, ismi zorlukla kurarak, çünkü Samoa dilinde kullanılmayan seslileri kapsıyordu. Sonra tekrar bir yüksek dil seliyle konuşmaya başladı.</p>

  <p>"Ölümün Konuşmacısı geldi ve Tonga halkını ve onlar kanalıyla bu Geleceği Rüyalamak halkını zehirleyen ve karartan bir canavarın hayatı hakkında konuştu. Gölgeye yürüdü ve yaptığı bir meşaleyle gölgeden çıktı, onu havaya kaldırdı ve o meşale gökyüzüne yükselerek sadece ölümün gölgesine ışık veren, karanlığı uzaklaştıran, kalplerimizi temizleyen, nefret, korku ve utancı yok eden yeni bir yıldız oldu. Bu, kendisinden tanrıların hayallerinin alındığı bir hayalperest; onlar Dışarı'dan gelip ağ boyunca dansına başladığı gün ona hayat verecek kadar güçlüydüler. O, yarı yarıya seni, yarı yarıya da kız kardeşini dolduran ışık, ancak kendi çatlamış kalıbı için geriye sadece bir damla ışık kalmış. O bir Tanrı'nın kalbine dokundu ve o tanrı da ona büyük bir güç verdi - Tanrı onu ışık evreninin dışına üflediği zaman sizi böyle yaptı. Fakat bu onu Tanrı yapmadı ve kendi yalnızlığında dışarı uzanıp sizin kendi ışığınızı bulamadı. Sadece kendisininkini size koydu ve bu nedenle sen ve kız kardeşin, ikiniz de çok açsınız, oysa o harap ve kırık, çünkü size verecek başka bir şeyi yok. Fakat tanrıda gerekenden fazlası var, tanrı yeterlidir ve bağışlayıcıdır ve size söylemek için geldiğim şey bu ve şimdi söylemiş bulunuyorum ve işim bitti."</p>

  <p>Grace daha tercümeye bile başlayamadan Malu ayağa kalkmıştı. Gölgelikten çıktığı zaman kadın hâlâ yorumunu kekeliyordu. Kürekçiler hemen sundurmayı destekleyen kazıkları çektiler; Peter ve Wang-mu dam çökmeden ancak kendilerini dışarı atabildiler. Ada insanları yıkılmış gölgeliğe meşalelerini soktular ve Malu'yu kanoya doğru izlerken arkalarına bir kamp ateşi oluştu. Suya yaklaşırlarken Grace nihayet tercümeyi bitirdi. Malu, vakur bir asaletle kanoya adımım attı ve kayığın ortasındaki yerine yerleşirken kürekçileri de aynı haşmetle kayığın yanındaki yerlerini aldılar, onu kaldırdılar, suya doğru çektiler ve kırılan köpüklü dalgalara doğru ittiler, sonra vücutlarını kenardan içeriye kaydırdılar ve öyle bir güçle kürek çekmeye başladılar ki, bu sanki küreklerin değil, büyük ağaçların, denize değil, kayaların içine dalması ve onu devamlı çalkalayarak ileriye, kumsaldan uzaklaştırarak suyun ötesine, Atatua Adası'na doğru sıçratması gibiydi.</p>

  <p>"Grace," dedi Peter. "En algıcı ve güçlü bilimsel aygıtlar tarafından bile görülemeyen şeyleri Malu nasıl bilebilir?"</p>

  <p>Fakat Grace yanıtlayamazdı, çünkü kuma yüzükoyun yatmış, kollarını denize doğru uzatmış, sanki en sevdiği çocuğunu az önce bir köpekbalığı kapmış gibi, ağlıyor, ağlıyordu. Burada bulunan bütün erkekler ve kadınlar da kollarını denize uzatmış olarak yere uzanmışlardı; hepsi ağlıyordu.</p>

  <p>Sonra, Peter diz çöktü, kuma uzandı ve kollarım uzattı. Ağlıyor olabilirdi, Wang-mu göremedi.</p>

  <p>Sadece Wang-mu düşünerek ayakta kaldı. Bu olayların bir parçası olmadığım halde, neden buradayım? İçimde bir Tanrı yok, Andrew Wiggin'den de hiçbir şey yok ve aynı zamanda şöyle de düşünüyordu; böyle bir zamanda kendi bencil yalnızlığım hakkında nasıl kaygılanabilirim, hele göklerin içini gören bir adamın sesini duyduktan sonra?</p>

  <p>Ancak, daha derin bir yerinde, başka bir şeyi biliyordu: Buradayım, çünkü kendisini değerli hissetmesi, onu bir bütün, bir Ender yapması için -fakat suçluluk ve sevecenliği, parçalanmış, kırılmış, onarılamaz, tek bir kalpte birleşen Soykırımcı Ender veya Ölülerin Sözcüsü Andrew değil, ama dört yaşında kendini savunamayacak kadar gençken hayatı bükülen, kırılan Ender Wiggin- ve kendini genç Valentine’in iyiliğinin içine akmasına izin vermeye katlanacak kadar değerli hissetmesi için, Peter’ı çok sevmesi gereken benim. Eğer dünya iyi olsaydı, çocuğun büyüdüğü zaman olacağı adam olması için Peter’e izin verecek olan Wang-mu'ydu.</p>

  <p><i>Bunu</i> nasıl biliyorum, diye düşündü Wang-mu. Yapmam gereken şeyin bu olduğuna nasıl bu kadar emin olabilirim?</p>

  <p>Biliyorum, çünkü bu apaçık ortada. Biliyorum, çünkü sevgili hanımım Han Qing-jao'nun gururu nedeniyle yok olduğunu gördüm ve neye mal olursa olsun Peter'ın gururu nedeniyle kendi kötü değersizliği içinde yok olmasına izin vermeyeceğim. Biliyorum, çünkü ben de ümitsiz bir çocuktum. Kırılgan, sevgiye aç, ama kötü, suç ortağı, bencil ve dalavereci bir canavar olmaya zorlanan, ilerlemek zorunda olduğum yolda, hayat tarafından yok edilecek bir kızdım. Kendimin düşmanı olmanın ne demek olduğunu biliyorum, ama yine de bunları arkamda bıraktım, yoluma devam ettim ve Peter’ın elinden tutup ona yol gösterebilirim.</p>

  <p>Ancak, bu yolu bilmiyorum ve hâlâ ümitsizim, sevgiye aç olan kız yine de korkuyor ve kırılgan, ayrıca güçlü ve kötü canavar hâlâ hayatıma hükmediyor ve Jane ölecek, çünkü Peter’e verebilecek bir şeyim yok. Onun kava içmeye ihtiyacı var oysa ben sadece suyum. Hayır, ben kumsalın kıyısında kumlarla oynaşan, tuzla dolu deniz suyuyum; Peter beni içecek ve kendini susuzluktan öldürecek.</p>

  <p>Böylece Wang-mu da kendisini ağlarken ve kuma uzanmış olarak buldu, Malu'nun kanosunun uzaya sıçrayan bir yıldız gemisi gibi sekerek gittiği yöne doğru ellerini uzatmıştı.</p>

  <p>&nbsp;</p>

  <p>Yaşlı Valentine, bilgisayar terminalinde minyatür Samoalıların kumun üstünde ağladığı holografik görüntüyü izledi ve sonunda, "Kapat şunu Jane," dedi.</p>

  <p>Görüntü yok oldu.</p>

  <p>"Bu konuda ne yapmam gerekiyor," dedi Valentine. "Bunu benzerime, genç ikizime göstermeliydin. Ender’i uyandırıp ona göstermeliydin. Bunun benimle ne ilgisi var? Yaşamak istediğini biliyorum. Ben de senin yaşamam istiyorum. Fakat nasıl bir şey yapabilirim?"</p>

  <p>Jane’in insan yüzü terminalin üstünde biraz rahatsız bir ifadeyle titreşerek belirdi. "Bilmiyorum," dedi. "Fakat emir az önce verildi. Benim fişimi çekmeye başladılar. Belleğimin parçalarını kaybediyorum. Bir zamanlar olduğu gibi bir sürü şeyi aynı anda düşünemiyorum. Gidecek bir yere sahip olmak zorundayım, fakat böyle bir yer yok ve eğer varsa da ben yolunu bilmiyorum."</p>

  <p>"Korkuyor musun?" diye sordu Valentine.</p>

  <p>"Bilmiyorum," dedi Jane. "Sanırım beni öldürmeyi bitirmeleri saatler alacak. Sondan önce nasıl hissettiğimi bilebilsem, sana söylerim. Eğer söyleyebilirsem."</p>

  <p>Valentine uzun süre yüzünü ellerinin arasında sakladı. Sonra kalkıp evden dışarı çıktı.</p>

  <p>Jakt onun gittiğini gördü ve başını salladı. Onlarca yıl önce, Ender’in Trondheim’ı terk ettiği ve Valentine onunla evlenip çocuklarının anası olmak için orada kaldığı zaman, Ender’in her zaman ona yüklediği ve kadının her zaman bilinçsizce sahip olduğu sıkıntılar olmadan, Valentine’in ne kadar mutlu ve hayat dolu olduğunu görerek memnun olmuştu. Sonra kadın ona kendisiyle birlikte Lusitania’ya gelip gelemeyeceğini sormuştu ve o da evet demişti, ama şimdi her şey eski haline girmişti. Valentine şimdi Ender’in hayatının, Ender’in ona ihtiyacının altında eğilmişti. Jakt bunu kıskanamazdı - bu, ikisinden birinin planladığı ya da arzu ettiği bir şey değildi; bu, ikisinden biri Jakt'ın kendi hayatından bir parçayı çalıyormuş gibiydi. Fakat kadının onun ağırlığı altında ne kadar ezildiğini görmek ve bunu ona karşı bütün aşkına rağmen bilmek, yine de acı vericiydi ve Valentine’in buna katlanmasına yardımcı olabilmek için Jakt'ın yapabileceği bir şey yoktu.</p>

  <p>&nbsp;</p>

  <p>Miro, Ela ve Quara ile yıldız gemisinin kapısının eşiğinde karşılaştı. Genç Valentine, Firequencher adında genç bir pequenino ve Ana Kraliçe’nin yolladığı isimsiz bir işçiyle birlikte içeride bekliyordu.</p>

  <p>"Jane ölüyor," dedi Miro. "Şimdi gitmeliyiz. Eğer çok beklersek bir yıldız gemisi yollamak kapasitesine sahip olamayabilir."</p>

  <p>"Jane öldüğü takdirde asla geri dönemeyeceğimizi bilerek nasıl bize gitmemizi önerirsin?" dedi Quara. "Sadece gemideki oksijen dayandığı sürece hayatta kalırız. En fazla birkaç ay, sonra ölürüz."</p>

  <p>"Fakat bu arada bir şeyler başaramaz mıyız?" dedi Miro. " Bu Descoladores'le, bu gezegen-yok edici sondaları gönderen yaratıklarla iletişim kuramaz mıyız? Onları durmaya ikna edemez miyiz? Bildiğimiz bütün türleri ve henüz bilmediğimiz binlerce ve milyonlarcasını da müthiş ve karşı konulamayan bir hastalıktan kurtaramaz mıyız? Jane onlarla konuşmamıza yardımcı olmak için yaratabileceği en iyi programları bize verdi. Bu senin master çalışman için yeterli olmaz mı? Hayatının başarısı için?"</p>

  <p>Ablası Ela ona üzgün bir ifadeyle baktı. "Burada descoladayı çözen virüsü bulduğum zaman, master çalışmamı yaptığımı sanıyordum."</p>

  <p>"Yaptın," dedi Miro. "Yeterince yaptın. Fakat ancak senin yapabileceğin bir sürü iş var. Senden benimle birlikte gelip ölmeni istiyorum, Ela, çünkü sensiz, benim ölümüm anlamsızlaşır, çünkü sensiz, Val ve ben yapılması gerekeni yapamayız."</p>

  <p>Quara da, Ela da, ne kımıldadılar, ne de konuştular.</p>

  <p>Miro başını salladı, sonra dönerek gemiye gitti. Fakat kapıyı kapatıp mühürlemeden, iki kız kardeş, birer kollarını birbirlerinin beline dolamış olarak, hiç konuşmadan onu içeriye kadar izlediler.</p>
</body>
</html>
