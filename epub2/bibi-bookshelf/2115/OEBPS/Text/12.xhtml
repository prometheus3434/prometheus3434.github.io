<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">12</h1>
  <hr />

  <h1 class="chaptername" id="sigil_toc_id_12">ENDER'E İHANET Mİ EDİYORUM?</h1>

  <div class="quote">
    <p>"İnsanlar neden savaş ve cinayet doğal değilmiş gibi davranırlar? Asıl doğal olmayan, tüm hayatınız boyunca bir kez bile elinizi öfkeyle kaldırmamış olmanızdır."</p>

    <p style="text-align: right;">Han Qing-jao'nun Tanrı Fısıltıları'ndan</p>
  </div>

  <p>"Bunların hepsini yanlış yapıyoruz," dedi Quara.</p>

  <p>Miro, eski ve bildik öfkenin içinde yükseldiğini hissetti. Quara insanları sinir etmek konusunda becerikliydi ve insanları rahatsız ettiğinin farkında olup bundan hoşlanır gibi görünmesi de pek yardımcı olmuyordu. Gemideki herkes kesinlikle aynı cümleyi söyleyebilirdi ve Miro onları rahatsız olmadan dinleyebilirdi. Fakat Quara sözcüklerine kendisi dışında dünyadaki herkes aptalmış gibi bir ifade tarzı katmayı başarmıştı. Miro, kız kardeşi olarak onu severdi, fakat onunla birlikte saatler geçirecek olmaktan nefret ediyordu.</p>

  <p>Yine de, Quara’nın aylar önce descolada virüsünde keşfettiği ur-dili hakkında aralarında en bilgili kişi olduğu bir gerçekti. Miro sinirle iç çekerken bunun işitilmemesine dikkat etti ve dinlemek için koltuğunu döndürdü.</p>

  <p>Diğerleri de öyle yaptılar, ancak Ela rahatsız olduğunu belli etmemek için az çaba harcadı. Aslında hiç çaba harcamadı. "Evet, Quara, neden hepimiz bu aptallığımızı daha önceden fark edecek kadar akıllı davranmadık?"</p>

  <p>Quara, Ela’nın iğnelemesinin farkında değildi - ya da öyle görünmeyi tercih ediyordu. "Böyle beklenmedik bir dili nasıl tercüme edebiliriz? Başvurabileceğimiz bir şey yok. Fakat descolada virüsünün uyarlamalarının tam kayıtları <i>var.</i> İnsan metabolizmasına uyum sağlamadan önce nasıl göründüğünü biliyoruz. Onu öldürmek için yaptığımız her denemeden sonra nasıl değiştiğini biliyoruz. Bu değişikliklerden bazıları işlevseldi - uyum sağlıyordu. Fakat bazıları da kayıt işlemiydi - yaptığı şeyleri not ediyordu."</p>

  <p>Ela, Quara’nın sözlerini düzeltmekten herhalde sonsuz bir zevk alarak, "Bunu bilmiyoruz," dedi.</p>

  <p><i>"Ben</i> biliyorum," dedi Quara. "Neyse, bu bize bilinen bir düzen veriyor, değil mi? Onu çözmeyi başaramasak da, dilin ne hakkında olduğunu biliyoruz."</p>

  <p>"Şey, şimdi bütün bu söylediklerine rağmen," dedi Ela, "bu yeni bilgeliğinin dili çözmemize nasıl yardım edeceğini anlamadım. Yani, zaten aylardır üstünde çalıştığın şey tam olarak bu değil miydi?"</p>

  <p>"Ah," dedi Quara. "Öyle. Fakat yapamadığım şey, descolada virüsünün kaydettiği sözcükleri 'konuşmak' ve ne yanıt alacağımızı görmekti."</p>

  <p>"Çok tehlikeli," dedi Jane derhal. "Anlamsızca tehlikeli. Bu insanlar biyosferleri tamamen yok eden virüsler yapmaya erkli ve onları kullanacak kadar da duygusuzlar. Ve sen tam olarak onlara pequeninolarin gezegenini imha etmek için kullandıkları silahı vermeyi mi öneriyorsun? İçinde sadece pequeninolarin değil bizim metabolizmamız hakkında tam bir kayıt olan? Neden sadece gırtlağımızı kesip kanımızı onlara göndermiyorsun?"</p>

  <p>Miro, Jane konuştuğu zaman diğerlerinin neredeyse afallamış gibi göründüklerine dikkat etti. Bu tepkilerinin nedeninin bir kısmı Val’in çekingenliğiyle Jane’in atak davranışı arasındaki farklılıktan, bir kısmı da, bildikleri Jane’in iddiacı olmaktan çok bilgisayarımsı olmasından ileri geliyor olabilirdi. Ancak, Miro, mücevher kanalıyla sık sık kulağına konuşan o otoriter tarzı tanımıştı. Bir bakıma onu tekrar duymak çok hoştu; aynı zamanda bunun başkasının dudaklarından çıktığını duymak rahatsız ediciydi. Val gitmişti; Jane geri gelmişti; bu çok kötüydü; bu harikuladeydi.</p>

  <p>Jane’in bu davranışından diğerleri kadar şaşırmadığı için, sessizliği bozarak konuşan Miro oldu. "Quara haklı, Jane. Bunun üstünde çalışacak uzun yıllarımız yok - belki sadece birkaç haftamız olabilir. Belki de daha az. Dille ilgili bir yanıt almak için kışkırtmamız gerek. Onlardan bir yanıt alıp, bize yolladıkları ilk kayıtlarla daha sonra gelenler arasındaki farkı çözümlemek için."</p>

  <p>"Çok fazla şey veriyoruz," dedi Jane.</p>

  <p>"Riske girmeden kazanç olmaz," dedi Miro.</p>

  <p>"Çok fazla risk, herkes ölür," dedi Jane tatsız bir ifadeyle. Fakat bu tatsızlıkta tanıdık bir makam, yalnızca oynuyorum, diyen bir arsızlık vardı. Ve bu Jane'den değil -Jane asla böyle konuşmazdı- Val'den geliyordu. Bunu duymak acı vericiydi; bunu duymak hoştu. Jane'den gelen her şeye Miro'nun içinden verdiği yanıtlar onu devamlı duygulandırıyordu. Seni seviyorum, seni özlüyorum, senin için yas tutuyorum, sus; sanki konuştuğu kişi her an değişiyordu.</p>

  <p>"Ancak, üç akıllı türün geleceği üzerinde kumar oynayacağız," dedi Ela.</p>

  <p>Bu söz üzerine hepsi Firequencher’e döndüler.</p>

  <p>"Bana bakmayın" dedi pequenino. "Ben sadece turistim."</p>

  <p>"Yapma," dedi Miro. "Senin halkın da bizimki gibi risk altında olduğu için buradasın. Bu zor bir karar ve sen de oy vermek zorundasın. Aslında en büyük risk altında olan sizsiniz, çünkü virüs ilk olarak sizin aranıza gelmiş olduğundan ilk descolada kodları halkının bütün biyolojik tarihini açıklamış olabilir."</p>

  <p>"O zaman," dedi Firequencher, "zaten bizi nasıl yok edeceklerini bildiklerine göre, bu kaybedecek bir şeyimiz olmadığı anlamına geliyor."</p>

  <p>"Bak," dedi Miro. "Bu halkın, bir tür insanlı uçuş yapabildiğine dair bir kanıtımız yok. Dışarı yolladıkları her şey sondalarmış gibi görünüyor."</p>

  <p>"Bildiğimizin hepsi bu kadar," dedi Jane.</p>

  <p>"Ve bu gezegenden kolonicilerin gelebilmesi için, descoladanın Lusitania’nın biyosferini nasıl değiştirdiğini kontrol etmek üzere birilerinin geldiğine dair bir kanıtımız da yok. Bu nedenle eğer koloni gemileri varsa, ya zaten yoldadırlar ve bu bilgiyi onlarla paylaşmamız bir şeyi değiştirmez, ya da hiçbir gemi yollamamışlardır, bunun anlamı da bu işi <i>başaramıyorlar</i> demektir."</p>

  <p>"Miro haklı," dedi Quara birden atılarak. Miro irkildi. Quara’nın tarafında olmaktan nefret ediyordu, çünkü herkesin kıza karşı duyduğu antipati şimdi ona da yönelecekti. "İnekler zaten ahırdan çıktılarsa kapıyı kapatmak için zahmet etmeye, ya da kendi başlarına ahırdan çıkamıyorlarsa kapıya kilit vurmaya ne gerek var?"</p>

  <p>"Sen inekler hakkında ne bilirsin ki?" diye Ela hor görüyle sordu.</p>

  <p>"Bunca yıl seninle beraber yaşayıp, birlikte çalıştıktan sonra," dedi Quara kötü bir ifadeyle, "uzman olduğumu söyleyebilirim."</p>

  <p>"Kızlar, kızlar," dedi Jane. "Kendinize hâkim olun."</p>

  <p>Yeniden, Miro dışında herkes, şaşkınlıkla kıza döndü. Böyle bir aile tartışması sırasında Val konuşmazdı ve bildikleri Jane de - ancak, elbette Miro onun her zaman konuşmasına alışıktı.</p>

  <p>"Hepimiz onlara hakkımızda bilgi vermenin tehlikelerini biliyoruz," dedi Miro. "Ayrıca bir ilerleme gösteremediğimizi de biliyoruz, belki biraz alış veriş yaparak bu dilin nasıl işlediği hakkında bir şeyler öğrenebiliriz."</p>

  <p>"Bu bir alış veriş <i>değil,"</i> dedi Jane. "Bu veriş veriş. Belki de başka hiçbir yoldan elde edemeyecekleri bilgileri onlara vereceğiz, onlara karşı olan tüm silahlarımızı atlatacak yeni virüsler imal edebilmeleri için bilmeleri gereken her şeyi kapsayan bilgileri. Fakat bu bilginin nasıl kodlandığını veya her özel verinin nereye yerleştirildiğini bilmediğimizden, yanıtlarını nasıl yorumlayabiliriz? Ayrıca, ya yanıt bizi yok etmek için yeni bir virüs ise?"</p>

  <p>Quara, tartışmasız zekâsının parlaklığıyla sanki Jane tanrısal bir varlık değil de şimdiye kadar yaşamış en aptal insanmış gibi, sesinde belirgin bir aşağılamayla, "Bize virüs imal etmek için gerekli bilgiyi yolluyorlar," dedi. "Ama onu imal etmeyeceğiz. Ekranda sadece bir grafik gösterisi olduğu sürece-"</p>

  <p>"İşte bu," dedi Ela.</p>

  <p>"Ne bu?" dedi Quara. Ela’nın bir şeyde ondan bir adım önde olduğu belli olduğu için, rahatsız olma sırası şimdi ondaydı.</p>

  <p><i>"Onlar</i> bu işaretleri alıp bir bilgisayar ekranına koymuyorlar. Biz bunu yapıyoruz, çünkü sembollerle yazılan ve çıplak gözle gördüğümüz yazılı bir dilimiz var. Fakat onların bu telsiz sinyallerini daha doğrudan okumaları gerek. Kodlar geliyor ve onlar yayında tarif edilen molekülü <i>yapabilecek</i> talimatı bir şekilde okuyorlar. O zaman bunu nasıl - koklayarak mı 'okuyorlar'? Yutarak mı? Demek istediğim, eğer genetik moleküller onların diliyse, o zaman bir şekilde, tıpkı bizim görüntüleri yazılı kâğıtlardan gözümüze aldığımız gibi, onlar da bunu vücutlarının içine alıyorlar."</p>

  <p>"Anlıyorum," dedi Jane. "Bize yolladıkları şeyi sadece ekranda okuyup soyutlayarak çözümlemek yerine, ondan bir molekül yapmamızı beklediklerini varsayıyorsun."</p>

  <p>"Çünkü bütün bildiğimiz," dedi Ela, "insanlara ancak bu şekilde boyun eğdirebilirler. Ya da onlara saldırabilirler. Onlara bir mesaj yolla. Eğer 'dinlerlerse' bunu mesajı vücutlarının içine yiyerek ve onlara gerekli etkiyi yapmasına izin vererek yapmak zorundalar. Bu nedenle etki bir zehir ya da öldürücü bir hastalıksa, sadece bu mesajı işitmek onlara boyun eğdirir. Bu sanki bizim bütün dilimizin ensenize tıklanmak zorunda olması gibi. Dinlemek için, uzanıp kendimizi mesajı vermek için ne gibi bir araç seçtilerse ona teslim etmek zorundayız. Eğer bu bir parmak veya bir tüyse, iyi ve güzel - fakat eğer bir balta veya bir pala, ya da bir balyoz ise, bizim için çok kötü."</p>

  <p>Bu fikri kafasında geliştirirken, Ela'yla olan rekabetini unutmuş olan Quara, "Ölümcül olmak zorunda bile değil," dedi. "Moleküller, davranış-değiştiren aygıtlar olabilirler. Onu işitmek, itaat etmek demektir."</p>

  <p>"Ayrıntılarda haklı mısınız bilmiyorum," dedi Jane. "Fakat bu, deneye çok daha fazla başarı potansiyeli veriyor. Ve bize doğrudan saldıracak bir teslim sistemleri olamayacağı fikrini uyandırıyor. Bu olası riski değiştirir."</p>

  <p>"Ve bir de insanlar senin bilgisayarın olmadan düzgün düşünemediğini söylüyor," dedi Miro.</p>

  <p>Miro o anda utandı. Elinde olmadan, dişlerinin arasından konuşarak kızın kendisini mücevher kanalıyla dinlediği zamanlarda alışık olduğu gibi düşüncesizce konuşmuştu. Fakat şimdi, bilgisayar ağını kaybetmiş olduğu için ona takılmak, kendisine şaşılacak kadar soğuk gelmişti. Jane ile mücevherde bu şekilde şakalaşabilirdi. Fakat etli-kanlı bir Jane başka bir konuydu. Kız şimdi bir insandı. Kaygılanılması gereken duyguları olan bir insan.</p>

  <p>Jane’in zaten başından beri duyguları vardı, diye düşündü Miro. Fakat onlar üstünde fazla düşünmedim, çünkü...çünkü düşünmek zorunda değildim. Çünkü onu görmedim. Çünkü, bir bakıma, benim için gerçek değildi.</p>

  <p>"Sadece demek istemiştim ki..." dedi Miro. "Sadece iyi bir fikir demek istemiştim."</p>

  <p>"Teşekkür ederim," dedi Jane. Sesinde en küçük bir sitem izi yoktu, fakat Miro sitemin yine de orada olduğunu biliyordu, çünkü durumun yarattığı havada vardı. Miro, bu az gelişmiş insan, bu parlak varlığa iyi düşündüğünü söylüyordu...sanki onu yargılamaya uygunmuş gibi.</p>

  <p>Birden öfkelenmişti, Jane’e değil, kendisine. Neden söylediği her söze dikkat etmek zorundaydı, kız vücudunu normal bir yoldan kazanmamış olduğu için mi? Daha önce insan olmayabilirdi, ama şimdi kesinlikle insandı ve onunla bir insan gibi konuşulabilirdi. Eğer bir şekilde diğer insanlardan farklıysa, ne fark ederdi ki? Bütün insanlar birbirinden farklıydılar, ama dürüst ve samimi olmak gerekirse, temelde herkese aynı şekilde davranması gerekmez miydi? Kör bir insana, "Ne demek istediğimi görüyor musun?" diyerek, "görme" sözcüğünün gücenmeden, mecaz anlamda alınmasını bekleyemez miydi? O zaman, neden Jane’e "İyi bir fikir," diyemezdi? Kızın düşünme işlevinin bir insana oranla ölçülemeyecek kadar derin olması, insanın onunla konuştuğu zaman sıradan bir karar veya onay ifadesi kullanamayacağı anlamına gelmezdi.</p>

  <p>Şimdi ona bakarken, Miro kızın gözlerinde bir hüzün görüyordu. Kuşkusuz bu kendisinin deminki şaşkınlığından ileri geliyordu - her zaman yaptığı gibi onunla şakalaştıktan sonra, birden utanmış, birden sözünü değiştirmeye çalışmıştı. Bu nedenle kızın "Teşekkür ederim"i sitemliydi. Çünkü kendisine karşı doğal olmasını istiyordu, ama o olamamıştı.</p>

  <p>Hayır, doğal <i>olamamıştı,</i> ama kesinlikle olabilirdi.</p>

  <p>Ayrıca, zaten ne fark ederdi ki? Toptan vücut değişiminden sonraki kişisel ilişki karmaşalarını değil, descolado sorununu çözmek için buradaydılar.</p>

  <p>"Bunu, descolada virüsündeki bilgi kodlu mesajları göndermek konusunda bir anlaşmaya vardığımız şeklinde mi kabul edeyim " diye sordu Ela.</p>

  <p>"Sadece birincisini," dedi Jane. "En azından başlangıç olarak."</p>

  <p>"Ve yanıtladıkları zaman," dedi Ela, "bize yolladıkları molekülü imal edip midemize indirdikten sonra neler olacağının bir simülasyonunu göstermeye çalışacağım."</p>

  <p>"Eğer bir molekül gönderirlerse," dedi Miro. "Eğer hâlâ doğru yoldaysak."</p>

  <p>"Eh, Bay Neşeli olan sensin," dedi Quara.</p>

  <p>"Ben Bay Poposundan-Tırnağına-Kadar-Korkarım," dedi Miro. "Ancak sen hâlâ eski Bayan Popo'sun."</p>

  <p>Jane, rahatsız ve tedirgin bir ifadeyle, "Hepimiz iyi geçinemez miyiz?" dedi. "Hepimiz dost olamaz mıyız?"</p>

  <p>Quara hızla ona döndü. "Sen, dinle! Ne biçim süper beyin olduğun beni ilgilendirmez, sadece aile içi konuşmaların dışında kal, anlıyor musun?"</p>

  <p>"Etrafına bak Quara," diye Miro ona bağırdı. "Eğer aile içi konuşmaların dışında kalırsa, ne zaman konuşacak?"</p>

  <p>Firequencher elini kaldırdı. "Ben aile içi konuşmaların dışında kalıyorum. Bu nedenle bir itibar kazanıyor muyum?"</p>

  <p>Jane, Miro ve Firequencher’i yatıştırmak için eliyle işaret etti. "Quara," dedi sakince, "sana benimle, buradaki erkek ve kız kardeşin arasındaki farkı söyleyeyim. Sana alışıklar, çünkü tüm hayatın boyunca seni tanıyorlar. Sana sadıklar, çünkü sen ve onlar ailenizdeki bazı kötü deneyimleri birlikte yaşamışsınız. Senin çocukça patlamalarına ve aptalca inadına alışıklar, çünkü defalarca kendilerine, 'elinde değil', 'öyle sıkıntılı bir çocukluk geçirdi ki' , diyorlar. Fakat ben bir aile üyesi değilim, Quara. Ama ben, seni birtakım kriz anlarında izlemiş biri olarak, hakkındaki bazı içten hükümlerimi söylemekten çekinmem. Oldukça zekisin ve yaptığın işte çok iyisin. Genellikle algılayıcı ve yaratıcısın ve çözüme şaşılacak bir doğruluk ve azimle gidiyorsun."</p>

  <p>"Özür dilerim," dedi Quara, "bana kötü bir şey mi yoksa başka bir şey mi söylüyorsun?"</p>

  <p><i>"Fakat,"</i> dedi Jane, "Uyanık olduğun her an ailen ve çevrendeki herkese yağdırdığın hakaretler ve saçmalıklarla, başarının on beş saniyeden fazla etkili olmasını sağlayacak kadar akıllı, yaratıcı, doğru ve azimli değilsin. Anladık, çok kötü bir çocukluk geçirdin. Bu birkaç yıl önceydi ve senden beklenen, artık bunu geride bırakman ve normal, saygılı bir yetişkin gibi çevrenle iyi geçinmen."</p>

  <p>"Başka bir deyişle," dedi Quara, "senden başka kimsenin, senin düşünemediğin bir fikre sahip olmasını kabul etmekten hoşlanmıyorsun."</p>

  <p>"Beni anlamıyorsun," dedi Jane. "Ben senin kız kardeşin değilim. Teknik açıdan konuşursak, insan bile değilim. Eğer bu gemi Lusitania’ya geri dönecek olursa, bu, benim kendi ellerimle onu oraya götürmem sayesinde olacak. Bunu anladın mı? Aramızdaki farkı anladın mı? Kucağından bana bir toz tanesi bile yollayabilir misin?"</p>

  <p>"Şu anda bir yere uzay gemisi falan yolladığını görmüyorum," dedi Quara muzaffer bir edayla.</p>

  <p>"Seninle bir konuşmam veya tartışmam olmadığını fark etmeden bana karşı puan kaydetmeye çalışıyorsun. Bana şu anda söylediklerinin hepsi konu dışı. Şu anda benim sana <i>söylediklerim</i> önemli. Ve sana diyorum ki, kardeşlerin senin çekilmezliğine katlanabilirler, ama ben değil, Tuttuğun yolda devam et, şımarık küçük bebek, ancak bu yıldız gemisi Lusitania’ya geri dönerken sen içinde olmayabilirsin."</p>

  <p>Quara’nin yüzündeki ifade, neredeyse Miro'yu kahkahayla güldürecekti. Ancak, neşesini şu anda belli etmenin pek akıllıca olmadığını biliyordu.</p>

  <p>"Beni tehdit ediyor," dedi Quara diğerlerine. "Bunu işittiniz mi? Beni <i>öldürmekle</i> tehdit ederek baskı altına almak istiyor."</p>

  <p>"Seni asla öldüremem," dedi Jane. "Fakat yıldız gemisini Dışarı’ya itip, sonra tekrar İçeri'ye çekerken senin varlığını aklıma getiremeyebilirim. Seni düşünmek o derece katlanılmaz olabilir ki, bilinçsiz zihnim bu düşünceyi reddedip seni dışlayabilir. Bütün bu işlerin nasıl gerçekleştiğini gerçekten bilinçli olarak anlamıyorum. Bunun duygularımla nasıl bir ilişkisi olduğunu bilmiyorum. Gerçekten nefret ettiğim birini taşımayı daha önce hiç denemedim. Mantığı aşan nedenlerle bile olsa, kesinlikle seni de diğerleriyle birlikte taşımayı denerim. Eğer yapamazsam belki Miro ve Ela bana kızacaklar. Fakat denemek muhakkak başarılı olmak değildir. Bu nedenle, Quara, daha az iğrenç olmak için biraz çaba harcamam öneririm."</p>

  <p>"Demek senin için güç bu," dedi Quara. "Başka insanları itip kakarak kraliçe gibi davranmak."</p>

  <p>"Bunu <i>gerçekten</i> yapamazsın, değil mi?" dedi Jane.</p>

  <p>"Neyi yapamam?" dedi Quara. "Eğilip ayaklarını öpemem mi?"</p>

  <p>"Çeneni tutup hayatını kurtarmayı."</p>

  <p>"Ben yabancı bir türle iletişim sorununu çözmeye çalışıyorum, sen ise sana yeterince nazik davranıp davranmadığımla uğraşıyorsun."</p>

  <p>"Fakat Quara," dedi Jane, "bir kere seni taradıktan sonra, o yaratıkların bile keşke dillerini öğrenmemiş olmanı dileyecekleri hiç aklına geldi mi?"</p>

  <p>"Kesinlikle senin asla benim dilimi öğrenmemiş olmanı diliyorum," dedi Quara. "Kendinle son derece dolusun ve şimdi de oynamak için şu küçük şirin vücudu buldun. Eh, evrenin kraliçesi değilsin ve ben de senin için belimi kıvırarak dans edecek değilim. Bu yolculuğa gelmek benim fikrim değildi, ama buradayım - ve eğer benim hakkımda beğenmediğin bir şey varsa neden bu konuda çeneni <i>kapatmıyorsun.</i> Böyle tehditler savurduğumuz sürece, eğer beni bu kadar zorlarsan, sanırım suratını daha hoşlanacağım bir şekle sokacağım. Bu yeterince <i>açık mı?"</i></p>

  <p>Jane, onu koltuğa bağlayan kemerini çözdü ve ana kabinden mekiğin depo bölmesine giden koridora süzüldü. Quara’nın diğerlerine, "Benimle nasıl konuştuğuna inanabiliyor musunuz? Kimin yaşayamayacak kadar sinir bozucu olduğuna karar vererek kendini ne sanıyor?" demesine aldırmadan, Miro onu izledi.</p>

  <p>Miro depo odasına, Jane’in yanına gitti. Kız uzak duvardaki bir tutamaca tutunarak öne eğilmiş, öyle güçlü nefes alıp veriyordu ki, Miro onun kustuğunu sandı. Fakat hayır. Kız ağlıyordu. Ya da, o kadar öfkeliydi ki, vücudu hıçkırır gibi sesler çıkartıyor ve kesinlikle engel olamadığı duygusal gözyaşları üretiyordu. Miro onu sakinleştirmek için omzuna dokundu. Kız irkildi.</p>

  <p>Bir an için, Miro az daha, 'Güzel, öyle olsun', diyip, kendine kızarak, kızın onun yardımını reddetmesinden düş kırıklığına uğrayarak oradan ayrılacaktı. Fakat sonra onun daha önce hiç böyle öfkelenmediğini hatırladı. Kız böyle tepki veren bir vücutla hiç uğraşmamıştı. Önce, Quara'yi azarladığı zaman, Miro artık birisinin bunu ortaya koyması zamanının geldiğini düşünmüştü. Fakat tartışma uzadıkça, Miro kontrolünü kaybedenin Quara değil, Jane olduğunu fark etmişti. Kız duygularıyla nasıl başa çıkacağını bilmiyordu. Ne zaman devam etmeye değmeyeceğini bilmiyordu. Kız kendi hislerini biliyordu ama bunları nasıl ifade edebileceğini bilmiyordu.</p>

  <p>"Bu zordu," dedi Miro. "Tartışmayı kesip buraya gelmek."</p>

  <p>"Onu öldürmek istedim," dedi Jane. Vücudunun vahşi gerilimi yüzünden ve ağlamaktan sesi neredeyse tanınmaz haldeydi. "Böyle bir şey hiç hissetmemiştim. Koltuğumdan kalkıp onu ellerimle parçalamak istedim."</p>

  <p>"Kulübe hoş geldin," dedi Miro.</p>

  <p>"Anlamıyorsun," dedi kız. "Bunu gerçekten yapmak istedim. Kaslarımın kasıldığını hissettim. Bunu yapmaya <i>hazırdım.</i> Bunu yapmak <i>üzereydim."</i></p>

  <p>"Söylediğim gibi, Quara her zaman böyle hissetmemize neden olur."</p>

  <p>"Hayır," dedi Jane. "Böyle değil. Hepiniz sakin davranıyorsunuz, hepiniz kontrollü davranıyorsunuz."</p>

  <p>"Biraz uygulama yaptıktan sonra," dedi Miro, "sen de öyle davranacaksın."</p>

  <p>Jane başını kaldırdı, arkaya eğdi ve salladı. Ağırlıksız saçları havada sallandı. "Bunu gerçekten hissediyor musun?"</p>

  <p>"Hepimiz hissederiz," dedi Miro. "Bu nedenle çocukluk çağımızı yaşarız - vahşi eğilimlerimizin üstesinden gelmeyi öğrenebilmek için. Fakat her zaman içimizdedirler. Şempanzeler ve babunlar bunu yaparlar. Bütün primatlar. Bunu sergileriz. Öfkemizi fiziksel olarak ifade etmemiz gerekir."</p>

  <p>"Ama yapmıyorsunuz. Son derece sakin duruyorsunuz. Onun feveran etmesine, korkunç şeyler söylemesine..."</p>

  <p>"Çünkü onu durdurmak için sıkıntıya girmeye değmez," dedi Miro. "O bunun bedelini ödüyor. Son derece yalnız ve kimse onun yanında bulunmak için bir fırsat aramıyor."</p>

  <p>"Bu da onun ölmemesinin tek nedeni."</p>

  <p>"Doğru," dedi Miro. "Uygar insanların yaptığı budur - onları öfkelendirecek durumlardan kaçınırlar. Eğer kaçmamazlarda, oradan uzaklaşırlar. Ela ve benim yaptığımız bu, genellikle. Sadece uzaklaşırız. Onun kışkırtmalarını üstümüzden geçip gitmeye bırakırız."</p>

  <p>"Ben yapamam," dedi Jane. "Böyle şeyleri daha önce hissettiğimde kolaydı. Onun düğmesini kapatabiliyordum."</p>

  <p>"İşte bu," dedi Miro. "Bizim de yaptığımız bu. Düğmesini kapatıyoruz."</p>

  <p>"Bu düşündüğümden de karmaşık," dedi Jane. "Yapabilir miyim, bilmiyorum."</p>

  <p>"Evet, şey, şu anda fazla bir seçimin yok, değil mi?"</p>

  <p>"Miro, üzgünüm. Her zaman siz insanlara acırdım, çünkü her zaman ancak bir tek şey düşünebiliyordunuz, aralarınız hiç de mükemmel değildi ve... şimdi anlıyorum ki, birini öldürmeden bir gün geçirebilmek bile bir başarı sayılabilir."</p>

  <p>"Alışkanlık haline gelir. Çoğumuz vücut tempomuzu oldukça düşük tutarız. Bu komşuluk usulü yaşamaktır."</p>

  <p>Bir an sürdü -bir hıçkırık ve sonra bir iç çekiş- sonra da güldü. Miro'nun çok hoşuna giden tatlı, hafif bir kıkırdama. Hoşuna gitmişti, çünkü bu bildiği ve sevdiği sesti, işitmekten hoşlandığı gülüştü. Ve bu şekilde gülen en iyi dostuydu. Sevgili dostu, Jane. Gülüş ve ses sevgili Val'ine aitti. Artık tek insan. Bunca zaman sonra, artık uzanıp, her zaman imkânsız bir uzaklıkta olan Jane’e dokunabilirdi. Bu tıpkı telefonla arkadaşlık kurup, sonunda yüz yüze gelmeye benziyordu.</p>

  <p>Kıza tekrar dokundu, Jane onun elini tuttu.</p>

  <p>"Üzgünüm. Kendi zayıflığımın şu anda yaptıklarımıza yol açmasına neden oldum," dedi Jane.</p>

  <p>"Sadece bir insansın," dedi Miro.</p>

  <p>Kız yüzünde bir ironi, bir acılık arayarak ona baktı.</p>

  <p>"Ciddi söylüyorum," dedi Miro. "Bu duygulara, bu tutkulara sahip olmanın bedeli, onları kontrol etmek, katlanılamayacak kadar güçlü oldukları zaman bile onlara katlanmaktır. Artık sadece bir insansın. Bu hislerden hiçbir zaman kurtulamayacaksın. Sadece öğrenmen ve ona göre davranman gerek."</p>

  <p>"Quara hiç öğrenememiş."</p>

  <p>"Quara çok iyi öğrendi," dedi Miro. "Bu sadece kendi fikrim, fakat Quara Marcâo'yu çok sever, ona tapardı ve o ölüp hepimiz kendimizi son derece azat olmuş hissedince, Quara kayboldu. Şimdi yaptığı şey, devamlı karşısındakini tahrik etmek - birisinin kendisini incitmesini istiyor. Ona vurmasını. Tıpkı tahrik olduğu zaman Marcâo'nun anneme vurması gibi. Bence bir tür sapıklıkla, babamla yalnız kaldığı zamanlarda, Quara her zaman annemi kıskanıyordu ve sonunda onun annemi dövdüğünü anladığı zaman, Quara ne zaman babamı geri istese, onun dikkatini çekmenin - şu konuşma şekli olduğunu öğrendi." Miro acı bir ifadeyle gülümsedi. "Gerçeği söylemek gerekirse, bana annemi hatırlatıyor. Onu hiç dinlemedin, ama eski günlerde, Marcâo'yla evlilik tuzağına düşmüş ve Libo'nun çocuklarına sahip olurken - oh, öyle bir ağzı vardı ki. Orada oturur kendisine vuruncaya kadar Marcâo'yu tahrik etmesini, kışkırtmasını, sözleriyle yaralamasını dinlerdim - sonra, 'anneme el sürmeye kalkışma' diye düşünürdüm ve aynı zamanda onun zavallı öfkesini büsbütün anlardım, çünkü asla asla asla annemi susturacak bir şey söyleyemezdi. Bunu sadece yumruğu yapabilirdi. Ve Quara da aynı ağıza sahip ve bu öfkeye ihtiyacı var."</p>

  <p>"Eh, ona ihtiyacı olan şeyi vermem hepimiz için ne kadar iyi olmuş."</p>

  <p>Miro güldü, "Ama bunun senden gelmesine ihtiyacı yok. Marcâo'dan gelmesine ihtiyacı var, ama o da ölü."</p>

  <p>Sonra, birden Jane gerçek gözyaşlarına boğuldu. Üzüntü gözyaşları ve dönerek Miro’ya sarıldı.</p>

  <p>"Ne var?" dedi Miro, "Ne oldu?"</p>

  <p>"Oh, Miro," dedi, kız. "Ender öldü. Onu bir daha göremeyeceğim. Sonunda bir vücuda kavuştum, onu görecek gözlerim var ve o orada değil."</p>

  <p>Miro donup kalmıştı. Elbette Ender’i özlüyor. Binlerce yıl onunla birlikte oldu ve benimle ise sadece birkaç yıl. Beni sevebileceğim nasıl düşünürüm? Ender Wiggin'le kıyaslanmayı nasıl düşünürüm. Filolara kumanda etmiş, kitaplarıyla trilyonlarca insanın zihnini değiştirmiş, konuşmalarıyla, kavrama yeteneğiyle, başka insanların kalbinin içini görme yeteneğiyle onlara kendilerinin en özel öykülerini anlatmış olan bir adamla kıyaslandığımda ben neyim ki? Yine de, Jane onu sevdiği ve kendisi ölmüş halinde bile onunla boy ölçüşemeyeceği için Miro Ender’e kızarken, onu kıskanırken bile, bütün bu duygulara rağmen, sonunda kafasına dank etti, evet, Ender ölmüştü. Ender, <i>onun</i> ailesini değiştiren, <i>ona</i> gerçek bir arkadaş olan, Miro'nun hayatında özleyeceği tek insan olan Ender yok olmuştu. Miro'nun keder gözyaşları, Jane'inkilerle birlikte aktı.</p>

  <p>"Üzgünüm," dedi Jane. "Duygularımın <i>hiçbirisini</i> kontrol edemiyorum."</p>

  <p>"Evet, şey, aslında bu genel bir zaaf," dedi Miro.</p>

  <p>Kız uzandı ve onun yanağındaki gözyaşlarına dokundu. Sonra ıslak parmağıyla kendi gözyaşlarına dokundu. Gözyaşları karıştı. "Şu anda Ender’i neden düşündüm, biliyor musun?" diye sordu, kız. "Çünkü ona çok benziyorsun. Quara, başka birini ettiği kadar seni de rahatsız ediyor, ama yine de sen geçmişe bakıyor ve onun ihtiyaçlarının neler olduğunu, neden böyle şeyler söylediğini ve yaptığını görüyorsun. Hayır, hayır, rahatla Miro, senden Ender gibi olmanı beklemiyorum. Sadece onda en beğendiğim şeylerin sende de olduğunu söylüyorum -bu kötü değil, değil mi? Sevecen algılama- insan olmakta yeni olabilirim, ama bunun nadir bir mal olduğuna kesinlikle eminim."</p>

  <p>"Bilmiyorum," dedi Miro. "Şu anda kendisine karşı sevecenlik hissettiğim tek kişi benim. Buna kendine acıma diyorlar ve pek hoş bir özellik değil."</p>

  <p>"Neden kendine acıyorsun?"</p>

  <p>"Çünkü bütün hayatın boyunca Ender’e ihtiyaç duyacaksın ve her zaman karşında böyle benim gibi zavallı taklitleri olacak."</p>

  <p>Kız ona daha sıkı sarıldı. Rahatlatma sırası şimdi ondaydı. "Oh, Miro, bu belki doğru. Ama eğer öyleyse, Quara’nin hâlâ babasının dikkatini çekmek istemesinin doğruluğu kadar doğru. Annene veya babana olan ihtiyacın hiç bitmez, değil mi? Ölmüş bile olsalar onlara tepki göstermeyi kesmezsin."</p>

  <p>Baba? Bu daha önce Miro'nun aklından hiç geçmemişti. Jane, Ender’i seviyordu, derin bir sevgiyle, evet, onu sonsuza kadar sevecekti - fakat bir baba olarak?</p>

  <p>"Senin baban olamam, " dedi Miro, "onun yerini alamam." Fakat şu anda yapmakta olduğu şey onu anladığından emin olmaktı. Ender onun babası mıydı?</p>

  <p>"Babam olmanı istemiyorum," dedi Jane. "Hâlâ şu eski Val hislerini taşıyorum, biliyorsun. Yani sen ve ben arkadaşız, tamam mı? Bu benim için çok önemliydi. Ama artık bu Val vücuduna sahibim ve bana dokunduğun zaman, devamlı olarak bu bir duaya cevap hissi uyandırıyor." O anda söylediğine pişman oldu. "Oh, üzgünüm, Miro, onu özlediğini biliyorum."</p>

  <p>"Özlüyorum," dedi Miro. "Fakat gerçekten ona çok benzediğinden, ileride onu özlemek şimdiki gibi olmayabilir. Ayrıca onun gibi konuşuyorsun. İşte onu kucaklamak istediğim gibi seni kucaklamış durumdayım ve seni sadece rahatlatmam ve temel arzuları aklıma bile getirmemem gerektiğinden, bu çok kötü gibi görünüyorsa, eh, o zaman çok kötü bir adamım, değil mi?"</p>

  <p>"Çok kötü," dedi kız. "Seni tanıdığıma utanıyorum." Ve Miro'yu öptü. Sevimli bir şekilde ve acemice.</p>

  <p>Miro yıllar önce, gençken ve her şeyin ne kadar tersine döneceğini bilmeden, Ouanda ile ilk öpüşmesini hatırladı. O zaman her ikisi de acemiydi, yeni, beceriksiz.. Genç. Jane, şimdi, evrendeki en eski yaratıklardan biriydi. Fakat aynı zamanda en gençlerinden biri. Ve Val - Val’in vücudunda Jane’in çekip alacağı refleksler yoktu, çünkü Val’in kısa yaşamında aşkı bulmak konusunda ne fırsatı olmuştu ki?</p>

  <p>"Bu, insanların bunu yapma şekline biraz yakın mıydı?" diye sordu Jane.</p>

  <p>"Bu kesinlikle insanların bazen yaptıkları şey," dedi Miro. "Ve ikimiz de insan olduğumuzdan, şaşılacak bir şey değil."</p>

  <p>"Onun için bir an yas tutup, bir sonraki an senin bana sarılmandan mutlu olarak Ender’e ihanet mi ediyorum?"</p>

  <p>"Ölümünden sadece birkaç saat sonra bu kadar mutlu olmakla, ben ona ihanet mi ediyorum?"</p>

  <p>"Ancak o ölü değil," dedi Jane. "Nerede olduğunu biliyorum, onu oraya kadar izledim."</p>

  <p>"Eğer kesin olarak vaktiyle olduğu kişiyse," dedi Miro, "o zaman ne yazık. Çünkü bütün iyiliğine karşın, o mutlu değildi. Mutlu anları olmuştu, fakat asla - şey, hiçbir zaman gerçekten huzurlu değildi. Peter soykırım yükünü omuzlarında taşımadan, insanlığın bütün yükünü omuzlarında hissetmeden, dolu bir hayat yaşasa ne iyi olurdu, değil mi?"</p>

  <p>"Bu arada," dedi Jane, "yapacak işimiz var."</p>

  <p>"Ayrıca, yaşanacak bir hayatımız var, "dedi Miro. "Bu şekilde beraber olmamıza hiç pişman olmayacağım. Buna Quara’nın şirretliği neden olsa bile."</p>

  <p>"Uygar olan şeyi yapalım," dedi Jane. "Evlenelim, çocuk sahibi olalım. Gerçekten insan olmak istiyorum, Miro, her şeyi yapmak istiyorum. Tepeden tırnağa insan hayatının bir parçası olmak istiyorum. Ve bunların hepsini seninle birlikte yapmak istiyorum."</p>

  <p>"Bu bir teklif mi?" diye sordu, Miro.</p>

  <p>"Sadece on iki saat içinde öldüm ve tekrar dirildim," dedi Jane. "Benim -kahretsin, ona babam diyebilirim, değil mi?- babam da öldü. Hayat kısa, onun ne kadar kısa olduğunu hissediyorum; üç bin yıldan sonra, hepsi şiddetli, hâlâ çok kısa geliyor. Acelem var. Ve sen, sen de boş yere yeterince zaman kaybetmedin mi? Hazır değil misin?"</p>

  <p>"Ama bir yüzüğüm yok."</p>

  <p>"Bir yüzükten daha iyi bir şeyimiz var," dedi Jane. Miro'nun gözyaşını sürdüğü yanağına tekrar dokundu. Nemliydi; parmağını Miro'nun yanağına dokundurduğu zaman da hâlâ nemliydi. "Gözyaşını benimkine kattım, sen de benim gözyaşımı seninkine kattın. Bence bu öpüşmekten çok daha içten."</p>

  <p>"Belki," dedi Miro. "Ama eğlenceli değil."</p>

  <p>"Şu anda hissettiğim bu duygu, bu aşk, değil mi?"</p>

  <p>"Bilmiyorum. Bir özlem mi? Sadece benimle birlikte olduğun için baş döndürücü saçma bir mutluluk mu?"</p>

  <p>"Evet," dedi kız.</p>

  <p>"Bu bir nezle," dedi Miro. "Birkaç saat içinde mide bulantısı ve ishal olabilirsin, dikkat et."</p>

  <p>Kız onu itti ve ağırlıksız uzay gemisinde bu hareket karşı duvara çarpıncaya kadar Miro'yu çaresizce havaya fırlattı. "Ne?" dedi Miro, masum bir ifade takınarak. "Ne dedim ki?"</p>

  <p>Jane kendini duvardan iterek kapıya gitti. "Gel," dedi. "İş başına."</p>

  <p>"Nişanlandığımızı açıklamayalım," dedi Miro yavaşça.</p>

  <p>"Neden?" diye sordu kız. "Şimdiden utanıyor musun?"</p>

  <p>"Hayır," dedi Miro. "Belki çok büyütüyorum, ama bunu açıkladığım zaman Quara’nın orada olmasını istemiyorum."</p>

  <p>"Bu güçsüz olduğundan," dedi Jane. "Benim gibi daha yüce gönüllü ve sabırlı olmalısın."</p>

  <p>"Biliyorum," dedi Miro. "Öğrenmeye çalışıyorum."</p>

  <p>Mekiğin ana güvertesine süzüldüler. Diğerleri, descoladanın gezegene yaklaştığı zaman kullandığı frekans üzerinden yollayacakları genetik mesaj üzerinde çalışıyorlardı. Hepsi başını kaldırdı. Ela hafifçe gülümsedi. Firequencher neşeyle el salladı.</p>

  <p>Quara başını yana eğdi. "Eh, umarım <i>şu</i> küçük duygusal patlamayı atlatmışızdır," dedi.</p>

  <p>Miro, Jane’in bu söz karşısında sinirlendiğini hissetti. Fakat kız hiçbir şey söylemedi. Ve ikisi de koltuklarına oturup kayışlarını bağladıktan sonra birbirlerine baktılar, Jane göz kırptı.</p>

  <p>"Bunu gördüm," dedi Quara.</p>

  <p>"Seni kastettik," dedi Miro.</p>

  <p>Quara hor görüyle, "Büyü artık," dedi.</p>

  <p>Bir saat sonra mesajlarını yolladılar. Ve hemen, anlayamadıkları, ama anlamak zorunda oldukları bir yanıt seliyle karşılaştılar. Artık tartışmaya, sevişmeye veya üzülmeye vakitleri yoktu. Şu anda sadece koyu, geniş alanlarıyla, bir şekilde anlaşılması gereken yabancı mesajların dili vardı.</p>
</body>
</html>
