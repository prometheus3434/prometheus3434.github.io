<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>XXL BÖLÜM</title>
</head>

<body>
  <h1 class="h11"><a id="a126"></a>XXL BÖLÜM</h1>

  <h1 class="h11"><a id="ncx1068"></a><a id="a127"></a>HENDON İMDADA YETİŞİYOR</h1>

  <p><span class="t10">İ</span>htiyar adam tıpkı bir kedi gibi sessiz adımlarla, havada kayarcasına öteki odaya süzüldü, tekrar döndüğünde elinde bir tabure vardı. Tabureyi yere koyup üzerine oturdu; şimdi gövdesinin bir bölümü titrek ışığın köhne aydınlığında, diğer yarısı karanlıktaydı; eğilmiş, aç gözlerle uyuyan çocuğa bakıyordu; başından ayrılmaya hiç niyeti yok gibiydi, hiç acele etmeden, yavaş yavaş bıçağını bileyerek, kendine kendine kâh konuşup kâh kıkır kıkır gülerek orada nöbet tutacaktı; bu haliyle, ağına düşürdüğü zavallı kurbanının üzerine atılmaya hazırlanan hain ve acımasız bir örümceğe benziyordu.</p>

  <p>Aradan epey bir zaman geçti; kendini hayallere kaptırmış, boş gözlerle kurbanını seyretmekte olan ihtiyar adam birdenbire çocuğun gözlerini açmış olduğunu fark etti -hem de fal taşı gibi açmıştı, dehşet içindeydi- dehşetten adeta donmuş bir halde elindeki bıçağa bakıyordu. Adam, zevkten dört köşe olmuştu, yüzünde şeytani bir ifadeyle, oturduğu yerde hiç kıpırdamadan sordu:</p>

  <p>"Söyle bakalım Sekizinci Henry'nin oğlu, son duanı ettin mi bakayım?"</p>

  <p>Çocukcağız bağlarından kurtulabilmek için umutsuzca çırpınıyordu, gırtlağından kopup gelen boğuk bir hırıltıyla cevap verebildi ancak; ihtiyar sorusuna karşılık bu kadarını yeterli bulmuş olacak ki:</p>

  <p>"Bir daha dua et öyleyse. Bu son duan olacak çünkü!" Çocuğun bütün vücudu zangır zangır titremeye başladı, beti benzi iyiden iyiye atmış, korkudan sapsarı kesilmişti. Bağlarından kurtulmak umuduyla tekrar çırpınmaya başladı — yattığı yerde dönmeye çalışıyor, kıvrılıyor, kendini umutsuzca bir o yana, bir bu yana atıyor, can havliyle tekmeler savuruyor, elini ayağını bağlayan iplerden kurtulmak için çılgınca ve umutsuzca mücadele ediyordu, ama boşuna! O sırada yaşlı adam ise korkunç bir canavar gibi çocuğu başına çöreklenmiş, bunların hiçbirine aldırmaksızın, insanın kanını donduran bir sükunetle bıçağını bilemeye, bir yandan da kendi kendine konuşmaya devam etti:</p>

  <p>"Çok az vaktin kaldı, çok az, dakikalar sayılı — o yüzden son duanı etmeye bak!"</p>

  <p>Zavallı çocukcağız umutsuz bir hırıltıyla karşılık verebildi ancak, çırpınmaktan vazgeçti, kalbi küt küt atıyordu. Derken birden gözleri doldu, bir damla, bir damla daha derken, gözyaşları sel olup akmaya başladı; ama bu yürek paralayan gözyaşları bile yetmedi ihtiyar kurdun kalbini yumuşatmaya.</p>

  <p>Şafak sökmek üzereydi artık; bunu fark eden ihtiyar birdenbire durup, gergin bir sesle şöyle dedi:</p>

  <p>"Bu hülyayı daha fazla uzatmanın gereği yok! Gece bitti sayılır. Oysa bir dakikalık bir iş — yalnızca bir dakika, mümkün olaydı da, bir yıl süreydi keşke! Sen, kutsal kilisemizi yıkmaya çalışan katilinin dölü, kapat o ölümlü gözlerini, kapat ki aklını başından almasın gördüklerin..."</p>

  <p>Sözlerinin gerisi mırıltıya dönüştüğünden anlaşılmıyordu. İhtiyar dizlerinin üstüne çöküp, elinde bıçakla çocuğa doğru eğilmişti ki...</p>

  <p>O da ne? Kulübenin yakınından birtakım sesler geliyordu — keşiş bıçağı elinden düşürdü; hemen çocuğu üzerine bir koyun postu atarak doğruldu, tir tir titriyordu. Sesler giderek yaklaştı, öfkeyle homurdanıyor, küfrediyordu birileri; derken bir takım itişip kakışmalar ve imdat sesleri duyuldu; sert adım sesleri yükseldi sonra, birileri koşarak kaçıyordu sanki. Derken, kapı yıkılırcasına yumruklanmaya başladı, birileri hem kapıya vuruyor hem de bağırıyordu:</p>

  <p>"Heeey! Açın kapıyı! Yoksa yemin ederim hepinizi gebertirim!"</p>

  <p>Aman Tanrım, bu kesinlikle, kralın o güne dek duyduğu en güzel sesti; çünkü bu duyduğu Miles Hendon'un sesiydi!</p>

  <p>İhtiyar, çaresiz bir öfkenin pençesinde dişlerini gıcırdatarak, sessizce odadan çıkıp, kapısını kapattı; o sırada zavallı kral, sözüm ona "mabet" olarak kullanılan odadan şu sözlerin geldiğini işitti:</p>

  <p>"Muhterem peder, lütfen saygılarımı kabul buyurun! Bir çocuğu arıyorum da — yani <span class="t7">o</span><span class="t7">ğ</span><span class="t7">lumu!</span>"</p>

  <p>"Çocuk mu? Ne çocuğu dostum?"</p>

  <p>"Ne çocuğu mu? Bana bak, sakın bana yalan söylemeye, masal anlatmaya kalkışma, inan bana, hiç havamda değilim. Onu benden kaçıran serserileri bu kulübenin yakınlarında buldum ve tabii her şeyi itiraf ettiler; dediklerine göre çocuk ellerinden kaçmış, izlerini buraya, kapınıza kadar takip etmişler. Ayak izlerini bile gösterdiler. O yüzden sakın bana maval okumaya kalkışma. Evet, muhterem peder, dökül bakalım şimdi — çocuk nerede?"</p>

  <p>"Aman, aziz dostum, gecenin bir yarısı kapımı çalan, paçavralar içindeki şu zavallı dilenciyi mi soruyorsun yoksa? Eğer oysa aradığın, telaşa gerek yok, bir yere kadar gönderdim onu. Birazdan gelir."</p>

  <p>"Birazdan mı? Ne zaman yani? Yürü, gidiyoruz, boş yere vakit kaybetmeyelim — arkasından koşsak yakalarız belki. Ne zaman sonra gelir dedin bakayım?"</p>

  <p>"Telaşlanmana lüzum yok dostum, dedim ya, gelir birazdan!"</p>

  <p>"Pekâlâ, öyle olsun. Bekleyelim bakalım. Ama dur! -<span class="t7">Bir yere mi gönderdim</span> demiştin?- Bak sen, işte yalanını yakaladım! — Biri ona iş buyuracak da, o da bu hakarete karşılık uslu uslu dediğini yapacak öyle mi? Sen sakalını lime lime yolmadığına dua et! Bana yalan söylüyorsun dostum, hem de kuyruklu yalan!"</p>

  <p>"Herhangi bir insan olsa sözünü dinlemezdi elbette — ama öyle olmadı! Çünkü ben insan değilim."</p>

  <p>"Ne? Değil misin? Peki nesin o zaman?"</p>

  <p>"Bir sır vereceğim sana — sakın ola başkasına söyleme. Ben Baş Melek'in ta kendisiyim!"</p>

  <p>Bunun üzerine Miles Hendon -her ne kadar saygısızlık etmek istemese de- kendini tutamayıp, adamın suratına karşı kahkahayı bastı; sonra da:</p>

  <p>"Demek öyle, şimdi anlaşıldı, tevazu gösterip söz dinlemesinin sebebi buymuş demek! Yoksa kendisini tanıdığım kadarıyla şu dünyada tek bir fani yoktur ki, ona iş buyursun, kılını bile kıpırdatmaz; ama emri veren bir melekse, o zaman iş değişir tabii, kral da olsa emre itaat edecektir elbette. Bak sana ne diyeceğim — hey, bu gürültü de ne?"</p>

  <p>Bütün bu konuşmalar sırasında zavallı kral öteki odada korkudan tir tir titriyor, çaresizlik içinde kurtulmayı bekliyordu; her şeye rağmen, var gücüyle boğazını zorluyor, iniltisini Hendon'a duyurmaya çabalıyordu, ama girişimleri her seferinde başarısızlıkla sonuçlanıyor, gitgide umudunu yitiriyordu. Dolayısıyla hizmetkârının bu son sözleri korkudan durmak üzere olan biçare yüreğine su serpti. Bütün gücünü toplayarak bir kez daha bağırmayı denedi, tam o sırada keşiş:</p>

  <p>"Gürültü mü?" diyordu, "Ben rüzgârın uğultusundan başka bir şey duymuyorum."</p>

  <p>"Belki de oydu. Tabii ya, rüzgârdı, başka ne olacak ki? Geldiğimden beri başka ses mi duy- hey, işte yine o ses! Ama rüzgâra benzemiyor! Çok daha tuhaf bir ses. Yürü haydi, gidip bakalım nereden geliyormuş!"</p>

  <p>Artık zavallı kral sevinçten yerinde duramaz hale gelmişti. Kurtulma umuduyla öyle bir zorluyordu ki, ciğerleri havasızlıktan neredeyse patlamak üzereydi — onca gayretine rağmen, ağzını sımsıkı tutan o kahrolası bağcık yüzünden, belli belirsiz, boğuk bir inilti çıkarabilmişti ancak. Hele keşişin sözlerini duyduğunda, kalbi korkudan duracak hale geldi, keşiş:</p>

  <p>"Ah, bana kalırsa, dışarıdan geliyor bu ses," diyordu, "şu ötedeki çalılıklar uğulduyor. Gelin sizi oraya götüreyim."</p>

  <p>Kral ikilinin konuşarak dışarı çıktığını duydu; ayak sesleri hızla uzaklaştı — işte yine o uğursuz yerde, o korkunç sessizlikle baş başa kalmıştı.</p>

  <p>Ayak seslerinin ve konuşmaların yaklaştığını duyana dek nerdeyse bir ömür geçmiş gibi geldi zavallıya -ama bu kez bir başka ses daha vardı kulağına gelen- nal seslerine benziyordu. Derken Hendon'un sesi geldi:</p>

  <p>"Daha fazla beklemeyeceğim. Bekleyemem zaten. Bu sık ağaçlı ormanda yolunu kaybetmiştir o şimdi. Ne yana gittiğini gördün mü? Söyle haydi — göster ne yana!"</p>

  <p>"Şey doğru — durun hele; ben de geleceğim sizinle."</p>

  <p>"Güzel, aferin! Şu işe bak, anlaşılan hiç de göründüğün gibi biri değilmişsin. İnan olsun, senin kadar namuslu bir başka melek daha görmedim doğrusu. Yoksa yürüyecek misin? Oğlum için aldığım eşeğe binmek istersin belki, yoksa, o mukaddes bacaklarınla kendim için aldığım kadidi çıkmış şu zavallı katıra mı atlamak istersin? Her ne kadar işsiz güçsüz tenekecinin birinden üç kuruş verip aldıysam da, yine de zararlı çıkan ben oldum ya, neyse."</p>

  <p>"Hayır, siz kendi katırınıza binin, eşeğinizi de arkaya bağlayın; ben yürürüm, böylesi daha iyi benim için."</p>

  <p>"O halde ben şu katanaya binmeye çalışırken, sen de o küçük canavarın yularından tut, ne olur ne olmaz, hayatım söz konusu."</p>

  <p>Derken kıyasıya bir mücadele başladı, tekmeler, yumruklar havada uçuşuyor, şahlanmalar, kişnemeler, arada sunturlu küfürler derken kıyamet kopuyordu; arbede, Hendon'un inatçı katıra hitaben yapılan bir konuşmayla son buldu; hayvan sonunda gemi azıya almış olmalı ki, sağlanan sulh hali bir daha bozulmadı.</p>

  <p>Tarifsiz bir perişanlık içerisinde eli ayağı bağlı yatmakta olan zavallı kral ise, konuşmaların ve ayak seslerinin gitgide uzaklaştığını duyuyor, kahroluyordu. Artık hiçbir umut kalmadığını hissetti, yüreğine derin bir keder çöktü. "Şu hayattaki tek dostumu da kandırıp götürdü," diye dertleniyordu kendi kendine, "keşiş birazdan geri döner, sonra da..." Gerisini düşününce korkudan soluğu tıkanır gibi oldu, son bir gayretle çırpınarak bağlarından kurtulmaya çalıştı, o sırada üzerindeki koyun postu kayarak yere düştü.</p>

  <p>Tam o sırada kapının açıldığını duydu! Korkudan ölmek üzereydi — bıçağın şimdiden gırtlağına dayandığını hissediyordu. Korkudan gözlerini sımsıkı kapadı, ancak tekrar açtığında başka bir korkuyla yüz yüze geldi — karşısında John Canty ve Hugo duruyordu!</p>

  <p>Eğer ağzı bağlı olmasa "Şükürler olsun!" diye bağıracaktı.</p>

  <p>Bağcıkların çözülüp serbest kalması fazla sürmedi, ancak daha kendine bile gelemeden, kollarından tutup sürükleyen iki serseriyle birlikte ormanın derinliklerinde kayboldu.</p>

  <p> </p>
</body>
</html>
