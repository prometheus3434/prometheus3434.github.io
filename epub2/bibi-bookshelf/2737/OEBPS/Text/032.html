<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>XXIII. BÖLÜM</title>
</head>

<body>
  <h1 class="h11"><a id="a131"></a>XXIII. BÖLÜM</h1>

  <h1 class="h11"><a id="ncx1143"></a><a id="a132"></a>PRENS TUTUKLANIYOR</h1>

  <p><span class="t10">H</span>endon gülmemek için kendini güç tutuyordu, derken eğilip kralın kulağına fısıldadı:</p>

  <p>"Aman prens hazretleri, ağır olun, sarf ettiğiniz sözlere dikkat edin -ya da bence en iyisi susun, hiçbir şey söylemeyin. Bana güvenin yeter- göreceksiniz sonunda nasıl da her şey yoluna girecek." Sonra içinden, "Tabii ya, Sir Miles! Beni şövalye yaptığını nasıl oldu da unuttum. Tanrım sen bilirsin! Ama aklını delen bu çılgınca hayalleri nasıl oluyor da hiç unutmuyor, anlamak mümkün değil... Benimki uyduruk ve aptalca bir unvan da olsa, hak ederek kazandım ya, bu da bir şey. Hem zaten bu zavallının hayaller ve gölgeler diyarında bir hayali şövalye olmak, bu nankör dünyanın sahici krallıklarından birinde gerçek bir şövalye olmaktan yeğdir."</p>

  <p>O sırada kalabalık, gelen muhafızlara yol vermek için aralandı; muhafız tam kralın ensesine yapışıyordu ki Hendon atıldı:</p>

  <p>"Aman dostum, dur, ağır ol biraz — baksana, çocukcağızın sana zorluk çıkarmaya niyeti falan yok zaten; sorumluluğunu ben üzerime alıyorum. Sen düş hele önümüze, arkandayız."</p>

  <p>Böylece muhafız ve elinde bohçasıyla kadın önde, Hendon'la kral arkada, peşlerinde kalabalıkla birlikte yola düştüler. Kral bu duruma bir ara itiraz edecek olduysa da Hendon kulağına eğilip şunları fısıldadı:</p>

  <p>"Majesteleri, düşünsenize, krallığınızın temeli sizi siz yapan kanunlarınız değil mi zaten? Siz kendi kanunlarınıza karşı çıkarsanız, tebaanızdan itaat etmesini nasıl beklersiniz? Belli ki şu ara birileri bu kanunlara karşı gelmiş; ama eminim ki majesteleri yeniden tacına kavuştuğunda, kendi kullarından biri gibi ortalıkta dolaştığı şu günlerde kendi koyduğu kanunlara karşı gelmediğini hatırlayarak boş yere vicdan azabı çekmeyecektir."</p>

  <p>"Doğru söylüyorsun, ama bu kadarı kâfi. Hiç şüphen olmasın, kendi tebaası kanunlar karşısında ne yapıyor, ne çekiyorsa, İngiltere Kralı da öyle yapacak, aynı acılara katlanmaktan çekinmeyecektir."</p>

  <p>Mahkemede ifade vermeye çağırdıklarında, kadın kendisini soyanın parmaklıkların arkasında duran küçük çocuk olduğunu söyledikten başka, bir de üstüne yemin etti; doğrusu bunun aksini kanıtlayacak başka biri de olmadığından, kral suçlu bulundu. Kadının bohçası açıldığında içinden çıka çıka, örtülere sarılı küçük bir domuz yavrusu çıktı; yargıcın yüzü endişeyle karardı; korkudan bütün vücudu titreyen Hendon ise sapsarı kesildi; ama kral, bunun anlamını bilmediği için hiç etkilenmemişti. Yargıç uzunca bir süre düşünüp taşındıktan sonra kadına dönerek:</p>

  <p>"Söyle bakalım," dedi, "bu elindeki mala kaç para değer biçiyorsun?"</p>

  <p>Kadın diz çöküp selam verdikten sonra cevapladı:</p>

  <p>"Tamı tamına üç şilin sekiz peni, sayın yargıç — ben namuslu bir kadınım, ne bir kuruş fazla ne bir kuruş eksik söylerim."</p>

  <p>Yargıç endişeli bakışlarını bir süre kalabalığın üzerinde gezdirdikten sonra muhafıza dönerek:</p>

  <p>"Mahkeme salonunu boşaltın, kapıları da kapatın!" diye emir verdi.</p>

  <p>Emir derhal yerine getirildi. Salonda iki muhafız, sanık, davacı kadın ve Miles Hendon'dan başka kimse kalmamıştı. Hendon benzi atmış ve taş kesilmiş bir halde öylece duruyor, alnından soğuk terler dökülüyordu. Yargıç yeniden kadına dönerek babacan bir tavırla:</p>

  <p>"Baksana şu biçareye, belli ki açlıktan gözü dönmüş, bu zavallıların neler çektiğini sen bilmezsin; ama bak söylüyorum, sonra söylemedin deme, şu zavallı yüzünde hiçbir kötülük görüyor musun? Açlık çekmese yapar mıydı hiç? Sen iyi bir kadına benziyorsun, ama kanunlar çalınan malın değeri on üç peniden fazlaysa çalan kişinin <span class="t7">as</span><span class="t7">ı</span><span class="t7">lmas</span><span class="t7">ı</span><span class="t7">n</span><span class="t7">ı</span> emreder."</p>

  <p>Bu kez küçük kralın gözleri fal taşı gibi açılmıştı, ama yine de kendini tutarak bir şey söylemedi; gelgelelim kadın öyle bir dehşete kapıldı ki, oturduğu yerden fırlayarak:</p>

  <p>"Aman Tanrım," diye haykırdı, "ben ne yaptım sayın yargıç? Tanrı günahlarımı affetsin, bu çocuğun asılmasına dünyada razı olmam. Aman yargıç hazretleri, ben ettim siz etmeyin — ne olur bir şeyler yapın, beni bu azaptan kurtarın! Söyleyin <span class="t7">ne yapabilirim?</span>"</p>

  <p>Yargıç makamına yakışır bir ağırbaşlılıkla hiç bozuntuya vermeden konuştu:</p>

  <p>"Tabii, suç henüz zabıtlara geçmediğine göre, durum yeniden gözden geçirilebilir."</p>

  <p>"O halde ne olur izin verin de domuzun değerine sekiz peni diyelim, sayın yargıç, bu iyiliği yaparak beni vicdan azabı çekmekten kurtarın ne olur, ömür boyu duacınız olurum."</p>

  <p>O sırada sevinçten deliye dönen Hendon, daha fazla dayanamadı, resmiyet ve asalet kurallarına boş verip, kralı coşkuyla kucaklayıverdi. Kadın da yargıca bin bir dua ve teşekkürle domuzunu da alıp çıkışa doğru yürüdü; kapıya açan muhafız da kadınla birlikte çıktı, kadının peşi sıra daracık koridorda ilerleyerek gözden kayboldu. Yargıç kararı zabıt defterine geçmeye hazırlanıyordu. Hiçbir şey dikkatinden kaçmayan Hendon kadınla birlikte neden muhafızın da çıktığını merak etti; sessizce dışarı süzülerek avluya çıktı ve dinlemeye başladı. Kulak misafiri olduğu şöyle bir konuşmaydı:</p>

  <p>"Besili bir domuza benziyor bu, sanırım güzel bir ziyafet olur; senden alayım ben şunu. Al sana sekiz peni."</p>

  <p>"Sevsinler, sekiz peniymiş! Yok öyle yağma! Ben ona tamı tamına üç şilin, sekiz peni ödedim, hem de geçenlerde, sizlere ömür, öbür dünyayı boylayan şu Henry'nin bile elinin değmediği taş gibi üç şilin. Sen sekiz peniye bir tek incir alırsın ancak ahbap!"</p>

  <p>"Bana baksana sen, belanı mı arıyorsun? Daha biraz önce yeminli ifade verdin, kafamı kızdırma, seni yalan yere yemin etmekten içeri tıkarım, görürsün o zaman. Yürü bakalım, gidelim de yargıca, yalan yere yemin etmek neymiş anla! Üstüne üstlük çocuğu da assınlar da, gör bakalım gününü!"</p>

  <p>"Tamam, tamam, anladık, insaf et yahu, uzatma, kabul ediyorum. Ver sekiz peniyi de kapa çeneni artık!"</p>

  <p>Kadıncağız ağlaya ağlaya uzaklaştı; Hendon sessizce tekrar mahkeme salonuna döndü, arkasından da -beklediği gibi- ganimetini uygun bir yere gizledikten sonra biraz önceki muhafız girdi. Yazma işini bitiren yargıç krala okkalı bir nutuk çektikten sonra, kendisini önce umumi hapishanede kısa bir hapis cezasına, ardından da meydan dayağına mahkum ettiğini bildirdi. Söylenenleri şaşkınlık içinde dinleyen kral muhtemelen yargıca haddini bildirmek ve hemen oracıkta kafasını uçurtacağını söylemek için ağzını açmıştı ki, Hendon'un uyarı dolu bakışlarını görünce yutkunup sustu. Hendon yanına gelip elinden tuttu, yargıcı selamladıktan sonra ikisi birden muhafızın peşinden hapishaneye doğru yollandılar. Ancak binadan çıkar çıkmaz kral hışımla elini kurtarıp Hendon'a bağırmaya başladı, gözlerinden ateş fışkırıyordu:</p>

  <p>"Budala herif, herkesin atıldığı bir hapishaneye gireceğimi mi sandın yoksa? Ancak ölüm girer oraya!"</p>

  <p>Hendon krala doğru eğilerek bu kez oldukça kısa ve kesin bir ifadeyle konuştu:</p>

  <p>"Bana <span class="t7">güvenin</span> artık! Susun ve sakin olun! İçinde bulunduğumuz bu berbat durumu bu tür konuşmalarla daha da zorlaştırmayın! Tanrı'nın dediği olur, olacakları ne geciktirebilir ne de değiştirebilirsiniz; bu yüzden sabırla bekleyin ve olacakları görün — olacaklara ya kahredecek ya da övgüler düzeceğiz, ama henüz değil; her şeyin bir zamanı var!"</p>

  <p> </p>
</body>
</html>
