<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>XXV. BÖLÜM</title>
</head>

<body>
  <h1 class="h11"><a id="a137"></a>XXV. BÖLÜM</h1>

  <h1 class="h11"><a id="ncx1209"></a><a id="a138"></a>HENDON KONAĞI</h1>

  <p><span class="t10">İ</span>ki ahbap muhafızın yanından uzaklaşır uzaklaşmaz, Hendon krala şehrin dışında bir yer tarif ederek, orada beklemesini söyledi; bu arada kendisi de kaldığı hana gidip hesabı kapatacaktı. Yarım saat geçmeden ikili işlerini halletmiş, Hendon'un getirdiği iki sıska atın tepesinde, güle oynaya doğuya doğru yola çıkmışlardı bile. Kralın keyfi yerindeydi, çünkü üzerindeki paçavraları çıkarıp, Hendon'un Londra Köprüsü'nden getirdiği elden düşme esvapları giydiği için artık üşümüyordu.</p>

  <p>Bu yolculuğun çocuğa ağır geleceğini düşünen Hendon için için endişeleniyordu; bütün bu çetin yolculuklar, yetersiz uyku ve kötü beslenme çocuğun zaten hapı yutmuş olan aklına iyi gelmeyecekti şüphesiz; oysa yorulmadan, açık havada hafif sporlar yaparak, düzenli bir hayat sürebilse hastalığı için çok daha hayırlı olurdu herhalde; aklının yerine gelmesini ve bütün o saçma sapan hayallerden bir an önce kurtularak sağlığına kavuşmasını o kadar istiyordu ki; gece gündüz yol alarak onca yıl hasretini çektiği baba ocağına bir an önce varma arzusunu gemleyip, sık molalarla, ağır aksak gitmeye karar verdi.</p>

  <p>Yaklaşık on beş kilometre sonra büyükçe bir köye vardılar; doğru düzgün bir han bulup, geceyi orada geçirmeye karar verdiler. Tabii resmiyet kuralları aynen devam etmekteydi; kral yemeğini yerken Hendon emre amade bir şekilde hemen arkasında, ayakta bekledi; yatacağı zaman giysilerini çıkardı, yatağı krala verip kendisi bir battaniyeyle kapının hemen dibine kıvrılıp, yerde yattı.</p>

  <p>Ertesi gün ve ondan sonraki gün, birbirlerinden ayrıldıklarından beri başlarından geçen maceraları anlatarak, ağır ağır yollarına devam ettiler. Hendon kralı aramak için ihtiyar keşişle ormanın derinliklerine daldığını, ihtiyarın kendisini bir türlü başından savamayınca nasıl tekrar kulübeye dönmek zorunda kaldıklarını bütün ayrıntılarıyla anlattı. Dediğine göre döndüklerinde keşiş ilk iş olarak kralı bağladığı odaya girmiş, ama -belli ki- uğradığı hayal kırıklığının etkisiyle dizleri titreyerek geri döndüğünde oğlanın belki geri dönüp biraz dinlenmek istemiş olabileceğini tahmin ettiğini, ama içerde kimseyi bulamadığını söylemişti. Bunun üzerine Hendon da günü geri kalanını kulübede bekleyerek geçirmiş, ancak kral geri dönmeyince yeniden yollara düşüp kralı aramaya başlamıştı.</p>

  <p>"Tabii siz majesteleri geri dönmeyince rahip bozuntusunun meraktan nasıl da kıvrandığını görmeliydiniz doğrusu," diye bitirdi Hendon sözlerini. "Yüzü allak bullak olmuştu."</p>

  <p>"Tahmin edebiliyorum," dedi kral. Sonra da başladı kendi yaşadıklarını anlatmaya; hikâyeyi dinleyen Hendon sonunda Baş Melek denen o mendeburu ortadan kaldırmadığına epey hayıflandı.</p>

  <p>Yolculuğun son günü Hendon heyecandan kabına sığamıyordu. Çenesi açılmış, hiç durmadan konuşuyordu. Yaşlı babasının, kardeşi Arthur'un, nasıl sağlam karakterli ve cömert insanlar olduklarından başlayıp, Edithciğine duyduğu ateşli aşka kadar vardırdı işi, hatta bir ara öyle coştu ki, kardeşi, Hugh hakkında bile birkaç iyi laf etmeden duramadı. Hendon Konağı'nda kendisini nasıl sevinçle karşılayacaklarından söz etmeye başladı bir ara, herkes nasıl da şaşıracak, onu yeniden görünce sevinçten çılgına dönecekti.</p>

  <p>Geçtikleri yerler pek hoştu doğrusu, etrafta öbek öbek meyve bahçeleri ve kulübeler göze çarpıyordu; yumuşacık kavislerle alçalıp yükselen çayırların içinden geçmek, denizin bir alçalıp bir kabaran dalgaları üzerinde yol almaktan farksızdı.</p>

  <p>Öğleden sonra baba ocağına dönmekte olan evin haylaz oğlu artık öyle bir çığrından çıkmıştı ki, eve ne kadar yaklaştıklarını anlamak için sık sık izledikleri patikadan ayrılarak yakındaki tepeciklere tırmanıyor, umutla ufku gözlüyordu. Sonunda muradına erdiğinde heyecanla bağırmaya başladı:</p>

  <p>"İşte prensim, işte köyümüz, bakın bakın, hemen berisindeki de bizim konak! Kuleler buradan bile görülebiliyor; şuradaki koruluk var ya, o da babamın arazisi. Ah, ihtişammış, şaşaaymış, asıl şimdi göreceksiniz neyin ne olduğunu. Şaka değil, tam yetmiş odalı bir konak bizimki — bir düşünün hele! Bizim gibiler için ne müthiş bir şey, öyle değil mi? Haydi gelin, hızlanalım biraz — artık sabrım kalmadı çünkü."</p>

  <p>Ellerinden geldiğince hızlı gitmeye çalıştılar; gelgelelim köye varmaları saat üçü buldu yine de. Hiç durmadan köyün içinden geçtiler, Hendon'un çenesi var gücüyle işliyordu. "Burası kilise -sarmaşıklar bile aynı- hiç bir şey değişmemiş, hiçbir şey!" "Şu ötedeki köyün hanı, eski Kızıl Aslan Hanı, -ha işte şurası da pazar yeri" "İşte Mayıs Direği, meydan çeşmesi- hiçbir şey değişmemiş; değişen yalnızca insanlar, dile kolay, tam on yıl, az şey mi? Sanki bazılarını tanıyor gibiyim, ama beni tanıyan yok anlaşılan." Durmadan konuşuyor, anlatıyordu. Çok geçmeden köyün sonuna vardılar, derken etrafı çalılarla çevrili, dolambaçlı bir patikaya daldılar, yaklaşık bir kilometrelik hızlı bir yürüyüşten sonra üzerinde aile armasının oyulduğu, taş sütunlu gösterişli bir kapıdan geçince kendilerini çiçekler içinde, kocaman bir bahçede buldular. Karşılarında bütün asaletiyle Hendon Konağı yükseliyordu.</p>

  <p>"Hendon Konağı'na hoş geldiniz kralım," diye haykırdı Miles. "Tanrım, ne müthiş bir gün! Şimdi babam, kardeşim, Lady Elizabeth beni görünce nasıl da şaşıracaklar, şaşkınlıktan dilleri tutulacak, ilk birkaç dakika bütün dikkatleri benim üzerimde olacağından, kendinizi biraz ihmal edilmiş hissedebilirsiniz majesteleri — ama buna sakın aldırmayın, çok geçmeden gerçeği onlar da öğrenecek nasılsa; onlara benim himayemde olduğunuzu ve sizi ne çok sevdiğimi anlatınca, Miles Hendon'un yüce hatırı için sizi yalnızca bağırlarına basmakla kalmayacak, canı gönülden yüreklerini ve evlerini de açacaklardır!"</p>

  <p>Lafını bitirir bitirmez bir zıplayışta atından yere atlayan Hendon, kralı da atından indirdikten sonra, elinden tutup binadan içeri soktu. Biraz sonra geniş bir salonun önünde buldular kendilerini; derhal içeri dalan Hendon resmiyeti falan boşvererek kralı alelacele bir yere oturttuktan sonra şöminedeki kütük ateşinin hemen önündeki çalışma masasında oturan adama doğru ilerledi.</p>

  <p>"Hugh, gel kucakla kardeşini!" diye haykırdı Hendon, "Söyle bakalım, beni gördüğüne sevinmedin mi? Ha, hemen babama haber ver de gelsin, çünkü onun mübarek ellerini öpmeden, o şefkatli sesini dünya gözüyle bir kez daha duymadan baba evine geldim sayılmaz!"</p>

  <p>Ne var ki, bir anlık şaşkınlıktan sonra kendini toparlayan Hugh geri çekilerek Hendon'a gözlerini açarak dik dik bakmaya başladı — hakarete uğradığı düşüncesiyle ilk anda yüzünü karartan öfkeli bakış, bir süre sonra yerini, ne olup bittiğini anlamak isteyen derin bir merakla, sahici mi, yapmacık mı olduğu pek anlaşılmayan acıklı bir ifadeye bıraktı. Derken yumuşak bir sesle:</p>

  <p>"Zavallı yabancı, senin galiba aklından zorun var; bu zalim dünya seni bir hayli hırpalamış anlaşılan; hem halinden de açıkça belli oluyor bu. Sen beni kiminle karıştırdın, söyle bakayım?"</p>

  <p>Miles derhal yapıştırdı cevabı:</p>

  <p>"Kiminle mi karıştırıyorum? Daha neler, seni senden başka kiminle karıştırabilirim ki? Hugh Hendon'u tanımaz mıyım ben?"</p>

  <p>Beriki aynı yumuşak sesle:</p>

  <p>"Peki sen kim olduğunu sanıyorsun, söyle bakalım?"</p>

  <p>"Kim olduğumu sanacağım yahu? Kardeşin Miles Hendon'u tanımazdan mı geliyorsun yoksa?"</p>

  <p>Hugh, yüzünde bir sevinç ifadesiyle:</p>

  <p>"Ne? Benimle oyun oynamıyorsun ya? Ölen adam yeniden canlanır mı hiç? Eğer öyleyse Tanrı yardımcımız olsun. Ulu Tanrım, geçen onca acı dolu yıldan sonra kaybettiğimizi sandığımız kardeşimi bize geri mi bağışladın yoksa? Ah olamaz, gerçek olamayacak kadar güzel bir şey bu, gerçek olamaz — bak, sana yalvarıyorum insaf et, oyun oynama benimle! Haydi gel -şöyle aydınlığa gel-yüzüne yakından bakayım!"</p>

  <p>Adam Miles'ı kolundan tuttuğu gibi pencereye sürükledi, sonra da tepeden tırnağa incelemeye koyuldu, arada bir Miles'ı sağa sola döndürüyor, çevresinde dolanıyor, her açıdan bakarak gerçek olup olmadığını anlamaya çalışıyordu; bu arada evin haylaz çocuğu ise keyiften ağzı kulaklarında, kahkahalar atarak hiç durmadan konuşuyordu:</p>

  <p>"Bak kardeşim, korkma, istediğin gibi doya doya bak, karşındakinin saçının telinden küçük tırnağına kadar gerçekten de kardeşin olduğunu göreceksin. Sevgili kardeşim Hugh, iyice bak, bak ki için rahat etsin -bak işte, kardeşin Miles geri döndü, hani öldüğünü sandığınız o eski Miles- demedim mi bugün büyük bir gün diye? Ver elini, uzat yanaklarını da bir öpeyim seni — aman Tanrım, mutluluktan kalbim duracak!"</p>

  <p>Tam üzerine atlayıp kardeşini kucaklayacaktı ki, Hugh'un elini kaldırarak onu durdurdu, sonra da bir çocuk gibi suratını buruşturarak, incinmiş bir sesle:</p>

  <p>"Aman Tanrım, sen bana kuvvet ver, yoksa bana yaşattığını bu hayal kırıklığına dayanamayacağım," diye söylendi.</p>

  <p>Miles ise hayretten dona kalmış, konuşamıyordu, derken bir süre sonra kendini toplayarak haykırdı:</p>

  <p>"Hayal kırıklığı mı? Daha neler? Kardeşini tanımadın mı yoksa?"</p>

  <p>Hugh başını iki yana sallayarak:</p>

  <p>"Dilerim Tanrı'dan öbürleri benim göremediklerimi görür de dediğin doğru çıkar. Ancak, korkarım mektupta söylenenler doğruymuş."</p>

  <p>"Ne mektubu?"</p>

  <p>"Denizlerin ötesinden, altı-yedi yıl önce gelen mektup. Kardeşimin savaşta öldüğünü haber veren mektup."</p>

  <p>"Yalan bu! Çağır babamı, derhal gelsin — görürsün, o beni tanıyacaktır."</p>

  <p>"Ölüler gittiği yerden geri gelmiyor ne yazık ki."</p>

  <p>"Ölüler mi?" Miles'ın sesi boğulmuştu birden, dudakları titreyerek:</p>

  <p>"Yoksa babam öldü mü?" dedi, "Aman Tanrım, ne korkunç bir haber bu! Sevincim bir anda uçup gitti. O zaman yalvarırım beni kardeşim Arhur'a götür — o beni mutlaka tanıyacaktır; beni bir tek o tanır, o teselli edebilir artık."</p>

  <p>"Maalesef, o da öldü."</p>

  <p>"Aman Tanrım, sen bu zavallı kuluna acı ne olur! Nasıl olur -ikisi de ölmüş olamaz- yanına sevdiklerini alan Tanrı sevmediklerini geride bırakmış. Ah, Tanrım, merhamet et ne olur! Peki ya Lady Edith, yoksa o da mı?.."</p>

  <p>"Yok canım, o ölmedi, hayatta."</p>

  <p>"Şükürler olsun sana Tanrım, neyse ki buna sevinebilirim en azından. Haydi kardeşim, durma, bul getir onu bana. Ama ya o da tanımazsa beni? Yok canım — tanır elbette; ama, ama ya tanımazsa? Olur mu hiç, ne aptalım. Haydi git, çabuk getir onu — eski hizmetkârlar nerede, onları da çağır; beni onlar mutlaka tanıyacaktır."</p>

  <p>"Hizmetkârların çoğu gitti, yalnızca beş tanesi — Peter, Halsey, David, Bernard ve Margaret kaldı."</p>

  <p>Hugh bunları söyledikten sonra salondan çıktı. Miles derin düşünceler içinde bir süre bekledikten sonra kendi kendine mırıldanarak salonda bir aşağı bir yukarı gezinmeye başladı:</p>

  <p>"Yirmi iki hizmetkârın içinden en kötü beş tanesi kalmış, en güvenilir olanları gitmiş nedense — ne tuhaf!"</p>

  <p>Bir süre daha kendi kendine konuşarak salonu arşınlamayı sürdürdü, kralı tamamen unutmuş gibiydi. Derken majesteleri kral son derece ağırbaşlı ve anlayışlı bir sesle konuşmaya başladı, ağzından çıkanlar son derece anlamlıydı:</p>

  <p>"Aziz dostum, başına gelenlere bu kadar aldırma; unutma ki bu dünyada senin gibi kimliklerini kanıtlayamayan, iddiaları alaya alınan başkaları da var. Bu yolda yalnız değilsin."</p>

  <p>"Ah, majesteleri," diye haykırdı Hendon yüzü kızararak, "durun, siz de itham etmeyin beni -bekleyin, bakın göreceksiniz. Ben yalancı bir insan değilim- Lady Elizabeth gerçeği söyleyecektir, İngiltere'nin en tatlı dudaklarından dökülecek olan bu gerçeği kendi kulaklarınızla duyacaksınız. Ben bir yalancıyım öyle mi? O halde bu salonu, atalarımın resimlerini, burada gördüğünüz her şeyi avucumun içi gibi nasıl biliyorum peki? Burası benim doğup büyüdüğüm yer majesteleri; size doğruyu söylüyorum, size asla yalan söylemem, bana herkes yalancı dese bile, yalvarırım <span class="t7">siz</span> demeyin majesteleri — işte asıl buna dayanamam."</p>

  <p>"Ama ben sizden şüphe etmiyorum ki," diye cevapladı kral çocuksu bir içtenlikle.</p>

  <p>"Siz bunun için bütün kalbimle teşekkür ederim efendim!" diye haykırdı Hendon, sesinin titremesinden, gerçekten de duygulandığı belliydi. Kral aynı içtenlikle sözlerine devam etti:</p>

  <p>"Ya <span class="t7">siz</span> benden şüphe ediyor musunuz?"</p>

  <p>Hendon suçluluk duygusuyla bir an bocaladı, neyse ki o sırada kapı açılıp Hugh içeri girdi de cevap vermekten kurtuldu.</p>

  <p>Hugh'un arkasından şahane elbisesiyle çok güzel bir kadın, onun ardından da gösterişli giysiler içinde hizmetkârları geliyordu. Kadın başını öne eğmiş, ağır adımlarla yürüyordu, bakışları yerdeydi. Yüzünde derin bir acının izleri vardı. Miles Hendon haykırarak yerinden fırladı: "Ah, benim biricik Edith'im..."</p>

  <p>Hugh soğuk bir el işaretiyle durdurdu onu, sonra kadına dönerek sordu:</p>

  <p>"Başınızı kaldırıp bakınız şu adama ve söyleyiniz. Onu tanıyor musunuz?"</p>

  <p>Miles'ın kopardığı çığlık üzerine hafifçe irkilen ve yanakları al al olan kadıncağız şimdi tir tir titriyordu. Önce uzunca bir süre susarak bekledi, sonra yavaşça başını kaldırarak korku dolu gözlerle Miles'ın gözlerinin içine baktı; taş kesilmiş, ölmek üzere olan biri gibi bütün kanı çekilmişti adeta; derken mezardan gelen boğuk bir sesle, "Bu adamı tanımıyorum!" dedi, hemen ardından da, zaptedemediği acı dolu bir hıçkırıkla sürüklenircesine salonu terketti.</p>

  <p>Miles yıkılmıştı, bir iskemleye çökerek elleriyle yüzünü kapadı. Bir süre sonra kardeşi bu kez de hizmetkârlara sordu aynı soruyu:</p>

  <p>"İşte sizler de gördünüz. Bu adamı tanıyor musunuz?" Hepsi başlarını iki yana sallayarak tanımadıklarını belirttiler, sonra adam tekrar konuştu:</p>

  <p>"Hizmetkârlar da sizi tanıyamadılar efendim. Sanırım korkunç bir hata var bu işte. Gördüğünüz gibi sizi karım da tanımadı."</p>

  <p><span class="t7">"Kar</span><span class="t7">ı</span><span class="t7">n m</span><span class="t7">ı</span><span class="t7">"</span> Hugh, daha ne olduğunu bile anlayamadan boğazına yapışan çelik gibi bir çift elin kaldırmasıyla kendisini karşı duvara yapışmış halde buldu. "Seni tilki herif, seni! Şimdi anlıyorum. O sahte mektubu da kendin yazdın değil mi? Sevgilimi elimden alıp bütün her şeye konmandan belli. Haydi, yıkıl karşımdan! Defol! Benim gibi şerefli bir asker senin gibi aşağılık birinin kanıyla ellerini kirletmez, değmezsin buna."</p>

  <p>Miles'ın salıvermesiyle soluğu kesilmiş bir halde öksürerek en yakın iskemleye çöken Hugh, hiç vakit kaybetmeden hizmetkârlara, canına kasteden bu adamı yakalamalarını emretti. Hizmetkârlar şaşkındı, içlerinden biri:</p>

  <p>"Ama Sir Hugh, adam silahlı, oysa hiçbirimizde silah yok!" dedi.</p>

  <p>"Silahlı mı? Ne olmuş yani silahlıysa, siz de kalabalıksınız. Haydi, size söylüyorum, çabuk yakalayın şunu!"</p>

  <p>Ama Miles karşısındakilere ayaklarını denk almalarını söyleyerek ekledi:</p>

  <p>"Sizi gidi eski tüfekler sizi, beni tanımadınız demek? Gelin de hatırlatayım size kim olduğumu, haydi!"</p>

  <p>Ne var ki bütün bu yüreklendirici sözlere rağmen hizmetkârlar bir türlü harekete geçmiyorlardı.</p>

  <p>"Haydi o zaman, yıkılın karşımdan korkak tavuklar sizi! Gidin silahlarınızı alın bütün kapıları kapatın, ben de birini yollayayım da, gidip muhafızlara haber versin," dedi Hugh araya girerek. Tam kapıdan çıkmak üzereyken Miles'a dönerek, "Sen de boşuna kaçmaya çalışmazsan akıllılık etmiş olursun," dedi.</p>

  <p>"Kaçmak mı? Niye kaçacakmışım ki, hiçbir yere gitmiyorum; asıl başı belada olan sensin dostum, çünkü Hendon Konağı'nın tek efendisi Miles Hendon'dur ve içindeki her şey ona aittir. Bundan kimsenin şüphesi olmasın!"</p>

  <p> </p>
</body>
</html>
