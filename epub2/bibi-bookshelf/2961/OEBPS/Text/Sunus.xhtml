<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;">Sunuş</h2>

  <p>Toltek Bilgeliği, yalnızca efsanelerde ve hikâyelerde varolan ölü bir gelenek değil, bugün hâlâ bir kısım Meksika Kızılderilileri tarafından uygulanan canlı bir öğretidir.</p>

  <p>Toltek bir din değildir. Bir felsefe değildir. Bir ideoloji değildir. Toltekler bir yaşam sanatının uygulayıcısıdır.</p>

  <p>Özellikle Carlos Castaneda’nın “Don Juan’ın Öğretileri” ile başlayan kitap dizisi Toltek öğretisinin dünyada tanınmasını sağlamıştır.</p>

  <p>Bir Toltek kendisini Doğa’nın ve Evren’in bir parçası olarak görür ve doğal yasalara uyumlu bir yaşam sürmeyi amaçlar.</p>

  <p>“Bilgi İnsanı” anlamına gelen Toltekler, 16. Yüzyıldan önce kendilerine Wirrarika diyordu.</p>

  <p>Toltek İspanyolcasında “o” zamiri için tek sözcük vardır. Toltekler “o” derken kadın-erkek gibi cinsiyet ayrımı yapmadığı gibi cansız-canlı ayrımı da yapmaz. (İngilizcede he, she, it gibi ayrımlar vardır.) Çünkü Tolteklere göre her şey cinsiyetsiz ve canlıdır.</p>

  <p>Yine de <i>Güneş</i> ve gücünün, <i>Rüzgâr</i> ve beklenmedik davranışlarının erkek, <i>Dünya</i> ve sevgiyi öğretme derslerinin <i>Su</i> ve hayat verme yeteneğinin dişi olduğu bilinir.</p>

  <p>Resmi tarih Tolteklerin dokuzuncu ve on ikinci yüzyıllar arasında yaşadığını söylese de, Tolteklerin kökeni tarihin karanlıklarına kadar uzanır.</p>

  <p>Toltekler, Tula şehrinin dağılmasından sonra on ikinci yüzyılda birçok kollara ayrılmıştır. Bunlardan en bilinenleri Wirrarika, Aztek ve Mayadır.</p>

  <p>Toltek dünyasının en bilinen figürü Tüylü Yılanla sembolize edilen “Quetzalcoatl”dır. Bu sembol Tula piramitlerinde yer aldığı gibi Atlantis sembolü olarak da bilinir.</p>

  <p>Bugün Maya-Toltek bilgilerindeki derin astronomi bilgilerinin isabetliliği günümüz bilim insanlarını hâlâ şaşkınlığa düşürmektedir.</p>

  <p>Toltek bilgileri çok boyutlu insan-evren ilişkilerini de içeriyor.</p>

  <p>Bilimin ve spiritüel yaşamın birbirinden ayrılmadığı Toltek bilgileri, Maya uygarlığının en üst boyutlara ulaşmasını sağlamıştır.</p>

  <p>Toltek spiritüelliğinin en önemli özeliklerinden biri pragmatist olmasıdır.</p>

  <p>Bir Wirrarika ile onu Hıristiyan yapmaya çalışan bir misyoner arasında geçen şu konuşma ilginçtir:</p>

  <p><i>Wirrarika:</i> Biz Kızılderililerin birçok tanrıya inandığımız için aptal olduğumuzu düşünüyorsun, öyle mi?</p>

  <p>Oysa biz, siz beyazlar gibi inançlara sahip değiliz. Bizim yolumuz inanca değil, görmeye dayanır. Siz ise bir kişinin peşinden sürü gibi gidiyorsunuz. İsa’nın ne yaptığını, ne yapmadığını nereden biliyorsun? Onu tanıdın mı?</p>

  <p><i>Misyoner:</i> Hayır, kişisel olarak değil.</p>

  <p><i>Wirrarika:</i> Peki, onu tanıyan birini tanıyor musun?</p>

  <p><i>Misyoner:</i> Tabii ki hayır. O, iki bin yıl önce. yaşadı.</p>

  <p><i>Wirrarika:</i> İki bin yıl önce mi? Şaka mı yapıyorsun? Onun gerçekten yaşayıp yaşamadığını nereden biliyorsun? Belki de İsa sadece bir efsanedir.</p>

  <p><i>Misyoner:</i> Tabii ki yaşadı. Onun sözleri İncil’de var.</p>

  <p><i>Wirrarika:</i> Oh, ama ben okumayı bile bilmiyorum. Bizim aptal olduğumuzu söylüyorsun öyle mi? Dünyaya ve güneşe inandığımız için aptalız öyle mi?</p>

  <p>Sen sana söylenenlere inanıyorsun. Bana dünya hakkında kimsenin bir şey söylemesine gerek yok. Onu her gün görüyorum! O her gün meyvelerini, mısırını, fasulyesini, suyunu bana armağan olarak sunuyor. Ona dokunabiliyor, üzerinde yürüyor ve yaşıyorum. Her gün Güneşin ısısını hissediyor, ışığını, bilgisini, vizyonunu, öğretilerini alıyorum. Güneşe inanmam gerekmiyor. Başımı kaldırıp ona bakmam yetiyor.</p>

  <p>Senin İsa’n ne üretti? Bildiğim kadarıyla hiçbir şey. Oysa dünya her an üretiyor! Bizi besliyor! Onun sayesinde yaşıyoruz. Aptal olan kim? Söyle bana.</p>

  <p>Bu ilginç konuşmada da görüldüğü gibi Toltekler görmeye, öğrenmeye, uygulamaya önem veriyor; tapınma onlar için bir anlam ifade etmiyor.</p>

  <p>Onlara göre dinlemeyi bilirsek, bize suyun, havanın, toprağın ve rüzgârın, geyiğin, ağacın, taşın öğreteceği çok şey var.</p>

  <p>Bugün modern insan, “doğaya tapınma” kültürlerine ilkel bir din formu olarak bakıyor. Oysa bu, Batı kültürünün kendini beğenmiş tavırlarından biridir. Batı kültürü, insanı her şeyin merkezine koyuyor. Doğayı kendisinden aşağı, kaynaklarını sömüreceği, açgözlülüğünü doyuracağı bir nesne olarak görüyor.</p>

  <p>Daha... daha... daha fazla kazanmak için doymak bilmeyen hırsıyla çevresine zarar verdiğini, bu zararın kendisi için bir intihar olduğunu bilmiyor.</p>

  <p>Oysa bu “ilkeller” kendilerini doğanın bir parçası olarak görüyor. Dünyaya, güneşe, hayvana, ağaca her şeye canlı bir varlık olarak saygı duyuyor.</p>

  <p>Doğayı yok etmenin kendisini yok etmek anlamına geldiğini biliyor.</p>

  <p>“İlkellerin” doğaya gösterdiği saygıyı, Batı kültürü “tapınma” diyerek aşağılıyor; kendi “paraya tapınma” kültürlerinin ve yaşamı tek boyutlu algılamanın gerçek “ilkellik” olduğunun farkında bile olmadan.</p>

  <p>Bir Toltek’ in dediği gibi;</p>

  <p>“Biz ağaca baktığımızda onu dinler ve ondan çok şey öğreniriz. Siz beyazlar, ağaçtan ne kadar kereste ve kâr elde edebileceğinizi hesaplarsınız.”</p>

  <p><i>Dört Anlaşma</i> kitabının yazarı Don Miguel Ruiz, Meksika’da doğdu ve büyüdü.</p>

  <p>İyileştirici (curandera) bir anne ve şaman (nagual) bir büyükbaba tarafından ailenin geleneğine uygun olarak, iyileştirici ve öğretici olması için eğitildi. Aile yüzyıllardır ezoterik Toltek Bilgisini nesilden nesle aktararak yaşamasını sağlayan bir soydan geliyordu.</p>

  <p>Ama Ruiz’e modern yaşam daha çekici geldi. Gelenekleri bir yana bırakıp, tıp fakültesine gitmeyi seçti ve cerrah oldu.</p>

  <p>Miguel Ruiz’in yaşamını bir “ölümle karşılaşma” deneyimi değiştirdi. 1970 yılının başında bir gece yarısı, arkadaşlarıyla arabada giderken direksiyonun başında uyuyakaldı. Gözlerini açtığında arabanın beton bir duvara gömülmüş olduğunu gördü.</p>

  <p>İki arkadaşını arabadan çekip çıkarırken Ruiz yukarıdan kendisini seyrediyordu.</p>

  <p>Bu deneyim, onun için bir dönüm noktası oldu. Yoğun bir kendini-arayış dönemine girdi. Kendisini Toltek Yolunu araştırmaya adadı. Annesinden ve Meksika çölünde yaşayan büyük bir şamandan eğitim aldı. Büyükbabası ölmüştü ama ona rüyalarında eğitim vermeye devam ediyordu.</p>

  <p>Toltek geleneğinde nagual kişinin kendi bireysel özgürlüğüne ulaşmasında rehberlik eden bir öğreticidir.</p>

  <p>Don Miguel Ruiz, Eagle Knight soyundan gelen bir nagualdır. Yaşamını Toltek bilgisini öğretmeye ve paylaşmaya adamıştır.</p>

  <p>Bu kitap, içinizdeki Toltek’i harekete geçirirse ne mutlu size! Don Miguel Ruiz’in yine yayınevimizden çıkacak olan ikinci kitabı <i>Mastery of Love</i> için şimdiden kütüphanenizde ve yüreğinizde bir yer ayırın.</p>

  <p>Sevgiyle hoşça olun.</p>

  <p style="text-align: right;">Nil Gün</p>
</body>
</html>
