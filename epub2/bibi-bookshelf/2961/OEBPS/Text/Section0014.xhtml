<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;">Dünyada Cennet</h2>

  <p>Sizden yaşamınız boyunca öğrendiğiniz her şeyi unutmanızı istiyorum. Bu, yeni bir anlayışın, yeni bir rüyanın başlangıcıdır.</p>

  <p>Yaşadığınız rüya kendi yaratıcılığınızın eseridir. Kendi gerçeklik algılamanızdır. Bu realiteyi istediğiniz an değiştirebilirsiniz.</p>

  <p>Cehennemi yaratma gücünüz de var, cenneti yaratma gücünüz de.</p>

  <p>Zihninizi, hayal gücünüzü, duygularınızı cennet rüyası yaratmak için kullanabilirsiniz.</p>

  <p>Sadece hayal gücünüzü kullanarak olağanüstü şeyler yaratabilirsiniz.</p>

  <p>Farklı gözlerle dünyaya baktığınızı düşleyin.</p>

  <p>Gözlerinizi açtığınızda dünyayı farklı algılayacağınızı bilin.</p>

  <p>Şimdi gözlerinizi kapayın. Bir süre sonra gözlerinizi açın ve etrafınıza bakın.</p>

  <p>Ağaçlardan, gökyüzünden, ışıktan sevgi fışkırdığını göreceksiniz. Etrafınızda olan her şeyde sevgiyi algılayacaksınız. Kendiniz ve diğer insanlar da dâhil her şeyden sevgiyi direkt olarak algılayacaksınız. Üzgün ya da kızgın insanlarda bile bu duygunun arkasında sevginin olduğunu göreceksiniz.</p>

  <p>Yeni bir yaşam sürdüğünüzü, yeni bir rüya gördüğünüzü düşleyin. Bu yaşamda varoluşunuza mazeret bulmaya çalışmayacaksınız ve kendiniz olmakta özgür olacaksınız.</p>

  <p>Mutlu ve haz dolu olduğunuzu düşleyin. Kendinizle ve diğer insanlarla uyumlu bir yaşam sürdüğünüzü düşleyin.</p>

  <p>Kendi rüyalarınızı ifade etmekten korkmadığınız bir yaşam düşleyin.</p>

  <p>Başkaları tarafından yargılanmaktan korkmadığınız, istediğiniz zaman “evet”, istediğiniz zaman “hayır” diyebildiğiniz bir yaşam düşleyin.</p>

  <p>Kimsenin fikrinden sorumlu olmadığınız, kimseyi kontrol etme ihtiyacı duymadığınız, kimsenin sizi kontrol etmesine izin vermediğiniz bir yaşam düşleyin.</p>

  <p>Kimseyi yargılamadığınız, herkesi kolaylıkla affettiğiniz bir yaşam düşleyin.</p>

  <p>Haklı olma ihtiyacı duymadığınız, kimseyi haksız kılma ihtiyacı duymadığınız bir yaşam düşleyin.</p>

  <p>Kendinize ve başkalarına saygı duyduğunuz ve başkalarından saygı gördüğünüz bir yaşam düşleyin.</p>

  <p>Sevme korkusu ve sevilmeme korkusu olmadan yaşadığınızı düşleyin.</p>

  <p>Reddedilme korkusu ve kabul görme ihtiyacı duymadığınız, özgürce “seni seviyorum” diyebildiğiniz bir yaşam düşleyin.</p>

  <p>Risk almaktan korkmadığınız ve yaşamı keşfetmenin hazzını duyduğunuz bir yaşam düşleyin.</p>

  <p>Yaşamaktan da ölmekten de korkmadığınız bir dünyayı düşünün.</p>

  <p>Bunları düşlemenizi istiyorum. Çünkü bu düşledikleriniz tümüyle mümkün.</p>

  <p>Bu cennet boyutu sadece sevme yeteneğiyle mümkündür.</p>

  <p>Aşık olduğunuzda her şey size güzel gelir. Bulutlarda gezersiniz. Her yerde sevgiyi görürsünüz. Bu boyutta sürekli yaşamak mümkün. Bu boyutta yaşayan insanlar var.</p>

  <p>Dünya çok güzel ve çok harika bir yer. Sevgiyi bir yaşam biçimi yaptığınızda yaşam çok kolaylaşır. Dünyada cennetin varolduğunun gerçekliğini bilirsiniz.</p>

  <p>Her an sevecen olabilirsiniz. Bu bir seçimdir. Sevmek için bir neden bulmanız gerekmiyor.</p>

  <p>Sevmenin çok güzel bir nedeni de var. Çünkü sevmek sizi mutlu kılar.</p>

  <p>İfade edilen sevgi sadece mutluluk üretir.</p>

  <p>Sevgi size dinginlik ve iç barış verir.</p>

  <p>Algılamanızı genişletir.</p>

  <p>Her şeyi sevginin gözleriyle görebilirsiniz.</p>

  <p>Sevginin her yerde olduğunun farkında olabilirsiniz.</p>

  <p>Sevgiyle yaşadığınızda zihninizdeki sis yok olur. <i>Mitote</i> yok olur gider.</p>

  <p>İnsanların binlerce yıldır aradığı şey bu.</p>

  <p>Binlerce yıldır mutluluğu arıyoruz.</p>

  <p>Mutluluk bir kayıp cennet.</p>

  <p>İnsanların bu noktaya gelişi zihnin evriminin bir parçasıdır.</p>

  <p>Cennet, insanlığın geleceğidir.</p>

  <p>Böyle bir yaşam mümkün ve bu kendi elinizde.</p>

  <p>Sevgi bilinciyle sürülen yaşama, Musa, Vaat Edilen Toprak; Buda, Nirvana; İsa, Cennet dedi. Toltekler de Yeni Rüya diyor.</p>

  <p>İçinizdeki parazit siz değilsiniz.</p>

  <p>Parazitten kurtulun ve sevgiyi deneyimlemek için boşluk yaratın.</p>

  <p>Yargıca ve Kurbana bağımlı olduğunuz sürece acı çekersiniz. Acı çekmek size güvenli gelebilir, çünkü çok iyi bildiğiniz bir şeydir. Ama acı çekmek gerekli değildir.</p>

  <p>Acı çekiyorsanız, acı çekmeyi seçtiğiniz içindir.</p>

  <p>Yaşamınızda acı çekmek için birçok neden, birçok mazeret bulabilirsiniz ama asla iyi bir neden, gerçek bir neden bulamazsınız.</p>

  <p>Aynı şey mutluluk için de geçerlidir.</p>

  <p>Mutlu olmanızın tek nedeni mutlu olmayı seçmenizdir.</p>

  <p>Acı da, mutluluk da bir seçimdir.</p>

  <p>Cehennemde yaşamak da, cennette yaşamak da bir seçimdir. Ben cennette yaşamayı seçiyorum.</p>

  <p>Sizin seçiminiz ne?</p>
</body>
</html>
