<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siir</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">Sunuş</h1>

  <p class="normal">Muhyiddin İbn Arabi, Mevlâna Celâleddin er-Rûmî, Ömer Hayyam, Dante Alighieri, Angelus Silesius, çağımızda Üstat Necip Fazıl Kısakürek ve Üstat Sezai Karakoç ve daha nice büyük şairler, eşsiz güzellikteki eserlerinde hep hakikati terennüm etmişlerdir.</p>

  <p class="normal">Jean Biès tarafından “20.yüzyılın büyük metafizikçisi” olarak değerlendirilen Frithjof Schuon da eserlerinde hep Hakikati terennüm etmiştir. Hemen hepsi religio perennis’i kadim dini ve geleneği ele alıp inceleyen, pek çoğu Fransızca kaleme alınmış ve birçok dillere çevrilmiş yirmiden fazla eserin yazarı olan ve aynı zamanda büyük bir şair ve önemli bir ressam olan Frithjof Schuon hayatının son yıllarında, kendi anadili olan Almanca’da 3500 şiir yazmıştır.</p>

  <p class="normal">Bu şiirlerde, manevî aşk şarabıyla bizim boş kadehlerimizi bol bol doldurmakta hem sade hem de veciz bir şekilde zenginliğini ve sonsuz derinliğini bize hissettirmektedir.</p>

  <p class="normal">Frithjof Schuon’un bazı düzyazı eserlerini (İslâm’ı Anlamak, İslâm’ın Metafizik Boyutları) sunduktan sonra, onun yazdığı manevi yönü ağır basan şiirlerini de Türk okuyucusuna sunmaktan dolayı kıvançlıyız. Bilgeliğe ve Güzelliğe ait bu eşsiz inciler Almanca ve Fransızca orijinal metin karşılaştırılarak Türkçeye ilk kez tarafımızdan çevrilmektedir. Orijinal baskıda sunuş yazısı olarak şu ifadelere yer verilmiştir.</p>

  <p class="normal">“İnsan ruhunda doğuştan var olan ancak kalb’in derinliğinde –saf Akıl’da– adeta gömülü duran ve sadece manevî bakışa açık Hakikatler vardır; bunlar metafiziksel temel Hakikatlerdir, insanlığın değişmez Bilgeliğidir.</p>

  <p class="normal">Frithjof Schuon, Arp nağmeleri eşliğinde söylenen şarkının güzelliğini andıran şiirinde, çağımız insanlarının açık ve susamış kalplerine Allah’ın değişmez Hakikatlerini ulaştırmayı amaçlamaktadır.</p>

  <p class="normal">1907 yılında Alman bir anne babanın oğlu olarak İsviçre’nin Basel şehrinde dünyaya gelmiş olan Frithjof Schuon, başlangıcı olmayan ve bütün kültürlerin, zamanların ve dinlerin bilgelik biçimlerinde değişmeyen metafiziğin, “Philosophia perennis”in, en önemli çağdaş temsilcisi olarak kabul edilir.</p>

  <p class="normal">Babasının erken ölümünden sonra Schuon, o sırada 13 yaşındaydı, ailesinin memleketi olan ve o zamanlar Fransa’ya yeni dahil edilen Alsace’a annesiyle birlikte göç etmek zorunda kalmıştır. Schuon 16 yaşında Paris’e gitmiş, Arapça öğrenimine yoğunlaşmış ve geçimini sağlamak amacıyla kumaş desinatörü olarak çalışmıştır. Seyahatleri onu Kuzey Afrika ve Asya’ya sürüklemiştir. Tasavvuf mürşitleri ve Vedanta’nın önderleriyle karşılaşmış ve onların manevi dünyalarına doğru derinleşmiştir. İlgisi tek yönlü olarak sadece Doğu dinlerine ve felsefelerine yönelik değildi aynı zamanda araştırmalarında klasik Batı felsefesini konu alan kendi çalışmalarını, bunun yanı sıra Batı ve Doğu Hıristiyanlığının manevi mirasının temsilcileri ile olan karşılaşmalarını temel almıştır. Paris’te ünlü bir dergi olan Etudes Traditionelles’in bir yazarı olarak bilgilerini erken yaşta iletme imkânını bulmuştur. Daha sonraları bu yazılarından felsefî eserleri oluşmuştur.</p>

  <p class="normal">Kızılderililerin dünyası hakkındaki araştırmaları onu sonunda Kuzey Amerika’ya götürmüştür; orada Sioux ve Korbeaux Kızılderilileriyle sıkı bağlar geliştirmiş ve Sioux (Lakota) kabilesine kabul edilmiştir. 1981 yılında Amerika’nın İndiana eyaletine yerleşmiş ve orada 5 Mayıs 1998’de hayata veda etmiştir.</p>

  <p class="normal">Frithjof Schuon çalışmalarının başlangıcından itibaren dikkatini sadece metafizik prensiplere yöneltmemiş, ama aynı zamanda bu prensiplerin insanî yansımasını da çalışmalarında bütünleştirmiştir.</p>

  <p class="normal">Platon daha önceden insanın düşüncelerini başkalarına iletmesi fikrinin İyiliğin özünde olduğu gerçeğini ifade etmişti. Schuon bunu iki yolla başarmıştır: düzyazıları ve şiiri ile. Schuon’un didaktik düzyazıları a priori akla hitap eder, şiirleri ise kalbe ulaşmak ister. Yukarıda da denildiği gibi, burada – kalbin derinliğinde ve saf Akılda– saklı duran ve Frithjof Schuon’un ulaşılabilir kılmak istediği hakikatler söz konusudur. Kalp ve Akıl, Aşk ve Marifet, bunlar Gerçeğin ve Hakikatin, Mutlak Varlığın tanınmasının anahtarlarıdır. Kim Mutlak Varlığı tanırsa –ya da kim “Allah’a inanırsa”– Schuon’a göre düşünce düzeyinde bir tanımada ya da zihinsel bir imanda kalamaz, o kişi daha ileriye gitmeli ve bütün varlığını bu bilgiye ya da bu imana dahil etmeli; bilgi ve iman sadece zihinsel kalıp içinde değil çünkü onların deruni mahiyetleri ve içerikleri sebebiyle bunlar basit bir düşünceden daha ilerisini gerektirirler ve sunarlar. İnsan “ne ise o olmalı”. Açıkça görülen bu gereklilik en sade dini ve en derin metafiziği kapsar, her birini kendi tarzında. Çünkü insanın bilmesi ve düşünmesi gereken bir şey olduğu gibi sevmesi ve olması gereken bir şey de vardır.</p>

  <p class="normal">İnsan bilmelidir ki Allah; Zorunlu Varlıktır; Kendine yeten Varlıktır, olmaması mümkün olmayan Varlıktır oysaki dünya sadece mümkün varlıktır, olabilen ve olmayabilen. Ayrıca insan kendisini doğrudan doğruya ya da dolaylı olarak Allah’a yaklaştıran şeyi istemelidir ve bu arada kendisini doğrudan doğruya ya da dolaylı olarak Allah’tan uzaklaştıran şeyi yapmamalıdır.</p>

  <p class="normal">Ve son olarak insan Allah’a uygun olan şeyi sevmeli; insan İyiliği sevmeli ve İyilik zorunlu olarak insanın egosunun sınırlarını aştığı için insan da kendi dar ve zayıf sınırlarını aşmaya çalışmalıdır. İnsan kendindeki İyiliği egosundan daha çok sevmeli, ayrıca bu kendini tanıma ve bu çıkarsız aşk ruhun bütün erdemini teşkil eder. (bkz. Frithjof Schuon, Sophia Perennis, Freiburg, 1981)</p>

  <p class="normal">Eserleri metafizik ve manevi konuları işlediği gibi kavimler ve ırklar üzerinde değerlendirmeleri de içeren Frithjof Schuon’un birçok dile çevrilmiş 20’den fazla kitabı ve karşılaştırmalı din bilim dergilerinde yayınlanan çok sayıda makalesi vardır. Eserlerini çoğunlukla Fransızca bir kısmını İngilizce, sadece çok azını anadili olan Almanca yazmıştır.</p>

  <p class="normal">Bu yüzden bu büyük üstadın, üstün bilgeliğini ömrünün sonuna doğru, Almanca veciz anıt yazılar ve mısralar şeklinde iletmesini değerli bir manevi miras olarak görebiliriz. Böylece anlam aktarmayla yabancılaşmamıştır, doğrudan bize hitap etmektedir, bütün güzelliğiyle etkilidir.</p>

  <p class="normal">Bu eserler içerikleri dolayısıyla büyüktür. Onlar Sadi’nin, Mevlâna’nın ve Hayyam’ın İslâm geleneğine göredir, Platon’un epigramlarını, Opitz ve Logau’nun, Angelus Silesius, Lessing, Herder ve Rückert’in didaktik şiirlerini hatırlatır.</p>

  <p class="normal">Lessing’in yapmış olduğu ve günümüzde halâ geçerli olan tanıma göre epigram iki bölümden oluşur: birinci bölüm maddi gerçeği anlatır, ikinci bölüm ona denk düşen manevi cevabı içerir. Schuon’un, epigramın birinci bölümünde sözü geçen maddi gerçeğe verdiği cevabı çoğunlukla, çok sayıdaki ismiyle Allah’ı işaret eder. Bu sadece falan inancın Tanrı’sı değildir, bu bütün dinlerin özünde yansıyan Allah’tır. Çünkü bu şekilde anlaşılan Allah tüm insanların tüm sorularının nihai cevabıdır.</p>

  <p class="normal">Lessing’e göre epigramın hiç bir başlığa ve hiç bir açıklamaya ihtiyacı yoktur; o bir bütün olmalıdır ve kendini kendisiyle açıklamalıdır.”</p>

  <p class="ortayazi">***</p>

  <p class="normal">“Tradition” ekolünün büyük yorumcularından biri ve aynı zamanda iyi bir şair ve ressam olan Frithjof Schuon (İsa Nureddin), (1907–1998) yerlilerin tabiî güzelliklerini çizmiş ve onların geleneklerini de yorumlamıştır.</p>

  <p class="normal">Seyyid Hüseyin Nasr, The Essential Writings of Frithjof Schuon adlı eserde bu önemli şairin / yazarın hayatı hakkında şu bilgilere yer vermektedir:</p>

  <p class="normal">“Frithjof Schuon bugün geleneksel öğretilerin ya da ebedî ve evrensel felsefe (Philosophia perennis et universalis) diye adlandırılan şeyin en önde gelen temsilcisidir. Aslı Fransızca yazılmış olan eserlerinin çoğu belli başlı Avrupa dillerine çevrilmiştir. Aynı zamanda belli başlı İslâm dillerine, örneğin Arapça’ya, Farsça’ya, Malezyaca’ya, Urduca’ya (ve tabiî Türkçe’ye de M.K.) çevrilmiştir. Bu arada, onun kitaplarından biri Hindistan’da asıl diliyle yayınlanmıştır. Onun düşüncesi sadece Atlantik’in iki yakasında biliniyor değil; fakat aynı zamanda Malezya’dan Fas’a, Güney Afrika’dan Brezilya’ya kadar, (Avrupa ve Kuzey Amerika’yı söylemeye gerek yok) bütün dünyada bilinmektedir. Ancak bu çok önemli manevi mürşidin ve metafizikçinin hayatı çok az bilinmektedir. Kendisi toplumun gözünden uzak durmayı tercih etmiştir; oysaki yarım asırdan daha fazla bir süredir ebedî hikmeti ya da sophia perennis’i görülmemiş bir tarzda açıklamaktadır. Bu ebedî hikmet, her sahih dinin kalbinde yatmaktadır. İnsanoğlu, yüzyıllardır bu hikmetle yaşamakta ve onunla ölmektedir. Ayrıca binlerce yıllık insanlık varoluşu onunla devam etmektedir.</p>

  <p class="normal">Onun eserleri yıllar ilerledikçe daha büyük ve daha çok bir kabul alanı bulurken, Schuon şahıs olarak daima toplumun gözünden uzak durdu ve kendi yalnız köşesinde kaldı. Kendisi hakkında hiçbir şey yazmamayı tercih etti. Kendisinin iletmiş olduğu mesaja ilgi duyan kimseleri daima, kitaplar ve makaleler şeklinde ortaya koyduğu yetkin ürünlere gönderdi. Demek oluyor ki, onun hayranları tarafından ortaya konulan bu deneme yazılar toplamında sekseninci doğum günü kutlanan bu bilge zatın ayrıntılı bir yaşam öyküsünü vermek o kadar kolay değildir.</p>

  <p class="normal">Frithjof Schuon, 1907 yılında İsviçre’nin Basel şehrinde bir Alman aile içinde dünyaya geldi ve bir sanat ortamında büyüdü, çünkü babası bir müzisyendi. Müziğe ilaveli olarak, öteki sanat şekilleri, özellikle edebiyat, bu ev halkı içinde icra ediliyordu. İşte, hayatının tam bu dönemindedir ki metafiziğin ve mukayeseli dinlerin müstakbel üstadı, sadece Avrupa edebiyatıyla değil, fakat o zamanda çeviri olarak ulaşılabilen Doğu edebiyatıyla da tanışıklık sağladı.</p>

  <p class="normal">Frithjof Schuon’un ilk yılları Basel’de geçti. İlk tahsilini burada tamamladı. Ancak babasının ölümünden sonradır ki Alsace’lı olan annesi aileyi Mulhouse kentine taşıdı. Alsace daha sonraki bir dönemde Fransa’ya ait olunca, Schuon da Fransız vatandaşı oldu. Böylece Almancayı olduğu kadar Fransızcayı da ustalıkla kullanabilir bir hale geldi. İşte, bu nedenledir ki, onun anadili Almanca idi ve ilk kitabı İlk Algılayışa Yönelten Düşünce (Leitgedanken zur Urbesinnung) ve iki ciltlik şiir kitabı olan Gündüz ve Gece Kitabı (Tage- und Nächtebuch) ve Sülâmit, Adına İlâhî Şarkılar Yazılan Sevgili (Sulamith) Almanca yayınlandı. Schuon daha sonra yazdığı bütün kitaplarını Fransızca yazmıştır. Onun edebî ürünü, gerçekten, hem Almanca hem de Latince yazan hemşehrisi Üstad Eckhart’ı anımsatmaktadır. İnsan Schuon’un yazı ve düşünce tarzında Alman dilinin metafiziksel niteliği ile Fransızcada fevkalâde iyi bir şekilde yansıyan Latincenin duruluğu arasında evlilik gibi bir birleşme görebilir. Gerçekten de Fransızca, Avrupa uygarlığındaki Latin mirasının çok önemli bir taşıyıcısıdır.</p>

  <p class="normal">Schuon, daha çok genç yaşta iken Alman felsefesinin başlıca eserlerini okumuş ve anlamış, görülmemiş derecede vaktinden önce yetişmiş bir öğrenciydi. Üstelik genç yaşta Batı felsefesinin klasik eserleriyle, özellikle Platon’un diyaloglarıyla, ayrıca Bagavat-Gita ve Upanişadlar gibi Doğunun bazı metafizik ve maneviyat klasikleriyle tanışmış oldu. Yine bu genç yaştadır ki Schuon, René Guènon’un eserlerini keşfetmiştir. Daha sonraki hayatında Guènon’la karşılaşmış ve onun ortaya koyduğu geleneksel bilgiyi yorumlamayı devam ettirmiştir ve benzeri görülmemiş bir ölçüde genişletip yaymıştır. Bu kaynaklardan öğrendiği şeylere tamamen karşıt olarak, hem mahiyet hem de tarz itibariyle gelenek karşıtı olan, okuldaki katı ve ruhsuz eğitim ve öğretim programının Schuon’a vereceği fazla bir şey yoktu. Bu yüzden Schuon, on altı yaşında okulu bıraktı ve kendini bir tekstil ressamı olarak yetiştirmeye başladı. Çocukluğundan beri çok sevdiği, fakat o ana kadar henüz hiçbir deneyimi olmadığı sanata döndü. Düşünce faaliyetiyle paralel bir şekilde yıllarca sürüp giden bu faaliyeti onun sanat hayatının başlangıcını belirliyordu. Çünkü Schuon, bir metafizikçi olduğu kadar dikkate değer bir ressam ve bir şairdir.</p>

  <p class="normal">Tekstil ressamı olarak sürdürdüğü bu kısa faaliyet döneminden sonra, Schuon Fransız ordusuna katıldı. Bir buçuk yıl kadar bir süre askerlik yaptı. Askerlik hizmetini bitirince, Paris’e yerleşti. Burada yine tekstil ressamı olarak işini devam ettirdi. Aynı zamanda da Paris camiinde Arapça öğrenmeye başladı. Artık İslâm ve aynı zamanda her zaman sevdiği Batılı olmayan sanat şekilleri hakkında ilk elden tecrübe kazanabilecek durumdaydı. Daha sonraki hayatında bunlar hakkında oldukça parlak sayfalar yazacaktır. Paris’in zengin müzeleri, her zaman derin bir şekilde hayran kaldığı, Japonya’nınki de dahil olmak üzere, geleneksel sanatın çeşitli şekillerini tanıma imkânını ona sağladı.</p>

  <p class="normal">Ayrıca Paris ona, 1932’de böyle bir dünyaya ilk seyahatine çıkmadan önce, çeşitli geleneksel dünyaların düşünceleriyle, entelektüel yönleriyle çok yakından ilgilenme imkânını da sundu. O yıl, Cezayir’i ziyaret etti. O zamanlar Fas gibi Cezayir de geleneksel hayatın bir kanıtıydı, canlı bir örneğiydi. Burada Schuon, İslâm dünyasıyla doğrudan ilk karşılaşma tecrübesini yaşadı ve İslâm geleneği hakkında, bizzat İslâm’ın içinden, gerekli bilgileri edinebildi. Bu bilgi, sadece İslâm sanatı ve düşüncesini kapsamakla kalmıyordu; aynı zamanda İslâm geleneğinin özellikle iç boyutunu ya da tasavvuf boyutunu da kapsıyordu. Daha sonraları, Schuon İslâm’ın bu iç boyutuna ait hakikatleri öylesine parlak bir üslupla Batıya takdim edecektir. Burada da sûfîliğin yaşayan bazı önemli temsilcileriyle karşılaşabildi. Örneğin, bu çağda sûfîliğin en önde gelen simalarından biri olan Şeyh Ahmed el-Alevî’yi tanıdı. Schuon’un yazdığı en güzel Almanca şiirlerden bazıları bu yolculukta edinmiş olduğu derin izlenimleri yansıtır. Bu yolculuk sadece fiziksel bir yolculuk değildi, fakat aynı zamanda manevî bir yolculuktu.</p>

  <p class="normal">Schuon, Avrupa’ya tekrar döndü. Artık bundan böyle onun ruhanî/manevî ve entelektüel gücü ilk denemelerinde kendini göstermeye başlamıştı. 1935 yılında tekrar Kuzey Afrika’ya gitti. Bu kez sadece Cezayir’i değil, aynı zamanda Fas’ı da ziyaret etti. 1938’de üçüncü kez Kuzey Afrika’yı ziyaret etmek durumunda kaldı. Bu vesileyle Mısır’a uğradı. Orada René Guènon’la karşılaştı. Bundan sonra René Guènon’la yıllarca mektuplaştı. Bir yıl sonra, Schuon Hindistan’ı ziyaret etmeye karar verdi. Hindistan’ın bilgelik gelenekleri tâ çocukluğundan beri onun dikkatini çekiyordu. Bu yolculuğunda da Mısır’da ikinci kez bir süre daha kaldı. Bu esnada René Guènon’u ziyarete devam etti. Sonra, Hindistan’a doğru yolculuğuna devam etti. Bununla birlikte Hindistan’da fazla kalamadı, çünkü İkinci Dünya Savaşı patlak vermişti. Sonuçta Fransız ordusuna katılmak üzere Fransa’ya dönmek zorunda kaldı. Savaşa katıldı ve Almanlar tarafından yakalanıp esir edildi ve tutuklandı. Bir süre Almanlar Alsace’li esirleri Alman ordusuna sokmaya karar verdiler. Kısa zaman sonra Alman tarafında cepheye gideceğini düşündüğünden, Schuon kaçtı ve sonunda İsviçre’ye varmayı başardı. Sonuç olarak İsviçre’ye yerleşti, daha sonra da İsviçre vatandaşı oldu.</p>

  <p class="normal">Schuon’un daha sonraki kırk yıllık hayatı İsviçre’de, çoğunlukla Lozan’da geçecektir. Burada 1949’da Fransız eğitimi almış bir Alman İsviçreli hanımla evlendi. O da metafiziğe ve dine derin bir ilgi duyuyordu ve tıpkı kendisi gibi o da bir ressamdı. Birlikte zaman zaman Alpler’de henüz bozulmamış bölgelere seyahat ettiler. Oralarda Schuon, bakir tabiatın büyüklüğünü ve güzelliğini hayatının önceki döneminden çok daha fazla bir şekilde tecrübe ve temaşa etti. Üstelik 1968’de Türkiye’ye geldiler ve Efes’deki Meryem Ana’nın evini ziyaret ettiler.</p>

  <p class="normal">Schuon, başlıca kitaplarını Lozan’da yazmıştır. İlk kitabı De L’unité Transcendante des Religions (Dinlerin Aşkın Birliği) Fransızcadır. Bu kitap, çok geçmeden onu, seçkin bir metafizikçi ve ileriyi gören, ayrıca geleneksel öğretileri manevi olarak en etkili bir şekilde ortaya koyan biri olarak tanıttı. Schuon her ne kadar kamuoyunun gözünden uzak durmaya çalıştıysa da, bâtınî hayata ve ebedî bilgeliğe yönelen kimselerce büyük ölçüde tanındı. Hem Doğudan hem de Batıdan pek çok seçkin entelektüel kimse, Cenevre Gölü’ne nazır olan evinde onun ziyaretine gelmiştir. Bu arada Schuon dünyanın çeşitli bölgelerinden hem maneviyat büyükleri mürşidlerle hem de müridlerle yoğun bir mektuplaşma ilişkisini de sürdürmüştür.</p>

  <p class="normal">Schuon, Kuzey Amerika yerlileri, özellikle Vadiler’de (Plains) oturan yerliler için daima büyük bir sevgi beslemiştir, âdeta onlarda ilk fıtrî (primordial) Geleneğin asaletini ve yüceliğini görmüştür. 1959’da kendisi ve hanımı Bayan Schuon ilk olarak Amerika’ya giderek, Güney Dakota ve Montana’daki Sioux ve Crow yerlilerini ziyaret ettiler. Bunu 1963’de ikinci bir ziyaret izledi. Schuon ve eşi Sioux kabilesinin birer üyesi olarak kabul edildiler ve her türlü trajedilere maruz kalmalarına rağmen bugün hâlâ Kuzey Amerika yerlileri arasında yaşamlarını sürdüren bazı önemli geleneksel otoritelerle temas kurdular. Schuon’un geleneksel Amerika yerlilerinin dünyasına duyduğu özel sevgi, sadece onların metafiziksel ve kozmolojik öğretimlerinin keşfine nüfuz etmesinde değil, fakat aynı zamanda eşsiz bir güzelliğe sahip olan resimlerinde de tezahür etmiştir. Resimlerinin çoğu Amerika yerlilerinin konularına hasredilmiştir.</p>

  <p class="normal">Amerika’ya yapılan bu ziyaretler Schuon’un hayatının son safhası için bir başlangıçtır, çünkü 1981’de kendisi ve eşi Bayan Schuon, Amerika’ya göç etmişlerdir ve şimdi buraya yerleşmiş durumdadırlar. Burada da Schuon hem entelektüel olarak hem de sanatçı olarak etkinliğini sürdürmektedir. Amerika’da ikâmet etmeye başladığından beri kaleminden birçok büyük eser çıkmıştır. Bu arada bir ressam olarak da yine faaliyetlerini sürdürmektedir. İşte, Schuon sekseninci doğum gününü de yine Amerika’da kutlamıştır. Bu vesileyle çok sayıdaki hayranları arasından bazıları, hem düşünce olarak hem de manevi olarak hayatlarını en derin bir seviyede etkilemiş olan bir zata karşı şükran borçlarını ödemek için, bu kitabı dolduran denemelere katkıda bulunmuşlardır.</p>

  <p class="normal">Schuon’un, bu seçkin bilge kişinin, çağdaş ortamda bulunan en derin bilgeliği yorumlamaya başladığından beri yarım yüzyıldan fazla bir zaman geçmiştir. Onun göz kamaştırıcı ışığı, uzak ve yakın her yerde parlayan düşünce ve maneviyat sahnesini hâlâ aydınlatmaya devam etmektedir. Ruh âleminin ebedî ilkbaharından gelen bir “gençlik” kuvvetini ve dinçliğini tatmaya hâlâ devam ediyor. Allah’tan kendisine uzun ömür diliyoruz ve daha önce benzeri görülmemiş bir karanlık içinde kaybolmuş olan bir dünyanın yolu üzerine ışık saçmaya devam etmesini umut ediyoruz. Ne Batı’ya ne Doğu’ya ait olan bu ışığa daha önce dünya hiçbir zaman bu denli ihtiyaç duymamıştır.”</p>

  <p class="ortayazi">***</p>

  <p class="normal">Frithjof Schuon, Amerika’da 1980 yılında yerleşmiş olduğu Bloomington’da, 5 Mayıs 1998’de Hakk’ın rahmetine kavuşmuştur.</p>

  <p class="normal">“Frithjof Schuon’un az bilinen ve Almanca yazılmış olan şiirleri Ghislain Chetan tarafından Fransızcaya çevrilmiş ve şairin vefatından sonra Almanca ve Fransızca karşılıklı iki dilde on iki cilt hâlinde kitaplaşmıştır. Şiirlerinde metafizik ve manevî duyguları ve ilâhi aşkı terennüm etmiştir.</p>

  <p class="normal">Elinizdeki kitap, Schuon’un, manevi yönü ağır basan şiirlerini Türk okuyucusuna tanıtmayı amaç edinmiştir. Bütün şiirlerinden bir seçki olarak sunduğumuz bilgeliğe ve güzelliğe ait bu eşsiz inciler yukarıda da belirttiğimiz gibi Almanca ve Fransızca orijinal metin karşılaştırılarak Türkçeye çevrilmiştir. Şiirlerin didaktik özelliğini göz önünde tutarak çeviride daha ziyade anlama sadık kalma yolunu benimsedik, bununla birlikte şiirselliği de göz ardı etmemeye gayret gösterdik. Seçki Schuon’un Adastra (Yıldızlara Doğru) ve Stella Maris (Deniz Yıldızı) başlıklı şiir kitaplardaki bütün şiirlerle diğer kitaplarından seçilmiş şiirleri bir araya getiriyor. Yirminci yüzyılın bir bilge şairini böylece Türk okuyucusuna tanıtmış olmaktan dolayı mutluyuz.</p>

  <p class="normal">İnşaallah, okuyucu da onun şiirlerinde terennüm ettiği metafizik ve manevî duyguları sezmiş olur.</p>

  <p class="normal">Gayret bizden, başarı Allah’tan.</p>

  <p class="sagnormal">Mahmut Kanık</p>

  <div class="calibre1" id="calibre_pb_9"></div>
</body>
</html>
