<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_5" id="id_bookmark30"></p>

  <p class="block_"> </p>

  <p class="block_"> </p>

  <h2 class="block_7">40<br class="calibre4" />
  <br class="calibre4" />
   </h2>

  <p class="block_7">LEYLA</p>

  <p class="block_7">GÜZ, 1999<br class="calibre4" />
  <br class="calibre4" />
   </p>

  <p class="block_"> </p>

  <p class="block_5">Çukur kazma fikri, Meryem’den çıkmıştı. Bir sabah, alet kulübesinin arkasındaki toprak parçasını gösterdi. “Buraya gömebiliriz,” dedi. “Burası gayet uygun.”</p>

  <p class="block_5">Bir bahçıvan beliyle, sırayla kazdılar, çıkan toprağı kürekle yana attılar. Büyük ya da derin bir çukur tasarlamamışlardı, dolayısıyla kazarken bu kadar zorlanmayı beklemiyorlardı.</p>

  <p class="block_5">1998’de başlayan, şimdi ikinci yılını süren kuraklık, ülkeyi harabeye çevirmişti. Geçen kış neredeyse hiç kar yağmamış, baharda da tek damla yağmur düşmemişti. Ülkenin her yanında, çiftçiler kurumuş tarlalarını bırakıp, neleri var neleri yok satıp yollara düşmüş, su peşinde, köy köy dolaşıyorlardı. Pakistan ya da İran’a göçenler oldu. Kabil’e gelip yerleşenler de. Ama kentteki su seviyesi de düşüktü, sığ kuyular çoktan kurumuştu. Derin kuyuların başındaki kuyruklar öyle uzundu ki, Leyla’yla Meryem saatlerce sıra bekliyordu. Eriyen karın her yıl sağladığı bahar taşkınlarından yoksun kalan Kabil Irmağı, tamamen kurumuştu. İnsan atıklarıyla, molozlarla dolu, umumi bir helaydı artık.</p>

  <p class="block_5">Beli savurmayı, saplamayı sürdürdüler, fakat güneşten kavrulmuş zemin, kaya kadar sertti; sıkışmış, pekişmiş, adeta taşlaşmış toprak direniyordu.</p>

  <p class="block_5">Meryem şimdi kırkındaydı. Tepede topladığı saçlarında tek tük de olsa, kır tutamlar. Gözlerinin altında torbalar; kahverengi, yarımay biçiminde. İki ön dişini kaybetmişti. Bir tanesi kendiliğinden düşmüş, ötekini de Zalmay’ı yanlışlıkla düşürdüğü zaman Raşit’ten yediği yumruk halletmişti. Cildi kalınlaşmış, dışarıda, yakıcı güneş altında geçirilen saatlerde iyice esmerleşmişti. İki kadın bahçede oturur, Azize’yle kovalamaca oynayan Zalmay’ı seyrederlerdi.</p>

  <p class="block_5">Çukur kazılınca, başında durup içine baktılar.</p>

  <p class="block_5">“İşimizi görür,” dedi Meryem.</p>

  <p class="block_"> </p>

  <p class="block_5"><sup class="calibre5">***</sup></p>

  <p class="block_"> </p>

  <p class="block_5">Zalmay şimdi iki yaşındaydı. Kıvırcık saçlı, toparlak bir oğlandı. Tıpkı Raşit gibi küçük, kahverengi gözleri, mevsim ne olursa olsun, pembe yanakları vardı. Kalın, gür saçlarını, kaşlarının hemen üstünden başlayan, hilal biçimindeki saç çizgisini de babasından almıştı.</p>

  <p class="block_5">Leyla’yla ikisi baş başayken, tatlı, iyi huylu, oyunbaz bir çocuktu. Leyla’nın omzuna tırmanmaya, bahçede onunla ve Azize’yle saklambaç oynamaya bayılırdı. Bazen, sakin anlarında, Leyla’nın kucağına oturur, söylediği şarkıları dinlerdi. En sevdiği şarkı “Molla Muhammet Can”dı. Annesi şarkıyı onun kıvırcık saçlarına söylerken, tombul, minik ayaklarını sallar, nakarat kısmında, çıkarabildiği sözcüklere çatlak sesiyle eşlik ederdi:</p>

  <p class="block_"> </p>

  <p class="block_12">Hadi, Mezar’a gidelim,</p>

  <p class="block_12">Molla Muhammet canım.</p>

  <p class="block_12">Lale tarlalarını görelim, ey can yoldaşım.</p>

  <p class="block_"> </p>

  <p class="block_5">Leyla, Zalmay’ın yanaklarına kondurduğu ıslak öpücüklere, gamzeli dirseklerine, güdük, şişko ayak parmaklarına bayılıyordu. Onu gıdıklamaya, aralarından emeklemesi için yastıklardan, minderlerden tünel yapmaya, kollarında, bir eli mutlaka annesinin kulağına yapışmış bir halde uyuyakalmasına bayılıyordu. Ne zaman aklına o öğle sonrası, yere yatıp bisiklet çubuğunu bacaklarının arasına yerleştirdiği gün gelse, midesi kasılıveriyordu. Ramak kalmıştı. Böyle bir düşünceyi aklından geçirmiş olması bile, şimdi ona inanılmaz geliyordu. Oğlu, Tanrı’nın bir lütfuydu; korkularının boşa çıktığını, Zalmay’ı da tıpkı Azize gibi, her bir zerresiyle, iliklerine kadar sevdiğini görmekse, yüreğini ferahlatmıştı.</p>

  <p class="block_5">Ama Zalmay babasına tapıyordu; dolayısıyla, babası eve gelip de her zamanki gibi onu şımartmaya, delicesine üstüne düşmeye başlar başlamaz, çocuk değişiyordu. Bir anda, küstah gevezelikleri, arsız sırıtışlarıyla bambaşka bir Zalmay çıkıyordu ortaya. Babasının yanındayken her şeye küser, alınırdı. Kin güderdi. Leyla’nın azarlarını duymazdan gelir, haylazlıklarını, Raşit yokken asla yapmadığı yaramazlıklarını sürdürürdü.</p>

  <p class="block_5">Raşit bütün bunları onaylıyordu. “Zekâ belirtisi,” diyordu. Aynı şey Zalmay’ın pervasızlığı, her türlü haşarılığı için de geçerliydi -yuttuğu bilyeleri kakasıyla çıkardığında, kibritle oynadığı ya da Raşit’in sigaralarını çiğnediğinde.</p>

  <p class="block_5">Zalmay doğunca, Raşit onu bir süre yatağa, Leyla’yla arasına aldı. Sonra, yan panolarına aslanlar, saldırmaya hazır leoparlar resmedilmiş, yeni bir beşik aldı. Eve yeni giysiler, yeni çıngıraklar, yeni biberonlar, yeni alt bezleri taşıdı; her ne kadar bütçeleri bu masrafı kaldırmasa, Azize’ninkiler hâlâ iş görür durumda olsa da. Bir gün eve, pille çalışan bir tavan süsü getirdi, Zalmay’ın beşiğinin üstüne astı. Bir ayçiçeğinden sarkan küçük, sarılı siyahlı arılar dönüyor, sıktığınızda hışırdayıp cıyaklıyordu. Aleti çalıştırınca, bir müzik parçası çalıyordu.</p>

  <p class="block_5">“İşlerin kesat olduğunu söylemiştin,” dedi Leyla.</p>

  <p class="block_5">“Borç alabileceğim dostlarım var,” diye kestirip attı adam.</p>

  <p class="block_5">“Nasıl ödeyeceksin borcunu?”</p>

  <p class="block_5">“İşler düzelecektir. Her zaman düzelir. Bak, ne kadar sevdi. Gördün mü?”</p>

  <p class="block_5">Çoğu günler, Leyla oğlundan mahrum kalıyordu. Raşit onu dükkana götürüyor, iş tezgâhının altında emeklemesine, eski, kauçuk tabanlarla, deri parçalarıyla oynamasına izin veriyordu. Fakat çivileri, mıhları ortadan kaldırır, zımpara çarkını kullanırken gözünü oğlundan ayırmazdı. Zalmay ayakkabıların dizildiği raflardan birine çarpıp devirdiğinde, Raşit tatlılıkla paylardı onu; sakin, hoşgörülü bir gülümsemeyle. Bir daha yaparsa, elindeki çekici bırakır, oğlanı tezgâhın üzerine oturtur, yumuşak bir sesle nasihat ederdi.</p>

  <p class="block_5">Zalmay’a karşı sabrı çok derine inen, asla kurumayan bir kuyuydu.</p>

  <p class="block_5">Akşam olunca, birlikte eve dönerlerdi; Zalmay’ın başı babasının omzunda, ikisi de buram buram zamk ve deri kokarak. Bir sırrı paylaşanlar gibi, birbirlerine manidarca, kurnazca gülümserlerdi, sanki o loş dükkânda bütün günü ayakkabı yaparak değil de gizli planlar kurarak geçirmişçesine. Zalmay akşam yemeklerinde babasının yanına oturmaktan hoşlanırdı; Leyla, Meryem ve Azize <i class="calibre1">sofrayı</i> kurarken, baba-oğul aralarında, özel oyunlar oynardı. Birbirlerini gıdıklar, kıkırdaşır, birbirlerine ekmek kırıntıları atar, diğerlerinin duyamayacağı biçimde fısıldaşırlardı. Leyla onlara bir şey söylediğinde, Raşit’in suratı asılır, bu davetsiz müdahaleden ekşirdi. Leyla Zalmay’ı kucağına almak -ya da, daha kötüsü, Zalmay onun kucağına gelmek- istediğinde, Raşit’in ateş saçan gözleriyle karşılaşırdı.</p>

  <p class="block_5">Leyla bir yerine iğne batırılmışçasına, uzaklaşırdı.</p>

  <p class="block_"> </p>

  <p class="block_5"><sup class="calibre5">***</sup></p>

  <p class="block_"> </p>

  <p class="block_5">Sonra bir akşam, Zalmay’ın ikinci yaş gününden birkaç hafta sonra, Raşit eve bir televizyon ve video aygıtıyla geldi. Gündüz ılık, nemli olan hava akşam serinlemişti, yerini soğuk, yıldızsız bir geceye bırakmaya hazırlanıyordu.</p>

  <p class="block_5">Televizyonu oturma odasına yerleştirdi. Karaborsadan aldığını açıkladı.</p>

  <p class="block_5">Leyla dayanamadı: “Yine borç parayla mı?”</p>

  <p class="block_5">“Bu bir Magnavox.”</p>

  <p class="block_5">Azize içeriye girdi. Televizyonu görünce, ona doğru koştu.</p>

  <p class="block_5">“Dikkatli ol, Azize co,” dedi Meryem. “Dokunma.”</p>

  <p class="block_5">Azize’nin saçlarının rengi, annesininkiler kadar açılmıştı. Leyla kendi gamzelerini onun yanaklarında da görüyordu. Azize sakin, düşünceli bir küçük kız olup çıkmıştı; hali tavrı, Leyla’nın altı yaşındaki bir çocuktan beklemeyeceği kadar olgun, aklı başındaydı. Leyla kızının konuşma biçimine, sesindeki ahenk ve ritme, bilinçli duraklamalarına ve vurgularına hayrandı; hepsi de, sesin çıktığı küçük, çelimsiz bedenle çelişen, öyle yetişkin şeylerdi ki.</p>

  <p class="block_5">Azize olay haline getirmeden, şen bir yetkiyle, Zalmay’ın bakımını üstlenivermişti; her sabah çocuğu kaldırıyor, giydiriyor, saçını tarayıp kahvaltısını yediriyordu. Öğleden sonraları onu uykuya yatıran da oydu, ne zaman ne yapacağı kestirilemeyen, fevri kardeşinin her daim sakin, aklı başında arabulucusu rolünü üstlenen de. Oğlanın yaramazlıklarına kızgın, çokbilmiş bir ciddiyetle kafa sallamak gibi, yaşına yaraşmayan bir alışkanlık edinmişti.</p>

  <p class="block_5">Azize televizyonun POWER düğmesine bastı. Raşit kaşlarını çattı, kızın bileğine yapıştı, sertçe çekip sehpanın üzerine koydu.</p>

  <p class="block_5">“Bu televizyon Zalmay’ın,” dedi.</p>

  <p class="block_5">Azize Meryem’in yanına gitti, kucağına tırmandı. İkisi artık ayrılmaz olmuşlardı. Son zamanlarda, Leyla’nın da onayıyla, Meryem ona Kuran’dan sureler öğretmeye başlamıştı. Azize daha şimdiden, <i class="calibre1">Mas</i> suresini, <i class="calibre1">Fatiha’yı</i> ezberden söyleyebiliyor, sabah namazındaki dört <i class="calibre1">rekat’</i>i kılabiliyordu.</p>

  <p class="block_5"><i class="calibre1">Ona verebileceğim tek şey bu,</i> demişti Meryem Leyla’ya, <i class="calibre1">bu bilgi, bu dualar. Sahip olduğum tek gerçek hazine, bunlar.</i></p>

  <p class="block_5">Tam o sırada, Zalmay göründü. Raşit beklenti dolu gözlerle (sokak sihirbazının basit numaralarını bekleyen seyirciler gibi) onu izlerken, oğlan kabloları çekti, düğmelere bastı, avuçlarını boş ekrana yapıştırdı. Ellerini çekince, camda buğulu, minik el izleri belirdi, sonra da silindi. Raşit avuçlarını ekrana bastıran, sonra geri çeken, bunu defalarca tekrarlayan Zalmay’ı gururla izliyordu.</p>

  <p class="block_5">Taliban televizyonu yasaklamıştı. Toplanan video kasetler halkın önünde kırıldı, çekilip çıkarılan şeritler çitlerin üstüne fırlatıldı. Sökülen uydu antenleri, sokak lambalarından sarkıyordu. Ama Raşit’in dediği gibi, bir şeyin yasaklanması onun bulunamayacağı anlamına gelmiyordu.</p>

  <p class="block_5">“Yarın birkaç çizgi film bulurum,” dedi. “Zor olmayacaktır. Pazarlarda el altından satılmayan şey yok.”</p>

  <p class="block_5">“O zaman bize yeni bir kuyu bul,” dedi Leyla; karşılığında da nefret dolu bakışlara hedef oldu.</p>

  <p class="block_5">Daha sonra, yine sade pilavdan oluşan yemek bitince (çaydan, susuzluk nedeniyle bu akşam da vazgeçilmişti), Raşit sigarasını tellendirdi, Leyla’ya kararından bahsetti.</p>

  <p class="block_5">“Olmaz,” dedi Leyla.</p>

  <p class="block_5">Senden izin almıyorum ki, dedi adam.</p>

  <p class="block_5">“Alıp almaman umurumda değil.”</p>

  <p class="block_5">“Bütün hikâyeyi bilseydin, umursardın,” dedi Raşit. Bildiklerinden çok daha fazla borçlandığını, dükkândan gelen paranın beşine birden yetmez olduğunu söyledi. “Endişelenmeyin diye sizden saklamaya çalıştım.”</p>

  <p class="block_5">“Ayrıca,” diye ekledi, “ne kadar kazandıklarını bilsen, şaşarsın.”</p>

  <p class="block_5">Leyla yine hayır dedi. Oturma odasındaydılar. Meryem’le çocuklar mutfaktaydı; Leyla tabak çanağın şıngırtısını, Zalmay’ın tiz kahkahalarını duyabiliyordu. Azize o ciddi, mantıklı sesiyle Meryem’e bir şeyler söylüyordu.</p>

  <p class="block_5">“Etrafında onun gibiler, hatta daha küçükleri de olacak,” dedi Raşit. “Kabil’de herkes yapıyor bunu.” Leyla, başkalarının çocuklarına neler yaptırdığı beni ilgilendirmez, dedi.</p>

  <p class="block_5">“Ona göz kulak olurum,” dedi Raşit, çileden çıkmak üzere olduğunu belirten bir tavırla. “Güvenli bir köşe. Tam karşısında da cami var.”</p>

  <p class="block_5">Leyla kestirip attı: “Kızımı bir sokak dilencisi yapmana izin vermeyeceğim!”</p>

  <p class="block_5">Tokadın çıkardığı şaklama epeyce yüksekti; adamın dolma parmaklı eli Leyla’nın dolgun yanağının tam ortasına inmişti. Şiddetiyle, kadının başını yana savurdu. Mutfaktaki sesleri kesti. Bir an için, eve mutlak bir sessizlik çöktü. Sonra, koridorda telaşlı ayak sesleri; hemen ardından oturma odasına dalan Meryem’le çocukların, Leyla’yla Raşit arasında mekik dokuyan gözleri.</p>

  <p class="block_5">Sonra, Leyla Raşit’e bir yumruk attı.</p>

  <p class="block_5">Tarık’la birbirlerine şakacıktan indirdikleri yumruklar sayılmazsa, hayatında ilk kez birine vuruyordu. Ama onlar sıkılı yumrukla değil, daha çok elin ayasıyla indirilen, sakıngan, dostça şaplaklardı; hem akıl karıştırıcı hem de heyecan verici arzuların bir boşalımı, dışavurumuydu. Tarık’ın gayet öğretmensi bir tavırla <i class="calibre1">delta kası</i> dediği kası hedef alırlardı.</p>

  <p class="block_5">Leyla sıkılı yumruğunun havayı yırtan kavisini izledi; parmak boğumlarının hemen altında, Raşit’in tıraşı uzamış, pütürlü derisinin kırıştığını hissetti. Çıkan ses, yere düşen bir pirinç çuvalından çıkana benziyordu. Çok sert vurmuştu. Darbe, adamı geriye doğru iki adım sendeletti.</p>

  <p class="block_5">Salonun öteki yanından, bir soluma, bir inilti, bir de çığlık geldi. Leyla hangi sesin kimden çıktığını anlayamamıştı. Şu an bunu ne ayrımsayacak ne de umursayacak haldeydi; hayretten donakalmış, zihninin, elinin yaptığı şeye yetişmesini, olanı algılamasını bekliyordu. Algılayınca, tam emin olamasa da, galiba gülümsedi. Raşit’in döndüğünü, sakin sakin odadan çıktığını görünce, <i class="calibre1">gerçekten</i> gülümsedi.</p>

  <p class="block_5">Ansızın, Leyla yaşamlarının -kendisinin, Azize’nin, Meryem’in- ortak çilelerinin, çektikleri bütün sıkıntıların akıp gittiği, Zalmay’ın televizyon ekranındaki avuç izleri gibi buharlaştığı duygusuna kapıldı.</p>

  <p class="block_5">Sanki değmişti; akıl alır gibi değildi, ama sanki her şeyi, onca şeyi sineye çekmek, katlanmak, sırf bu zafer ânına, bunca aşağılanmanın acısına son veren bu meydan okumaya değmişti.</p>

  <p class="block_5">Raşit’in odaya geri döndüğünü fark etmedi. Ta ki, bir elin boynuna dolandığını hissedinceye kadar. Havaya kaldırılıp duvara yapıştırılıncaya kadar.</p>

  <p class="block_5">Böyle yakından bakınca, adamın tiksintiyle kasılmış yüzü inanılmayacak kadar büyük görünüyordu. Leyla yaşı ilerledikçe bu suratın nasıl daha da şiştiğini, çatlayan damarların burunda nasıl yeni, minik patikalar açtığını ayrımsadı. Raşit hiçbir şey söylemedi. Eh, ne söyleyebilir, sözcüklere ne gerek duyabilirdi ki, tabancasının namlusunu karısının ağzına sokmuş bir adam?</p>

  <p class="block_"> </p>

  <p class="block_5"><sup class="calibre5">***</sup></p>

  <p class="block_"> </p>

  <p class="block_5">Bahçeyi kazmalarının nedeni, ev baskınlarıydı. Bazen aylık, bazen de haftalık baskınlar. Son zamanlarda, neredeyse günlük. Genellikle, Taliban mallara el koyuyor, birinin kıçına bir tekme indiriyor, birkaç enseyi tokatlıyordu. Ama bazen de, meydan dayakları, tabanlara ve avuç içlerine uygulanan falakalar oluyordu.</p>

  <p class="block_5">“Yavaş,” dedi, çukurun kenarına diz çökmüş olan Meryem. Televizyonu sardıkları muşamba örtünün iki ucuna yapıştılar, ağır ağır çukura indirdiler.</p>

  <p class="block_5">“Bu iş de halloldu.”</p>

  <p class="block_5">Deliği yeniden doldurup işleri bitince, ayaklarıyla toprağı ezdiler. Toprağın birazını etrafa serptiler ki doğal görünsün.</p>

  <p class="block_5">“Tamam,” dedi Meryem, ellerini elbisesine silerken.</p>

  <p class="block_5">Ortalık yatışınca, Taliban bir ya da iki, ya da altı ay, belki daha da uzun bir süre sonra baskınları kesince, çukuru açıp televizyonu çıkarmayı kararlaştırmışlardı.</p>

  <p class="block_"> </p>

  <p class="block_5"><sup class="calibre5">***</sup></p>

  <p class="block_"> </p>

  <p class="block_5">Rüyasında, Leyla Meryem’le birlikte yine bahçedeki kulübenin arkasını kazıyor. Ama bu kez, deliğe Azize’yi indiriyorlar. Azize’nin solukları, onu sardıkları naylon örtüyü buğulandırıyor. Leyla onun dehşete kapılmış gözlerini, örtüye vuran, iten avuçlarının beyazlığını görebiliyor. Azize yalvarıyor. Leyla onun çığlıklarını duyamıyor. <i class="calibre1">Yalnızca bir süreliğine,</i> diye bağırıyor çukura, <i class="calibre1">yalnızca bir süre. Baskınlar yüzünden, biliyorsun, aşkım. Baskınlar sona erince, annenle Meryem Halan seni çıkaracak oradan. Söz veriyorum, birtanem. O zaman oyunlar oynarız, istediğin kadar oynarız.</i> Küreği dolduruyor. İri taneli ilk toprak topakları plastiğe çarptığında, Leyla uyandı; soluk soluğa, ağzında toprak tadı.</p>

  <p class="block_5" id="id_bookmark31"><br class="calibre2" />
  <br class="calibre3" id="calibre_pb_48" /></p>
</body>
</html>
