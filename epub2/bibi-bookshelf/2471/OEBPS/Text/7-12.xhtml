<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-12</title>
  <link href="../Styles/idGeneratedStyles.css" rel="stylesheet" type="text/css" />
</head>

<body>
  <div class="Basic-Text-Frame">
    <p class="anabaslik" id="_idParaDest-13">XIII</p>

    <p class="paragraf">Aleksey, bir kapı zilinin çaldığını, en son Madam Anjou’nun parfüm kokulu mağazasının arka kapısından kaçtığı sırada duymuştu. Şimdi de kapı zili çalıyordu. Biri kapıya gelmişti. Büyük ihtimalle Aleksey gibi biriydi. Topçu Alayı’na bağlı, ama gruptan ayrı düşmüş biri. Fakat onu takip eden bir düşman da olabilirdi. Her iki durumda da tekrar mağazaya dönmek söz konusu bile değildi. Çünkü bu son derece gereksiz bir kahramanlık olurdu.</p>

    <p class="paragraf">Aleksey, koşar adımlarla ve arada sırada buzda kayarak bahçeye indi. Burada çok yakından gelen ateş seslerini duyabiliyordu, Kreşçatik’e doğru inen geniş caddenin bir yerlerinden, yüksek bir ihtimalle müze kadar yakınlardan bir yerlerden geliyordu. O alacakaranlık mağazada, düşüncelere dalarak çok fazla zaman kaybettiği ve Malişev’in ona acele etmesini söylemekte ne kadar da haklı olduğu, artık çok açık bir şekilde ortadaydı. Kalp atışları yaşadığı endişe ile birlikte hızlandı.</p>

    <p class="paragraf">Aleksey, etrafa bakınırken Madam Anjou’nun mağazasının da bulunduğu sarı renkli, upuzun, kare binanın arka taraftan çok geniş bir bahçeye doğru uzadığını gördü. Bu bahçe bitişikteki binayla aralarında duran alçak duvara kadar uzanıyordu. O bina da demiryollarının genel merkeziydi. Kısık gözleriyle etrafı kolaçan eden Aleksey, doğruca bu duvara giden bir açıklıktan ilerledi. Bir kapıya geldi. Kapının kilitli olmamasına şaşırmıştı. Kapıdan geçip, kör pencereleri ıssızlık hissini daha da artıran boş demiryolu binasının iç karartıcı bahçesine girdi. Yürürken ayak seslerinin yankılandığı bir kemeraltından binayı geçen Aleksey, asfalt geçitten bir caddeye açıldı. Karşı taraftaki binanın kulesinde bulunan saat, öğleden sonra dördü gösteriyordu. Hava da artık kararmaya başlamıştı. Cadde tamamen boştu. Ansızın içine doğan bir histen ötürü kendini rahatsız hisseden Aleksey, sıkıntılı bir şekilde etrafına bakındı. Yukarı değil, aşağı tarafa dönerek, su birikintileri ve çamur içindeki meydanda bulunan, zar zor seçilen, üzeri karla kaplanmış Altın Kapılar’a doğru yöneldi. Bir adam gözlerindeki korku dolu bakışlarla Aleksey’e doğru koştu ve gözden kayboldu.</p>

    <p class="paragraf">Boş bir cadde her zaman insana sıkıntı verir. Fakat bu his burada, Aleksey’in karın boşluğundaki huzursuzluk hissinin de etkisiyle daha belirgin bir hal almıştı. Kararsızlığının üstesinden gelebilmek için çatık kaşlarla düşüncelere dalan Aleksey –<span class="CharOverride-4">herhangi</span> bir yöne doğru gitmeliydi, neticede eve uçarak ulaşma şansı yoktu– paltosunun yakalarını kaldırdı ve harekete geçti.</p>

    <p class="paragraf">Çok geçmeden hissettiği huzursuzluğun nedenini kısmen de olsa anladı –silah sesleri birdenbire susmuştu. Son iki hafta boyunca aralıksız olarak, neredeyse hiç azalmamıştı, bu gümbürtüler. Şu anda ise gökyüzü tamamen sessizdi. Fakat şehirde, daha doğrusu tam olarak gittiği yön olan Kreşçatik’te, ateşlenen tüfeklerin seslerini açık bir şekilde duyabiliyordu. Aleksey’in Altın Kapılar’dan sola doğru tam bir dönüş yaparak yan caddeye çıkması ve oradan da Ayasofya Katedrali’nin arka tarafından ilerlemesi gerekiyordu. Buradan devam ederek ara sokakları kullanabilir ve kimselere görünmeden evine ulaşabilirdi. Eğer Aleksey böyle yapmış olsaydı, hayatı oldukça farklı bir yönde seyredebilirdi. Fakat o bunu yapmadı. Yeryüzünde bizi bazen bir dağın zirvesinden aşağı doğru baktırarak korkunun ürpertisini yaşamaya, dipsiz bir uçurumun kıyısına kadar gitmeye yönlendiren bir kuvvet vardır. Şu anda Aleksey’i müzeye doğru gitmeye yönlendiren içgüdü ile aynı şeydir bu. Uzak bir mesafeden bile olsa, orada neler olduğunu rahatlıkla görebilmesi gerekiyordu. Fakat oradan uzaklaşmak yerine, son derece gereksiz on adım atarak Vladimirskaya Caddesi’ne çıktı. Tam o anda içindeki uyarıcı ses ona bir hatırlatmada bulundu. Malişev’in ona fısıldayan sesini de aynı anda duydu “Kaç!” Aleksey sağ tarafına döndü, uzaktaki müzeye doğru baktı. Bir an için müzenin beyaz renkli duvarını, göğe yükselen kubbesini ve uzaklara doğru kaçan birkaç karanlık şekli gördü... Hepsi bu kadardı.</p>

    <p class="paragraf">Belli belirsiz beyaz bir sisin içinden, üzerinde gri asker paltoları olan küçük bir grup adam caddeye yayılmış, Kreşçatik’ten Proreznaya Caddesi’ne çıkan yokuşun başındaki Aleksey’e doğru geliyordu. Çok uzakta değillerdi. En fazla otuz adım mesafedeydiler. Uzun bir süredir yolda oldukları belliydi ve yorgunluk belirtileri gösteriyorlardı. Gözleri değil, ama kalbindeki sıra dışı bir his Aleksey’e bunların Petlyura’nın adamları olduğunu söylüyordu.</p>

    <p class="paragraf">Karın boşluğundan gelen Malişev’in sesi, çok net bit şekilde, “Yakalandın” dedi.</p>

    <p class="paragraf">Sonraki birkaç saniye Aleksey’in hayatından silindi ve hiçbir zaman o sırada neler olduğunu hatırlayamadı. Tekrar kendine geldiğinde Vladimirskaya Caddesi’nin köşesinde koşuyordu. Başı önünde, bacaklarının onu götürebildiği kadar hızlı bir şekilde koşuyordu. Proreznaya Caddesi’nin ölümcül köşesinden uzakta, Fransız pastanesi La Marquise’in yanındaydı.</p>

    <p class="paragraf">“Hadi, hadi, hadi, devam et... Devam et...” Şakaklarındaki kan, adımlarıyla birlikte tempo tutuyordu.</p>

    <p class="paragraf">Kısa bir süre arkasından hiçbir ses gelmedi. Keşke bir jilete dönüşebilse ve duvardaki bir çatlağa girebilseydi. Fakat kaçınılmaz şekilde, sessizlik bozuldu:</p>

    <p class="paragraf">“Dur!” diye gürledi, bir ses, kaçmakta olan Aleksey’in arkasından.</p>

    <p class="paragraf">“Buraya kadar” dedi, karın boşluğundaki ses.</p>

    <p class="paragraf">“Dur!” diye tekrar etti, ses, şiddetli bir tonda.</p>

    <p class="paragraf">Aleksey Turbin etrafına bakındı. Hatta bir an için durdu. Çünkü aklına bir anlığına barış yanlısı bir vatandaşmış gibi davranabileceği gibi çılgınca bir düşünce gelmişti. Ben sadece kendi işime bakıyorum... beni rahat bırakın... Peşinden gelen adam on beş adım kadar uzaktaydı ve hızlı bir şekilde tüfeğini sırtından çıkarıyordu. Doktor ona doğru döndüğü anda takipçisinin gözlerinde şaşkınlık ifadesi belirdi. Doktor bu gözlerin kısık bakışlı bir mongolun gözleri olduğunu düşündü. İkinci bir adam koşarak köşeyi dönerken tüfeğinin kurma kolunu çekiyordu. İlk takipçinin gözlerindeki şaşkınlık anlaşılmaz derecede vahşi bir keyfe dönüşmüştü.</p>

    <p class="paragraf">“Hey!” diye bağırdı, “Petro, bak bir subay!” O anda, bu adam hemen önünde tavşan görmüş bir avcı gibi duruyordu.</p>

    <p class="paragraf">“Ne oluyor ve nereden anladılar bunu?” Bu düşünce Aleksey’e bir balyoz gibi çarptı.</p>

    <p class="paragraf">İkinci adamın tüfeği bir anda bir kopeklik bozuk paradan daha küçük, kara bir delik gibi göründü. Aleksey o anda arkaya döndü ve adeta bir ok gibi fırlayarak Vladimirskaya Caddesi’ne doğru koşmaya başladı. Umutsuz bir durumdaydı, çünkü keçe botları onu yavaşlatıyordu. Arkasından ve yüksekten kırbaç şaklaması gibi bir ses geldi -bir çatırtı ve gümbürtü…</p>

    <p class="paragraf">“Dur! Yakala şunu!” Bir çatırtı daha koptu. “Yakalayın şu subayı!” Vladimirskaya Caddesi’nin her yanı intikam peşindeki grubun sesiyle çınlıyordu. İki kere daha bağrışmalar duyuldu.</p>

    <p class="paragraf">Bir insanın kurnaz bir tilkiye dönüşebilmesi için ancak silahlı birileri tarafından kovalanması gerekir. Güçsüzlüğünün ve gerçekten umutsuz durumlarda devre dışı kalan zekasının yerini aniden hayvani bir içgüdünün bilgeliği alır. Aleksey, tıpkı avlanmakta olan bir kurt gibi Malo-Provalnaya Caddesi’nin köşesini dönerken arkasında patlayan bir silahın kapkara namlusundan çıkan beyaz ateş çemberini gördü. Son beş dakika içinde ikince defa bir ölüm kalım kararı vererek olağanüstü bir çabayla Malo-Provalnaya Caddesi’ne döndü.</p>

    <p class="paragraf">İçgüdüleri var güçleriyle, bıkmadan usanmadan onu kovalayan adamların bundan vazgeçmeyeceklerini ve eğer onu yakalarlarsa, öldürülmesinin kaçınılmaz olduğunu söylüyordu. Onu arkasını dönüp kaçtığı için, cebinde bir tane bile kimlik belgesi olmadığı için, bir tabancası olduğu ve gri renkli bir palto giydiği için öldüreceklerdi. Onu öldüreceklerdi, çünkü peşindeki adamlar ilk ve ikinci seferde ıskalamış olabilirlerdi, fakat üçüncü sefer onu vuracaklardı. Üçüncüden kaçış yoktur. Bu, insanlığın tarihi kadar eski bir kuraldır. Yani ayağındaki bu ağır, keçe botlarla yaklaşık yarım dakika kadar zamanı kalmıştı. Ondan sonra her şey sona erecekti. Bunun geri dönüşü olmadığının farkına varınca, vücudundan bir korku dalgası geçip ayaklarından çıkarak toprağa ulaştı. Ve bunun yerini, bacaklarını saran buz gibi soğuk suya benzeyen vahşi bir öfke aldı. Nefes nefese kalan Aleksey, bu hissi nefesiyle birlikte dışarı attı. Bir yandan koşarken, bir yandan da bir kurt gibi göz ucuyla etrafına bakıyordu. Peşindeki iki gri giysili adama katılan üçüncü bir adam da, Vladimirskaya Caddesi’nin köşesini döndü ve üç tüfek de sırayla parladı. Yavaşlayan Aleksey dişlerini gıcırdatarak onlara doğru dönüp nişan almadan üç el ateş etti. Adımlarını tekrar hızlandırırken ilerisindeki duvarda su borusunun yanına yaslanmış siyah bir gölge görür gibi oldu. O anda sanki birisi tahta bir kerpetenle sol koltukaltını aşağıdan çekiyormuş gibi bir şey hissetti. Bu his onun düzensiz, çarpık çurpuk ve yan yan koşmasına neden oldu. Yeniden arkasını dönerek bu defa dikkatlice üç el daha ateş etti. Altıncı kurşundan sonra özellikle durdu:</p>

    <p class="paragraf">“Son kurşunu kendime saklayayım. Elena ve Nikolka’yı düşün. Hapı yuttum. Yakalanırsam bana işkence ederler, omuzlarıma bıçaklarıyla rütbelerimi kazırlar. Yedinci kurşunu kendim için saklamalıyım.”</p>

    <p class="paragraf">İki yana doğru aksayarak ilerlerken tuhaf bir hisse kapıldı. Tabancanın ağırlığını sağ elinde hissediyor olsa da sol kolu gittikçe daha da ağırlaşıyordu. Durmak zorundaydı. Nefes almakta zorlanıyordu. Artık asla kaçamayacaktı. Buna rağmen Aleksey bir şekilde dünyanın en güzel caddesinin köşesini dönerek gözden kayboldu. Kısa bir süre durarak nefes alabilmek için zaman kazandı. Durum umutsuz görünüyordu. Şu ferforje demir kapı sımsıkı kapatılmış, şu kocaman çifte kapının da sürgüleri çekilmiş gibiydi... Aptal bir atasözü aklına geldi: “Vazgeçme dostum, ta ki en dibe vurana kadar.”</p>

    <p class="paragraf">O sırada, mucizevi bir anda onu gördü. Siyah eski bir duvarın yanında duruyordu. Arkasındaki bahçedeki ağaç yığını tarafından neredeyse görülemeyecek haldeydi. Duvarın üstüne doğru biraz çökmüş, bir melodramın kadın kahramanı gibi dehşetle kocaman açılmış gözleri parlarken kollarını açıp ona doğru haykırıyordu;</p>

    <p class="paragraf">“Hey, asker! Bu tarafa! Bu tarafa...”</p>

    <p class="paragraf">Aleksey, yolda koşmaya çalışırken kayan keçe botlarıyla, acılı ve çatlak yutkunmalarla güçlükle nefes alarak kendisini kurtarmak için açılan o kollara doğru düşe kalka ilerlemeye başladı. Onun peşinden giderek siyah, ahşap avludaki dar bahçe kapısından geçti. Her şey bir anda değişmişti. Kadın kapıyı iterek duvardaki boşluğu kapattı. Kapı bir klik sesiyle kilitlendi. Aleksey kadının kendisine yaklaşarak gözlerine baktığını hissetti. Kadın onun gözlerinde belli belirsiz bir kararlılık, enerji ve karanlık görmüştü.</p>

    <p class="paragraf">Kadın, arkasını dönerek tuğla döşeli dar yolda ilerlemeye başlarken, “Beni takip et” diye fısıldadı. Aleksey oldukça yavaş bir tempoda kadının arkasından koşmaya başladı. Koşarken sol tarafında bahçelerin duvarları görünüyordu, derken kadın döndü. Sağ tarafta beyaz bir terası olan çok güzel bir bahçe vardı. Kadın alçak bir çite gelince durdu ve başka bir kapıdan daha geçti. Aleksey de nefes nefese onu takip ediyordu. Kadın kapıyı çarparak kapattı. Bir an Aleksey’in gözüne, kadının siyah çoraplı düzgün bacakları çarptı. Paltosunda bir yırtmaç vardı ve hızlı hareketlerle tuğladan yapılmış bir merdivene tırmanıyordu. Aleksey’in iyice keskinleşen kulakları arkada bıraktıkları caddedeki takipçilerinin seslerini duyuyordu. İşte... Şu anda köşeyi döndüler ve onu arıyorlar. “Bu kadın hayatımı kurtarmaya çalışmış olabilir, sadece olabilir...” diye düşündü Aleksey. “Ama bunu başarabileceğimi hiç sanmıyorum... Kalbim.” Merdivenin en üst basamağına geldiği anda sol dizinin ve sol elinin üzerine yığıldı. Her şey etrafında dönmeye başlamıştı. Kadın eğilerek Aleksey’i sağ kolunun altından kavradı.</p>

    <p class="paragraf">“Az kaldı... Birazcık daha ileride!” diye bağırdı. Sol elini kullanarak telaşlı hareketlerle, el yordamıyla üçüncü kapıyı açtı. Bu küçük bir kapıydı. Sendeleyerek yürüyen Aleksey’i kolundan çekti ve küçük, dar bir ara sokakta koşmaya başladı. “Tam bir labirent... Bunun için Tanrı’ya şükretmeliyiz, elbette” diye düşündü, puslu zihninde, kendini beyaza bürünmüş bir bahçede bulan Aleksey. Fakat bu defa daha yüksek bir yerde ve neyse ki Malo-Provalnaya Caddesi’nden olabildiğince uzaktaydı. Kadının onu çektiğini fark etti. Vücudunun geri kalanı buza tutmuş ve kalbi güçlükle atarken sol tarafının ve sol kolunun çok sıcak olduğunu hissetti. “Beni kurtarmış olabilir, ama artık sonum geldi... Bacaklarım gittikçe güçsüzleşiyor...” Hayal meyal kar altında kalmış leylakları gördü, bir kapı ve üzeri karla kaplanmış eski moda bir verandanın dış tarafında asılı duran bir fener gözüne ilişti. Bir anahtar sesi duyuldu. Kadın hâlâ yanında, sağ tarafındaydı. Kalan son gücüyle Aleksey’i o fenere doğru çekmeye çalışıyordu. Derken ikinci bir anahtar sesinin ardından yaşanmışlık kokusu duyulan loş eski bir yere geldiler. Başının üstünde küçük, pek parlak olmayan bir ışık yandı. Zemin ayağının altından sola doğru kayıyordu... Gözlerinde, ona hiç de tanıdık gelmeyen zehir yeşili damlaların parladığını hissetti. Bunun ardından karanlığın içinde büyük bir rahatlama hissine kapıldı...</p>

    <p class="bos">Loş, kırpışan ışıkta bir sıra paslanmış pirinç topuz gördü. Gömleğinin açık olan ön tarafından aşağı doğru soğuk bir şeyler akıyordu, fakat sol kolu nemli, kaygı verici ve ruhsuz bir sıcaklıkla doluydu. “Hepsi bu kadar. Yaralandım.” Aleksey yerde yatmakta olduğunu fark etti. Başı acı verici bir şekilde sert ve rahatsız bir şeye dayalı duruyordu. Önünde duran pirinç topuzlar bir sandığa aitti. Nefes almasına mani olan o soğuğun nedeni, kadının üzerine döktüğü suydu.</p>

    <p class="paragraf">“Tanrı aşkına” dedi cılız, boğuk bir ses. “İç şunu. Nefes alıyor musun? Şimdi ne yapacağım?”</p>

    <p class="paragraf">Aleksey, dişlerine bir bardağın çarptığını hissedince sesli bir şekilde yutkunarak buz gibi soğuk suyu içti. Artık ona çok yakında duran kadının saçlarının güzel kıvrımlarını ve kara, kapkara gözlerini görebiliyordu. Yere çömelmiş olan kadın bardağı yere koyup kolunu Aleksey’in boynuna dolayarak onu kaldırmaya çalıştı.</p>

    <p class="paragraf">“Kalbim ne durumda acaba?” diye merak etti, Aleksey. Kendine geliyor galiba... Belki de o kadar fazla kan kaybetmemişimdir, mücadele etmeliyim.” Kalbi atıyordu, fakat biraz hızlıydı. Ani ve dengesiz şekilde çarpıyordu. Aleksey halsiz bir şekilde konuşmaya çalıştı:</p>

    <p class="paragraf">“Gerekiyorsa giysilerimi kesip parçala, fakat ne yaparsan yap bir an önce bir turnike yap...”</p>

    <p class="paragraf">Kadın onu duyabilmek için kendini zorlarken gözleri kısıldı. Sonra ne söylediğini anlar anlamaz çabucak doğruldu ve koşarak bir dolaba doğru gitti. Dolabın içinden bir yığın malzeme çıkardı.</p>

    <p class="paragraf">Aleksey dudağını ısırmış, düşünüyordu: “En azından yerde kan lekesi yok, şansım yaver gittiyse fazla kan kaybetmemiş olabilirim.” Kadının yardımıyla kıpırdanarak paltosundan kurtuldu ve oturdu. Başındaki dönmeyi yok saymaya çalışıyordu. Kadın Aleksey’in tuniğini çıkarmaya başladı.</p>

    <p class="paragraf">“Makas” dedi, Aleksey.</p>

    <p class="paragraf">Nefes nefeseydi ve konuşmakta çok zorlanıyordu. Kadın, elbisesinin ipekli kumaştan eteğiyle yerdeki kanları süpürerek gözden kayboldu. Hole giderek şapkasını ve kürk mantosunu astı. Sonra geri geldi ve tekrar yere çöktü. Makası acemice kullanarak ve acıtarak Aleksey’in giysisinin kanla sırılsıklam ve yapışkan bir hale gelmiş olan kolunu keserek kopardı. Böylece Aleksey’in kolu serbest kaldı. Gömlekten kurtulmak daha da kolaydı. Sol kolu ve sol tarafının tamamı koyu kırmızıydı ve hâlâ sıvı emiyordu. Yere kan damlamaya başladı.</p>

    <p class="paragraf">“Uğraşma, kes gitsin...”</p>

    <p class="paragraf">Gömlek parçalar halinde ayrıldı ve yüzü bembeyaz olmuş, gövdesinin üst kısmı çıplak, kanlı ve sarımsı bir renge bürünen Aleksey, hayatta kalmaya ve bir kez daha kendinden geçmemeye kararlı, dişlerini sıkıp sağ eliyle sol omzunu dürterek kontrol etti.</p>

    <p class="paragraf">“Tanrıya şükür... Kemiğim kırılmamış. Kare ya da şerit halinde bir parça kumaş yırt.”</p>

    <p class="paragraf">“Bandaj var bende” dedi, cılız bir ses, mutlu bir ifadeyle. Gözden kayboldu, geri döndüğünde bir yandan elindeki bandajın paketini yırtarken, bir yandan da onunla konuşuyordu:</p>

    <p class="paragraf">“Burada başka hiç kimse yok... Sadece ben varım...”</p>

    <p class="paragraf">Tekrar Aleksey’in yanına oturdu. Aleksey yarasının halini görmüştü. Kolunun üst tarafında küçük bir delik vardı. İç yüzeyine yakındı. Kolun vücuda en yakın duran kısmındaydı. Deliğin içinden ince bir şerit halinde kan sızıyordu.</p>

    <p class="paragraf">“Diğer tarafta da yara var mı?” diye sordu, Aleksey, inişli çıkışlı bir ses tonuyla. İçgüdüsel olarak nefesini idareli kullanıyordu.</p>

    <p class="paragraf">“Evet, var” dedi, kadın korkuyla.</p>

    <p class="paragraf">“Üstüne turnike yap... Evet, oraya... Tamam.”</p>

    <p class="paragraf">Daha önce olmayan şiddetli bir acı hissetti. Gözlerinin önünde yeşil renkli halkalar dans ediyordu. Aleksey, alt dudağını ısırdı.</p>

    <p class="paragraf">O acı veren ilmek, kolundaki yaranın üzerini tamamen sarana kadar kadın bir tarafından çekti, Aleksey de diğer tarafından dişleri ve sağ eliyle çekerek ona yardım etti. Kanaması hemen durdu.</p>

    <p class="bos">Kadın onu şu şekilde taşıdı: Aleksey dizlerinin üzerindeydi. Sağ kolunu kadının omzuna doladı, kadın da onun titreyen, dermansız bacaklarının üzerinde kalkmasına yardım etti. Bütün vücuduyla ona destek vererek yan odaya kadar götürdü. Aleksey çok alçak tavanlı ve eski moda olan bu odanın alacakaranlığında etrafında anlaşılmaz, karanlık gölgeler gördü. Kadın onu yumuşak ve tozlu bir şeyin üzerine oturttuktan sonra yan tarafa döndü ve kiraz kırmızısı abajuru olan bir lambayı yaktı. Aleksey duvarda asılı duran kruvaze bir redingotun kadife kenarını ve çerçevelenmiş, sarımsı altın rengi bir apoleti gördü. Kadın, hem heyecan, hem de aşırı güç sarfı nedeniyle güçlükle nefes alarak kollarını Aleksey’e doğru uzattı ve sordu:</p>

    <p class="paragraf">“Biraz konyak olacaktı... Biraz ister misin?... Konyak içer misin?”</p>

    <p class="bos">Aleksey cevapladı:</p>

    <p class="paragraf">“Evet, bir an önce...”</p>

    <p class="paragraf">Ve sağ dirseğinin üzerine doğru yıkıldı.</p>

    <p class="paragraf">Konyak işe yaramış gibi görünüyordu. En azından Aleksey ölmeyeceğini ve omzunu kemirip içini oyan bu acıyla başa çıkabileceğini düşünmeye başlamıştı. Kadın dizlerinin üstüne çökerek Aleksey’in yaralı koluna pansuman yaptı. Sonra ayaklarına doğru eğildi ve keçe botlarını ayağından çıkardı. Daha sonra ona bir yastık ve uzun zaman önce sürülmüş bir parfümün hoş kokusunun hafifçe hissedildiği, üzeri çiçekler ve dallarla işlenmiş bir Japon sabahlığı getirdi.</p>

    <p class="paragraf">“Hadi uzan” dedi, kadın.</p>

    <p class="paragraf">Aleksey, kadının dediğini yaptı ve uzandı. Kadın sabahlığı üzerine serdi. Onun üzerine de bir battaniye örttü. Yatağın ucundaki dar bir sedirin yanında ayakta durarak yüzüne baktı.</p>

    <p class="paragraf">Aleksey konuşmaya başladı:</p>

    <p class="paragraf">“Sen... sen eşsiz bir kadınsın.” Kısa bir sessizlikten sonra:</p>

    <p class="paragraf">“Bir süreliğine, Gücümü yeniden kazanana kadar yatacağım, sonra kalkıp evime gideceğim... Bana bir süre daha katlanman gerekiyor.”</p>

    <p class="paragraf">Bir anda korku ve umutsuzluğa kapıldı. “Elena’ya ne oldu? Tanrım, peki ya Nikolka’ya? Neden Nikolka’nın ölmesi gerekiyordu ki? Öldüğüne eminim...”</p>

    <p class="paragraf">Kadın usulca küçük bir pencereyi işaret etti. Üzerinde ponponlar olan, dantellerle süslenmiş bir perde vardı, bu pencerede. Aleksey, uzaklardan gelen silah seslerini duyuyordu.</p>

    <p class="paragraf">“Eğer şimdi dışarı çıkıp eve gitmeye çalışırsan, seni hemen öldürürler” dedi.</p>

    <p class="paragraf">“Seni bu işe bulaştırmak istemezdim... Aniden evine gelebilirler, tabancayı ve kanı görebilirler... Tabanca paltomun cebinde...” Kurumuş dudaklarını yaladı. Kan kaybının ve konyağın etkisiyle hafif bir baş dönmesi hissediyordu. Kadının yüzü önce korkulu, sonra da düşünceli bir hal aldı.</p>

    <p class="paragraf">“Hayır” dedi, cesur bir ifadeyle. “Hayır, eğer seni bulacak olsalardı, şimdiye kadar çoktan burada olurlardı. Buralar öyle bir labirent ki, hiç kimse izimizi bulamaz. Üç ayrı bahçeden geçtik. Ama yine de bir an önce evi temizlemeliyim...”</p>

    <p class="paragraf">Sıçrayan suların, gıcırdayan eşyaların ve dolaplarda yerlerine yerleştirilen malzemelerin seslerini duydu, Aleksey.</p>

    <p class="paragraf">Kadın, otomatik Browning’in kabzasını sanki sıcakmış gibi iki parmağıyla tutarak geri döndü ve sordu:</p>

    <p class="paragraf">“Dolu mu bu?”</p>

    <p class="paragraf">Yaralanmamış olan kolunu battaniyenin altından çıkaran Aleksey, emniyeti kontrol etti ve cevap verdi:</p>

    <p class="paragraf">“Sana zarar vermez, ama kabzasından tutmaya devam et.”</p>

    <p class="paragraf">Kadın gitti, tekrar geri geldi. Utangaç bir şekilde konuşmaya başladı:</p>

    <p class="paragraf">“Gelmeleri ihtimaline karşı... Pantolonunu da çıkarsam iyi olur... Yine yatmaya devam edersin, ben de onlara kocam olduğunu ve hasta olduğunu söylerim...”</p>

    <p class="paragraf">Aleksey, kaşlarını çatıp yüzünü buruşturarak pantolonunun düğmelerini çözmeye başladı. Kadın, ifadesiz bir şekilde sedirin yanına kadar geldi, dizlerinin üzerine çöktü ve ellerini battaniyenin altına soktu. Paçalarından tutup pantolonunu çekip çıkardı, katladı ve göz önünden kaldırdı. Kadının odada olmadığı o kısa süre içinde Aleksey, evin bir kemerle iki odaya ayrıldığını fark etti. Tavanlar o kadar alçaktı ki yetişkin bir adam parmak uçlarında dursa elleriyle tavana dokunabilirdi. Kemerin altındaki diğer oda karanlıktı. Fakat eski bir piyanonun cilalanmış kenarı parıldıyordu. Odada parlayan başka bir şey daha vardı. Bu şey, çiçek açmış bir kaktüse benziyordu. Duvarda ise altın rengi apoletleri olan bir adamın portresi vardı. Duvarda hatırı sayılır bir yer kaplıyordu.</p>

    <p class="paragraf">Tanrım, burada ne kadar çok antika var, tıpkı bir müzeye benziyor! Portredeki adamın apoletleri onu büyülemişti. Bir şamdanın üzerinde duran donyağından yapılmış mum odaya hoş bir ışık veriyordu. Bir zamanlar buralarda barış hüküm sürüyordu, fakat artık barış sona ermişti. O yılları hiç kimse geri getiremezdi. Aleksey’in arka tarafında iki tane küçük ve alçak pencere vardı. Bir tanesi de onun bulunduğu taraftaydı. Bu küçük, komik ev de neyin nesiydi? Kadın burada yalnız yaşıyordu. Kimdi bu kadın? Onu kurtarmıştı... Barış sona ermişti... Sokaklardan silah sesleri geliyordu...</p>

    <p class="bos">Kadın kucağında bir odun yığınıyla geri geldi ve odunları köşeye, sobanın yanına gürültülü bir şekilde bıraktı.</p>

    <p class="paragraf">“Ne yapıyorsun? Ne gerek var?” diye sordu, sinirli bir şekilde Aleksey.</p>

    <p class="paragraf">“Zaten yakacaktım” diye yanıtladı, kadın. Gözlerinde hafif bir gülümseme belirtisi vardı. “Becerebilirim...”</p>

    <p class="paragraf">“Buraya gel” dedi, Aleksey kadına usulca. “Bak, yaptığın her şey için yeterince... Teşekkür edemedim... Ve bunu nasıl yapacağımı da...” Elini uzattı ve kadının parmaklarını tuttu. Kadın itaatkar bir şekilde ona doğru yaklaşınca Aleksey onu iki defa bileğinden öptü. Kadının yüzü, sanki bir endişenin gölgesinden kurtulmuşçasına yumuşadı ve o anda gözleri inanılmaz derecede güzelleşti.</p>

    <p class="paragraf">“Eğer sana rastlamasaydım” diye devam etti, Aleksey. “Kesinlikle ölmüştüm.”</p>

    <p class="paragraf">“Evet, öyle” diye yanıtladı, kadın. “Kesinlikle seni öldürürlerdi... Neticede sen de içlerinden birini öldürdün.”</p>

    <p class="paragraf">“Birini mi öldürdüm?” Aleksey’in başı dönmeye başlamıştı ve yeniden kendini güçsüz hissediyordu.</p>

    <p class="paragraf">“Hıhı” diye onayladı ve korku ile merak karışımı bir duyguyla Aleksey’e baktı. “Ah, çok korkunçtu... Neredeyse beni de vuracaklardı.” Kadının tüyleri ürpermişti.</p>

    <p class="paragraf">“Nasıl öldürdüm o adamı?”</p>

    <p class="paragraf">“Adamlar köşeyi dönüyorlardı ve sen ateş etmeye başladın. En öndeki adam da yere düştü... Belki de sadece yaralanmıştır. Her neyse, çok cesurdun orada... Bir an bayılacağımı zannettim. Koşuyordun, arkanı döndün ve onlara ateş ettin. Sonra koşmaya devam ettin... Rütben ne senin, yüzbaşı mısın?”</p>

    <p class="paragraf">“Neden asker olduğumu düşünüyorsun? Neden bana “asker” diye bağırdın ki orada?</p>

    <p class="paragraf">Kadının gözleri parlıyordu.</p>

    <p class="paragraf">“Kürklü kalpağındaki rozeti gördüğüm anda bir subay olduğuna hükmettim. Ne diye rozetini takarak böylesi bir riske girdin ki?”</p>

    <p class="paragraf">“Rozet mi? Aman Tanrım, tabii ya... Şimdi anlıyorum...” Mağazanın kapı zilinin çalışını hatırladı... Tozlu aynayı... “Aslında her şeyi koparmıştım, fakat acilen çıkmam gerekiyordu ve rozetimi unutmuşum! Ben subay falan değilim. Sadece askeri bir doktorum. Adım Aleksey Vasiliyeviç Turbin... Rica etsem sen de bana adını söyler misin?”</p>

    <p class="paragraf">“Julia Aleksandrovna Reiss.”</p>

    <p class="paragraf">“Neden yalnızsın?”</p>

    <p class="paragraf">Cevabı her nedense gergindi ve konuşurken başka bir tarafa baktı:</p>

    <p class="paragraf">“Kocam şu anda burada değil. Gitti. Annesi de onunla birlikte gitti. Ben yalnızım...” Kısa bir duraksamanın ardından ekledi: “Burası çok soğudu. Brrr... Ben sobayı yakayım.”</p>

    <p class="paragraf"></p>

    <p class="bos">Odunlar sobada yanarken Aleksey’in başı giderek artan bir şiddetle ağrımaya başladı. Yarası artık acımıyordu, çektiği bütün acı başında toplanmıştı. Önce sol şakağından başladı, oradan başının üst kısmına sıçradı, sonra da ensesine geçti. Sol kaşının altındaki bir kan damarı gerginleşti ve her yöne doğru dayanılmaz ağrı dalgaları yaymaya başladı. Julia Reiss sobanın önünde diz çökerek maşa ile ateşi karıştırdı. Hissettiği ağrı nedeniyle gözlerini dönüşümlü olarak açıp kapatan Aleksey, Julia’nın başını sıcaktan bunalıp yana çevirdiğini ve solgun bileğini yüzüne siper ettiğini gördü. Saçlarının belirli bir rengi yok gibiydi. Bir an için aralarına alev serpiştirilmiş küllü sarı gibi görünüyor, sonra neredeyse altın rengini alıyordu. Fakat kaşları, tıpkı gözleri gibi kömür karasıydı. O kemerli burnunun oluşturduğu orantısız çehrenin güzel olup olmadığına karar veremiyordu. Gözlerindeki bakış tam bir muammaydı. Bakışlarında korku, endişe, hatta şehvet vardı... Evet, şehvet.</p>

    <p class="bos">Üzerine yansıyan sıcak dalgasıyla birlikte orada otururken mucizevi şekilde çekiciydi. O kadın, Aleksey’in hayatını kurtarmıştı.</p>

    <p class="paragraf">O gece, sobanın sönmesinin üzerinden uzun bir zaman geçtikten sonra saatler boyunca, sobada yanan odunların yerini Aleksey’in alev alev yanan başı ve kolu aldı. Birileri kızgın bir çiviyi döndüre döndüre Aleksey’in başına sokup beynini yok etmeye çalışıyordu sanki. “Ateşim var” deyip duruyordu, Aleksey kuru ve zayıf bir sesle. Bir yandan da aklına sabah olduğunda kalkması ve bir şekilde eve gitmesi gerektiği fikrini aşılamaya çalışıyordu. Çivi kafatasını delerek beynine ulaşırken nihayet Elena’yı, Nikolka’yı, evini ve Petlyura’yı aklından çıkardı. Hiçbir şeyin önemi yoktu artık. Peturra... Peturra... Tek bir şeyi arzuluyordu: Hissettiği bu acının dinmesini.</p>

    <p class="paragraf">Gecenin ortasında Julia Reiss ayağında kısa tüylü terlikleriyle odaya geldi ve Aleksey’in yanına oturdu. Aleksey yine kolunu kadının boynuna doladı, iki küçük odanın yanından geçtiler. Bunu yapmadan önce Julia cesaretini toplayarak ona şunları söyledi:</p>

    <p class="paragraf">“Eğer yapabilirsen kalkmanı istiyorum. Bana aldırış etme. Sana yardım edeceğim. Sonra yine yatıracağım seni... Şayet kalkamıyorsan...”</p>

    <p class="paragraf">Aleksey cevap verdi:</p>

    <p class="paragraf">“Hayır, kalkarım... Ama biraz yardımın gerekli...”</p>

    <p class="paragraf">Julia bu gizemli evin küçük kapısından geçerken ona yardım etti. Sonra da geri getirdi. Aleksey, yeniden yatağa uzanırken dişleri soğuktan titriyordu. Başındaki ağrıda bir hafifleme ve rahatlama hissetti:</p>

    <p class="paragraf">“Yemin ederim bu yaptığını unutmayacağım. Hadi yatağına git...”</p>

    <p class="paragraf">“Sessiz ol, ben başını rahatlatacağım.”</p>

    <p class="paragraf">Çok geçmeden başındaki o kızgın, sersemletici ağrı uçup gitti. Ağrı şakaklarından akarak Julia’nın yumuşak ellerine doğru ilerledi. Oradan vücuduna, oradan da odanın tozlu ve tüylü bir halıyla kaplı zeminine doğru aktı ve yok olup gitti. Acının yerine leziz ve dengeli bir sıcaklık dalgası bedenini sarıyordu. Kolu uyuşmuş, dökme demir gibi ağırlaşmıştı. Bu yüzden kolunu kıpırdatmadı, sadece gözlerini yumdu ve kendini bu sıcak dalgasına bıraktı. Orada öylece ne kadar yattığını söyleyemezdi: Belki dakikalar sürmüştü, belki de saatler. Fakat burada bu şekilde sonsuza kadar yatabileceğini, bu sıcaklıkla yıkanabileceğini hissediyordu. Ne zaman gözlerini açsa –ki bunu yanında oturan kadını endişelendirmemek için çok yavaş ve dikkatlice yapıyordu– aynı manzarayı görüyordu: Küçük lamba, kırmızı abajurun altından huzur verici bir ışık yayıyordu. Julia’nın uykusuz çehresi de hemen yanındaydı. Dudakları, mutsuz bir çocuğun dudakları gibi bükülmüş pencereden dışarı bakıyordu. Hissettiği sıcaklığın tadını çıkaran Aleksey, hareketlendi ve ona doğru yanaştı...</p>

    <p class="paragraf">“Bana doğru eğil” dedi. Sesi kuru, güçsüz ve yüksek perdeden çıkmıştı. Julia ona doğru döndü, gözlerinde korkmuş ve savunmaya geçmiş bir bakış vardı. Gözlerinin etrafındaki gölgeler de derinleşmişti. Aleksey sağ kolunu Julia’nın boynuna doladı, onu kendine doğru çekti ve dudaklarından öptü. Sanki soğuk ve şekerli bir şeye dokunuyormuş gibi hissettirdi, bu öpücük Aleksey’e. Kadın, Aleksey’in yaptığı şey karşısında şaşırmadı, fakat gözlerinde daha inceleyici bakışlarla Aleksey’in yüzünü tarayarak;</p>

    <p class="paragraf">“Tanrım, ne kadar sıcaksın. Ne yapacağız? Bir doktor çağırmamız gerek ama bunu nasıl yapacağız?” dedi.</p>

    <p class="paragraf">“Gerek yok” diye yanıtladı, Aleksey, nazikçe. “Doktora ihtiyacım yok. Yarın ayağa kalkıp evime giderim.”</p>

    <p class="paragraf">“Çok korkuyorum” diye fısıldadı. “Ya daha kötü olursan? O zaman nasıl yardım edebilirim sana? Artık kanamıyor, değil mi?” Bandajlı koluna dokundu. Bu öyle hafif bir dokunuştu ki Aleksey bunu hissetmedi bile.</p>

    <p class="paragraf">“Merak etme, bana hiçbir şey olmayacak. Hadi yat uyu.”</p>

    <p class="paragraf">“Seni bırakıp gidemem” diye yanıtladı, Julia, ellerini okşayarak. “Ateşin çok yüksek.”</p>

    <p class="paragraf">Aleksey kendini tutamadı ve ona yeniden sarılarak kendine doğru çekti. Julia da ona direnmedi. İyice yakınına gelene kadar çekmeye devam etti. Ve Julia yanına uzanırken vücudundaki hastalık seviyesindeki ateşe rağmen onun bedeninin berrak ve hayat dolu sıcaklığını hissetti.</p>

    <p class="paragraf">“Öylece yat ve kıpırdama” diye fısıldadı. “Ben başını rahatlatırım.”</p>

    <p class="paragraf">Aleksey’in yanına boylu boyunca uzandı ve Aleksey onun dizlerinin kendi bedenine dokunuşunu hissetti. Julia, Aleksey’in şakaklarındaki saçlarını arkaya doğru düzeltmeye başladı. Aleksey bundan o kadar büyük bir zevk aldı ki düşünebildiği tek şey uyumamak için kendini nasıl tutabileceğiydi.</p>

    <p class="paragraf">Fakat uykuya daldı ve uzun, huzurlu bir uyku uyudu. Uyanınca kendisini sıcaklık nehrinde yüzen bir tekne gibi hissediyordu. Bütün ağrıları geçmişti sanki ve dışarıda gecenin rengi gittikçe daha da soluklaşıyormuş gibi hissetti. Sadece bu küçük ev değil, Kiev şehri ve bütün dünya tamamen sessizliğe gömülmüştü. Perdelerin arasındaki aralıklardan donuk, şeffaf, mavi bir ışık sızıyordu. Aleksey’in vücudunun sıcaklığıyla ısınmış olan kadın, yüzünde mutsuz bir ifade ile onun yanında uyuyordu. Aleksey tekrar uykuya daldı.</p>

    <p class="paragraf"></p>

    <p class="bos">Sabah saat dokuz sularında, seyrek görülen faytonculardan biri tamamen terk edilmiş Malo-Provalnaya Caddesi’nden iki yolcu aldı – siyah renkli sivil bir palto giymiş, son derece solgun görünen bir adam ve bir kadın. Adamı kolundan dikkatlice destekleyerek faytona bindiren kadın, arabacıya onları Aziz Aleksey Tepesi’ne götürmesini söyledi. Tepede kimseler yoktu. Sadece 13 numaralı binanın önünde, elinde bir valiz, bir bohça ve bir de kafes olan garip bir adamı indiren bir fayton vardı.</p>
  </div>
</body>
</html>
