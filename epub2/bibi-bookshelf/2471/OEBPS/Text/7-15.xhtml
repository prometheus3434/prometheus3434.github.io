<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-15</title>
  <link href="../Styles/idGeneratedStyles.css" rel="stylesheet" type="text/css" />
</head>

<body>
  <div class="Basic-Text-Frame">
    <p class="anabaslik" id="_idParaDest-16">XVI</p>

    <p class="paragraf">“Çok yaşasın. Çok yaşasın. Ço-o-ok ya-şa-a-a...” diye şarkıya devam etti, Tolmaşevski’nin meşhur korosundaki dokuz kişilik bas grubu.</p>

    <p class="paragraf">“Çok yaşası-ı-ın...” diye çınladı, billur gibi sesler.</p>

    <p class="paragraf">“Çok ya... Çok ya... Çok ya...” diye yükseldi, sopranonun sesi katedralin kubbesine doğru.</p>

    <p class="paragraf">“Bakın! Bakın! Bu Petlyura!”</p>

    <p class="paragraf">“Bak, Ivan...”</p>

    <p class="paragraf">“Hayır, seni aptal. Petlyura şu anda dışarıda, meydanda...”</p>

    <p class="paragraf">Katedraldeki koro bölümünde yüzlerce kişi birbirini sıkıştırıyor, itişip kakışıyor, yakılan tütsülerin dumanlarıyla kararmış fresklerle süslü kolonların arasındaki korkuluklardan aşağı sarkıyordu. Kafalarını uzatıyor, heyecanla öne doğru sarkıyor, birbirlerini itiyor, akın akın korkuluğa doğru gidiyor ve aşağıya, katedralin merdiven boşluğuna bakmaya çalışıyorlardı. Fakat sıra sıra dizilmiş sarı elmalar gibi görünen yüzlerce kafadan başka bir şey göremiyorlardı. Aşağıdaki boşlukta sallanan bin kişilik kalabalığın bulunduğu yerden neredeyse akkor bir dalga halinde yoğun bir ter kokusu, buhar, tütsü dumanı, yanan yüzlerce mumun isi ve zincirlerle asılmış, ikon lambalarından yayılan is yukarı doğru çıkıyordu. Ağır, mavi-gri renkli perde, halkalarının üzerinde gıcırdayarak mihrap kafesinin kapılarını kapattı. Gösterişli bir biçimde dövülmüş yüzlerce yıllık metal, kasvetli Ayasofya Katedrali’nin kendisi kadar karanlık ve iç karartıcıydı. Şamdanlardaki kandillerin hafif hafif cızırdayarak ve titreyerek alev alev yanan dillerinden yukarı doğru, ince ipliklere benzer dumanlar yükseliyordu. İçeride onlara yetecek kadar hava yoktu. Mihrabın çevresinde inanılmaz bir kargaşa yaşanıyordu. İçerisi yan taraflardaki şapellerin kapılarından yıpranmış granit merdivenlere kadar altın renkli papaz cübbeleri ve dalgalanan atkılarla dolup taşıyordu. Papazların kullandığı, kısa menekşe renkli soba borularına benzeyen başlıklar karton kutularından çekilip çıkarılıyor, dini semboller duvarlardan sökülüp alınıyordu. Yoğun kalabalığın içinde bir yerlerde Başrahip Seryebrakov’un muhteşem kalın sesi gürledi. Kafası ve kolları olmayan bir papaz cübbesi, kalabalığın üstünde dalgalandı, sonra yeniden gözden kayboldu. Derken bir cübbenin bir kolu göründü. Diğer kol ise cübbeyi giymiş birinin üzerindeydi. Kareli atkılar dalgalanıyor, kat kat oluyordu.</p>

    <p class="paragraf">“Atkılarınızı sıkı bağlayın, Peder Arkady. Dışarıda berbat bir soğuk var. Lütfen izin verin size yardım edeyim.”</p>

    <p class="paragraf">Kutsal sancaklar, onlar kapıdan geçerken, yenilgiye uğramış bir ordunun bayrakları gibi yerlere düşüyor, üzerlerindeki kahverengi yüzler ve altınla işlenmiş gizemli kelimeler sallanıyor, püskülleri yerde parçalanıyordu.</p>

    <p class="paragraf">“Yolu açın, şu tarafa...”</p>

    <p class="paragraf">“Nereye gidiyorlar?”</p>

    <p class="paragraf">“Manya, dikkat et! Ezileceksin...”</p>

    <p class="paragraf">“Neyi kutluyor bunlar? (Fısıldayarak): Ukrayna Halk Cumhuriyeti’ni mi?</p>

    <p class="paragraf">“Tanrı bilir… (fısıldayarak).</p>

    <p class="paragraf">“O bir rahip değil, bir piskopos...”</p>

    <p class="paragraf">“Şuraya bak, dikkat et...”</p>

    <p class="paragraf">“Çok yaşasın...!”</p>

    <p class="paragraf">diye devam etti, şarkıya koro. Sesi tüm katedrali dolduruyordu. Şişman, kırmızı suratlı kilise korosu şefi Tolmaşevski, yağlı bir mumu söndürüp diyapazonunu cebine koydu. Altın rengi örgülerle süslenmiş, topuklarına kadar uzanan kahverengi cübbeleriyle koro üyeleri, yine korodaki, kısa kesilmiş sarı saçları onları neredeyse kelmiş gibi gösteren çocuklar ve Adem elmaları ile ata benzeyen kafaları aşağı yukarı hareket eden basların sesleri, o karanlık, ürkütücü koro balkonundan çıkarak etrafa yayıldı. Gittikçe daha da artarak, itişe kakışa bütün kapılardan geçerken tıpkı bir çığ gibi büyüyen ve uğuldayarak ilerleyen kalabalık, patlayan bir borudan fışkıran sular gibi akıyordu.</p>

    <p class="paragraf">Kutsal eşyalar odasının kapılarından dışarı doğru bir cübbeli akını başladı. Bunların başları sanki dişleri ağrıyormuş gibi sarılı, oyuncağa benzeyen, mor renkli silindir şapkalarının altındaydı. Gözlerindeki bakışlarsa gergindi. Katedralin başpapazı olan zayıf ve çelimsiz Peder Arkady, başına sardığı gri renkli damalı atkısının üzerine bir piskoposluk tacı takmış, minik ve nazik adımlarla ilerliyordu. Gözlerinde çaresiz bir bakış vardı. Bir tutam sakalı titriyordu.</p>

    <p class="paragraf">“Katedralin etrafında bir geçit töreni olacak. Yoldan çekilin, Mitya.”</p>

    <p class="paragraf">“Hey, sen -o kadar acele etme! Geri dön! Rahiplere yürümeleri için yol aç.”</p>

    <p class="paragraf">“Burada geçebilecekleri kadar yer var.”</p>

    <p class="paragraf">“Tanrı aşkına, bu çocuk boğuluyor...”</p>

    <p class="paragraf">“Neler oluyor?”</p>

    <p class="paragraf">“Eğer burada neler olduğunu bilmiyorsan, evine git. En azından oradan bir şey çalmazsın...”</p>

    <p class="paragraf">“Birisi el çantamın askısını kesti!”</p>

    <p class="paragraf">“İyi de Petlyura’nın sosyalist olduğu söyleniyordu, değil mi? O zaman neden bütün rahipler ona dua ediyorlar?”</p>

    <p class="paragraf">“Dikkat et!”</p>

    <p class="paragraf">“Rahiplere yirmi beş ruble versen, şeytana bile dua ettirirsin.”</p>

    <p class="paragraf">“Doğruca çarşıya gidip Yahudilerin dükkanlarının camlarını indirelim. Ben bir kere yapmıştım...”</p>

    <p class="paragraf">“Rusça konuşma.”</p>

    <p class="paragraf">“Kadın boğuluyor! Biraz yer açın!”</p>

    <p class="paragraf">“Kha-a-a-a…”</p>

    <p class="paragraf">Kalabalık, herhangi bir yöne dönemeyecek kadar sıkışık bir halde, omuz omuza, kenarlardaki şapellerden ve koro balkonundan adım adım inerek kabaran bir kütle halinde ağır ağır katedralden çıktı. Duvarlardaki fresklerde kahverengi boyanmış, eski çağlardan hangisine ait olduğu bilinmeyen kalın bacaklı soytarı figürleri, gaydalar eşliğinde dans ediyordu. Biraz boğulmuş, biraz da karbondioksit, duman ve tütsülerden zehirlenmiş kalabalık, gürültülü bir şekilde kapılardan dışarı akıyordu. Ortama hakim olan uğultu arada sırada canı yanan bir kadının kulakları tırmalayan feryatlarıyla bölünüyordu. Şapkalarının siperleri inik duran yan kesiciler, tam bir konsantrasyonla, çok sıkı çalışıyorlar, hünerli elleri, birbirini ezmekte olan yapışkan insan eti yığınlarının arasında ustaca dolaşıyordu. Kalabalık, yürümeye çalışan binlerce ayağın çıkardığı sese ek olarak bir de uğulduyordu.</p>

    <p class="paragraf">“Aman Yarabbi...”</p>

    <p class="paragraf">“Yüce İsa... Kutsal Meryem, cennetin kraliçesi...”</p>

    <p class="paragraf">“Keşke gelmeseydim. Ne oluyor burada?”</p>

    <p class="paragraf">“Ben ezildikten sonra ne olduğu umurumda bile değil...”</p>

    <p class="paragraf">“Saatim! Gümüş saatim! Çalınmış! Daha dün almıştım...”</p>

    <p class="paragraf">“Katedraldeki son ayin olabilir bu...”</p>

    <p class="paragraf">“Ayin hangi dildeydi, ben bir şey anlamadım?”</p>

    <p class="paragraf">“Tanrı’nın dilindeydi, hayatım.”</p>

    <p class="paragraf">“Artık kiliselerde Rusça konuşmak kesinlikle yasak.”</p>

    <p class="paragraf">“Bu da ne böyle? Kendi Ortodoks dilimizi kullanmamıza izin yok mu artık?”</p>

    <p class="paragraf">“Kadının kulağındaki küpeleri çalarken kulağının yarısını da parçaladılar...”</p>

    <p class="paragraf">“Hey, Kazaklar, şu adamı durdurun! O bir casus! Bir Bolşevik casusu!”</p>

    <p class="paragraf">“Burası artık Rusya değil, bayım. Burası artık Ukrayna.”</p>

    <p class="paragraf">“Aman Tanrım, şu askerlere bakın, saç örgülü şapkalardan giyiyorlar...”</p>

    <p class="paragraf">“Ay, galiba... Bayılacağım...”</p>

    <p class="paragraf">“Kadın kendini iyi hissetmiyor.”</p>

    <p class="paragraf">“Hiçbirimiz kendimizi iyi hissetmiyoruz, hayatım. Herkes kendini berbat hissediyor. Dikkat et, gözümü çıkaracaksın. İtmeyi bırakır mısın? Senin derdin ne? Kafayı mı yedin?”</p>

    <p class="paragraf">“Kahrolsun Rusya! Yaşasın Ukrayna!”</p>

    <p class="paragraf">“Buralarda bir polis kordonu olmalı, Ivan Ivanoviç. 1912 yılındaki kutlamaları hatırlıyor musun? Ah, ah, ne günlerdi ...”</p>

    <p class="paragraf">“Kanlı Nikolay’ı geri istiyorsunuz, değil mi? Sizin gibileri çok iyi biliriz biz... Neler düşündüğünüzü biliyoruz.”</p>

    <p class="paragraf">“Benden uzak dur, Tanrı aşkına. Ben senin önünü falan kapatmıyorum, ellerine sahip ol...”</p>

    <p class="paragraf">“Tanrım, umarım buradan bir an önce çıkarız... Biraz temiz hava alırız.”</p>

    <p class="paragraf">“Bunu başaramayacağım. Burada boğulup gideceğim.”</p>

    <p class="paragraf">Kalabalık, mineralli su şişesinden dökülür gibi ana kapılardan akarak dışarı çıktı. Şapkalar düşüyor, insanlar hissettikleri rahatlama ile inliyor, istavroz çıkarıyorlardı. İki tane penceresi kırılan yan kapıdan, dini geçit töreni çıkıyordu. Gümüş ve altın renklerle donanmış rahipleri koro takip ediyordu. Siyah renkli merasim elbiselerinin altın işlemeleri parlıyor, piskoposluk tacı aşağı yukarı inip kalkıyordu. Kapıdan geçebilmesi için öne doğru eğilen kutsal sancaklar, dışarı çıkınca yeniden yukarı doğru kaldırılıyordu.</p>

    <p class="paragraf">Dumanın yavaşça ve ağır bir şekilde göğe yükseldiği bir gündü ve çok sert bir soğuk vardı. Katedralin bahçesi binlerce ayağın sürekli hareketiyle inliyordu. Soğuk hava bulutları dondurucu soğukta salına salına çan kulesine doğru tırmanıyordu. Ayasofya’nın en yüksek çan kulesindeki büyük çan çalıyor, bu korkunç, çığlık çığlığa kargaşayı bastırmaya çalışıyordu. Daha küçük çanlar ise rastgele, ahenksiz bir şekilde çalıyordu. Şeytan sanki çan kulesine tırmanmış, cübbe giymiş bir iblis de kıyameti çağırarak kendini eğlendiriyor gibiydi. Bir zamanlar çekik gözlü Tatarların gelişini haber veren çok katlı çan kulesinin siyah çıtalarının arasından küçük çanların sallandığı görülüyor, zincire vurulmuş saldırgan bir köpeğin havlamaları gibi çınlamaları duyuluyordu. Yerdeki karlar çatırdıyor, üzerlerinden dumanlar yükseliyordu. Gürültü ve soğuktan şoke olan siyahi kalabalık, katedralin bahçesine akın ediyordu.</p>

    <p class="paragraf">Acımasız soğuğa rağmen, geçimlerini kiliseye yapılan bağışlarla sağlayan bazıları olgun balkabağı gibi kel, bazıları ise kafalarının kenarlarında portakal rengi saçakları bulunan keşişler, çoktan Ayasofya’nın eski çan kulesine giden taş plakalı yol boyunca bağdaş kurarak oturmuş, burundan gelir gibi hımlayan bir sesle ilahiler söylüyorlardı.</p>

    <p class="paragraf">Görme engelli balad şarkıcıları, Mahşer Günü ile ilgili tüyler ürpertici şarkılarını söylüyorlardı. Yırtık pırtık siperli kasketleri de arada sırada atılan kirli kağıt ve metal paraları toplamak için yerde ters şekilde duruyordu.</p>

    <p class="bos ParaOverride-7"><span class="CharOverride-4">Ah, o gün, o korkutucu gün,</span></p>

    <p class="arayazi">Dünyanın sonunun geleceği o heybetli gün.</p>

    <p class="arayazi">Kıyamet günü...</p>

    <p class="bos">Sararmış dişleri, yamulmuş eğri büğrü uzuvları olan insanlardan oluşan bu kalabalığın ayakları altında çıtırdayan karlarla kaplı yerden, korkunç, yürekler acısı sesler yükseliyordu.</p>

    <p class="paragraf">“Ah, benim din kardeşlerim, acıyın bana, açım, İsa aşkına bir sadaka verin.”</p>

    <p class="paragraf">“Hemen meydana doğru koş ve bir yer bul, Fedosey Petroviç. Yoksa çok geç kalacağız.”</p>

    <p class="paragraf">“Meydanda bir açık hava ayini yapılacak.”</p>

    <p class="paragraf">“Geçit töreni...”</p>

    <p class="paragraf">“Ukrayna devrimcilerinin zaferi için dua edecekler.”</p>

    <p class="paragraf">“Ne zaferi? Zaten kazanmadılar mı?”</p>

    <p class="paragraf">“Evet kazandılar. Ve bir kere daha kazanacaklar.”</p>

    <p class="paragraf">“Bir sefere çıkacaklar.”</p>

    <p class="paragraf">“Nereye doğru?”</p>

    <p class="paragraf">“Moskova’ya.”</p>

    <p class="paragraf">“Hangi Moskova’ya?”</p>

    <p class="paragraf">“Bildiğimiz Moskova işte.”</p>

    <p class="paragraf">“Bunu asla başaramazlar.”</p>

    <p class="paragraf">“Ne dedin sen? Bir daha söyle bakayım! Hey, arkadaşlar, şu Rus’un söylediklerine bakın!”</p>

    <p class="paragraf">“Ben bir şey demedim!”</p>

    <p class="paragraf">“Tutuklayın şunu! Dur, hırsız!”</p>

    <p class="paragraf">“Kapıya doğru koş, Marusya. Yoksa bu kalabalıktan katiyen kurtulamayız. Petlyura’nın meydanda olduğunu söylüyorlar. Hadi gidip onu görelim.”</p>

    <p class="paragraf">“Seni aptal, Petlyura katedralde.”</p>

    <p class="paragraf">“Sensin aptal. Beyaz bir atın üzerinde olduğunu söylüyorlar.”</p>

    <p class="paragraf">“Yaşasın Petlyura! Yaşasın Ukrayna Halk Cumhuriyeti!”</p>

    <p class="paragraf">Gong... Gong...Gong...çın- şlank-şlank... Gong-şlank-gong... diye çalıyordu çanlar.</p>

    <p class="paragraf">“Şu yetime acıyın, Hıristiyan kardeşlerim, iyi insanlar... Şu kör adama... Şu zavallı adama...”</p>

    <p class="paragraf">Siyah giyimli, alt tarafından ezilmiş pantolonunun kalça kısmı böcek gibi bir deriyle kapatılmış, bacakları olmayan bir adam kalabalığın bacakları arasından eğile büküle geçiyor, ilerlemek için kalabalığın ayaklarının altında ezilmiş karları elleriyle sıkıca kavrayarak güç alıyordu. Topal dilenciler, sakat olan bacaklarındaki yaralarını gösteriyor, kafalarını <span class="CharOverride-4">tic douloureu</span><span class="dipp"><a class="_idFootnoteLink" href="#footnote-225-15" id="footnote-225-15-backlink">15</a></span> hastası ya da felç geçirmiş gibi sallıyor, gözlerinin beyazını ortaya çıkararak kör taklidi yapıyorlardı. Kalabalıktaki insanların yüreklerinin en hassas yerlerine hitap ediyor, onlara açlığı, yalanı, çaresizliği, umutsuzluğu tamamen hayvani sefaleti hatırlatıyor, ağlayıp sızlıyor, lanetlenmişlerin söylediği nakaratları tekrar ediyorlardı.</p>

    <p class="paragraf">Saçı başı darmadağın halde tir tir titreyen koltuk değnekli yaşlı kadınlar, bir yandan inleyerek konuşmaya çalışırken, bir yandan da kurumuş, buruşuk bir kağıda dönen ellerini uzatıyorlardı:</p>

    <p class="paragraf">“Tanrı sana sağlık versin, yakışıklı beyefendi!”</p>

    <p class="paragraf">“Şu yaşlı kadına acıyın...”</p>

    <p class="paragraf">“Şu fakire yardım et, yavrum evladım, Tanrı da sana yardım eder...”</p>

    <p class="paragraf">Pelerinler, paltolar, kulaklıklı boneler, kuzu derisi şapkalar giymiş köylüler, kırmızı yanaklı kızlar, söktükleri rozetlerinin eski yerlerinde soluk izler olan emekli sivil memurlar, dışarı fırlamış göbekleriyle yaşlı kadınlar, yerlerinde duramayan çocuklar, paltoları, üzerleri farklı renklerdeki –mavi, kırmızı, yeşil, altın ve gümüş fitilli kızılımsı mor - kabarık tüylü kalpakları ve cenaze şalı püskülleriile Kazaklar… Hepsi birden katedralin bahçesini kapkara bir deniz gibi doldururken katedral kapılarından dışarı doğru hâlâ dalgalar halinde insanlar akıyordu.</p>

    <p class="paragraf">Temiz havanın etkisiyle canlanan tören alayı gücünü yeniden topladı. Bir araya gelerek yeniden sıra oldu, tekrar düzen aldı ve damalı atkılar, piskoposluk taçları, silindir şapkalar, uzun ve uçuşan saçlarıyla şapkasız papaz yardımcıları, bereli keşişler, altın varaklı direklerde renkli haçlar, Kurtarıcı İsa’nın ve Kutsal Bakire ile Çocuğun resimlerinin bulunduğu altın, magenta renkli, Slav harfleri işlemeli dövizlerle yürümeye devam ettiler.</p>

    <p class="paragraf">Gri renkli bir yılan gibi Kiev’in içinde kıvrılarak ilerliyorlardı. Petlyura’nın sayısı belirsiz kuvvetleri de kahverengi girdaplı bir nehir gibi şehrin eski sokaklarında dolaşıyor, Ayasofya Meydanı’ndaki geçit törenine doğru gidiyorlardı. En önde, trampetlerinin gümbürtüsü ve çınlayan zilleriyle soğuğu delip geçerek kalabalığın meydana getirdiği siyah renkli nehri ortadan kesercesine ilerleyen Mavi Tümen vardı.</p>

    <p class="paragraf">Mavi renkli paltoları ve üstleri mavi renkli astragan şapkaları havalı bir şekilde hafifçe yan takılmış Galiçyalılar geçti. Kınından çıkmış kılıçların arasında öne doğru eğilmiş mavi ve sarı renkli sancaklar, büyük bir fanfarı<span class="dipp"><a class="_idFootnoteLink" href="#footnote-225-16" id="footnote-225-16-backlink">16</a></span> arkasında süzülerek ilerlerken, sancakların arkasından üzerlerinde iyi kalite Alman kumaşından yapılmış giysileriyle sıra sıra askerler fiyakalı bir şekilde ilerleyerek kristalleşmiş karları ritmik bir şekilde eziyorlardı. Birinci bataryanın arkasında, üzerlerinde gövde kısmından iplerle bağlı uzun, siyah pelerinler, başlarında Alman yapımı çelik miğferleri ile bir grup asker ağır ağır yürüyor, süngülerinin meydana getirdiği kahverengi çalılığa benzer görüntü dalga dalga ilerliyordu.</p>

    <p class="paragraf">Sayısı belirsiz olan gri renkli giysileri yırtık pırtık Kazak nişancıları ve batarya batarya <span class="CharOverride-4">haydama</span><span class="dipp"><a class="_idFootnoteLink" href="#footnote-225-17" id="footnote-225-17-backlink">17</a></span> piyadelerinin arasındaki boşluklarda da batarya ve bölük komutanları atlarıyla kasıla kasıla ilerliyorlardı. Cesur, küstah ve kendinden emin bir şekilde hep birlikte söylenen marşlar altın külçeleri kadar parlak bir nehir gibi ağızlardan dökülüyordu.</p>

    <p class="paragraf">Piyade alaylarının arkasından gelen süvarilerin atları da tırıs tırıs yürüyordu. Mavi, yeşil ve kırmızı renkli yıpranmış kalpakları ve altın renkli püskülleriyle yürüyen bu sıra sıra askerler karşısında, heyecanlı kalabalığın gözleri kamaşmıştı. At üstündeki binicilerin sağ ellerine bağlanmış kargıları sıra sıra dizilmiş iğneler gibi ritmik bir şekilde inip kalkıyordu. Üzerine çanların asıldığı sancaklar, atlıların oluşturduğu sıraların önünde neşeli bir şekilde şıngırdıyor, subaylarla trompetçilerin atları da savaşa özgü bu sesle birlikte gayretli bir şekilde ilerliyorlardı. Albay Bolbotun, lastik bir top gibi şişkin ve neşeli bir halde alayının önünde kasıla kasıla ilerliyordu. Ter içindeki küçük alnı ve tombul yanakları buz gibi havayı yarıyordu. Kestane rengi kısrağı, kanlanmış gözlerini deviriyor, yerinde duramıyor ve ağzından köpükler çıkararak ara sıra arka ayaklarının üzerinde şaha kalkıyordu. Bolbotun’un doksan kiloluk gövdesini bile sallıyor ve Albay mahmuzlarıyla böğrüne vururken kıvrık kılıcının, kılıfının içinde sallanmasına neden oluyordu.</p>

    <p class="bos ParaOverride-7"><span class="CharOverride-4">Dört komutanımız yanımızda,</span></p>

    <p class="arayazi">Yürüyoruz kardeşler gibi</p>

    <p class="arayazi">Omuz omuza...</p>

    <p class="bos">diye şarkı söylüyordu, cesur <span class="CharOverride-4">haydamaklar</span>, saç örgülü şapkaları sallanarak yollarına devam ederken.</p>

    <p class="paragraf">Ellerinde, kurşunlarla delinmiş sarı ve mavi sancakları dalgalanan ve akordeon çalan alayın yanında, esmer, bıyıklı Albay Kozir Leşko, büyük bir savaş atının üzerinde ilerliyordu. Albay, son derece sert görünüyor, kaşlarını çatmış elindeki kırbaçla aygırı kamçılıyordu. Albay’ın kızgın olmak için bir nedeni vardı. O günün sisli sabahının erken saatlerinde, Brest-Litovsk anayolunda, Nai-Turs’un müfrezesinin açtığı tüfek ateşi, Kozir’in en iyi askerlerini feci şekilde vurmuştu. Bu yüzden alay meydana doğru ilerlerken sıralar, aralarındaki boşlukları kapatmak için sıklaştırılmıştı.</p>

    <p class="paragraf">Kozir’in arkasından şimdiye kadar yenilgi yüzü görmemiş cesur, “Ataman Mazeppa” süvari alayı geliyordu. Poltava Savaşı’nda Büyük Petro’yu yenmesine ramak kalan bu şanlı Ataman’ın adı, gök mavisi rengindeki ipek sancağa altın harflerle işlenmişti.</p>

    <p class="paragraf">Gri ve sarı renkli duvarların arasından insan seli akıyordu. İnsanlar birbirlerini itiyor, reklam panolarına tırmanıyorlardı. Küçük çocuklar lamba direklerinin üzerine çıkıyor, boruların üstünde duruyor, çatılara çıkıp oralarda oturuyor, ıslık çalıyor ve “Hurra” diye haykırıyorlardı...</p>

    <p class="paragraf">“Hurra! Hurra!” diye bağırıyordu, insanlar, kaldırımlardan.</p>

    <p class="paragraf">Balkonlarda ve pencerelerde insan yüzleri beliriyordu.</p>

    <p class="paragraf">Faytoncular arabalarının üzerine çıkmış, bir yandan dengede durmaya çalışırken, bir yandan da kırbaçlarını savuruyorlardı.</p>

    <p class="paragraf">“Petlyura’nın askerlerinin kuru kalabalık olduğunu söylüyorlardı... O kadar da kuru değilmiş anlaşılan. Hurra!”</p>

    <p class="paragraf">“Hurra!”</p>

    <p class="paragraf">“Bak Manya, bak! İşte Petlyura, bak, gri atın üzerinde. Ne kadar yakışıklı, değil mi?...”</p>

    <p class="paragraf">“O Petlyura değil hanımefendi, o bir albay.”</p>

    <p class="paragraf">“A-a, öyle mi? Peki, Petlyura nerede o zaman?”</p>

    <p class="paragraf">“Petlyura sarayda, Odessa’dan gelen Fransız temsilcileri kabul ediyor.”</p>

    <p class="paragraf">“Sizin neyiniz var bayım, delirdiniz mi? Ne temsilcisi?”</p>

    <p class="paragraf">“Fiyodor Vasiliyeviç, Petlyura’nın Paris’te olduğunu söylüyorlar, bunu biliyor muydunuz?”</p>

    <p class="paragraf">“Kuru kalabalık ha?... Bu orduda bir milyon adam var.”</p>

    <p class="paragraf">“Petlyura nerede? Bir kerecik görebilseydik bari.”</p>

    <p class="paragraf">“Hanımefendi, Petlyura şu anda meydanda, oradan geçen tören alayını selamlıyor.”</p>

    <p class="paragraf">“Öyle bir şey yok. Petlyura Berlin’de şu anda, bir antlaşma imzalamak için başkanla buluşacak.”</p>

    <p class="paragraf">“Ne başkanı? Bir söylenti yaymaya mı çalışıyorsunuz, bayım?”</p>

    <p class="paragraf">“Almanya Devlet Başkanı. Haberin yok mu? Almanya’da cumhuriyet ilan edildi.”</p>

    <p class="paragraf">“Onu gördünüz mü? Gördünüz mü onu? Muhteşem görünüyor... Az önce altı atlı bir arabayla Rilski Caddesi’nden geçti.”</p>

    <p class="paragraf">“İyi ama Ortodoks Kilisesi’ni tanıyacaklar mı?”</p>

    <p class="paragraf">“Bilmiyorum. Kendin araştırıp öğren bunu...”</p>

    <p class="paragraf">“Görünen gerçek şu ki rahipler şu anda onun için dua ediyor...”</p>

    <p class="paragraf">“Eğer rahipleri de kendi tarafına çekerse daha güçlü olacaktır...”</p>

    <p class="paragraf">“Petlyura. Petlyura. Petlyura. Petlyura...”</p>

    <p class="paragraf">Ağır tekerleklerin ve zangırdayan top arabalarının neden olduğu korkutucu bir gümbürtü duyuluyordu. Onların arkasından gelen on süvari alayını sonu gelmeyen bir topçu akını izledi. Küt namlulu, kocaman havan topları, küçük kalibreli obüsler geçiyordu. İyi beslendikleri belli olan personelleri, keyifli ve muzaffer bir ifadeyle topların ön taraflarında oturmuşlardı. Sürücüler ise gayet sakin ve ağırbaşlı bir şekilde ilerliyorlardı. On beş santimetrelik toplar, gıcırdaya gıcırdaya, zorlanarak ve gümbürdeyerek geçtiler. Bu topları, iriyarı, besili, güçlü atlar ve onlardan daha küçük olan ve hamile pireler gibi görünen çalışkan köy midillilerinden oluşan gruplar çekiyordu. Hafif dağ topçuları hareketli bir şekilde, tangırdayarak geçiyorlar, küçük ebattaki topları gösterişli askerlerin arasında hoplaya zıplaya yürüyordu.</p>

    <p class="paragraf">“Kim dedi Petlyura’nın sadece on beş bin adamı var diye? Bu tamamen yalan. Kuru kalabalıkmış diyorlardı, on beş binden daha fazla değilmiş ve ahlaksızlarmış... Tanrım, o kadar kalabalıklar ki artık sayamıyorum. Birliklerinin ardı arkası kesilmiyor... Biri gitmeden diğeri geliyor... Onlar gitmeden de bir başkası.”</p>

    <p class="paragraf">Sivri burnunu, üzerine giydiği öğrenci paltosunun yukarı kaldırdığı yakalarının arasına gömmüş olan Nikolka, kalabalıktaki itiş kakışın arasında bir duvarın üstündeki boşluğa tırmanıp oraya yerleşene kadar ilerledi. Aynı duvar boşluğuna Nikolka gelmeden önce yerleşmiş, ayağında keçe botlarıyla şen şakrak, ufak tefek bir köylü kadın neşeyle;</p>

    <p class="paragraf">“Bana tutunun bayım, ben de şu tuğladan destek alırım, sorun olmaz” dedi.</p>

    <p class="paragraf">Nikolka, keyifsiz bir şekilde, “Teşekkürler” diyerek buz gibi yakasının içindeki burnunu çekti. “Ben şu kancaya tutunurum.”</p>

    <p class="paragraf">“Petlyura nerede?” diye sorarak konuşmaya devam etti, konuşkan kadın. “Ben Petlyura’yı görmek istiyorum. Dünyanın en yakışıklı erkeği olduğunu söylüyorlar.”</p>

    <p class="paragraf">Nikolka, kunduz kürkünün arasından anlaşılmaz bir şekilde, “Evet” diye homurdandı. “Öyle diyorlar...” (Bir batarya daha... Tanrım, şimdi anlıyorum...)</p>

    <p class="paragraf">“Bak, işte orada, şu üstü açık arabada... Gördün mü?”</p>

    <p class="paragraf">“Petlyura, Vinnitsa’da” diye karşılık verdi, Nikolka ona, kuru ve boğuk bir sesle. Soğuktan donmakta olan ayak parmaklarını botlarının içinde kımıldattı. “Hangi akla hizmet keçe botlarımı giymedim ki? Felaket bir soğuk var.”</p>

    <p class="paragraf">“Bak, bak, işte Petlyura.”</p>

    <p class="paragraf">“O Petlyura değil, o korumaların komutanı.”</p>

    <p class="paragraf">“Petlyura’nın Belaya Çerkov’da bir sarayı var. Artık başkent Belaya Çerkov olacak.”</p>

    <p class="paragraf">“Kiev’e gelmeyecek mi peki?”</p>

    <p class="paragraf">“Ne zaman canı isterse o zaman gelir.”</p>

    <p class="paragraf">“Anladım. Anladım...”</p>

    <p class="paragraf">Tangır tungur tangır tungur. Kösün<span class="dipp"><a class="_idFootnoteLink" href="#footnote-225-18" id="footnote-225-18-backlink">18</a></span> sesi Ayasofya Meydanı’ndan gümbürdeyerek geçti. O sırada caddede, yuvalarında tehditkar bir görüntü sergileyen makinalılar, döner başlıklarının ağırlığıyla hafif hafif sallanarak, korkunç görünüşlü dört zırhlı aracın üzerinde ilerliyordu. Fakat bu grubun başını çeken araçta pembe yanaklı, hevesli Teğmen Straşkiyeviç yoktu artık. Pembe yanaklı halinden eser kalmamış Straşkiyeviç, bir mumya gibi gri bir renk almış, saçı başı darmadağın bir halde Peçorsk’taki Mariinski Parkı’nın hemen girişinde yerde yatıyordu. Straşkiyeviç’in alnında küçük bir delik vardı. Bir delik de kulağının arka tarafında ve pıhtılaşmış kanla kapanmış haldeydi. Teğmenin çıplak yüzü kardan çıkıntılı bir şekilde duruyor, donuk gözleri, bir akçaağacın yapraksız dallarının arasından gökyüzüne doğru bakıyordu. Etraf çok sessizdi, parkta hiçbir hayat belirtisi yoktu. Caddede de herhangi birine rastlamak pek olası değildi. Ayasofya Meydanı’ndan gelen müziğin sesi bu kadar uzaktan duyulmuyordu. O yüzden Teğmen’in yüzündeki sakinleşmiş ifadeyi rahatsız edecek hiçbir şey yoktu.</p>

    <p class="paragraf">Zırhlı araçlar, elinde gürzüyle meydanda durmuş, soluk renkli gökyüzü ile tezat oluşturan simsiyah rengiyle kuzeydoğu yönüne bakan Bogdan Hmelnitski’nin bulunduğu yere doğru kornalar çalıp kalabalığı dağıtarak ilerlediler. Büyük çan hâlâ o tok, dolgun ses dalgalarını şehrin karlarla kaplı tepelerine ve evlerin çatılarına doğru gönderiyordu. Geçit töreninin kalabalığında davullar yorulmak bilmeden çalmaya devam ederken heyecandan deliye dönmüş küçük çocuklar, Bogdan’ın atının toynakları etrafına üşüşüyorlardı. Geçit töreninde sıra, tekerleklerine takılmış kar zincirleri tangırdayan, üzerinde koro ve Ukrayna geleneksel kıyafetleri içindeki dansçıları taşıyan kamyonlardaydı -koyun derisi tuniklerin altına giyilmiş parlak renkli işlemelerle süslenmiş etekler ve yuvarlak hasır taçlar giymiş kızlar ve mavi renkli bol pantolonlarının paçalarını çizmelerinin içine sokmuş erkekler...</p>

    <p class="paragraf">Tam bu kamyonların geçişi sırasında Rilski Caddesi’nden tüfeklerle yapılan bir yaylım ateşi sesi duyuldu. Bundan hemen önce, kalabalığın içindeki köylü kadınların bir fırtınayı andıran çığlıkları duyulmuştu. Birinin acı feryatlarından sonra biri koşmaya başladı. Kesik kesik, nefes nefese ve boğuk bir ses haykırdı:</p>

    <p class="paragraf">“Bu adamları tanıyorum! Öldürün onları! Bunların hepsi subay! Onları üniformalarıyla görmüştüm!”</p>

    <p class="paragraf">Meydana doğru yürümek için sıralarının gelmesini bekleyen 10. Süvari Alayı’ndan bir asker, bir adamı yakalamak için kalabalığın arasında biraz da güç kullanarak ilerledi. Kadınlar çığlık çığlığaydı. Yakalanan adam, Yüzbaşı Pleşko’ydu. Cılız ve detone bir sesle haykırdı:</p>

    <p class="paragraf">“Ben subay değilim! Alakası bile yok. Ne yapıyorsunuz? Ben bir banka memuruyum.”</p>

    <p class="paragraf">Onun yanındaki başka bir adam da tutuklandı. Kendisini yakalayan askerlerin elinden kurtulmak için debelenen, beyaz tenli ve sessiz bir adamdı bu.</p>

    <p class="paragraf">O anda kalabalık caddeye dağıldı. İplerinden salınmış hayvanlar gibi birbirlerini ite kaka, çarpışa çarpışa dehşet içinde kaçışıyorlardı. İnsanların boşalttığı caddenin ortasında birinin düşürdüğü şapkanın oluşturduğu küçük siyah leke dışında hiçbir şey yoktu. Ani bir parlama ile birlikte bir gümleme duyuldu. Kimliğini üç defa inkar eden Yüzbaşı Pleşko, geçit törenini görme merakının bedelini ödemişti. Ayasofya Katedrali’ne ait papaz evinin kenarındaki çitin yanında yerde kolları ve bacakları açık bir vaziyette sırtüstü yatıyordu. Sessiz adam ise Pleşko’nun bacaklarının çaprazında yüzü karlara gömülmüş bir pozisyondaydı. Tam o anda meydanın köşesinden gümbürdeyen davulların sesi duyuldu. Kalabalık yeniden toplanmıştı. Bando, davul ve zillerin sesleriyle meydanı inletmeye devam etti. Kendinden emin bir ses, “İleri-Marş!” diye gürleyince 1. Süvari Alayı, parlayan altın renkli püskülleriyle, sıra sıra harekete geçti.</p>

    <p class="bos">Bir anda katedralin kubbeleri arasında gri renkli bir yırtılma oldu. Bulutlarla kaplı, boğucu gökyüzünde güneş yüzünü gösterdi. Güneş, Ukrayna’daki hiç kimsenin daha önce görmediği kadar büyük ve kıpkırmızıydı, tıpkı kan gibi. Bu uzaktaki küre, bulutlardan oluşan bir perdenin ardından parlamaya çalışırken pıhtılaşmış kan ve plazmadan oluşan ışık çizgileri istikrarlı bir şekilde akıyordu. Güneş, Ayasofya’nın kubbesini kızıla boyarken, meydana da tuhaf bir gölge düşürüyordu. Bu gölge Bogdan’ın rengini mora dönüştürürken, aşağıdaki mahşeri kalabalığın da daha karanlık, daha yoğun, hatta daha karmaşık görünmesine neden oluyordu. Ve üzerlerinde gri renkli, bellerinden iple bağlı uzun paltoları olan adamların ellerinde tutarak salladıkları süngüleriyle heykelin yanındaki merdivenleri tırmanarak, siyah mermer kaideden aşağı bakan yazıyı parçalamaya çalıştıkları görülebiliyordu. Fakat granite işlemeyen süngülerin bazıları kırılırken, bazıları da kullanılamaz hale geldiler. Bu sırada Bogdan atını, bağlı olduğu kayadan ayırdı ve nallarına tutunmuş, onu aşağı çekmeye çalışan insanlardan uçarak uzaklaşmaya çalışırken dörtnala koşturdu. Yüzü, tamamen kızıl küreye dönük ve öfkeliydi.Bir yandan da gürzünü kararlı bir şekilde uzaklara doğru tutuyordu.</p>

    <p class="paragraf">Tam bu sırada bir adam fıskiyenin donmuş ve kaygan havuzuna tırmanmış, hareketli ve gürültülü kalabalığın üzerindeki Bogdan’ın heykelinin karşısında duruyordu. Üzerinde yakası kürklü, koyu renk bir palto vardı. Soğuğa rağmen kalpağını çıkararak eline almıştı. Meydan hâlâ karınca yığını gibi kıpır kıpır olsa da Ayasofya’nın çan kulesinin çanları artık çalmıyordu. Bando da karlarla kaplı caddelere doğru farklı yönlerde ilerleyerek gözden uzaklaşıyordu. Fıskiyenin etrafında ise mahşeri bir kalabalık toplanmıştı:</p>

    <p class="paragraf">“Petka, fıskiyenin tepesindeki kim?”</p>

    <p class="paragraf">“Petlyura’ya benziyor.”</p>

    <p class="paragraf">“Petlyura bir konuşma yapacak.”</p>

    <p class="paragraf">“Saçmalık... Bu sadece sıradan bir konuşmacı...”</p>

    <p class="paragraf">“Bak Marusya, adam konuşma yapacak. Bak, bak...”</p>

    <p class="paragraf">“Bir bildiri okuyacak...”</p>

    <p class="paragraf">“Hayır, Evrensel’i okuyacak...”</p>

    <p class="paragraf">“Özgür Ukrayna çok yaşa!”</p>

    <p class="paragraf">Güneşin bir disk gibi artık daha da net görünmeye başladığı ve haçları koyu kırmızı bir altın rengiyle parlattığı gökyüzündeki o noktaya doğru bakan binlerce insana doğru heyecanlı bir bakış atan adam, bir kolunu havada sallayarak güçsüz bir sesle haykırdı:</p>

    <p class="paragraf">“Ukrayna halkı çok yaşa!”</p>

    <p class="paragraf">“Petlyura... Petlyura...”</p>

    <p class="paragraf">“O, Petlyura değil. Sen neden bahsediyorsun?”</p>

    <p class="paragraf">“Petlyura ne diye bir fıskiyenin üstüne çıksın ki?”</p>

    <p class="paragraf">“Petlyura Karkov’da.”</p>

    <p class="paragraf">“Petlyura resmi bir ziyafete katılmak üzere saraya gitti...”</p>

    <p class="paragraf">“Saçmalık, ziyafet falan verilmeyecek.”</p>

    <p class="paragraf">“Ukrayna halkı çok yaşa!” diye tekrar etti adam. O anda bir tutam sarı saç alnının üzerine düştü.</p>

    <p class="paragraf">“Sessizlik!”</p>

    <p class="paragraf">Adamın sesi giderek yükseldi ve kalabalığın mırıltısının, ayaklarının altında ezilen karın çatırtılarının, geçit töreninin azalmakta olan gürültüsünün ve uzaktan gelen davul seslerinin üzerine çıkarak net bir şekilde duyulmaya başlandı.</p>

    <p class="paragraf">“Petlyura’yı gördün mü?”</p>

    <p class="paragraf">“Tabii ki gördüm, az önce hem de.”</p>

    <p class="paragraf">“Ah, ne kadar da şanslısın. Nasıl biri?”</p>

    <p class="paragraf">“Siyah bıyıklı. Bıyıklarının uçları da Kayzer Wilhelm’inkiler gibi yukarı doğru kıvrılmıştı. Başında da bir miğfer vardı. Bak, işte orada, bak, bak Maria Fyodorovna, bak, işte atın üzerinde...”</p>

    <p class="paragraf">“Ne akla hizmet böyle söylentiler yayıyorsun sen? O Kiev itfaiyesinin müdürü.”</p>

    <p class="paragraf">“Petlyura Belçika’da hanımefendi.”</p>

    <p class="paragraf">“Neden Belçika’da olsun ki?”</p>

    <p class="paragraf">“Müttefik ülkelerle bir antlaşma imzalayacak...”</p>

    <p class="paragraf">“Hayır, hayır. Atlı korumalar eşliğinde Duma’ya<span class="dipp"><a class="_idFootnoteLink" href="#footnote-225-19" id="footnote-225-19-backlink">19</a></span> gitti.”</p>

    <p class="paragraf">“Ne için?”</p>

    <p class="paragraf">“Yemin etmek için...”</p>

    <p class="paragraf">“Yemin mi edecekmiş?”</p>

    <p class="paragraf">“O neden yemin etsin ki? <span class="CharOverride-4">Başkaları ona</span> yemin edecekler.”</p>

    <p class="paragraf">“Ona yemin etmektense ölmeyi tercih ederim, (fısıltıyla) yemin etmeyeceğim ben...”</p>

    <p class="paragraf">“Senin yemin etmene gerek yok. Kadınlara dokunmayacaklar.”</p>

    <p class="paragraf">“Yahudilere dokunacaklar ama. Orası kesin...”</p>

    <p class="paragraf">“Bir de subaylara. Onların gırtlaklarını kesip alacaklar.”</p>

    <p class="paragraf">“Bir de toprak sahipleri var tabii! Kahrolsunlar!”</p>

    <p class="paragraf">“Sessizlik!”</p>

    <p class="paragraf">Sarı saçlı konuşmacı yüzünde acı ve kararlılık karışımı garip bir bakışla güneşi işaret etti.</p>

    <p class="paragraf">“Yurttaşlar, kardeşler, yoldaşlar!” diye başladı. “Kazakların söylediği şarkıları duydunuz. ‘Liderlerimiz bizimle, bizim kardeşlerimiz gibiler’ diyorlardı. Evet, onlar bizimle birlikteler!” Konuşmacı elindeki şapkayla göğsüne vurdu. Şapkasında süs olarak kocaman kırmızı bir kurdele vardı. “Onlar bizim yanımızdalar. Çünkü bizim liderlerimiz, halk adamıdır. Onlar halklarının arasında doğdular ve onların arasında ölecekler. Şehri kuşatırken o karda, o soğukta bizimle birlikte üşüdüler ve şimdi de bu şehri ele geçirdiler –ve kırmızı bayrak burada, Ukrayna’da, kasabalarımızın ve köylerimizin göklerinde dalgalanmaya başladı bile...”</p>

    <p class="paragraf">“Hurra!”</p>

    <p class="paragraf">“Ne kırmızı bayrağı? Ne diyor bu adam? Sarı ve mavi demesi gerekiyor.”</p>

    <p class="paragraf">“Kırmızı olan Bolşeviklerin bayrağıdır.”</p>

    <p class="paragraf">“Sessizlik!”</p>

    <p class="paragraf">“Hurra!”</p>

    <p class="paragraf">“Şu adam çok kötü Ukraynaca konuşuyor.”</p>

    <p class="paragraf">“Yoldaşlar! Sizler şu anda Bağımsız Ukrayna Cumhuriyeti’ni daha güçlü bir hale getirmek gibi yeni bir görevle karşı karşıyasınız. Bunu, uğraşıp didinenlerin, işçi ve köylülerin iyiliği için yapmalısınız, çünkü ülkemizi kendi kendimize yönetebilmemiz için vatan topraklarını kanlarıyla ve terleriyle onlar suladılar!”</p>

    <p class="paragraf">“Dinleyin, onu dinleyin! Hurra!”</p>

    <p class="paragraf">“Bunu duydunuz mu? Bize ‘yoldaşlar’ dedi. Çok komik...”</p>

    <p class="paragraf">“Ses-siz-lik.”</p>

    <p class="paragraf">“Bu yüzden, yurttaşlarım, hep birlikte halkımızın zaferinin bu sevinçli anında bir yemin edelim.” Konuşmacının gözleri parlamaya başladı. Kollarını artan bir heyecanla gökyüzüne doğru uzattı ve konuşmasında kullandığı Ukraynaca kelimeler giderek azaldı. “Ve kızıl bayrak –özgürlüğün sembolü– işçilerin muzaffer olduğu bir dünyanın üzerinde dalgalanana değin silahlarımızı bırakmayacağımıza yemin edelim.”</p>

    <p class="paragraf">“Hurra! Hurra! ... Enternasyonel Marşı...”</p>

    <p class="paragraf">“Kapa çeneni Vasya. Çıldırdın mı sen?”</p>

    <p class="paragraf">“Sessiz ol dedim sana!”</p>

    <p class="paragraf">“Hayır, elimde değil, Mihail Semimoviç, söyleyeceğim: ‘Uyan, artık uykudan uyan, uyan esirler dünyası...’”</p>

    <p class="paragraf">Siyah favoriler, sahibinin kalın kunduz kürklü yakasının içine gömülerek gözden kayboldu. Ortada sadece yanındaki heyecanlı arkadaşına doğru gergin bir şekilde bakan gözleri kaldı. Bu gözler garip bir şekilde 14 Aralık gecesi ölen Teğmen Şpolyanski’nin gözlerine çok benziyordu. Sarı eldivenli eli, ileri yukarı doğru uzandı ve Şçur’un kolunu aşağı çekti...</p>

    <p class="paragraf">“Tamam, tamam peki, söylemiyorum” diye homurdandı, Şçur, sarı saçlı adama dikkatle bakarak. Konuşmacı, artık kendinden emin bir şekilde konuşmaya başlamış ve yakınlarında duran kalabalığın ilgisini kendine çekmeyi başarmış bir şekilde haykırıyordu:</p>

    <p class="paragraf">“İşçilerin, köylülerin ve Kazakların vekillerinin Sovyetleri çok yaşasın. Çok yaşa...”</p>

    <p class="paragraf">Birdenbire güneş bulutla örtüldü. Ayasofya’nın kubbelerinin üzerine bir gölge düştü. Bogdan’ın ve konuşmacının yüz hatları daha keskin bir şekilde belirdi. Konuşmacının alnında sallanan sarı bukleleri görülebiliyordu.</p>

    <p class="paragraf">“Aaah... aaah... “ diye mırıldandı, kalabalık.</p>

    <p class="paragraf">“... İşçilerin, köylülerin ve Kızıl Ordu askerlerinin Sovyetleri. Bütün dünyanın işçileri, birleşin!”</p>

    <p class="paragraf">“Ne dedi? Ne? Hurra!”</p>

    <p class="paragraf">Birkaç erkek sesi ve kalabalığın arkalarından yüksek ve çınlayan bir ses, “Kızıl Bayrak” marşını söylemeye başladı.</p>

    <p class="paragraf">Birdenbire kalabalığın başka bir bölümünde bir gürültü anaforu oluştu.</p>

    <p class="paragraf">“Öldürün şunu! Öldürün şu adamı!” diye haykırdı kızgın, titrek ve ağlamaklı bir erkek sesi. Ukraynaca konuşuyordu. “Öldürün şunu! Bu bir danışıklı dövüş! O bir Bolşevik! Moskova’dan gelmiş! Öldürün onu! Ne dediğini duydunuz...”</p>

    <p class="paragraf">Bir çift kol yukarı kalkarak havaya ateş etti. Konuşmacı yan tarafa yaslandı. Önce bacakları, sonra gövdesi, en sonunda da şapkalı kafası gözden kayboldu.</p>

    <p class="paragraf">“Öldürün onu!” diye bağırdı, ince bir tenor ses, diğerine cevaben. “O bir hain! Yakalayın şunu beyler!”</p>

    <p class="paragraf">“Durun! O da kim? O yakaladığınız kim? Hayır o değil, yanlış adamı yakalamışsınız!”</p>

    <p class="paragraf">Tenor sesin sahibi fıskiyeye doğru atağa kalktı. Kollarını büyük ve kaygan bir balığı yakalamaya çalışıyormuş gibi sallıyordu. Tabaklanmış koyun derisinden bir yelek ve bir de kalpak giyen Şçur, onun önünde sallanarak bağırıyordu: “Öldür onu!” sonra birden çığlık attı:</p>

    <p class="paragraf">“Hey, durdurun şu adamı! Saatimi çaldı!”</p>

    <p class="paragraf">Tam o anda tekme yiyen bir kadının korkunç feryadı duyuldu.</p>

    <p class="paragraf">“Kimin saati? Nerede? Hırsızı yakalayın!”</p>

    <p class="paragraf">İnce sesli adamın arkasında dikilen biri, adamı belinden yakaladı. O anda kocaman ve soğuk, inşaat küreğine benzer bir el, adama ağız burun karışık sağlam bir tokat yapıştırdı.</p>

    <p class="paragraf">“Ah!” diye bağırdı, ince sesli adam, rengi bir ölü gibi beyazlarken. Yediği tokadın etkisiyle kalpağının da düştüğünü fark etti. Tam o anda yüzüne inen ikinci bir darbenin acısını hissetti, birisi haykırıyordu:</p>

    <p class="paragraf">“Bu o, aşağılık hırsız, orospunun evladı! Vurun şerefsize...”</p>

    <p class="paragraf">“Hey!” diye inledi ince ses. “Bana neden vuruyorsunuz? Aradığınız kişi ben değilim ki! <span class="CharOverride-4">Şu</span> Bolşeviği yakalamalısınız! Ah!” diye inledi.</p>

    <p class="paragraf">“Aman Tanrım, Marusya, hadi gidelim buradan. Neler oluyor böyle?”</p>

    <p class="paragraf">Fıskiyenin etrafında hareketli, insanların sağa sola dalgalandıkları bir boğuşma yaşanıyordu. Yumruklar havada uçuşuyor, birileri çığlık atıyor, insanlar sağa sola dağılıyordu. Ve konuşmacı ortadan kayboldu. Sanki yer yarılmış da içine girmiş gibi, gizemli ve sihirli bir şekilde kaybolmuştu. Bir adam arbedenin arasından sürüklenerek çıkarılmış, fakat onun yanlış adam olduğu anlaşılmıştı. O hain Bolşevik konuşmacının siyah bir kalpağı vardı, bu adamın kalpağı ise griydi. Üç dakika içinde boğuşmalar sanki hiç başlamamış gibi kendiliğinden sona erdi, çünkü yeni bir konuşmacıyı fıskiyenin üzerine çıkarmışlardı. İnsanlar onu duyabilmek için her yönden gelerek onun etrafında toplanmaya başladılar. Fıskiye merkezli çember üstüne çember oluşturdular. Yeniden toplanan kalabalık yaklaşık iki bin kişi olmuştu.</p>

    <p class="paragraf">Yollarına devam eden tören alayının peşinden giden kalabalığın ardından tamamen boşalan bembeyaz, karlarla kaplı caddede, çitin yanındaki Sçur artık kahkahalarına engel olamıyordu. Çaresizce ve gürültüyle üzerinde durduğu kaldırıma yığıldı:</p>

    <p class="paragraf">“Ah, duramıyorum!” diye gürledi, vücudunun yan taraflarını sıkarak. Gülmekten katılıyor, bembeyaz dişleri pırıl pırıl parlıyordu. “Gülmekten öleceğim! Tanrım, adama nasıl saldırdılar ama yanlış adama! -Bir de dövdüler adamı!”</p>

    <p class="paragraf">“Buralarda fazla takılmayalım, Şçur. Bu kadar fazla risk alamayız” dedi, kunduz kürkü giyen Manyetik Triyolet’in rahmetli başkanı, seçkin Teğmen Şpolyanski’ye fazlasıyla benzeyen ama kim olduğu bilinmeyen arkadaşı.</p>

    <p class="paragraf">“Geliyorum, geliyorum” diye homurdandı, Sçur, ayağa kalkarken.</p>

    <p class="paragraf">“Bana bir sigara ver, Mihhail Semimoviç” dedi, Şçur, üzerinde siyah bir palto olan uzun boylu diğer arkadaşına. Gri kalpağını başının arkasına itti ve alnına bir tutam saç düştü. Güçlükle nefes alıyordu. Dondurucu soğuğa rağmen sıcaklamış görünüyordu.</p>

    <p class="paragraf">“Ne? Yetti mi?” diye sordu, diğer adam, paltosunun eteğini geri doğru iterken. Küçük, altın bir sigara tablası çıkardı ve kısa boylu, tıknaz Almana bir sigara uzattı. Ellerini kullanarak aleve siper yapan sarışın adam, bir sigara yaktıktan sonra içine çektiği dumanı dışarı doğru sesli şekilde verdi:</p>

    <p class="paragraf">“Fiyuv!”</p>

    <p class="paragraf">Ve üçü birden hızla oradan uzaklaştılar. Köşeyi dönüp gözden kayboldular.</p>

    <p class="paragraf">Üzerlerinde öğrenci forması olan iki kişi meydanın çevresindeki bir ara sokağa girdiler. Bir tanesi tıknaz kısa boylu, parlayan lastik galoşlarıyla düzgün görünüyordu. Diğeri ise uzun boylu, geniş omuzlu, pergel gibi uzun bacaklıydı. Çok uzun adımlar atıyordu. İkisi de yakalarını siperli kasketlerine doğru yukarı kaldırmışlardı. Uzun boylu olanın tıraşlı yüzünün ağız ve burun kısmı yün bir atkıyla kapatılmıştı –dondurucu bir hava için akıllıca bir önlem. Sanki bir komut verilmiş gibi ikisi da kafalarını aynı anda çevirdiler ve Yüzbaşı Pleşko ile onun karşısında dizleri garip bir şekilde dönmüş, yüzüstü yerde yatan diğer adamın cesetlerine doğru baktılar. Tek kelime bile etmeden yollarına devam ettiler.</p>

    <p class="paragraf">Bu iki öğrenci daha sonra Rilski Caddesi’nden Zitomirskaya Caddesi’ne döndüler. Uzun boylu olan kısa olana dönerek kısık tenor bir sesle;</p>

    <p class="paragraf">“Olayı gördün mü? Gördün mü diyorum?” dedi.</p>

    <p class="paragraf">Kısa boylu adam ona cevap vermek yerine omuz silkti. Sanki birdenbire dişi ağrımaya başlamış gibi inledi.</p>

    <p class="paragraf">“Bunu yaşadığım sürece unutmayacağım” diye devam etti, uzun boylu, uzun adımlarla yürürken. “Bunu hep hatırlayacağım.”</p>

    <p class="paragraf">Kısa boylu adam sessizce onu takip ediyordu.</p>

    <p class="paragraf">“En azından bize bir ders verdiler. Bundan sonra eğer o pislikle... Ataman denen o domuzla karşılaşırsam... Bir kere daha...” -Atkısının arasından hırlamaya benzer bir ses duyuldu. “Onu...” Uzun boylu adam, uzun, karmaşık ve ağza alınmayacak bir küfür etti. Bolşaya Zitomirskaya Caddesi’ne dönerlerken yolları, eski Kiev Bölge Karakolu’na gitmekte olan bir kafile tarafından kesildi. Meydana gitmek için kafilenin tek yapması gereken dümdüz gitmekti, fakat Vladimirskaya Caddesi, tam da Bolşaya Zitomirskaya ile kesiştiği yerden, hâlâ tören alayının ardından ilerlemekte olan bir süvari birliği tarafından kesilmiş durumdaydı. O yüzden kafile, diğerleri gibi durmak zorunda kalmıştı.</p>

    <p class="paragraf">Kafilenin başını genç erkeklerden oluşan bir grup çekiyordu. Koşturuyor, uzuneşek oynuyor, ıslık çalıyorlardı. Yanlarında, ezilmiş karlarla kaplı yolda, çaresiz, dehşete kapılmış gözlerle bakan bir adam vardı. Adamın şapkası yoktu. Parçalanmış kürk paltosunun düğmeleri açıktı. Yüzünde kan lekeleri vardı. Yanaklarından aşağıya gözyaşları süzülüyordu. Kocaman, açık ağzından ince, boğuk bir ses, Rusça-Ukraynaca karışımı tuhaf bir dille;</p>

    <p class="paragraf">“Bana bunu yapmaya hiç hakkınız yok! Ben Ukraynalı ünlü bir şairim! Adım Gorbolaz. Bir Ukrayna şiiri antolojisi yayınladım. Rada’nı<span class="dipp"><a class="_idFootnoteLink" href="#footnote-225-20" id="footnote-225-20-backlink">20</a></span> başkanına ve bakana şikayette bulunacağım. Bu olacak iş değil!” dedi.</p>

    <p class="paragraf">“Basın sopayı şuna, yankesici seni!” diye bağrışmalar duyuldu, kaldırımdan.</p>

    <p class="paragraf">Yüzünün her tarafı kan revan içindeki adam çaresizce bağırdı: “Ama ben o provokatör Bolşeviği yakalamaya çalışıyordum...”</p>

    <p class="paragraf">“Ne oluyor? Bu da ne?”</p>

    <p class="paragraf">“Kim bu adam?”</p>

    <p class="paragraf">“Petlyura’yı öldürmeye çalıştı.”</p>

    <p class="paragraf">“Ne?”</p>

    <p class="paragraf">“Petlyura’ya ateş etti, orospunun evladı.”</p>

    <p class="paragraf">“Ama o bir Ukraynalı.”</p>

    <p class="paragraf">“Ukraynalı falan değil, domuzun teki o” diye gürledi, kalın bir ses. “O bir yankesici.”</p>

    <p class="paragraf">“Fii-yuuvvv!” diye ıslık çaldı, aşağılayıcı bir şekilde.</p>

    <p class="paragraf">“Ne yapıyorsunuz? Bunu bana hangi hakla yapıyorsunuz siz?”</p>

    <p class="paragraf">“Bir tane Bolşevik provokatörü yakaladık. Aslında bunu yakaladığımız anda öldürmemiz gerekirdi.”</p>

    <p class="paragraf">Kan revan içindeki adamın arkasından heyecanlı bir kalabalık geliyordu. Kalabalığın arasında altın rengi örgüsüyle askeri bir kalpak ve iki süngünün ucu görünüyordu. Kemerini sıkıca bağlamış bir adam, yüzü kanlı adamın yanında yürüyordu. Kurban ara sıra yüksek sesle çığlık attığında, mekanik bir şekilde ensesine vuruyordu. Acınası haldeki mahkum, çok geçmeden bağırıp çağırmayı bırakarak şiddetli ama sessiz bir şekilde ağlamaya başladı.</p>

    <p class="paragraf">İki öğrenci geri adım atıp kafileye yol verdiler. Kafile önlerinden geçerken uzun olan diğerini kolundan tuttu ve şeytani bir memnuniyetle fısıldadı:</p>

    <p class="paragraf">“Hak ettiğini buldu. Ne güzel bir manzara. Sana bir şey söyleyeyim, Karas. Bolşeviklerin hakkını teslim etmelisin. Adamlar gerçekten işlerini biliyorlar. Son derece zekice bir çalışma! Nasıl akıllıca hareket edip konuşmacılarını oradan kurtardılar? Hem güçlü, hem de akıllılar vallahi. Bu yüzden onlara hayranlık duyuyorum. Utanmaz küstahlıkları için Tanrı cezalarını versin.”</p>

    <p class="paragraf">Kısa olan, alçak bir sesle konuşmaya başladı:</p>

    <p class="paragraf">“Eğer hemen bir içki içmezsem bayılacağım.”</p>

    <p class="paragraf">“İyi dedin. Harika bir fikir” diye onayladı, onu uzun boylu adam, keyifli bir şekilde. “Üzerinde ne kadar para var?”</p>

    <p class="paragraf">“İki yüz var.”</p>

    <p class="paragraf">“Bende de yüz elli var. Hadi Tamara’nın barına gidip birkaç şişe alalım...”</p>

    <p class="paragraf">“Orası kapalı.”</p>

    <p class="paragraf">“Bizim için açarlar.”</p>

    <p class="paragraf">İki adam Vladimirskaya Caddesi’ne döndüler. Üstündeki tabelada “Bakkal” yazan iki katlı bir binaya gelene kadar yürüdüler.</p>

    <p class="paragraf">Yanında bir tabela daha vardı: “Tamara’nın Kalesi –Şarap Mahzenleri.” Tereddütle bodruma giden merdivenlerden inen iki adam, dikkatlice çift kanatlı kapının camına vurmaya başladılar.</p>

    <div class="_idFootnotes">
      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-15-backlink" id="footnote-225-15">15</a> Ağrılı tik hastalığı. (ç.n.)</p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-16-backlink" id="footnote-225-16">16</a> Bakır üflemeli çalgılardan oluşan orkestra. (ç.n.)</p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-17-backlink" id="footnote-225-17">17</a> Ukrayna’daki atlı Kazak milis gruplarına verilen isim. (ç.n.)</p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-18-backlink" id="footnote-225-18">18</a> Savaşlarda, alaylarda at, deve veya araba üzerinde taşınan ve işaret vermek için kullanılan büyük davul. (ç.n.)</p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-19-backlink" id="footnote-225-19">19</a> Çarlık Rusyası’nda 1905-1917 yılları arasında etkin olan yasama meclisi. (ç.n.)</p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-20-backlink" id="footnote-225-20">20</a> Uzun adıyla Verkhovna Rada, Ukrayna Parlamentosuna verilen ad. (ç.n.)</p>
      </div>
    </div>
  </div>
</body>
</html>
