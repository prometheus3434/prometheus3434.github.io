<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-14</title>
  <link href="../Styles/idGeneratedStyles.css" rel="stylesheet" type="text/css" />
</head>

<body>
  <div class="Basic-Text-Frame">
    <p class="anabaslik" id="_idParaDest-15">XV</p>

    <p class="paragraf">Akşam olmuştu, saat neredeyse on birdi. Hiçbir zaman fazla kalabalık olmayan cadde, olaylar nedeniyle her zamankinden de erken boşalmıştı.</p>

    <p class="paragraf">Dışarıda kar, inceden yağıyordu. Kar taneleri, dengeli ve sakin bir şekilde hem pencerenin önünden, hem de yazları Turbinlerin penceresine gölge yapan, üzerine yığılan karlarla gittikçe aşağı doğru eğilen akasya ağacının dalları arasından yere doğru süzülüyordu.</p>

    <p class="paragraf">Kar yağışı öğle vakti başlamıştı. Kar o zamandan beri devam ederken gün de uğursuz olaylarla dolu kasvetli ve kötüye giden bir akşama evrilmişti. Elektrik akımı da yarı yarıya azaltılmıştı. Böyle bir akşamda Wanda, akşam yemeği olarak beyin yapmıştı. Yeterince kötü görünen bir yiyecek olan beyini, bir de Wanda pişirince, iyice iğrenç bir hal alıyordu. Wanda, beyinden önce yenmesi için sıvı yağ ile çorba pişirmişti. Bu yemekleri gören Vasilisa, hiçbir şey yiyememiş olmanın verdiği rahatsızlıkla, sinirli bir şekilde masadan kalkmıştı. O gece Vasilisa’nın yapacağı sayısız şey vardı. Hepsi de zor ve rahatsızlık vericiydi. Yemek odasındaki masa tersi çevrilmiş bir vaziyette duruyor, yerde bir tomar Lebid-Yurçik parası göze çarpıyordu.</p>

    <p class="paragraf">“Sen aptalın tekisin” dedi, Vasilisa karısına.</p>

    <p class="paragraf">Wanda ona doğru dönerek;</p>

    <p class="paragraf">“Senin aşağılık bir hayvan olduğunu hep biliyordum, ama son zamanlarda kendini de aşmaya başladın” dedi.</p>

    <p class="paragraf">Vasilisa, karısının suratına var gücüyle bir tane patlatıp onu yere devirmek ve kafasını büfenin köşesine çarptırmak için zapt edilmesi zor bir istek duydu. Ve bir daha, bir daha vurmak, ta ki o kahrolası sıska yaratık çenesini kapatıp yenilgiyi kabul edene kadar. Vasilisa bitkindi, adeta bir köle gibi çalışıyor, karısından evde ona itaat etmesini istemeye hakkı olduğunu düşünüyordu. Vasilisa dişlerini sıkarak kendini tuttu. Wanda’ya saldırmak, düşünüldüğünden daha da tehlikeli bir teşebbüs olabilirdi.</p>

    <p class="paragraf">Vasilisa, kenetlenmiş dişlerinin arasından, “Sadece dediğimi yap” dedi. “Anlamıyor musun, büfeyi yana çekebilirler, o zaman ne olacak? Ama masanın altına bakmak asla akıllarına gelmez. Şehirdeki herkes böyle yapıyor.”</p>

    <p class="paragraf">Wanda sonunda pes etti. Ve birlikte çalışmaya koyuldular. Ellerindeki raptiyelerle banknotları masanın alt tarafına tutturuyorlardı. Çok geçmeden masanın alt kısmı güzel bir şekilde dokunmuş ipek bir halı gibi rengarenk bir desenle kaplanmıştı.</p>

    <p class="paragraf">Yüzü ter içinde kalan Vasilisa, dişlerini gıcırdatarak ayağa kalktı ve yayılmış haldeki kağıt paralara baktı.</p>

    <p class="paragraf">“Bu bizi çok uğraştıracak” dedi, Wanda. “Ne zaman para lazım olsa yemek masasını tersine çevirmek zorunda kalacağım.”</p>

    <p class="paragraf">“Ne olmuş, ölmezsin ya” diye cevapladı onu, Vasilisa, boğuk bir sesle. “Masayı ters çevirmek elindeki her şeyi kaybetmekten daha iyidir. Şehirde olanları duymuyor musun? Bunlar Bolşeviklerden de betermiş. Hiçbir ayrım gözetmeksizin evlerde arama yapıp, kendilerine karşı savaşan subayları arıyorlarmış.”</p>

    <p class="paragraf">Saat on birde, Wanda elinde bir semaverle mutfaktan çıkarak yemek odasına geldi ve dairenin diğer bütün ışıklarını söndürdü. Büfenin içinden bir kutu bayat ekmek ve bir parça lor çıkardı. Masanın üzerinde asılı duran üçlü avizenin tek bir yuvasından kırmızımsı renkte loş bir ışık yayılıyordu.</p>

    <p class="paragraf">Vasilisa, ağzına küçük bir ekmekle bir parça lor attı. Fakat bunlar o kadar kötüydüler ki şiddetli bir diş ağrısı çekiyormuş gibi gözleri sulandı. Her ısırıkta, bu mide bulandırıcı yiyeceklerin küçük kırıntıları ceketine, kravatına dökülüyordu. Vasilisa, tedirgin bir halde, nedenini bilmeden Wanda’nın ağzındakileri çiğneyişini izlemeye koyuldu.</p>

    <p class="paragraf">Wanda, yukarıya doğru Turbinlerin dairesine bakarak, “Bundan nasıl bu kadar kolayca sıyrıldıklarına hayret ediyorum” dedi. “İçlerinden birinin öldürüleceğinden emindim. Ama hayır, hepsi geri döndü ve apartman yine subaylarla doldu...”</p>

    <p class="paragraf">Başka bir zaman olsa Wanda’nın yorumları Vasilisa’nın üzerinde en ufak bir etki yapmazdı, fakat şu anda, korku ve huzursuzlukla kıvranıyorken, Wanda’nın söylediklerinin son derece kinle dolu olduğunu düşündü.</p>

    <p class="paragraf">Vasilisa, ona bakmanın verdiği rahatsızlıktan kaçınmak için başka bir yöne bakarak, “Doğrusu şaşırttın beni” dedi. “Onların doğru olan şeyi yaptıklarını gayet iyi biliyorsun. Birileri şehri o (Sesini alçalttı) domuzlara karşı savunmalıydı… Ayrıca bundan kolayca kurtulduklarını düşünüyorsan yanılıyorsun... Sanırım o...”</p>

    <p class="paragraf">Wanda düşünceli bir ifadeyle Vasilisa’ya bakarak kafa salladı.</p>

    <p class="paragraf">“Evet, yukarı çıktığımda zaman ben de öyle düşünmüştüm… Doğru söylüyorsun, yaralanmış...”</p>

    <p class="paragraf">“O halde memnun olunacak bir durum yok ortada -gerçekten de paçayı kurtarmışlar yani...”</p>

    <p class="paragraf">Wanda dudaklarını yaladı.</p>

    <p class="paragraf">“Ben memnun falan olmadım, ‘paçayı kurtardıklarını’ söylememin tek nedeni şu: Petlyura’nın adamları gelip –ki Tanrı esirgesin umarım gelmezler– apartman yöneticisi olarak sana yukarıdaki insanların kim olduklarını sorarlarsa, onlara ne diyeceğini bilmek istiyorum. Ataman’ın ordusuna mensup olduklarını söyleyecek misin, söylemeyecek misin?”</p>

    <p class="paragraf">Vasilisa Wanda’ya sert sert baktı.</p>

    <p class="paragraf">“Onun bir doktor olduğunu söylerim ki bu kesinlikle doğru. Ayrıca ortada onun hakkında başka bir şey bilmem için bir neden yok. Ne yaptığını nereden bilebilirim ki?”</p>

    <p class="paragraf">“Mesele de bu işte. Konumun gereği bilmen <span class="CharOverride-4">gerekiyor</span>.”</p>

    <p class="paragraf">Tam o sırada kapı zili çaldı. Zili duyan Vasilisa beyaza kesti. Wanda da cılız boynunu kapıya doğru çevirdi.</p>

    <p class="paragraf">Burnu seğiren Vasilisa ayağa kalkarak,</p>

    <p class="paragraf">“Biliyor musun belki de doğrudan koşa koşa Turbinlere gidip onlara haber vermeliyim” dedi.</p>

    <p class="paragraf">Wanda, Vasilisa’ya cevap verecek zamanı bulamadan, zil tekrar çaldı.</p>

    <p class="paragraf">“Aman Tanrım” dedi, Vasilisa, gergin bir şekilde. “Başka yapacak bir şeyim yok –Kapıyı açmak zorundayım.”</p>

    <p class="paragraf">Dehşete kapılan Wanda da onun peşinden gitti. Apartmanın koridoruna çıkan kapılarını açtılar. Koridorda soğuğun kokusu hissediliyordu. Wanda’nın kemikleri belli olan sevimsiz yüzü, korku dolu gözlerle kapıdan dışarı uzandı. Kafasının üzerindeki elektrikli zil, ısrarcı bir şekilde tekrar çaldı.</p>

    <p class="paragraf">Bir an için Vasilisa’nın aklından Turbinlerin cam kapısını çalma fikri geçti –biri aşağı inmek zorunda kalabilir ve işler o kadar da kötü gitmeyebilirdi. Fakat bunu yapmaya korktu. Gelenler ona sorular sorabilirlerdi: “Neden o kapıyı çaldın? Bir şeyden mi korkuyorsun? Suçluluk psikolojisi mi?” O anda umut vadeden bir düşünceye kapıldı. Her ne kadar zayıf bir ihtimal olsa da, gelenlerin bir arama ekibi değil de başka birileri olabileceğini geçirdi aklından...</p>

    <p class="paragraf">“Kim o?” diye sordu, Vasilisa, kapıya doğru cılız bir sesle.</p>

    <p class="paragraf">Vasilisa’nın karnının hizasındaki anahtar deliğinden gürleyen bir sesin bağırışı duyuldu. Wanda’nın kafasının üzerindeki kapı zili bir kere daha çaldı.</p>

    <p class="paragraf">“Açın kapıyı” diye bağırdı, kulak tırmalayan bir ses, Ukraynaca. “Karargahtan geliyoruz. Ve sakın kaçmaya kalkma, yoksa seni kapının dışından bile vururuz.”</p>

    <p class="paragraf">“Ah, Tanrım...” diye iç çekti, Wanda.</p>

    <p class="paragraf">Vasilisa, hayat belirtisi barındırmayan elleriyle sürgüyü çekerek açtı. Ona saatler sürmüş gibi gelen zincirle girdiği beceriksizce bir uğraşın ardından ağır mandalı kaldırdı.</p>

    <p class="paragraf">“Acele et...” dedi, anahtar deliği, acımasız bir tonda.</p>

    <p class="paragraf">Vasilisa dışarı bakınca gri gökyüzünden bir bölümü, bir akasya dalını ve havada süzülen kar tanelerini gördü. Vasilisa’ya daha kalabalıkmış gibi görünseler de, içeriye üç adam girdi.</p>

    <p class="paragraf">“Rica etsem bana...”</p>

    <p class="paragraf">“Arama” dedi, ilk adam kurda benzer sesiyle. Doğrudan Vasilisa’nın üzerine yürümüştü. Koridor, Vasilisa’nın etrafında dönmeye başlamıştı. Wanda’nın ışıkla aydınlanan kapı girişindeki yüzü de tebeşir tozuyla pudralanmış gibiydi.</p>

    <p class="paragraf">“O halde sakıncası yoksa” Vasilisa’nın sesi donuk ve ifadesizdi. “Rica etsem bana arama emrinizi gösterir misiniz? Ben barıştan yana bir vatandaşım. Evimi neden aramak istediğinizi bilmiyorum. Burada hiçbir şey yok” dedi, Vasilisa. Ukraynacasının onu ansızın yalnız bıraktığını acı bir şekilde fark etti.</p>

    <p class="paragraf">“Peki, biz arama yapmaya geldik” dedi, ilk adam.</p>

    <p class="paragraf">Adamlar üzerine geldikçe geri geri giden Vasilisa, onları rüyasında gördüğü hissine kapıldı. Vasilisa’ya göre ilk adamın bütün hal ve hareketleri bir kurda benziyordu. İnce bir yüz, küçük, derin gözler, gri bir cilt, uzun ve dağınık bıyıklar, derin çukurları olan tıraşsız yanaklar. Gözlerinde meraklı, değişken bir bakış vardı. Küçük ve etrafı duvarlarla çevrili bu yerde bile, bir yaratığın karda ve çimen üzerinde uzun adımlar atarak yaptığı insana hiç benzemeyen yürüyüşün yarattığı etkiyi karşısındakine hissettirebiliyordu. Ukraynaca ve Rusçanın birbirine girdiği felaket bir dilde konuşuyordu. Podol’daki nehir kıyısını bilen yerlilerin aşina olduğu bir dildi bu. Çünkü orada yazları rıhtımın yakınlarında harala gürele çalışan vinçler ve mavnalardan karpuz boşaltan kılıksız adamlar olurdu. Kurt adamın başında bir kürk şapka ve bu şapkanın bir tarafından sallanan cicili bicili şeritlere sahip mavi renkli bir dokuma vardı.</p>

    <p class="paragraf">İkinci adam, bir devdi. Neredeyse Vasilisa’nın koridorunun tavanına değecekti. Cildinin rengi, neşeli, gül yanaklı köylü kadınlarınki kadar kırmızıydı. O kadar gençti ki henüz yüzündeki kıllar bile çıkmamıştı. Kaba saba duran, güve yemiş kulaklıkları olan, koyun postundan bir şapkayla gri bir palto giyiyordu. Doğal olmayacak kadar küçük ayakları ise pis, parça parça paçavralarla sarılmıştı.</p>

    <p class="paragraf">Üçüncü adamın kırık bir burnu vardı. Bunun bir tarafında irinlenmiş bir yara vardı. Üst dudağındaki yaraya da kabaca bir dikiş atılmıştı. Başında, üzerinde kırmızı bir şeritin ve eskiden rozetin olduğu yerde soluk bir izin bulunduğu eski bir subay şapkası vardı. Eski model, kruvaze bir ordu tuniği giyiyordu. Tuniğin pirinç düğmeleri paslanmıştı. Siyah bir pantolonu ve ayağının üst kısmında gri kalın askeri çoraplarının üzerine giydiği ayak bezleri vardı. Gözlerinde öfke ve kendine acıma duygusu barındıran bir bakışa sahipti. Lambadan yansıyan ışık, yüzünde iki ayrı renk ortaya çıkarıyordu -balmumunu andıran bir sarı ile mat bir menekşe rengi.</p>

    <p class="paragraf">“Arama yapmak için geldik” diye tekrarladı, kurt adam. “İşte, emrimiz de burada.”</p>

    <p class="paragraf">Bunu söylerken elini pantolonunun cebine atıp oradan buruşuk bir kağıt parçası çıkararak Vasilisa’ya uzattı. Bir gözü ile Vasilisa’yı yerinden kıpırdamaması için göz hapsinde tutarken diğeriyle, yani sol gözüyle koridordaki mobilyaları gelişigüzel kontrol ediyordu.</p>

    <p class="paragraf">Buruşuk kağıt dörde katlanmıştı ve üzerinde kabartmalı bir şekilde şöyle yazıyordu: “1. Kazak Kolordu Karargahı.” Onun altında da kalıcı bir kalemle, büyük harflerle ve italik olarak Ukraynaca bir emir yazılıydı:</p>

    <p class="bos">Aziz Aleksey Tepesi, 13 numarada oturan Vasili Lisoviç adındaki vatandaşın evini aramakla görevlendirildiniz. Bu emre karşı gelen kişiler yargılanmadan infaz edilecektir.</p>

    <p class="paragraf ParaOverride-13">İmza:</p>

    <p class="paragraf ParaOverride-16"><span class="CharOverride-4">Protsenko</span>, Kurmay Başkanı</p>

    <p class="paragraf ParaOverride-16"><span class="CharOverride-4">Miklun</span>’un Emir Subayı</p>

    <p class="bos">Kağıdın sol alt köşesinde ne yazdığı anlaşılamayan mavi bir mühür bulunuyordu. Emri okuyan Vasilisa’nın gözlerinin önünde koridordaki duvar kağıdının çiçekli desenleri dalgalanmaya başladı. Kurt adam kağıdı onun elinden alırken Vasilisa;</p>

    <p class="paragraf">“Buyrun, içeri gelin ama burada hiçbir şey yok...” dedi.</p>

    <p class="paragraf">Kurt adam cebinden siyah renkli, üzerinde yağ lekesi olan otomatik bir tabanca çıkartarak Vasilisa’ya doğrulttu. Bunu gören Wanda sessiz bir çığlık attı. Yüzünün şekli bozuk olan diğer adamın elinde de ciddi görünüşlü, uzun namlulu ve üzerindeki yağ sayesinde parlayan bir tabanca vardı. Vasilisa’nın dizlerinin bağı çözülmüştü. Sanki boyu kısalmış gibiydi. Elektrikli lamba bir anda eski parlaklığına döndü.</p>

    <p class="paragraf">“Burada kimler var ?” diye sordu, kurt adam, boğuk bir sesle.</p>

    <p class="paragraf">“Kimse yok” diye yanıtladı, Vasilisa. Dudakları bembeyaz olmuştu. “Sadece ben ve karım.”</p>

    <p class="paragraf">“Hadi beyler, bir göz atalım. Ve çabuk olun” diye hırıldadı, kurt adam yanındakilere. “Harcayacak fazla zamanımız yok.”</p>

    <p class="paragraf">Şekilsiz suratlı adam, sobaya doğru atılırken, dev adam da ağır, tahta bir sandığı yerden kaldırıp kibrit kutusu sallar gibi salladı. Tabancasını cebine koyan şekilsiz suratlı, iki elini yumruk yaparak duvara vurdu. Sobanın kapağı gürültüyle açılınca odaya ılık bir dalga yayıldı.</p>

    <p class="paragraf">“Silahın var mı?” diye sordu, kurt adam.</p>

    <p class="paragraf">“Hayır, şerefim üzerine yemin ederim... Neden bir silahım olsun ki?...”</p>

    <p class="paragraf">“Hayır” diye tekrarladı, Wanda’nın gölgesi, nefes nefese.</p>

    <p class="paragraf">“Eğer varsa, söylemeniz sizin için daha iyi olur. Birini vurulurken hiç gördünüz mü?” diye sordu, manalı bir şekilde.</p>

    <p class="paragraf">“Silahı ne yapacağım ben?”</p>

    <p class="paragraf">Yeşil abajurlu lamba, II. Aleksander’in demir gibi sağlam ruhunun derinliklerinden bu üç davetsiz misafire öfkeyle dik dik bakmakta olduğu çalışma odasında parlak bir şekilde yanıyordu. Vasilisa, çalışma odasının yeşil ışığında hayatında ilk defa baş dönmesi hissinin baygınlıktan önce geldiğini keşfediyordu. Üç adam doğrudan duvar kağıdını incelemeye başladılar. Dev adam kitaplıktaki kitapları sanki oyuncakmış gibi büyük öbekler halinde yere fırlatıyordu. Üçü de ellerini duvar kağıdının üzerinde vura vura gezdiriyordu. Pat, pat, pat... Duvardan boğuk sesler geliyordu. Birden gizli bölmedeki kutunun sesi duyuldu: Tonk. Kurt adamın gözleri keyifle ışıldadı.</p>

    <p class="paragraf">“Ne dedim ben size?” diye fısıldadı, sessizce. Dev adam ayağıyla koltuğun üzerine basarak neredeyse tavana kadar yükseldi. Dev adam parmaklarıyla bu gizli yeri açarken çatırtılar duyuldu. Teneke kutuyu dışarı çıkarıp iple bağlanmış gazete öbeğini kurt adama doğru fırlattı. Kurt adam kafasını sallıyordu. Yarı ölü haldeki Vasilisa’ya bakarak uzun süre buna devam etti.</p>

    <p class="paragraf">“Vay canına, “ dedi, acı bir ifadeyle. “Bunlar da ne böyle? Burada hiçbir şey olmadığını söylemiştin, ama görünüşe bakılırsa paranı duvara gömmüşsün. Şimdi seni vurmam gerekiyor!”</p>

    <p class="paragraf">“Oh, hayır!” diye haykırdı, Wanda.</p>

    <p class="paragraf">Vasilisa’ya tuhaf bir şey oldu. Birden sarsılarak kahkaha atmaya başladı. Bu korkunç bir kahkahaydı, çünkü Vasilisa’nın gözleri korku içindeydi. Gülen sadece dudakları, burnu ve yanaklarıydı.</p>

    <p class="paragraf">“İyi ama ben kanunları çiğnemedim ki. Orada sadece bankadan aldığım birkaç kağıt ve birkaç küçük şey var. Fazla bir para da yok... Onların hepsini ben kazandım... Hem Çar dönemine ait paralar zaten. Artık onlar tedavülden kalktı...”</p>

    <p class="paragraf">Vasilisa konuşurken, görünüşü ona sağlıksız ve tuhaf bir keyif veriyormuş gibi kurt adama doğru bakıyordu.</p>

    <p class="paragraf">“Senin tutuklanman lazım” dedi, kurt adam azarlayıcı bir tonda. Paketi salladıktan sonra eski püskü paltosunun derin mi derin cebine atmıştı. “Hadi beyler, bir de şu masaya bakalım.”</p>

    <p class="paragraf">Vasilisa’nın elleriyle açtığı masa çekmecelerinden dört tomar kağıt, mühürler, kaşeler, kartpostallar, kalemler ve sigara tabakaları çıktı. Yeşil renkli halı ve masanın üstündeki kırmızı örtünün üzeri kağıtlarla doluydu. Sayfalarca kağıt yerde hışırdıyordu. Şekilsiz suratlı adam çöp kutusunu tersine çevirdi. Misafir odasında duvar kağıtlarını üstünkörü bir şekilde, hatta isteksizce vurarak kontrol ettiler. Dev adam yerdeki halıyı kaldırdı ve yere ayağıyla vurdu, tahta zeminde yanık gibi duran ayak izlerini özellikle bırakıyor gibiydi.</p>

    <p class="paragraf">Geceyle birlikte elektriğin gücü de artmıştı. Cızırdayan elektrik akımı gramofona ulaştığında gramofon ışıl ışıl parladı. Vasilisa, tökezleyerek, oyalanarak üç adamı takip etti. Üzerine bir sakinlik çökmüştü. Düşünceleri artık daha tutarlı bir haldeydi. Derken yatak odasına geldiler. Bir anda kıyafetler, çarşaflar ayna kapaklı dolaptan dışarı fırlatılmaya başlandı. Yatak da ters çevrildi. Yüzünde utangaç bir sırıtış beliren dev adam birden durdu ve aşağıya doğru baktı. Tersyüz edilmiş yatağın altından Vasilisa’nın yepyeni, parmak uçları lekeli, oğlak derisi botları ortaya çıkmıştı. Dev adam utana sıkıla Vasilisa’ya doğru baktı ve güldü.</p>

    <p class="paragraf">“Güzel botlar” dedi, yüksek tonda bir sesle. “Acaba bana olurlar mı?”</p>

    <p class="paragraf">Dev adam eğilip botları dikkatlice yerden almadan önce Vasilisa’nın vereceği cevabı düşünecek kadar zamanı olmadı. Vasilisa omuz silkti.</p>

    <p class="paragraf">“Oğlak derisidir” dedi öylesine, belli belirsiz bir sesle.</p>

    <p class="paragraf">Kurt adam ona doğru dönerken kısık gözlerinde şiddetli bir öfke belirdi:</p>

    <p class="paragraf">“Kes sesini, seni piç kurusu” dedi, acımasız bir sesle. “Kapa çeneni!” dedi, bir kere daha. Bir anda tepesi atmıştı. “Servetini saklamaya çalışmandan ötürü seni bir hırsız ve haydut olarak vurmadığımız için bize teşekkür etmelisin. Onun için sesini kes.” Rengi bir ölü gibi solan Vasilisa’ya doğru yürürken gözleri tehditkar bir şekilde parladı. “Burada oturmuş, bir yandan stok yapıyor, bir yandan da o çirkin sıfatınla bir domuz gibi pembeleşene kadar yiyip içiyorsun. Bizim gibi insanların da ayaklarına neler giymek zorunda kaldıklarını görüyorsun. Bak gördün mü? Adamın ayakları soğuk ısırığı olmuş ve paçavralarla sarılmış. Sen burada oturup gramofonunu dinlerken o siperlerde çürüyor. Ah seni orospu ço...” Bir anda içinde Vasilisa’nın kulağına bir yumruk atma isteği oluşunca kolunu savurdu. Wanda, “Hayır...” diyerek çığlık attı. Kurt adam saygıdeğer Vasilisa’ya yumruk atmaya cesaret edemedi. Sadece yumruğuyla göğsünden dürttü onu. Yüzü kireç gibi bembeyaz olan Vasilisa adamın kemikli yumruğu göğsüne vurunca hissettiği keskin acıyla sendeledi.</p>

    <p class="paragraf">“Sizin devrimden anladığınız bu” diye geçirdi, o pembe renkli, düzgün kafasının içinden. “İşler boka sardı. Şunların hepsini ipte sallandırmalıydık, ama artık çok geç...”</p>

    <p class="paragraf">Kurt adam, yaylı yatağın üstüne oturmuş ayağındaki ayak bezini çıkaran dev adama, kibar bir ses tonuyla, “Giy şu botları, Vasilko” dedi. Botlar o kalın gri çorapları yüzünden ayağına olmuyordu.</p>

    <p class="paragraf">Kurt adam sert bir şekilde Wanda’ya dönerek, “Şu Kazak’a ince bir çift çorap ver” dedi. O da hemen yere çökerek şifonyerin en alt çekmecesinden bir çift çorap çıkardı. Dev adam gri çoraplarını bir tarafa savurup kırmızı başparmaklarını ve kararmış nasırlarını göstererek yeni çorapları ayağına geçirdi. Botlar ayağına güçlükle oldu. Hatta sol tekinin bağcıkları pat diye koptu. Dev adam bir çocuk gibi sırıtarak kopan bağcıkların püskül püskül olmuş uçlarını bağladı ve ayağa kalktı. Birbiriyle son derece alakasız olan bu beş kişinin arasındaki gergin ilişkide, bir anda bir şeyler çatırdamış gibi oldu. Daha doğal davranışlar sergilemeye başladılar. Dev adamın ayağındaki botlara bakan şekilsiz suratlı adam, aniden Vasilisa’nın lavabonun yanında asılı duran pantolonuna uzandı. Ustaca bir hareketle onu askısından aldı. Kurt adam Vasilisa’ya şüpheci bir bakış daha attı. Acaba ağzını açıp bir şey söyleyecek miydi? Vasilisa da, Wanda da tek kelime etmediler. İkisinin yüzünde de huzursuz bir beyazlık vardı ve gözleri yuvalarından fırlamıştı. Yatak odası bir hazır giyim mağazası gibi görünmeye başlamıştı. Şekilsiz suratlı adam üzerinde sadece lime lime olmuş, çizgili iç çamaşırıyla orada öylece durarak, ışığın altında Vasilisa’nın pantolonunu inceliyordu.</p>

    <p class="paragraf">“Güzel bir yünlü kumaş bu...” dedi, burnundan konuşarak. Mavi koltuğa oturarak pantolonu giymeye koyuldu. Kurt adam üzerindeki kirli tuniği Vasilisa’nın gri ceketiyle değiştirdi. Elindeki kağıtların bir kısmını da Vasilisa’ya uzatarak, “Al bakalım, bayım, bunlara ihtiyacın olabilir” dedi. Masadan küre şeklinde cam bir saat aldı. Saatin kadranında büyük Roma rakamları vardı. Kurt adam paltosunu giyerken saatin sesi paltosunun altından duyulabiliyordu.</p>

    <p class="paragraf">“Kullanışlı bir araç, saat. Saatinin olmaması, ellerinin olmaması gibi bir şey” dedi, kurt adam, kırık burunlu olana. Vasilisa’ya karşı tutumu giderek yumuşuyordu. “Geceleri saatin kaç olduğunu görebilmek iyi olur.”</p>

    <p class="paragraf">Bir süre sonra üç adam da buradan çıkarak misafir odasına, oradan da çalışma odasına geçtiler. Vasilisa ile Wanda da onların peşinden gitti. Çalışma odasına geldiklerinde kurt adam gözlerini iyice kıstı. Düşünceli bir şekilde onlara bakarak Vasilisa’yla konuşmaya başladı:</p>

    <p class="paragraf">“Bize bir makbuz verirsen iyi olur, Bayım...” (Aklındaki rahatsız edici düşüncelerle mücadele ederken alnı bir akordeonun körüğü gibi kat kat olmuştu.)</p>

    <p class="paragraf">“Ne?” dedi, Vasilisa, fısıltıyla.</p>

    <p class="paragraf">“Makbuz. Bu eşyaları bize senin verdiğini gösteren bir belge yani” diye açıkladı, kurt adam, yere bakarken.</p>

    <p class="paragraf">Vasilisa’nın yüz ifadesi değişti. Yanakları pembeleşti.</p>

    <p class="paragraf">“İyi ama ben bunu nasıl... Yani...” (“Size bir de makbuz vermek zorundayım da ne demek?” diye bağırmak istedi. Fakat dudaklarından oldukça farklı kelimeler döküldü.) “Neden bir makbuza ihtiyacınız olsun ki?”</p>

    <p class="paragraf">“Seni tıpkı bir köpek gibi vurmalıydım, seni… seni kan emici! Neler düşündüğünü biliyorum, çok iyi biliyorum. Eğer sizinkiler iktidarda olsaydı bizi böcek gibi ezerdiniz. Anlaşılan size iyilik yaramıyor. Çocuklar, onu duvara dayayın. Sana hak ettiğin gibi...”</p>

    <p class="paragraf">Öfkeden titreyene kadar bekleyen kurt adam, Vasilisa’yı duvara doğru iterek boğazına yapıştı. O anda Vasilisa kıpkırmızı olmuştu.</p>

    <p class="paragraf">“Oh!” diye feryat etti, Wanda korkuyla. Kurt adamın kolunu çekiştirmeye başladı. “Kesin şunu! Tanrı aşkına merhamet edin! Vasya, ne diyorsa yap ve yaz şunu!”</p>

    <p class="paragraf">Kurt adam, mühendisin boğazını bıraktı. Vasilisa’nın yakalarından biri tam dikiş yerinden çatırdayarak kopmutu. Vasilisa koltuğuna nasıl gelip oturduğunu hatırlamıyordu. Titreyen elleriyle defterden bir yaprak yırttı, kalemini mürekkebe batırdı. Odanın sessizliğinde kurt adamın cebindeki kristal kürenin tiktakları duyulabiliyordu.</p>

    <p class="paragraf">“Ne yazmam gerekiyor?” diye sordu, Vasilisa, cılız ve çatlak bir sesle.</p>

    <p class="paragraf">Kurt adam düşünmeye başladı. Gözlerini kırpıştırıyordu.</p>

    <p class="paragraf">“Yaz... ‘Kazak Tümen Karargahı’nın emri ile... Şu, şu, şu eşyaları… Çavuşa teslim ettim… Aşağıda belirtildiği gibi...’”</p>

    <p class="paragraf">“Aşağıda belirtildiği gibi...” dedi Vasilisa, sonra sustu.</p>

    <p class="paragraf">“Oraya ne olduklarını yaz... ‘Arama sırasında teslim ettim. Hiçbir şikayetim yoktur.’ Sonra da imzala...”</p>

    <p class="paragraf">O anda Vasilisa, içinde kalan son nefes kalıntılarını bir araya getirdi ve bakışlarını kurt adamdan ayırarak sordu:</p>

    <p class="paragraf">“Kime veriyorum diyeceğim?”</p>

    <p class="paragraf">Kurt adam şüpheci bakışlarla Vasilisa’ya baktı. Fakat memnuniyetsizliğini belli etmeden sadece iç çekti.</p>

    <p class="paragraf">“Yaz: Çavuş Nemolyak...” Bir an arkadaşlarına bakarak düşündü. “... Çavuş Kirpati ve Ataman Uragan.”</p>

    <p class="paragraf">Sersem sersem kağıda bakan Vasilisa, kurt adamın söylediklerini yazdı. Yazmayı bitirdikten sonra her zaman attığı imzayı atmak yerine “Vasilis” yazdı ve kağıdı kurt adama uzattı. O da kağıdı eline alıp inceledi.</p>

    <p class="paragraf">Tam o anda merdivenin üst tarafındaki cam kapı çarptı. Ayak sesleriyle birlikteuyuldu ve Mişlayevski’nin gür sesi işitildi.</p>

    <p class="paragraf">Sesleri duyan kurt adam kaşlarını çattı. Arkadaşları da huzursuz bir şekilde kıpırdandılar. Yüzü kızaran kurt adam hırlayarak, “Sessiz olun!” dedi. Cebindeki otomatik tabancayı çıkartıp korkuyla ona bakan Vasilisa’ya doğrulttu. Koridordan başka ayak sesleri ve kısık sesli konuşmalar da geliyordu. Derken açılan bir sürgünün, kapı kolunun ve zincirin sesleri duyuldu. Sonra kapı tekrar kilitlendi. Şekilsiz suratlı adam koridora çıktı, kapıya doğru eğildi ve dışarıyı dinlemeye başladı. Geri döndüğünde kurt adamla manalı manalı bakıştılar ve üçü birden itişe kakışa koridora gittiler. Oraya gelince dev adam botlarının içinde sımsıkı duran ayak parmaklarını kımıldattı.</p>

    <p class="paragraf">“Üşüyecekler.”</p>

    <p class="paragraf">Ve Vasilisa’nın lastik ayakkabılarını giydi.</p>

    <p class="paragraf">Kurt adam Vasilisa’ya dönerek alçak bir sesle, kurnazca konuştu:</p>

    <p class="paragraf">“Durum şu, bayım... Buraya geldiğimizi hiç kimseye söylemeyeceksin. Eğer bizi şikayet edersen, bizimkiler senin kemiklerini kırarlar. Yarına kadar evden çıkmayın, yoksa başınız derde girer...”</p>

    <p class="paragraf">“Üzgünüm” dedi, kırık burunlu adam.</p>

    <p class="paragraf">Kırmızı yanaklı dev hiçbir şey söylemedi. Sadece utangaç bir şekilde önce Vasilisa’ya, sonra da mutlu bir yüz ifadesiyle, parlayan lastik ayakkabılarına baktı. Vasilisa’nın kapısından hızlıca çıkıp ön kapıya doğru koridorda ilerlerken nedense parmak uçlarında yürüdüler ve sürekli birbirlerine çarptılar. Kapının kilidi gürültüyle açıldı. Dışarıda karanlık bir gökyüzü vardı. Onlar dışarı çıktıktan sonra Vasilisa üşüyen elleriyle kapıyı kilitledi. Başı dönen Vasilisa bir an için rüya gördüğünü sandı. Neredeyse duracak olan kalbi giderek daha hızlı atmaya başladı. Wanda, koridorda hıçkırarak ağlıyordu. Bir anda orada bulunan bir sandığın üzerine yığıldı. Başını duvara çarptı ve gözyaşları yüzünden aşağı, bir nehir gibi akmaya başladı.</p>

    <p class="paragraf">“Tanrım, bize ne oldu böyle? Tanrım, aman Tanrım, Vasya... Güpegündüz. Ne yapacağız şimdi?”</p>

    <p class="paragraf">Bir yaprak gibi titreyen Vasilisa, Wanda’nın önünde duruyordu. Yüzü buruş buruştu.</p>

    <p class="paragraf">“Vasya” diye bir çığlık attı, Wanda. “Onlar asker falan değildiler, karargahtan falan da gelmiyorlardı! Sadece üç serseriydiler!”</p>

    <p class="paragraf">“Biliyorum, anladım orasını” diye homurdandı, Vasilisa. Ellerini çaresizlik içinde iki yana açmıştı.</p>

    <p class="paragraf">“Tanrım!” diye inledi. “Hemen şimdi gitmelisin. Bir an önce şikayet et ki yakalansınlar! Yüce Meryem! Her şeyimiz gitti! Her şey! Keşke başka biri...” Tüyleri ürperdi ve elleriyle yüzünü kapatarak sandığın üstünden yere doğru kaydı. Saçları darmadağın olmuş, bluzunun düğmeleri açılmıştı.</p>

    <p class="paragraf">“İyi de nereye şikayet edeceğim?” diye sordu, Vasilisa.</p>

    <p class="paragraf">“Karargaha. Tabii ki, polise! Resmi bir şikayet olsun. Acele et. Sorunun ne senin?”</p>

    <p class="paragraf">Ayakta huzursuz bir şekilde kıpırdanan Vasilisa aniden hızlı adımlarla kapıya doğru yürüdü. Turbinlerin cam kapısına doğru koştu ve gürültülü bir şekilde kapıya vurmaya başladı.</p>

    <p class="paragraf">Şervinski ve Elena dışındaki herkes Vasilisa’nın dairesindeydi. Solgun görünümlü Lariosik de kapı girişinde kalmıştı. Bacakları açık şekilde duran Mişlayevski, kimlikleri belirsiz ziyaretçilerin bıraktıkları ayak bezini ve diğer paçavraları inceledi. Sonra Vasilisa’ya dönerek;</p>

    <p class="paragraf">“Korkarım eşyalarını bir daha göremeyeceksin” dedi. “Onlar asker falan değil. Birer soyguncularmış. Hâlâ hayatta olduğun için şükretmelisin. Doğrusunu söylemek gerekirse bu kadar ucuz kurtulmana çok şaşırdım.”</p>

    <p class="paragraf">“Tanrım -bize neler yaptıklarını bilsen!” dedi, Wanda.</p>

    <p class="paragraf">“Beni ölümle tehdit ettiler.”</p>

    <p class="paragraf">“Tanrıya şükür ki sadece bir tehdit olarak kalmış. Böyle bir şeyi ilk defa görüyorum.”</p>

    <p class="paragraf">“Basit ama zekice bir plan” diye ekledi, Karas.</p>

    <p class="paragraf">“Şimdi ne yapacağız?” diye sordu, Vasilisa, çaresiz bir şekilde. “Gidip şikayet mi edeyim? Hem kime şikayet edeceğim ki? Tanrı aşkına bana bir akıl ver Viktor Viktoroviç.”</p>

    <p class="paragraf">Mişlayevski düşünceli bir şekilde homurdandı.</p>

    <p class="paragraf">“Sana tavsiyem hiç kimseye bir şikayette bulunmaman” dedi. “Birincisi, onları asla yakalayamazlar.” Orta parmağını kıvırdı. “İkincisi...”</p>

    <p class="paragraf">“Unuttun mu Vasya, eğer şikayette bulunursan seni öldüreceklerini söylediler ya.”</p>

    <p class="paragraf">“Bu tamamen saçmalık.” Mişlayevski kaşlarını çattı. “Kimse sizi öldürmeyecek ama dediğim gibi, asla da yakalanamayacaklar. Hiç kimse onları yakalamaya çalışmayacak ve ikincisi...” İkinci parmağını da kıvırdı. “Sizden çaldıkları şeyleri söylemek zorunda kalacaksınız, bu da elinizde Çar dönemine ait para bulundurduğunuzu itiraf etmeniz demek olur... Hayır, eğer onların karargahına ya da başka bir yere şikayette bulunursanız, kesinlikle evinizde bir kere daha arama yapacaklardır.”</p>

    <p class="paragraf">“Evet, bu çok yüksek bir ihtimal” dedi, konunun uzmanı olan Nikolka.</p>

    <p class="paragraf">Harap olan, kendinden geçtiğinde üzerine su atılan Vasilisa, boynunu bükmüştü. Duvara yaslandı Wanda sessizce ağlamaya başladı. Hepsi onlar için üzüldüler. Lariosik, kapının girişinde derin bir iç çekerek cansız gözlerini çevirdi.</p>

    <p class="paragraf">“Hepimizin katlanması gereken acılar var” diye mırıldandı.</p>

    <p class="paragraf">“Ne tür silahları vardı?” diye sordu, Nikolka.</p>

    <p class="paragraf">“Tanrım, iki tanesinde tabanca vardı. Üçüncü adamda bir şey var mıydı, Vasya?”</p>

    <p class="paragraf">“Evet, ikisinin tabancaları vardı” diye onayladı, Vasilisa, halsiz bir şekilde.</p>

    <p class="paragraf">Nikolka, meseleden anlayan birinin ses tonuyla, “Ne tür silahlar olduklarını anlayabildin mi?” diye bastırdı.</p>

    <p class="paragraf">“Aslına bakarsan bilmiyorum” dedi, Vasilisa, iç çekerek. “Silahlardan anlamam ben. Bir tanesi büyük ve siyahtı. Diğeri daha küçüktü. Kabzasına da bir zincir takılıydı.”</p>

    <p class="paragraf">“Evet, doğru” dedi, Wanda. “Bir tanesinde zincir vardı.”</p>

    <p class="paragraf">Nikolka kaşlarını çattı. Vasilisa’ya bakarken başını tıpkı bir kuş gibi yana doğru eğmişti. Bir anlığına huzursuzca kıpırdandı. Sonra sıkıntılı bir hareketle ve dikkat çekmeden kapıdan dışarı çıktı. Lariosik de onu takip etti. Yukarıda, Lariosik daha yemek odasına bile varamadan Nikolka’nın odasından bir cam kırılması sesi ve feryat duyuldu. Lariosik aceleyle o tarafa doğru gitti. Nikolka’nın odasındaki ışık parlak bir şekilde yanıyordu. Pencerenin açık olan üst bölümünden içeri doğru soğuk hava geliyordu. Aşağıya açılan kanatta, Nikolka’nın çaresizlik içinde pencere kenarından sıçrarken açtığı bir delik göze çarpıyordu. Gözlerinde çok sinirli bir bakış vardı.</p>

    <p class="paragraf">“Olamaz!” diye bağırdı, Lariosik, ellerini kavuşturarak. “Bu düpedüz sihirbazlık!”</p>

    <p class="paragraf">Nikolka hışımla odadan çıktı, kütüphaneden geçerek mutfağa girdi ve dehşet içindeki Anyuta’nın yanından geçti. Anyuta da ona bağırıyordu: “Nikol, Nikol, şapka bile takmadan nereye gidiyorsun? Tanrım, sakın başka bir şey daha olduğunu söyleme!” O bunları söylerken Nikolka verandadan inip bahçeye çıkmıştı. İstavroz çıkaran Anyuta veranda kapısını kapattı. Koşarak mutfağa dönüp yüzünü pencereye dayadı. Fakat Nikolka çoktan gözden kaybolmuştu.</p>

    <p class="paragraf">Sola doğru keskin bir dönüş yaptı. Evin köşesine doğru koştuktan sonra iki evin arasındaki boşluğu kapatan kar yığınının önünde durdu. Kar yığınına hiç el değmemişti. “Anlamıyorum” diye mırıldandı, Nikolka, çaresizlik içinde. Sonra cesur bir hareketle yığının içine daldı. Boğulacak gibi hissediyordu. Uzun bir süre bata çıka yürüdü, neredeyse karın içinde yüzüyor, burnundan soluyordu. Sonunda kardan bariyeri geçti ve iki duvar arasındaki karı temizledi. Yukarı doğru baktığında uzakta, odasının o hayati öneme sahip penceresinden sızan ışığın olduğu yerde, siyah demir çubukları ve o çubukların geniş ve sivri uçlu gölgelerini gördü. Ancak teneke kutudan hiçbir iz yoktu.</p>

    <p class="paragraf">Son bir umutla, belki ip kopmuştur diye düşünerek dizlerinin üzerine çöktü ve el yordamıyla kırık tuğla parçalarının arasını kontrol etmeye başladı. Kutu burada da yoktu.</p>

    <p class="paragraf">Tam o anda aklına bir fikir gelen Nikolka, “Buldum!” diye haykırdı. İki binanın arasındaki boşluğun caddeye bakan tarafını kapatan çite doğru emekleyerek ilerledi. Çite ulaşınca tutup sarstı. Birkaç tahta parçası yere düşünce Nikolka kendini karanlık caddeye açılan büyük bir deliğe bakarken buldu. Neler olduğu çok açıktı. Adamlar boşluğa bakan çitin tahtalarını söküp yukarı tırmanmışlardı -ve tabii ki!- Vasilisa’nın dairesine tavan arasından girmeye çalışmışlardı ama pencerenin önü kapatılmıştı.</p>

    <p class="paragraf">Her yeri bembeyaz haldeki Nikolka sessizce mutfağa döndü.</p>

    <p class="paragraf">“Tanrım, her tarafın batmış -dur seni temizleyeyim” dedi, Anyuta.</p>

    <p class="paragraf">“Tanrı aşkına beni rahat bırak!” diyen Nikolka, dairenin iç tarafına doğru ilerledi. Bir yandan da donmuş ellerini pantolonuna siliyordu. “Larion, suratıma bir tane yapıştırabilirsin” dedi, Lariosik’e. O da gözlerini kırpıştırarak ona baktıktan sonra;</p>

    <p class="paragraf">“Neden, Nikolaşka? Umutsuzluğa kapılmak için bir neden yok” diye söze başlarken bir yandan da elleriyle Nikolka’nın sırtındaki karları temizliyordu. “Alyoşa’nın iyileşip iyileşmeyeceğinin belli olmaması gerçeği bir yana –ki Tanrıya iyileşmesi için dua ediyorum– beni hiç affetmeyecek” diye devam etti, Nikolka. “Ayrıca Nai-Turs’un Colt’unu da kaybettiğim anlamına geliyor bu! Kendimi öldürmeyi tercih ederdim! Vasilisa ile alay ettiğim için Tanrı beni böyle cezalandırıyor. Zaten Vasilisa’nın durumu için yeterince kötü hissediyordum, ama şimdi benim için çok çok daha kötü bir hal aldı bu. Çünkü onu soymak için de o silahları kullandılar. Gerçi elinde silah olmayan biri bile onu soyabilirdi ya, kendisi çok çıtkırıldım biridir... Ne adam yahu! Tanrım, bu berbat bir durum… Hadi Larion, biraz kağıt getir de şu pencereyi onaralım.”</p>

    <p class="bos">O gece Nikolka, Mişlayevski ve Lariosik emekleyerek iki bina arasındaki boşluğa girip balta, çekiç ve çivilerle çiti tamir ettiler. Nikolka uzun ve kalın çivileri öyle çılgınca çaktı ki uçları çaktığı yerin diğer tarafından çıktı. İlerleyen saatlerde, hâlâ ellerinde mumlarla verandadalardı. Buradan tavan arasındaki soğuk ardiyeye çıktılar. Burada, apartmanın tepesinde sıcak su borularının ve içleri giysilerle dolu sandıkların aralarında dolaşarak tavana bir dinleme deliği açtılar.</p>

    <p class="paragraf">Tavan arasında yapılan çalışma, Vasilisa’nın çok ilgisini çekince, o da kirişlerin arasında emekleyerek dolaşan bu ekibe dahil oldu. Mişlayevski’nin yaptığı her şeyi baştan sona onaylamaya başladı.</p>

    <p class="paragraf">“Bize bir şekilde haber vermemen yazık olmuş. Wanda Mikhailovna’yı arka kapıdan bize göndermeliydin” dedi, Nikolka, elindeki mum damlarken.</p>

    <p class="paragraf">“Bunun pek faydası olmazdı” diye itiraz etti, Mişlayevski. “Onlar daireye girdikleri anda oyun bitmişti. Onların kurtulmak için mücadele etmeyeceklerini sanıyorsun, değil mi? Elbette edeceklerdi, peki nasıl olacaktı bu? Bize haber vermeye zaman bulamadan karnına kurşunu yerdin. Hepsi bu kadar, her şey biterdi. Hayır, senin yapabileceğin en iyi şey onlara ön kapıyı hiç açmamak olurdu.”</p>

    <p class="paragraf">“Ama kapının diğer tarafından beni vurmakla tehdit ettiler Viktor Viktoroviç” dedi, Vasilisa, acınacak bir halde.</p>

    <p class="paragraf">Mişlayevski, elindeki çekiçle harıl harıl çalışırken, “Bunu asla yapmazlardı” diye cevap verdi. “Böyle bir ihtimal yok. Öyle yapsalar bütün sokak başlarına üşüşürdü.”</p>

    <p class="paragraf">Aynı gecenin ilerleyen saatlerinde Karas kendini Lisoviçlerin dairesinde tıpkı XIV. Louis gibi keyif çatarken buldu. Bu, aşağıdaki konuşmanın ardından gerçekleşmişti:</p>

    <p class="paragraf">“Yo, hayır, bu gece bir daha geri gelmezler” dedi, Mişlayevski.</p>

    <p class="paragraf">“Hayır, hayır, hayır” dedi, Wanda ve Vasilisa bir ağızdan, merdivenlerde dikilirken. “Lütfen, yalvarıyoruz siz ya da Fyodor Nikolayeviç aşağı gelip bu gece bizde kalın, lütfen! Sizin için sorun olmayacaktır. Wanda Mikhaliovna size çay yapar ve rahat bir yatak hazırlarız. Lütfen biriniz bu gece bizde kalın, yarın gece de. Evde bir erkeğe daha ihtiyacımız var.”</p>

    <p class="paragraf">Wanda, angora şalına sarınarak, “Yoksa ben gözümü bile kırpamam” diye ekledi.</p>

    <p class="paragraf">“Ayrıca sıcaktan korunmak için birazcık konyak da olacaktı” dedi, Vasilisa. Kendisinden beklenmeyecek derecede kaygısız bir ses tonuyla konuşuyordu.</p>

    <p class="paragraf">“Hadi git, Karas” dedi, Mişlayevski.</p>

    <p class="paragraf">Karas da gitti ve rahatına baktı. Beyin ve sıvı yağ ile yapılmış, olması gerekenden daha sulu bir kıvamı olan çorba, tahmin edilebileceği gibi, Vasilisa’nın karısına bulaştırdığı iğrenç cimrilik hastalığının belirtilerinden başka bir şey değildi. Aslında evlerinin kıyısında köşesinde sadece Wanda tarafından bilinen, kıymetli bir şeyler vardı. Bunlar yemek odası masasında ortaya çıktılar. Bir kavanoz mantar turşusu, dana eti, vişne reçeli ve bir şişe orijinal, etiketinde bir çan resmi bulunan Şustov marka iyi kalite bir konyak. Karas, Wanda Mihailovna’nın kendisi için bir bardak istedi ve ona biraz konyak doldurdu.</p>

    <p class="paragraf">“Bardağı tam doldurma!” dedi, Wanda.</p>

    <p class="paragraf">Vasilisa, çaresiz bir duruşla Karas’a itaat ediyordu. Bir bardak dolusu konyağı içti.</p>

    <p class="paragraf">“Senin için zararlı bu Vasya, unutma” dedi, Wanda, nazikçe.</p>

    <p class="paragraf">Karas otoriter bir tonda konyağın hiç kimseye bir zararı olmayacağını, hatta sütle karıştırıldığında kansızlığa bile iyi geldiğini söyleyince, bir bardak daha içen Vasilisa’nın yanakları pembeleşmeye, alnından terler dökülmeye başladı. Beş kadeh içen Karas’ın keyfi, çok geçmeden iyice yerine geldi. Wanda’ya bakarken “Şu kadına biraz yemek yedirsen, hiç fena değil aslında” diye düşündü.</p>

    <p class="paragraf">Bir süre sonra Karas, Lisoviçlerin dairesinin planını övdü. Turbinlere nasıl haber verebilecekleri konusunu konuştular: Mutfağa ve koridora birer zil yerleştirildi. En küçük bir şüphede yukarıya işaret vereceklerdi. Ve eğer dış kapı açılacaksa bunu, kriz anlarında ne yapılacağını iyi bilen Mişlayevski yapacaktı.</p>

    <p class="paragraf">Karas daireyi iyiden iyiye övüyordu: Daire rahattı ve iyi döşenmişti. Tek bir sorun vardı: Soğuktu.</p>

    <p class="paragraf">O gece Vasilisa bizzat gidip odun getirdi ve kendi elleriyle misafir odasındaki sobayı yaktı. Elbiselerini çıkaran Karas, hem altına, hem de üstüne örttüğü iki kaliteli çarşafın arasına girerek kanepeye uzandı. Kendini çok iyi ve rahat hissediyordu. Vasilisa, üzerinde gömleği ve pantolon askısıyla odaya gelip bir koltuğa oturarak;</p>

    <p class="paragraf">“Uyuyamıyorum, biraz oturup konuşabilir miyiz?” dedi.</p>

    <p class="paragraf">Soba ağır ağır yanıyordu. Sonunda sakinleşen Vasilisa, koltuğa yerleşip iç çekerek;</p>

    <p class="paragraf">“İşte böyle Fyodor Nikolayeviç” dedi. “Hayatım boyunca çok çalışarak kazandığım her şey bir gecede yok oldu. O alçakların cebine girdi... Hem de şiddetle yaptılar bunu. Devrime karşı olduğumu düşünme, hayır, buna yol açan tarihi nedenleri çok iyi anlıyorum.”</p>

    <p class="paragraf">Vasilisa’nın yüzünde ve askılarının tokalarında kızıl bir alev parladı. Konyağın etkisiyle keyifle süzülen Karas, nezaket gereği dikkatini vermeye çalışırken, bir yandan hafif hafif uyukluyordu.</p>

    <p class="paragraf">“Fakat kabul etmelisin ki burada, bu en hızlı şekilde geriye doğru gitmekte olan Rusya’da devrim çoktan vahşilik ve kargaşa ile yozlaştı... Neler olduğuna bakalım: İki yıldan daha kısa bir süre içinde hem insan, hem de vatandaş olarak kanunla korunan bütün haklarımızdan mahrum edildik. İngilizlerin bir deyişi vardır...”</p>

    <p class="paragraf">“Hmm, evet, İngilizler... Tabii ya, onlar...” diye mırıldandı, Karas. Yumuşak bir duvarın Vasilisa’yla arasına girerek onları birbirinden ayırdığını hissediyordu.</p>

    <p class="paragraf">“... Ama burada, bir insan kendi dairesine, yedi tane kilidin ardındayken bile bugün gelenler gibi bir çete tarafından sadece malı mülkü değil, kim bilir belki de canının bile alınmayacağının garantisi yokken, “Evim benim kalemdir” cümlesini nasıl kurabilir!”</p>

    <p class="paragraf">“Kurduğumuz işaret verme sistemiyle bir daha olmamasını sağlayacağız” diye karşılık verdi, ona Karas, hayal meyal, uykulu bir sesle.</p>

    <p class="paragraf">“Ama Fyodor Nikolayeviç! Sorunun bir işaret sisteminden çok daha farklı boyutları var! Hiçbir işaret sistemi, insanların ruhlarını yiyip bitiren çöküşün ve çürümenin önüne geçemez. Bizim yaptığımız işaret sistemi özel bir durum, peki ya bir aksilik olursa?”</p>

    <p class="paragraf">“O zaman tamir ederiz” diye cevapladı, bu soruyu Karas, mutlu bir ifadeyle.</p>

    <p class="paragraf">“Ama bütün yaşam tarzını bir uyarı sistemi ve birkaç tabanca üzerine kuramayız. Mesele bu değil. Daha geniş kavramlardan söz ediyorum. Münferit bir olaydan yola çıkarak genelleme yapıyorum, sakıncası yoksa. Gerçek şu ki en önemli olgu ortadan kayboldu. -Kişinin mülküne saygıdan söz ediyorum. Ve bu bir kere olduğunda, sonumuz geldi demektir. İşimiz biter. Ben, değerlerini inanarak savunan bir demokratım ve geçmişte fakir biriydim. Babam demiryollarında bir ustabaşıydı sadece. Burada gördüğünüz her şey ve o hırsızların bugün benden çaldıklarının tamamı, kendi gayretlerimle kazanılmıştır. Ve inanın bana, ben eski rejimi asla savunmadım. Tam aksine, size gizlice Anayasal Demokrat Parti’nin destekçisi olduğumu itiraf edebilirim. Ancak artık kendi gözlerimle bu devrimin nasıl bir şeye dönüştüğünü gördüm ve size yemin ederim bizi kurtaracak tek bir şey olduğuna korkarak da olsa ikna olmuş durumdayım...” Karas’ın sarındığı o kabarık kozanın içinde, bir yerlerden fısıltıyla söylenen bir kelime duyuldu: “...Otokrasi. Evet, bayım... Hayal edilebilecek en acımasız diktatörlük rejimi... Tek umudumuz bu... Otokrasi...”</p>

    <p class="paragraf">“Tanrım, nasıl da devam ediyor” diye geçirdi aklından, Karas, keyifli bir şekilde. “Mmm, evet... Otokrasi, iyi fikir. Hah... Hı-hı” diye mırıldandı, kendisini sarıp sarmalayan ham pamuğun içinden.</p>

    <p class="paragraf">“Evet, mırıl mırıl mırıl... habeas corpus<span class="dipp"><a class="_idFootnoteLink" href="#footnote-225-14" id="footnote-225-14-backlink">14</a></span> mırıl... Mırıl... Evet, mırıl mırıl...” Ses pamuklu örtünün arasından vızıldayarak geçiyordu. “Mırıl, mırıl, bu gidişatın uzun süreceğini sanıyorlarsa yanılıyorlar, mırıl mırıl ve yaşasın diye bağırıp ‘Çok Yaşa’ diye şarkı söylüyorlar. Hayır bayım! Uzun falan <span class="CharOverride-4">yaşamayacak</span> ve böyle olacağını düşünmek de çok saçma...”</p>

    <p class="paragraf">“İvangorod Kalesi çok yaşasın.” Vasilisa’nın sözü beklenmedik bir şekilde Karas’ın savaş döneminde emrinde görev yaptığı kalenin ölmüş komutanı tarafından kesildi.</p>

    <p class="paragraf">“Ve çok yaşa Ardahan ve Kars!” diye tekrarladı, Karas sislerin arasından.</p>

    <p class="paragraf">Uzaklarda bir yerlerden Vasilisa’nın nazik kahkahasının ince sesi duyuldu.</p>

    <p class="paragraf">Karas’ın kafasının içindeki neşeli sesler, “O çok yaşasın!” diye şarkı söylemeye başladılar.</p>

    <div class="_idFootnotes">
      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-14-backlink" id="footnote-225-14">14</a> Birey özgürlüğünün çiğnenmesini önlemek adına, tutuklama ya da alıkoyma kararını yargısal bir emre bağlamak. (ç.n.)</p>
      </div>
    </div>
  </div>
</body>
</html>
