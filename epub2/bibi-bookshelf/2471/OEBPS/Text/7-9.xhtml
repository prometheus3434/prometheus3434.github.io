<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-9</title>
  <link href="../Styles/idGeneratedStyles.css" rel="stylesheet" type="text/css" />
</head>

<body>
  <div class="Basic-Text-Frame">
    <p class="anabaslik" id="_idParaDest-10">X</p>

    <p class="paragraf">Üç gün boyunca bir dizi karmaşık harekat ve karşı harekatların bazıları çatışmaların ortasında, bazılarıysa ulakların gelişiyle ve arazi telefonlarının ciyaklamaları bağlantılı olarak yapılıyordu. Bu harekatlar, Albay Nai-Turs’un birliğini, kar yığınları ve yollardaki barikatlar arasında Kiev şehrinin etrafında, güneyde Kızıl Han’dan Serebryanka’ya, güneybatıda ise Post-Volinsk’e kadar geniş bir çerçevede hareket halinde tutmuştu. 14 Aralık akşamı bu birlik Kiev’de bulunan neredeyse yarısının camları dışarıdan içeriye doğru kırılmış ve terkedilmiş barakalara döndü.</p>

    <p class="paragraf">Albay Nai-Turs’un komutasındaki bu birlik, biraz garipti. Gören herkes, onların çoraplardan -kış seferlerinin olmazsa olmazı- keçe botlara kadar bu kadar donanımlı olmalarına şaşırıyordu. Üç gün önce bir araya geldiklerinde yüz elli harbiyeli ve üç teğmenden oluşuyordu bu birlik.</p>

    <p class="paragraf">Bir subay, Aralık ayının ilk günlerinde 1. Piyade Müfrezesi’nin komutanı Tümgeneral Blokhin’e rapor vermişti. Bu subay orta boylu, esmer, temiz tıraşlı biriydi ve yüzünde mahzun bir ifade vardı. Üzerindeki giyside hafif süvari albayı rütbeleri bulunuyordu ve kendisini eski Belgrad Süvarileri Alayı’nın ikinci bölüğünün eski bölük komutanı Albay Nai-Turs olarak tanıtmıştı. Yıpranmış asker paltosunun iç tarafına iliştirilmiş kirli Aziz George haçlı kurdelesi ile Nai-Turs’un hüzünlü gözlerinde öyle bir bakış vardı ki bu bakışlar, bu aksak Albay ile tanışan herkesin üzerinde onun söyleyeceği her şeyin pür dikkat dinlenmesi gerektiği etkisi yaratıyordu. Tümgeneral Blokhin, Nai-Turs’la yaptığı çok kısa bir konuşmanın ardından ona müfrezenin ikinci piyade bölüğünü kurma görevini verdi ve bu görevin 13 Aralık’a kadar tamamlanmasını emretti. Bu iş hayret verici bir şekilde 10 Aralık günü bitti. O gün, doğası gereği az konuşan bir adam olan Albay Nai-Turs, karargahın dört bir tarafında durmadan ve ısrarla çalan telefonların sesiyle dikkati dağılmış Tümgeneral Blokhin’e kısa bir rapor vererek harbiyelilerin savaşa hazır olduklarını, ancak yüz elli kişilik birliğindeki adamların her birine kürk kalpak ve keçe botlar verilmesi gerektiğini söyledi. Nai-Turs, bu donanım olmadan bir askeri harekât yapılmasının mümkün olmayacağı kanaatindeydi. Kısa ve öz konuşan Albay’ın derdini anlatmasının ardından General Blokhin, ikmal şubesine verilecek talep emrini memnuniyetle imzaladı. Fakat Nai-Turs’u bu belgeyle istediği malzemeleri bir haftadan daha kısa bir sürede temin etmesinin mümkün olmayacağını, çünkü hem karargah, hem de ikmal birliğinde ağır bürokrasi, kargaşa ve düzen bozuklukları olduğunu söyleyerek uyardı.</p>

    <p class="paragraf">Albay Nai-Turs kağıdı eline aldı ve bıyığının sol tarafındaki -artık alışkanlık haline gelmiş- seğirmeyle birlikte kafasını sağa sola çevirmeden General Blokhin’in odasından çıktı (kafasını çeviremedi, çünkü boynundaki bir yaralanma neticesinde boynunu hareket ettiremiyordu ve ne zaman herhangi bir yana bakması gerekse tüm vücudunu o tarafa çevirmek zorunda kalıyordu). Nai-Turs, Müfreze’nin Lvov Caddesi’ndeki karargahından yanına on harbiyeli (bazı nedenlerden dolayı hepsi silahlı) ve iki tane de çift tekerli yük taşıma arabası alarak ikmal birliğine doğru yola çıktı.</p>

    <p class="paragraf">Kudriyavskaya Bulvarı’ndaki en şık villaya yerleşmiş olan ikmal birliğine gelen Nai-Turs’u, duvarları bir Rusya haritası ve Kızıl Haç savaş dönemi günlerinden kalma eski İmparatoriçe Aleksandra’nın bir portresi ile süslenmiş ferah bir ofiste Korgeneral Makuşin karşıladı. Kısa boylu ve yüzü olağan dışı bir şekilde kırmızı olan bu küçük adamın üzerinde gri bir tunik ve bu tuniğin yüksek yakalarından dışarı fırlayıp kendisinin II. Aleksander’ın Harbiye Nazırı Milyutin’e olağanüstü benzemesine yol açan temiz bir gömlek vardı.</p>

    <p class="paragraf">Elindeki telefon ahizesini yerine bırakan general, bir oyuncağın fısıldamasını andıran çocuksu bir sesle sordu:</p>

    <p class="paragraf">“Sizin için ne yapabilirim Albay?”</p>

    <p class="paragraf">“Birliğim harekata başlamak üzere” diye kısaca yanıtladı, Nai-Turs. “Acilen iki yüz adam için keçe bot ve kürklü kalpağa ihtiyacımız var, mümkünse.”</p>

    <p class="paragraf">Elindeki talep emrini belge yığınının üzerindeki çıplak kadın vücudu biçimindeki kağıt ağırlığının üstüne koydu.</p>

    <p class="paragraf">General dudaklarını büzerek, “Hmm” dedikten sonra Nai’nin talep emrini elinde buruşturdu. “Korkarım onları size bugün veremem Albay. Bugün bütün birliklerdeki depoların dökümünü çıkarıyoruz. Üç gün sonra bir daha uğrayın. Ayrıca iki yüz adet gibi bir miktarı hiçbir durumda vermem mümkün değil.”</p>

    <p class="paragraf">Talep emrini çıplak kadın vücudu biçimindeki kağıt ağırlığının altında duran kağıt yığınının en üstüne koydu.</p>

    <p class="paragraf">“Keçe bot dedim” diye tekrar etti, Nai-Turs. Monoton bir şekilde kendi botlarının uç kısımlarına bakıyordu.</p>

    <p class="paragraf">“Ne?” diye sordu, General. Kafası karışmış bir halde şaşkın şaşkın Albay’a bakıyordu.</p>

    <p class="paragraf">“Bana derhal o botları verin.”</p>

    <p class="paragraf">“Sen neden söz ediyorsun?” General’in gözleri neredeyse yuvalarından fırlayacaktı.</p>

    <p class="paragraf">Nai-Turs kapıya doğru gitti, biraz araladı ve koridora doğru seslendi:</p>

    <p class="paragraf">“Hey, takım!”</p>

    <p class="paragraf">General’in rengi beyaza dönmüştü. Bakışları Nai-Turs’tan telefon ahizesine, oradan köşede asılı duran Meryem Ana ikonuna, oradan da yeniden Albay’ın yüzüne döndü.</p>

    <p class="paragraf">Koridordan şıngırtılar ve ayak sesleri geldi. Çok geçmeden birkaç tane Alekseyevski Askerî Akademisi’ne ait kırmızı bantlı şapka ve birkaç tane de siyah renkli süngü kapı girişinde belirdi. General pamuk dolgulu koltuğundan kalkmak için hareketlendi.</p>

    <p class="paragraf">“Böyle bir şey ne duydum, ne de gördüm… Buna isyan denir...”</p>

    <p class="paragraf">“Lütfen talep emrini imzalayın komutanım” dedi, Nai. “Fazla zamanımız yok, bir saat içinde hareket ediyoruz. Düşman şehrin hemen dışında.”</p>

    <p class="paragraf">“Sen ne demek isti...”</p>

    <p class="paragraf">“Hadi, acele edin” dedi, Nai-Turs. Hüzünlü bir ses tonu vardı.</p>

    <p class="paragraf">Başını önüne eğen, gözleri yuvalarından fırlamış olan General, çıplak kadının altındaki kağıdı çekip aldı. Titreyen ellerle mürekkep sıçrata sıçrata köşesine bir şeyler karaladı: “Yukarıda belirtilen malzemeyi verin.”</p>

    <p class="paragraf">Nai-Turs kağıdı aldı, kolundaki manşetin içine soktu. Adamlarına dönerek emrini verdi:</p>

    <p class="paragraf">“Keçe botları yükleyin. Canlanın biraz.”</p>

    <p class="paragraf">Harbiyeliler ayaklarını yere vura vura dışarı çıkmaya başladılar. Nai, onların çıkmasını beklerken yüzü morarmış haldeki General ona şunları söyledi:</p>

    <p class="paragraf">“Aslında derhal Başkomutan’ın karargahını arayıp seni Divan-ı Harb’e sevk ettirmeliyim. Bu daha önce duyulmamış bir...”</p>

    <p class="paragraf">“Bir deneyin bakalım” diye yanıtladı, Nai-Turs, yutkunarak. “Hele bir deneyin. Sadece merak ediyorum, hadi bir denesenize.” Elini düğmesi açık duran kılıfından görünen tabancasının kabzasının üstüne koydu. General kıpkırmızı oldu ve sesi kesildi.</p>

    <p class="paragraf">“Eğer o telefonu kaldırırsan, ihtiyar budala” dedi, Nai. Birden nazik bir ses tonuyla konuşmuştu. “Bu Colt ile kafanda bir delik açarım ve o delik senin sonun olur.”</p>

    <p class="paragraf">General yeniden koltuğuna oturdu. Boynundaki katlar hâlâ mordu, fakat yüzünün rengi griye dönmüştü. İstediğini alan Nai-Turs arkasını dönerek odadan çıkıp gitti.</p>

    <p class="paragraf">General birkaç dakika boyunca koltuğunda hareketsiz oturdu. Ardından köşedeki Meryem Ana ikonuna doğru istavroz çıkardı ve ahizeyi kaldırıp, kulağına götürdü. Santral operatörünün derinden gelen fakat samimi sesini duydu. Bir anda süvari albayının acımasız bakışları gözlerinin önüne geldi, ahizeyi yerine koydu ve pencereden dışarı baktı. Bahçede harbiyeliler, levazım çavuşu elinde bir kağıt parçası onlara şaşkınlık içerisinde bakarken, gri paketli keçe botları, siyah depo kapılarından çıkarıp taşımakla meşguldüler. Nai-Turs, bacakları ayrık bir şekilde iki tekerlekli bir yük arabasının yanında durmuş arabaya bakıyordu. General bitkin bir halde masasının üstünde duran günlük gazeteyi eline aldı, açtı ve ön sayfayı okudu:</p>

    <p class="paragraf"></p>

    <p class="bos">Irpen nehrinde Svyatoşino’ya girmeye çalışan düşman devriyeleri ile bir çatışma oldu...</p>

    <p class="bos">Gazeteyi yere fırlattı. Yüksek sesle, “Lanet olsun kabul ettiğin o güne ve o saate şu..” derken kapı açıldı ve İkmal Birliği’nin İkinci Komutanı içeri girdi. Bu adam kuyruksuz bir kokarcaya benzeyen bir yüzbaşıydı. General’in boynundaki mor renge bürünen derisine manalı bir şekilde bakarak konuşmaya başladı:</p>

    <p class="paragraf">“Bir durum arz edebilir miyim komutanım?”</p>

    <p class="paragraf">“Gördüğün gibi, Vladimir Fyodoriç” diyerek araya girdi, General. İç çekiyor ve açıkça belli olan bir sıkıntıyla ona doğru bakıyordu. “Kendimi pek iyi hissetmiyorum, sanki hafif bir... eee... İyisi mi ben eve gideyim. Komutayı sen devralır mısın, lütfen?”</p>

    <p class="paragraf">“Emredersiniz, Komutanım” diye yanıtladı, kokarca. Meraklı bir şekilde General’i süzüyordu. “Fakat ne yapacağım? Dördüncü müfreze ve mühendisler keçe bot istiyorlar. Biraz önce iki yüz adet dağıtılması emrini mi verdiniz?”</p>

    <p class="paragraf">“Evet. Evet, verdim” diye yanıtladı, General güçlü sesiyle. “Evet, emri ben verdim. Şahsen izin verdim. Onların istisnai bir durumu vardı! Çatışmaya girmek üzereydiler. Evet, o emri ben verdim!”</p>

    <p class="paragraf">Kokarcanın gözlerinde meraklı bir bakış belirdi.</p>

    <p class="paragraf">“Toplam stok sadece dört yüz çift...”</p>

    <p class="paragraf">“Elimden ne gelir?” diye çıkıştı, general. “Şapkadan tavşan çıkarır gibi bot üretimi mi yapıyorum ben burada? Ha? Bot isteyen herkese verin gitsin!”</p>

    <p class="paragraf">Beş dakika sonra General Makuşin bir faytonla evine gitti.</p>

    <p class="bos">13 Aralık’ı 14 Aralık’a bağlayan gece, Brest-Litovsk Caddesi’nde uzun zamandır sessizliğe terk edilen barakalar hayata döndü. İlk gün, birkaç harbiyeli, günün büyük bölümünü barakalardan sokak lambalarına kablo çekerek geçirdi. Bu sayede barakaların içindeki son derece geniş odalarda yeniden ışıklar yandı. Harbiyeliler pislik içindeki seyyar karyolalarda tamamen giyinik bir şekilde uyurken, yüz elli tüfek üçer üçer çatılmış vaziyette düzgünce duruyordu. Üzerinde ekmek kırıntıları, içinde yemekten arta kalan yahninin donmuş kalıntıları bulunan sefer tasları, şarjör kılıfları ve şarjörler bulunan, sanki birazdan kırılıp paramparça olacakmış gibi görünen ahşap bir masanın yanına oturan Nai-Turs, şehrin renkli bir planını çıkarıp açtı. Dinyeper nehrinin dallarının adeta devasa mavi bir ağaç gibi göründüğü, labirente benzeyen bu haritanın üzerine küçük bir gaz lambasının zayıf ışığı vuruyordu.</p>

    <p class="paragraf">Saat iki sularında uyku Nai-Turs’u esir almaya başladı. Burnu seğiriyor, her ne kadar o daha yakından bakarak detaylı bir şekilde çalışmak istiyor olsa da, kafası arada sırada haritaya doğru düşüyordu. Sonunda alçak bir sesle seslendi:</p>

    <p class="paragraf">“Asker!”</p>

    <p class="paragraf">“Emredin, Komutanım” diye bir yanıt geldi, kapı girişinden. Keçe botların hışırtısı eşliğinde bir harbiyeli masaya doğru yaklaştı.</p>

    <p class="paragraf">“Ben yatıyorum” dedi, Nai. “Eğer telefonla bir işaret gelirse, Teğmen Zharov’u uyandırın ve durumun içeriğine göre beni uyandırıp uyandırmayacağına o karar versin.”</p>

    <p class="paragraf">O gece Nai-Turs’un müfrezesini rahatsız edecek herhangi bir telefon mesajı gelmedi. Gün doğarken, üç makinalı ve üç tane iki tekerli yük arabası yüklenmiş bir manga, kapıları sürgülü, terk edilmiş evlerin arasından geçerek şehre doğru yola koyuldu...</p>

    <p class="paragraf">Nai-Turs, takımını Teknik Okul çevresine konuşlandırdı. Sabahın ilerleyen saatlerinde bir harbiyeli motosikletle gelip ona karargahtan imzalı bir işaret verene kadar bekledi: “Teknik Okul’da kalarak Güney Anayolu’nu koruyun ve gördüğünüz düşmanla çarpışın.”</p>

    <p class="paragraf">Nai-Turs, ilk düşman birliğini öğleden sonra saat üçte gördü. Sol taraftan, uzaktan büyük bir süvari birliği görünüyor, terk edilmiş ve üzeri karla kaplanmış bir ordu, talim bölgesinin üzerinden geçerek yaklaşıyorlardı. Gelen, Albay Toropets’in planı dahilinde Kiev’in merkezine Güney Anayolu’ndan girmeye çalışan Albay Kozir-Leşko’ydu. Aslında Teknik Okul’a gelinceye kadar hiçbir direnişle karşılaşmamış olan Kozir-Leşko, şehre muzaffer bir giriş yapacak kadar saldırgan biri değildi. Arkasından Albay Gosnenko’nun Kazaklardan oluşan bölüğü, Mavi Tümen’den iki alay, Güney Ukrayna Nişancı Birliği’nden bir alay ve altı takım cephane gelmekte olduğunu çok iyi biliyordu. İlerlemekte olan sıraların başındaki atlı, askeri talim bölgesine giriş yaptığı anda şarapnel mermileri kar yüklü, karanlık ve ağır gökyüzündeki bir turna sürüsü gibi uçuşmaya başladı. Bu saldırının başlamasıyla birlikte hızla sağa sola dağılan atlılar, birbirlerine tekrar yaklaşarak bir kordon gibi tek sıra halinde ilerlemeye başladılar. Ana birlik görününce alay anayolun genişliğince bütün yola yayılıp Nai-Turs’un bulunduğu yere doğru taarruza geçti. Harbiyelilerin sırasından silah sürgüleme vızıltıları yükseliyordu. Bu sırada Nai bir düdük çıkardı, keskin bir sesle düdüğü çalarak bağırmaya başladı:</p>

    <p class="paragraf">“Karşımızdaki süvarilere! Seri... Ateş!”</p>

    <p class="paragraf">Harbiyeliler Kozir’e ilk yaylım ateşini başlattığı anda gri renkli sıraların arasında kıvılcımlar yanıp söndü. Üç defa tekrarlanan yaylım ateşinin ardından düşman bataryaları Teknik Okul’un duvarlarını şarapnel bombardımanına tuttular. Sonraki üç sefere ise Nai-Turs’un müfrezesi tüfek atışıyla karşılık verdi. Atlılardan oluşan uzaktaki siyah renkli sıralar bozuldu, dağıldı ve anayoldan kayboldular.</p>

    <p class="paragraf">İşte o anda Nai-Turs’a garip bir şey olmuş gibi görünüyordu. Müfrezedeki hiç kimse daha önce onun korktuğunu görmemişti. Fakat askerler o anda Nai’nin ya uzaktaki bir şeyin sesini duyduğunu, ya bir şey gördüğünü ya da hissettiğini düşündüler. Velhasıl, Nai şehre doğru geri çekilme emri verdi. Diğer takımlar geri çekilirken bir takım geride kalarak koruma ateşi açtı. Sonra ana birlik yeni bir pozisyona yerleşene kadar sırayla geri çekildiler. Biri çekilip diğerleri onu koruyarak gerçekleştirilen çekilmeyle birlikte üç kilometre kadar geri çekildiler. Kendilerini yere atarak ve düzenli aralıklarla çıkan tüfek atışı sesleriyle geniş anayolu inleterek bir önceki geceyi geçirdikleri Brest-Litovsk Caddesi’nin anayolla kesiştiği yere kadar geldiler. Kavşak ölü gibiydi, caddelerde dolaşan tek bir canlıya bile rastlamak mümkün değildi.</p>

    <p class="paragraf">Burada Nai-Turs seçtiği üç tane harbiyeliye,</p>

    <p class="paragraf">“Polevaya Caddesi’ne gidip birliklerimizin nerede olduklarını ve başlarına neler geldiğini öğrenin. Eğer düzensiz bir şekilde geri çekilmekte olan herhangi bir yük taşıma arabası, motosiklet ya da başka türlü bir araca rastlarsanız derhal el koyun. Direnmeleri halinde onları silahlarınızı kullanmakla tehdit edin ve eğer bu işe yaramazsa, onları kullanın...” emrini verdi.</p>

    <p class="paragraf">Harbiyeliler koşarak gözden kaybolurken, müfreze bir anda ön taraftan açılan bir ateşin altında kaldı. Başlangıçta şiddetli ve düzensizdi, çoğunlukla evlerin duvarlarına ve çatılarına isabet ediyordu. Fakat sonra daha ağır gelmeye başladı ve bir harbiyeli yüzüstü yere düşerek üzerine düştüğü kara kanının rengini verdi. Ardından bir başka harbiyeli inleyerek kullanmakta olduğu makinalının başından yere düştü. Nai’nin askerleri dağıldı ve adeta sihirli bir şekilde, hemen önlerinde topraktan çıkıyormuş gibi görünen karanlık gruplar halindeki düşman birliklerine yaylım ateşine başladı. Yaralı harbiyeliler yerden kaldırıldılar. Sağlam olanlar tarafından yaraları sarıldı. Nai’nin elmacık kemikleri kabarıp dışarı fırlamıştı. Her iki yanındaki askerlerini kontrol altında tutmak için vücudunu gittikçe daha kısa aralıklarla bir o yana, bir bu yana döndürüyordu. Şu ana kadar yüz ifadesi, gönderdiği üç habercinin dönüşü ile ilgili sabırsızlığı ve tedirginliğini dışa vuruyordu. Nai, dikkatle ileri doğru baktı ve yüzünün rengi karardı. İlk haberci ona doğru yaklaştı, esas duruşa geçerek nefes nefese anlatmaya başladı:</p>

    <p class="paragraf">“Komutanım, ne Şulyavka’da, ne de başka bir yerde bizim birliklerimizden eser yok.” Nefesini düzenlemek için duraksadı. “Arkamızdan gelen düşman makinalılarının seslerini duyabiliyorduk. Az önce de düşman süvariler göründü. Sanırım şehre girmek üzereler...”</p>

    <p class="paragraf">Harbiyelinin bundan sonra söyledikleri, Nai’nin düdüğünün kulakları sağır eden sesinin içinde kaybolup gitti.</p>

    <p class="paragraf">İki tekerlekli üç yük taşıma arabası gürültülü bir şekilde Brest-Litovsk Caddesi’ne doğru hızla ilerledi ve oradan Fonarnaya Caddesi’ne döndü. Tekerlek izleriyle dolu karda hoplaya zıplaya ilerleyen araçlar, iki yaralı, on beş tane hiç yara almamış harbiyeli ve üç müfrezenin makinalılarını taşıyorlardı. Bu onlar için taşınması zor bir yüktü. Sonra Nai Turs askerlerinin karşısına geçti ve çatallı bir sesle geveleyerek onlara duymayı hiç beklemedikleri emirler verdi.</p>

    <p class="paragraf">Lvov Caddesi’ndeki pejmürde fakat iyi ısınan eski kışla binasında Birinci Piyade Müfrezesi’nin yirmi sekiz harbiyeliden oluşan üçüncü bölüğü huzursuzlanmaktaydı. Bu tedirgin grup ile ilgili ilginç olan şey ise başlarındaki kişinin Nikolka Turbin olmasıydı. Bölük Komutanı, Kurmay Yüzbaşı Bezrukov ve takım komutanları olan iki asteğmen karargaha gitmek üzere ayrılmış ve geri dönmemişlerdi. Bir onbaşı olarak bu takımın en üst rütbelisi olan Nikolka, odalar arasında gayesizce dolaşıyor, arada sırada da telefona doğru yürüyor ve ona bakıyordu.</p>

    <p class="paragraf">Harbiyelilerin sinir ve sıkıntı karışımı nedenlerle morallerinin bozulmaya başladığı gün, öğleden sonra üçe kadar böyle devam etti. Saat üçte arazi telefonu ciyakladı:</p>

    <p class="paragraf">“Üçüncü Takım mı?”</p>

    <p class="paragraf">“Evet.”</p>

    <p class="paragraf">“Takım komutanını telefona çağırın.”</p>

    <p class="paragraf">“Kim arıyor?”</p>

    <p class="paragraf">“Karargah.”</p>

    <p class="paragraf">“Takım Komutanı henüz geri dönmedi.”</p>

    <p class="paragraf">“Sen kimsin?”</p>

    <p class="paragraf">“Onbaşı Turbin.”</p>

    <p class="paragraf">“Şu an oradaki en yüksek rütbeli sen misin?”</p>

    <p class="paragraf">“Evet, Komutanım.”</p>

    <p class="paragraf">“Takımını hemen caddeye çıkar ve harekete geçin.”</p>

    <p class="paragraf">Bu emir üzerine Nikolka, yirmi sekiz adamını içtimaya aldı ve onlara cadde boyunca liderlik etti.</p>

    <p class="paragraf"></p>

    <p class="bos">Aleksey Turbin, o gün öğleden sonra saat ikiye kadar ölü gibi uyudu. Sanki biri yüzüne su atmış gibi uyandığında yatağının başucundaki sandalyede duran saate baktı. Saatin ikiye on kalayı vurduğunu gördü, ayağa kalktı ve odada tökezleye tökezleye dolaşmaya başladı. Sonra keçe botlarını giydi, ceplerini yokladı, aceleden önce bir şeyi yapmayı ardından bir başkasını unutuyordu. –kibrit, sigara tablası, mendil, otomatik tabanca ve iki de şarjör– Paltosunun düğmelerini iliklediği anda aklına başka bir şey geldi. Fakat tereddüt etti –utanç verici ve korkakça görünüyordu, ama yine de yaptı: Masasının çekmecesinden sivil doktor kimliğini çıkardı. Elinde döndürdü, yanına almaya karar verdi. Ama tam o anda Elena ona seslenince kimliği masanın üstüne bırakıp orada unuttu.</p>

    <p class="paragraf">“Dinle Elena” dedi, Aleksey. Gergin bir halde kemerini sıkıştırıp bağlamaya çalışıyordu. İçine rahatsızlık veren bir hissin etkisi altındaydı. Anyuta’dan ayrı kalacağı düşüncesi ona bir işkence gibi geliyordu. Elena bu büyük ve boş evde tek başına olacaktı. “Bir şey yok, gitmem gerekiyor. Bana bir şey olmamasını umalım. Topçu Alayı’nın şehir dışında bir harekat yapması olası görünmüyor, ben de büyük ihtimalle güvenli bir yerde olacağım. Tanrı’ya Nikolka’yı koruması için dua edelim. Duyduğuma göre bu sabah işler biraz daha ciddileşmiş, fakat Petlyura’yı yenilgiye uğratacağımızdan eminim. Hoşça kal, canım…”</p>

    <p class="paragraf">Bomboş kalan oturma odasında Elena üzerinde <span class="CharOverride-4">Faust</span>’un notalarının hâlâ dağınık bir şekilde durduğu piyanonun yanından, Aleksey’in çalışma odasının kapısına doğru yürüdü. Yürürken ayağının altındaki parkeler gıcırdıyor, Elena kendini çok mutsuz hissediyordu.</p>

    <p class="paragraf">Aleksey Turbin, evlerinin bulunduğu cadde ile Vladimirskaya Caddesi’nin birleştiği köşede bir fayton çağırdı. Arabacı onu almayı kabul etti, fakat belirsiz bir şekilde homurdandı. Daha azına razı olmayacağını çok net biçimde belli ederek aşırı yüksek bir ücret istedi. Aleksey Turbin dişlerini gıcırdatarak kızağa bindi ve müzeye doğru yola çıktı. Havada dondurucu bir soğuk vardı.</p>

    <p class="paragraf">Aleksey fazlasıyla endişeliydi. Arabacı kızağının faytonunu sürerken Teknik Okul tarafından gelen ve tren istasyonuna doğru ilerlemekte olduğu belli olan makinalı sesleri duydu. Aleksey bunun ne anlama geldiğini merak ediyordu. (Bolbotun öğleden sonra şehre saldırırken o uykudaydı) Kafasını iki yana çevirerek yolun kenarındaki kaldırımlara baktı. Belirsiz ve kafa karıştırıcı bir ortama göre çok fazla insan vardı kaldırımlarda.</p>

    <p class="paragraf">“Dd... Dur...” dedi bir sarhoş.</p>

    <p class="paragraf">“Ne demek istiyorsun?” diye sordu, Aleksey Turbin, kızgın bir ifadeyle.</p>

    <p class="paragraf">Arabacı atların dizginlerini öylesine sert bir şekilde çekti ki Aleksey neredeyse öne doğru, dizlerinin üstüne düşecekti. Kıpkırmızı suratlı bir adam sallana sallana faytonun şaftlarının yanına geldi, dizginleri tuttu ve yolcu koltuğuna doğru yöneldi. Kısa, yakası kürklü paltosunun omuzlarında yıpranmış teğmen rütbeleri vardı. Kaçak votkanın ve soğanın kokusunu yarım metre öteden alan Aleksey’in midesi bulandı. Teğmen, boştaki elinde tuttuğu tüfeği sallıyordu.</p>

    <p class="paragraf">“Dön... Geri dön” dedi, kırmızı suratlı sarhoş. “Yol... Yolcu al.” Her nedense “yolcu” kelimesi adama komik geldi ve sarhoş teğmen kıkırdamaya başladı.</p>

    <p class="paragraf">“Bu da ne demek oluyor?” diye çıkıştı, Aleksey. “Benim kim olduğumu görmüyor musun? Göreve gidiyorum. Lütfen arabayı bırakın! Sürmeye devam et!”</p>

    <p class="paragraf">“Hayır, sürmek falan yok...” dedi, kırmızı surat tehdit eder bir ses tonuyla.</p>

    <p class="paragraf">Ancak o zaman Aleksey’in omuzlarındaki tabip sınıfı rütbelerini fark etti. “Ah, doktor, birlikte yolculuk edebiliriz... Durun ben de bineyim...”</p>

    <p class="paragraf">“Aynı yöne gitmiyoruz... Devam et!”</p>

    <p class="paragraf">“Şimdi şöyle...”</p>

    <p class="paragraf">“Devam et!”</p>

    <p class="paragraf">Kafası öne eğik kambur arabacı tam hareket etmek üzere kırbacını savuruyordu ki aklına daha iyi bir fikir geldi. Döndü ve sarhoş teğmene korkuyla karışık bir öfke ile baktı. Fakat kırmızı surat dizginleri kendi arzusuyla bıraktı. Kırmızı surat, boş bir fayton gördü. Bu fayton hareket etmek üzereydi, fakat sarhoş teğmen tüfeğini iki eli ile kaldırarak arabacıyı tehdit etmeden önce bunu yapmaya vakit bulamadı. Arabacı korkudan olduğu yerde kalakaldı ve kırmızı surat sendeleyerek, sallanarak ve hıçkırarak diğerine doğru seyirtti.</p>

    <p class="paragraf">“Beş yüz ruble için bile olsa seni arabaya almamam gerektiğini biliyordum” diye homurdandı Aleksey’in şoförü. Sinirli bir şekilde ihtiyar atını kırbaçlıyordu. “Alacağım tek şey sırtıma yiyeceğim bir kurşunsa bunun ne anlamı var ki?”</p>

    <p class="paragraf">Turbin somurtkan bir ifadeyle, sessizce oturuyordu.</p>

    <p class="paragraf">“Anasını satayım, bunun gibi keresteler yüzünden bütün Beyazların adı kötüye çıkıyor” diye düşündü öfkeyle.</p>

    <p class="paragraf">Opera Binası’nın önündeki kavşak hareketli ve hayat doluydu. Soğuktan donmuş iki tane ufak tefek harbiyelinin kullandığı bir makinalı tramvay yolunun tam ortasında duruyordu. Oğlanlardan birinin üzerinde siyah sivil bir palto ve kulaklık, diğerinde ise gri bir er kaputu vardı. Yoldan geçenler kaldırım boyunca sinekler gibi kümelenmiş, bir arada hareket ediyor ve meraklı gözlerle makinalıya bakıyorlardı. Köşedeki eczanenin önünde, müzeyi gören bir yerde Aleksey faytonun parasını ödedi.</p>

    <p class="paragraf">“Biraz daha ver başkan” diye zalimce ısrar ediyordu. “Böyle olacağını bilseydim! Olan bitene bak sen.”</p>

    <p class="paragraf">“Kes sesini. Sana vereceğim bütün para bu.”</p>

    <p class="paragraf">“Artık çocukları bile buna sürüklüyorlar... “ dedi bir kadın sesi.</p>

    <p class="paragraf">Aleksey, müzenin çevresinde silahlı adamların oluşturduğu giderek artan kalabalığın ancak o zaman ayırdına vardı. Kaldırımdaki etekleri uzun paltoların arasında makinalılar belli belirsiz görünüyordu.</p>

    <p class="paragraf">Tam o anda, Peçorsk tarafından gelen bir makinalının öfkeli tarama sesi duyuldu.</p>

    <p class="paragraf">“Burada ne haltlar dönüyor böyle?” diye merak etti, Aleksey. Kafası karışmış bir halde adımlarını hızlandırarak müzeye doğru giden kavşağı geçti.</p>

    <p class="paragraf">“Umarım geç kalmamışımdır. Ne rezillik... Kaçıp gittiğimi zannetmiş olabilirler.”</p>

    <p class="paragraf">Subaylar, harbiyeliler ve birkaç asker, müzenin devasa sütunlu girişinin önünde ve müze binasının yan tarafında, I. Aleksander Lisesi’nin önündeki tören alanına açılan ama artık kırılmış olan kapıların çevresinde toplanıyor, heyecan içinde oradan oraya koşuşturuyorlardı. Silahlı adamlardan oluşan büyük kalabalığın baskısından ötürü kapılar inliyor, kapıların camları zangır zangır titriyordu. Heyecanlı ve dağınık harbiyelilerin yan kapısından içeri doluşmakta oldukları beyaz renkli, yuvarlak müze binasının alınlığını şu sözler süslüyordu:</p>

    <p class="paragraf">“Rusya Halkının Aydınlanması İçin.”</p>

    <p class="paragraf">“Aman Tanrım!” diye istemsizce inledi, Aleksey. “Alay çoktan yola çıkmış.”</p>

    <p class="paragraf">Havan topları bir gün önce bırakıldıkları yerde avare ve terk edilmiş duruyorlar ve sessisce Aleksey’e sırıtıyorlardı.</p>

    <p class="paragraf">“Anlamıyorum... Ne anlama geliyor bunlar?”</p>

    <p class="paragraf">Aleksey nedenini bilmeden tören alanından, topların olduğu tarafa doğru koşarak geçti. Bunlar, ağzı açık zalim namlulara doğru yaklaştıkça daha da büyük görünmeye başladılar. Aleksey, sıranın sonunda duran en yakınındaki havan topunun yanına ulaştığı anda durdu ve donakaldı: Kama tertibatı yerinde yoktu. Hızlı hızlı yürüyerek tören alanını yeniden geçti ve korkulukların üzerinden atlayarak caddeye çıktı. Burada kalabalık daha da yoğundu. Aynı anda bağıran birçok kişinin sesi duyuluyor, kalabalığın başlarının üstündeki süngüler bir aşağı bir yukarı sallanıyordu.</p>

    <p class="paragraf">“General Kartuzov’dan gelecek emirleri beklemeliyiz!” diye bağırdı tiz ve heyecanlı bir ses. Aleksey’in önünden bir teğmen geçti, Aleksey teğmenin elinde üzengileri sallanmakta olan bir eyer taşıdığını görmüştü.</p>

    <p class="paragraf">“Bunu Polonya Lejyonuna vermem gerekiyor.”</p>

    <p class="paragraf">“Polonya Lejyonu nerede?”</p>

    <p class="paragraf">“Ancak Tanrı bilir!”</p>

    <p class="paragraf">“Herkes müzeye! Müzeye!”</p>

    <p class="paragraf">“Don nehrine!”</p>

    <p class="paragraf">Teğmen bir anda durdu. Elindeki eyeri kaldırıma fırlatıp attı.</p>

    <p class="paragraf">“Canı cehenneme! Artık kimin umurunda, her şey bitti” diye haykırdı, öfkeyle. “Tanrım, o karargahtaki piçler yok mu!”</p>

    <p class="paragraf">Yan tarafına döndü. Havaya kaldırdığı yumruğuyla birini tehdit ediyordu.</p>

    <p class="paragraf">“Felaket… Artık anlıyorum... Ama topçu alayımızın bir piyade birliği olarak savaşmaya gitmek zorunda kalması ne kadar korkunç. Evet, elbette. Petlyura büyük ihtimalle beklenmedik bir anda saldırmıştır. Atları bile yoktu, hepsi nişancı olarak mevzilenmişler, yanlarında toplar da yoktu... Yüce Tanrım... Madam Anjou’nun mağazasına geri dönmeliyim… Belki orada neler olduğunu öğrenebilirim... Mutlaka geride birileri kalmış olmalı...”</p>

    <p class="paragraf">Aleksey mahşeri kalabalığın arasından kendine zar zor yol açarak koşmaya başladı. Başka hiçbir şeyle ilgilenmeden Opera Binası’na döndü. Kuru ve ani bir rüzgar Opera Binası’nın çevresindeki asfalt yolu süpürüyor, tiyatronun duvarında asılı duran, yarısı yırtılmış bir posterin kenarını, ışığı yanmayan, karanlık yan girişe doğru çarptırıyordu. Carmen. Carmen...</p>

    <p class="paragraf">Sonunda Madam Anjou’nun mağazasına ulaştı. Penceredeki topçu sınıfı işaretleri gitmişti. Tek ışık, içeride yanan bir şeylerin yansımasından ibaretti. Mağaza yanıyor muydu? Aleksey kapıyı itince kapı sarsıldı, fakat açılmadı. Kapıyı telaşlı bir şekilde çaldı. Tekrar çaldı. Camlı girişin uzak ucunda gri bir suret hayal meyal belirdi, kapıyı açtı ve Aleksey içeri girerek bu tanıyamadığı adama aceleyle bir baktı. Bu adamın üzerinde siyah renkli bir öğrenci paltosu vardı. Kafasına güveler tarafından yenmiş, kulaklı bir sivil şapka takıyordu. Şapkayı alnına doğru indirmişti. Bu sima bir yerlerden tanıdık geliyordu, fakat bir şekilde değişmiş ve şekli bozulmuştu. İçeride, kağıtla dolu olan soba hiddetli bir şekilde gürlüyordu. Mağaza zemininin her tarafına kağıtlar saçılmıştı. Aleksey’i içeri alan adam ona tek kelimelik bile bir açıklama yapmadan ocağın yanına giderek yere çöktü. Sobadan yüzüne kırmızı renkli parlak ve titrek bir ışık vuruyordu.</p>

    <p class="paragraf">“Malişev? Evet, bu Albay Malişev.” Aleksey sonunda adamı tanımıştı.</p>

    <p class="paragraf">Albay artık bıyıklı değildi. Dudağının üst tarafında bıyık yerine mavimsi parlak tıraşlı bir şerit vardı.</p>

    <p class="paragraf">Malişev, kollarını geniş bir şekilde açarak yerden kağıtları topluyor ve sobanın içine atıyordu.</p>

    <p class="paragraf">“Neler oldu? Her şey sona mı erdi?”diye sordu, Aleksey boğuk bir sesle.</p>

    <p class="paragraf">Albay’ın verdiği kısa ve öz cevap, “Evet” oldu. Ayağa kalktı, bir masanın yanına gitti, onu dikkatlice inceledi, çekmecelerini teker teker açtı ve hepsini çarparak kapattı. Yere eğilerek yerdeki son kağıt yığınını da kucağına aldı ve hepsini sobaya attı. Ancak ondan sonra Aleksey Turbin’e döndü ve ironik biçimde sakin bir ses tonuyla ekledi: “Biz üzerimize düşeni yaptık, hepsi bu kadar!” İç cebine uzandı, aceleyle bir cüzdan çıkardı. Cüzdanın içindeki belgeleri kontrol etti, birkaç tanesini çapraz biçimde yırttı ve onları da ateşe attı. O bunları yaparken Aleksey de onu izliyordu. Artık Albay Malişev’le arasında hiçbir benzerlik kalmamıştı. Aleksey’in karşısındaki bu adam daha çok şişman bir öğrenci ya da hafifçe dolgun ve kırmızı dudaklı amatör bir aktördü.</p>

    <p class="paragraf">“Doktor -rütbelerinizi hâlâ takmıyorsunuz değil mi?” diyerek Aleksey’in omuzlarını işaret etti, Malişev. “Onları bir an önce çıkarın. Burada ne işiniz var? Buraya nereden geldiniz? Olanlardan haberiniz yok mu?”</p>

    <p class="paragraf">“Geç kaldım, Komutanım, korkarım... “ diye söze başladı Aleksey.</p>

    <p class="paragraf">Malişev’in yüzünde neşeli bir gülümseme belirdi. Sonra gülümseme bir anda kayboldu, kafasını endişeli ve özür diler bir ifadeyle sallayarak söze başladı:</p>

    <p class="paragraf">“Tanrım, tabii ya, bu benim hatam... Sana bu saatte bana rapor vermeni söylemiştim… Anladığım kadarıyla gün boyunca evdeydin ve olanları duymadın… Hepsini açıklayacak kadar zaman yok. Bilmen gereken tek bir şey var, rütbelerini sök, buradan çıkıp git ve saklan.”</p>

    <p class="paragraf">“Neler oldu? Tanrı aşkına bana neler olduğunu anlatın!”</p>

    <p class="paragraf">“Neler mi oldu?” Malişev sorusunu ironik bir şakacılıkla tekrar etti. “Olan şu ki Petlyura şehre girdi. Peçorsk’a kadar geldi. Hatta şu anda Kreşçatik’e bile ulaşmış olabilir, kim bilir. Kiev düştü.” Malişev birden dişlerini gıcırdattı, gözlerini öfkeyle kıstı ve beklenmedik şekilde eski Malişev gibi konuşmaya başladı. Artık konuşan amatör bir aktöre hiç benzemiyordu. “Karargah bize ihanet etti. Bu sabah görevimizden vazgeçip kaçmak zorunda kaldık. Neyse ki karargahta bazı güvenilir dostlarım vardı ve gidişatı dün gece öğrendim. Bu sayede topçu alayını zamanında dağıtabildim. Zaman gösteriş zamanı değil doktor, çıkar şu rütbelerini!”</p>

    <p class="paragraf">“…Ama şu tarafta, müzenin oradakilerin bunlardan haberi yok. Onlar hâlâ sanıyorlar ki...”</p>

    <p class="paragraf">Malişev’in yüzü karardı.</p>

    <p class="paragraf">“Beni ilgilendirmez” diye tersledi, acı acı. “Benim işim değil. Artık hiçbir şey beni alakadar etmiyor. Kısa bir süre oradaydım ve bas bas bağırdım. Onları dağılmaları için uyardım. Daha fazlasını yapamam. Kendi adamlarımın hepsini korudum ve onları katledilmekten kurtardım. Onları utanç verici bir sondan kurtardım.” Malişev birden histerik bir şekilde bağırmaya başladı. Açıkça ortadaydı ki bir süredir bastırdığı güçlü duyguları üzerindeki kontrolünü tamamen kaybetmişti. Artık kendisini dizginleyemiyordu. “Generallermiş, hıh!” Yumruklarını sıkıyor, tehditkar hareketler yapıyordu. Yüzünün rengi mora dönmüştü.</p>

    <p class="paragraf">Kısa bir süre sonra, bir makinalı caddenin sonundan caddeyi taramaya başladı. Mermileri hemen yandaki büyük evi vuruyor gibiydi.</p>

    <p class="paragraf">Malişev kısa kesti ve sessizleşti.</p>

    <p class="paragraf">“Hepsi bu kadar doktor. Elveda. Canını seviyorsan kaç! Fakat caddeden değil. Dışarı çık, arka kapıyı kullan ve arka bahçelerden ilerle. Bu şekilde daha güvende olursun. Ve acele et.”</p>

    <p class="paragraf">Malişev dehşete düşmüş olan Aleksey Turbin’i elinden tutarak sarstı, sert bir hareketle geriye döndü ve bir bölmenin arkasındaki karanlık bir açıklıktan koşarak çıktı. Dışarıdaki makinalı ateşi kesmişti. Artık mağazanın içinde yanan ateşin çıtırtısından başka bir ses duyulmuyordu. Aleksey, birdenbire kendini yalnız hissetti ve Malişev’in ısrarlı uyarılarına karşın kapıya doğru nedense ağır ve isteksizce ilerledi. Kapının kolunu kavradı, aşağı bastırdı ve sobanın yanına doğru döndü. Yavaşça hareket ediyordu. Eklemleri garip bir şekilde isteksizdi. Kafası uyuşmuş ve sersemlemişti. Ateş sönüyordu. Ocağın önünde görülen alevler sönük bir kırmızıya dönüşürken mağaza gittikçe daha karanlık bir hal aldı. Duvarlardaki rafların kırpışan ve giderek silikleşen gölgeleri, ağır ağır aşağı yukarı hareket ediyormuş gibi görünüyordu. Onlara doğru donuk bir şekilde bakan Aleksey, Madam Anjou’nun dükkanının hâlâ parfüm koktuğunu fark etti. Zayıf ve hafif bir kokuydu, fakat yine de alınıyordu.</p>

    <p class="paragraf">Aleksey’in aklındaki düşünceler karışmış, biçimlerini kaybetmişlerdi. Bir süre tamamen hissiz bir şekilde yeni tıraş olmuş Albay’ın gözden kaybolduğu yere doğru baktı. Çok geçmeden sessizliğin de yardımıyla alt üst olmuş düşünceleri yavaş yavaş aydınlanmaya başladı. En önemli şey bir anda belirginleşti: Petlyura buradaydı. “Peturra, Peturra” diye usulca tekrarladı, Aleksey kendi kendine. Bunu neden yaptığını bilmeyerek gülümsedi. Duvarda asılı duran bir aynaya doğru yürüdü. Aynanın üstü kaliteli bir taftayı andıran toz tabakasıyla kaplanmıştı.</p>

    <p class="paragraf">Kağıtların tamamı yanmıştı, son küçük kızıl alev bir süre daha sağa sola kıvrılarak dans etti. Ardından sobanın derinliklerinde sönüp gitti. Artık içerisi neredeyse tamamen karanlıktı.</p>

    <p class="paragraf">“Petlyura, bu çılgınlık... Gerçek şu ki ülke artık tamamen mahvoldu” diye mırıldandı, Aleksey, alacakaranlık mağazanın içinde. Sonra bir anda aklı başına geldi: “Ben neden burada öylece durup hayal kuruyorum ki? Birazdan burayı da yerle bir etmeye başlamayacaklar mı?”</p>

    <p class="paragraf">Harekete geçti ve tıpkı Malişev’in buradan ayrılmadan önce yaptığı gibi rütbelerini sökmeye başladı. Rütbelerini koparırken iplikler de çıtırdıyordu bu sırada Aleksey tuniğindeki gümüş şeritli dikdörtgeni, paltosundaki yeşil renkli iki dikdörtgeni de kopardı ve onlara baktı. Onları elinde döndürdü, bir anlığına hatıra olarak saklamak için onları cebine koymayı düşündüyse de bunun fazlasıyla tehlikeli olduğuna kanaat getirip, onları yakmaya karar verdi. Malişev bütün kağıtları yakmış olsa da ateş yakmak için gerekli malzeme konusunda bir sıkıntı yoktu. Aleksey yerden koca bir tutam ipek kırpıntı aldı ve onları sobaya atıp tutuşturdu. Bir kez daha duvarlarda ve zeminde ışıklar titreşmeye başladı. Madam Anjou’nun mağazası bir süre daha düzensiz bir şekilde aydınlandı. Gümüş dikdörtgenler alevlerin içinde kıvrıldı, kabarcıklar çıkardı, yanıp kavruldu ve sonunda kül oldu...</p>

    <p class="paragraf">Aleksey’in aklı şimdi de sıradaki acil çözülmesi gereken sorun ile meşguldü -kapı konusunda ne yapacaktı? Sürgüyü kapalı halde mi bırakacaktı yoksa açacak mıydı? Ya Aleksey gibi bir gönüllü daha buraya gelip kilitli bir kapıyla karşılaşır ve sığınacak başka bir yer de bulamazsa? Sürgüyü açtı. O anda aklına başka bir şey geldi: Sivil doktor kimliği. Cebine baktı, sonra bir diğerine, yoktu. Kahretsin, tabii ya. Onu evde bırakmıştı. Ne rezillik. Belki de yolda durdurulacak ve yakalanacaktı. Üzerinde gri renkli askeri bir palto vardı. Eğer onu sorgularlarsa ve bir doktor olduğunu iddia ederse, bunu nasıl ispat edecekti? Kahrolası dikkatsizlik.</p>

    <p class="paragraf">“Acele et” diye fısıldadı içinden bir ses.</p>

    <p class="paragraf">Aleksey artık daha fazla durup düşünmeden hızla Malişev’in çıkıp gittiği arka kapıya doğru ilerledi. Dar kapıdan girip loş bir koridora çıktı ve oradan ilerleyip arka kapıdan bir bahçeye ulaştı.</p>
  </div>
</body>
</html>
