<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-20</title>
  <link href="../Styles/idGeneratedStyles.css" rel="stylesheet" type="text/css" />
</head>

<body>
  <div class="Basic-Text-Frame">
    <p class="anabaslik" id="_idParaDest-21">SONSÖZ</p>

    <p class="paragraf ParaOverride-7"><span class="CharOverride-19">“TURBİNLERİN EVİ”</span></p>

    <p class="paragraf ParaOverride-7"><span class="CharOverride-19">VİKTOR NEKRASOV</span></p>

    <p class="paragraf ParaOverride-18">İlk yayımlanışı</p>

    <p class="paragraf ParaOverride-7"><span class="CharOverride-4">NOVY MIR</span> dergisi, Moskova 1967, Sayı: VIII</p>

    <p class="paragraf ParaOverride-7">132. – 142. sayfalar</p>

    <p class="paragraf ParaOverride-18"><span class="CharOverride-4">...En akıllı duran kimdir?</span></p>

    <p class="paragraf ParaOverride-7"><span class="CharOverride-4">En hızlı giden kim?</span></p>

    <p class="paragraf ParaOverride-7"><span class="CharOverride-4">Mühendis Harbiyeliler!</span></p>

    <p class="paragraf ParaOverride-14">Ve o anda ışıklar sönüyor. Nikolka gitarını çalmayı bırakıyor. “Ne oluyor?” diyor, Aleksey. “Sürekli kesiyorlar. Lena, hayatım, hadi birkaç tane mum getir.” Elena elinde bir mumla geliyor ve çok uzaklarda bir yerlerden silah seslerinin gümbürtüsü duyuluyor. “Bana sanki Svyatoşino tarafından geliyormuş gibi geldi” diyor Nikolka. “Ama bu çok saçma. O kadar yakında olamaz.”</p>

    <p class="paragraf">Nikolka Turbin on yedi buçuk yaşında. Ben de on yedi buçuk yaşındayım. Kuşkusuz omuzlarında onbaşı rütbesi ve kollarında da üç renkli şeritler var. Ben ise Sovyet demiryolu işçileri için sendika okuluna giden bir acemiyim. Fakat ikimiz de on yedi buçuk yaşındayız. Nikolka, Svyatoşino’dan söz ediyor. Kiev’imizin banliyösü olan, bizim yaşadığımız Svyatoşino’dan. Bizim apartmanda da elektrikler kesildi ve biz de uzaktan gelen silah sesleri duyduk...</p>

    <p class="paragraf">Bombardıman sesleri günlerce duyuldu, ara sıra da münferit tüfek ateşi sesleri geliyordu. Geceleri de bir çeşit ikaz gibi tren raylarını vururlardı. İnsanlar gelip gidiyordu. Derken, her yer sakinleşmişken bizi, üniversite binalarının önünde, her zaman askerlerle dolu olan I. Nikolay Parkı’na götürdüler. Artık orada hiç askere rastlayamazsınız, park domino oynayan ihtiyarların uğrak yeri haline geldi, fakat o günlerde parktaki banklarda oturanların hepsi askerdi. Her türden asker görebilirdiniz orada: Almanlar, Petlyura’nın askerleri, sonra 1920’de haki İngiliz üniformaları giyen Polonyalılar. Bir banktan diğerine koşar, Almanlara sorardık: “Wievel ist die Uhr?<span class="dipp"><a class="_idFootnoteLink" href="#footnote-225-23" id="footnote-225-23-backlink">23</a></span>Askerler gülerek bize saatlerini gösterir, şeker verirler ve dizlerine oturturlardı. Onları çok severdik. Ama “beyaz Subay yandaşları” ya da o günlerde söylenen adlarıyla “gönüllüler” ortada yoklardı. General Dragomirov’un karargah olarak kullandığı, Tereşçenkos’un büyük evine çıkan merdivenlerde, iri yarı iki nöbetçi olurdu. Onlara çakıl taşı atardık ama hiç kıpırdamaz, heykel gibi öylece dururlardı...</p>

    <p class="paragraf">General ve emrindekiler oradan ayrıldıktan sonra sıkıcı bir Radyoloji Enstitüsü’ne dönüştürülen, Kuzneçhaya ve Karavayevskaya caddelerinin köşesindeki o evin önünden ne zaman geçsem, hep o hareketsiz nöbetçileri düşünürüm...</p>

    <p class="paragraf">... Elektrikler tekrar geldi. Mumları söndürdük. (Bizim eve de elektrik geldi, ama biz gaz lambalarını söndürdük, mumları değil. Turbinlerin mumları nereden aldıklarını ancak Tanrı bilir –mumlar ağırlıkları kadar altın değerindeydi.) Talberg hâlâ dönmedi. Elena endişeli. Kapı çalınıyor. Soğuktan donmuş haldeki Mişlayevski içeri giriyor. “Paltomu asarken dikkatli ol, Nikolka. Sakın bir yere çarpma. Cebinde bir şişe votka var...”</p>

    <p class="paragraf"><span class="CharOverride-4">Turbinlerin</span> Yaşamı’nı kaç kere izledim, üç, dört, belki de beş kere. Ben büyümüştüm ama Nikolka hâlâ on yedi yaşındaydı. Moskova Sanat Tiyatrosu’nun birinci balkonundaki basamaklarda kambur bir halde dizlerimin üzerinde otururdum. Bunu yaparken hep onunla aynı yaşta olduğumu hissediyordum. Gerçi son izleyişimde, savaştan önce, neredeyse Aleksey ile aynı yaştaydım, ama Aleksey Turbin her zaman bir “yetişkin” gibi, benden çok daha büyükmüş gibi gelirdi.</p>

    <p class="paragraf">Moskova Sanat Tiyatrosu’nun yönetmenlerinden olan Sakhnovski bir yerlerde, <span class="CharOverride-4">Turbinler</span>’in Moskova Sanat Tiyatrosu’ndaki genç kuşaklar için ikinci bir <span class="CharOverride-4">Martı</span> olduğunu yazmıştı. Ben de öyle olduğuna eminim. Elbette bu oradaki oyuncular için geçerliydi, benim için önce acemi, sonra da olgun bir öğrenci olarak <span class="CharOverride-4">Turbinler</span>, bir oyundan çok daha fazlasıydı. Bir aktör olup ona tamamen profesyonel bir açıdan bakmaya başlasam da, <span class="CharOverride-4">Turbinler</span> hâlâ tam olarak sadece bir tiyatro eseri değildi benim için. Büyük bir yetenekle yazılmış ve sahne edebiyatımız için tuhaf bir şekilde eşsiz ve büyüleyici bir oyun olsa da, aynı zamanda diyebilirim ki hayattan bir kesit, yıllar geçtikçe geride kalsa da, her zaman kendimi yakın hissettiğim bir şey.</p>

    <p class="paragraf">Neden? Sonuçta hayatımda bir tane bile “beyaz subay yandaşı” ile tanışmamıştım. (İlk defa Prag’da 1945’te birkaçıyla tanıştım.) Ailem onları hiç mi hiç sevmezdi. (Yaşadığımız apartmanda geçici olarak konaklayan Almanlar, Fransızlar ve –benim en sevdiklerim– iki de yerli tütün ve ayak bezi kokan Kızıl Ordu mensubu vardı, ama hiç “Beyaz” yoktu.) Ailem her zaman sol görüşlüydü, Plehanov’la Lunaçarski ve Nogin gibi Bolşeviklerle arkadaştılar... Bizim evde hiçbir zaman bir Mişlayevski ya da Şervinski olmadı. Fakat bizim aileyle ilgili başka bir durum vardı, çok belirgin bir şekilde “Turbinvari” bir durum. Tam olarak ne olduğunu açıklamak çok zor. Ailenin tek erkeği bendim (annem, büyükannem, teyzem ve ben –yedi yaşında) ve evimizde ne bir gitar, ne de su gibi akan şaraplar vardı. –Bir damla bile yoktu.– Ve Turbinlerle hiçbir ortak noktamız yok gibi görünebilir. Tabii Ose<span class="dipp"><a class="_idFootnoteLink" href="#footnote-225-24" id="footnote-225-24-backlink">24</a></span> komşumuz Alibek’i saymazsak. Ara sıra Kafkas tarzı gümüş şarjör kılıflarını takar bize uğrardı (Şervinski?) ve ben biraz daha büyüyünce sürekli olarak bana okul arkadaşlarımdan herhangi birinin onun kamasını almak isteyip istemeyeceğini sorup dururdu –içmeye de hayli düşkündü. Yine de Turbinlerle bazı ortak yönlerimiz vardı. Bir tür ruh hali miydi? Geçmiş mi? Yoksa eşyalar mı?</p>

    <p class="paragraf">“...eski, kırmızı kadifeyle kaplı mobilyalar... Yıpranmış halılar... Bronz lamba ve abajuru. Nataşa Rostov’lar, Yüzbaşının Kızları, altın kaplamalı fincanlar, gümüşler, portreler ve örtülerle gizemli bir şekilde bayat çikolata kokan birinci sınıf kitaplıklar...”</p>

    <p class="paragraf">Sözün kısası, Turbinler kesinlikle sonsuza dek hayatımın bir parçası haline geldiler. Önce Moskova Sanat Tiyatrosu’ndaki oyunla, sonra da <span class="CharOverride-4">Beyaz Muhafız</span> adlı romanla. Oyundan bir ya da iki yıl önce yazılmış, fakat bin dokuz yüz otuzlu yılların başlarına kadar karşıma çıkmamıştı. Ve bu gecikme aramızdaki dostluğu güçlendirmişti. Bulgakov’un, oyunda “öldürttüğü” Aleksey’i yeniden “diriltmiş” olması beni çok mutlu etmişti –tabii oyun romandan sonraydı, ama ben romanı, oyundan daha sonra okumuştum. Kitap daha kapsamlıydı, yeni karakterler vardı: Albay Malişev, kahraman Nai-Turs, gizemli Julia, ev sahibi Vasilisa ve sıska, kıskanç karısı Wanda. Moskova Sanat Tiyatrosu sahnesinde konforlu, sıcak bir ev vardı. İçinde yaşayan insanlar kadar güzeldi, Lariosik’i gözyaşlarına boğan krem rengi perdeler vardı, fakat roman o “güzel, mutlu Rus şehirlerinin anası olan şehir” hayatını yeniden yaratıyordu: “İkinci devrimin yılı olan 1918 yılında, karlarla kaplı, gizemli ve rahatsız edici” şehri.</p>

    <p class="paragraf">Bütün bunlar biz Kievliler için özellikle kıymetliydi. Bulgakov’dan önce, Rus edebiyatı bir şekilde Kiev’i gözden kaçırmıştı –elbette Kuprin’i yok sayamayız ama o savaşın çok öncesiydi. <span class="CharOverride-4">Beyaz Muhafız</span>’da ise her şey çok yakındaydı. –tanıdık caddeler, kavşaklar. Elinde aydınlatılmış beyaz haçını tutan Aziz Vladimir (ne yazık ki o haçın aydınlatıldığı zamanları hatırlayamayacak kadar küçüktüm o zamanlar), çok çok uzaklardan görülebilirmiş ve özellikle de yaz aylarında, o yoğun karanlık siste, söğüt ağaçlarının ve nehrin o dolambaçlı kıvrımlarının arasında, sandalcılar ışığı sayesinde onu görür, şehre ve şehrin rıhtımlarına giden yolu ondan yararlanarak bulurlarmış.</p>

    <p class="paragraf">Başkaları ne hisseder bilmiyorum ama benim için bir kitabın nerede geçtiği her zaman çok önemli olmuştur. Bana göre Raskolnikov ve tefeci kadının –tam olarak– nerede yaşadıklarını, Vereasev’in <span class="CharOverride-4">Çıkmaz Sokakta</span> adlı romanının kahramanlarının nerede yaşadığını, Koktebel’deki kiremit çatılı ve yeşil panjurlu, küçük beyaz evlerin nerede olduğunu bilmek gerekir. Önceleri hayal kırıklığına uğramıştım, (çünkü buna çok alışık bir şekilde büyümüştüm) ama sonra Rostovların gerçekte Povarskaya Caddesi’nde, şu anda Yazarlar Birliği’ne ev sahipliği yapan o binada yaşamadıklarını öğrendiğimde çok sevinmiştim. (Nataşa binanın şu anda personel işleri ya da muhasebe bölümü ya da onun gibi bir amaçla kullanılan kanadında yaşıyordu...) Ama her zaman kitaplardaki kahramanların nerede yaşadıklarını merak ettim, yazarların değil. Onlar benim için her zaman onları yaratan yazardan (muhtemelen şu anda biraz daha az) daha önemli olmuştu. Bugüne kadar Rastignac, Balzac’tan daha canlı gelmiştir bana, tıpkı Dartanyan’ın (baba) Dumas’dan daha önemli geldiği gibi.</p>

    <p class="paragraf">Peki, ya Turbinler? Nerede yaşıyorlardı? Bu seneye kadar (tam olarak <span class="CharOverride-4">Beyaz Muhafız’</span>ı otuz yıl sonra ikinci kez okuduğum Nisan ayına kadar) tek hatırladığım Aziz Aleksey Tepesi’nde yaşadıklarıydı. Kiev’de öyle bir cadde yok, ama Aziz Andrey Tepesi diye bir yer var. Romanın yazarı Bulgakov, sadece kendisinin bildiği bir nedenle, Kiev’deki diğer bütün caddelerin ve parkların orijinal isimlerini korurken, Turbinlerle en yakından bağlantılı iki caddenin adını değiştirmişti: Aziz Andrey’i Aziz Aleksey, Malo-Podvalnaya (Julia’nın yaralanan Aleksey’i kurtardığı cadde) Caddesi’ni de Malo-Provalnaya yapmıştı. Bunu yapma nedeni gizemini koruyor, ama yine de Turbinlerin Aziz Andrey Tepesi’nde yaşadıkları çıkarımını yapmak çok da zor değil. Ayrıca tepenin yamacında, birinci katında ev sahipleri Vasilisa’nın yaşadığı iki katlı bir evde yaşadıklarını hatırlıyordum. Bütün hatırladıklarım bu kadardı.</p>

    <p class="paragraf">Aziz Andrey Tepesi, şehirdeki en “Kievvari” caddedir. Son derece dik, Arnavut kaldırımı taşlarla döşeli, (böylesini bugünlerde başka nerede bulabilirsiniz?) büyük bir “S” harfi gibi kıvrımlıdır ve Eski Kiev’den aşağı bölüme, Podol’a doğru uzanır. Yukarısında Aziz Andrey Kilisesi –Rastrelli tarafından on sekizinci yüzyılda inşa edilmiş– aşağısında ise Konrtaktovaya Meydanı (eskiden bahar mevsiminde burada kurulan “Kontrakti” adındaki panayırın adı. Suda yumuşatılmış elmaları, taze pişmiş ince bisküvileri ve kalabalığı hâlâ hatırlıyorum) bulunur. Cadde boyunca küçük, şirin evler uzanır. Sadece bir-iki tane apartman vardır. Bunların bir tanesini çocukluğumdan hatırlıyorum. Ona “Aslan Yürekli Rişar’ın Kalesi” derdik. Kiev tuğlasıyla inşa edilmiş, yedi katlı, neo-Gotik bir yapıydı. Bir köşesinde sivri uçlu bir kulesi vardı. Şehirde, uzaktaki birçok yerden görülebiliyordu. İnsanı sıkıntıya sokacak kadar alçak araba girişinin altından geçerseniz kendinizi küçük, taş plaka döşeli, çocukken bizim nefes kesici bulduğumuz bir avluda bulursunuz. Ortaçağ’dan fırlamış bir yerdir burası. Tonozlu Gotik kemerler, payandalı duvarlar, duvarların içine gömülmüş taş merdivenler, dökme demirden asma yürüyüş yolları, kocaman balkonlar, korkuluklu pencere etekleri... Bütün bunların tek eksiği, kargılarını köşeye yaslamış, ters çevirdikleri varillerin üzerinde barbut oynayan nöbetçilerdir. Ama hepsi bu kadar da değil. Taştan yapılmış korkuluklu merdivene çıkarsanız bir tepebaşına gelirsiniz. Akasya ağaçlarıyla kaplı bir yerdir burası. Buradan Podol, Dinyeper ve onun ardındaki kırsal bölgenin manzarası o kadar şahanedir ki buraya ilk kez getirdiğiniz birini tekrar aşağı indirmekte çok zorlanırsınız. Ve aşağıda, bu dik tepenin yamacında kümelenmiş düzinelerce küçük ev, içlerinde kulübeler, güvercinlikler ve çamaşır ipleri olan minik bahçeler vardır. Kiev’deki sanatçıların nesi var bilmiyorum. Eğer onlardan biri olsaydım bütün zamanımı bu tepede geçirirdim...</p>

    <p class="paragraf">İşte Aziz Andrey Tepesi böyle bir yer. Ve hiç değişmedi. Cadde üzerinde bir tane bile yeni ev yok. O koca Arnavut kaldırımı taşları hâlâ yerli yerinde duruyor. Yabani akasya ağaçlarının ve az sayıdaki Amerikan akçaağaçlarının dalları caddeye doğru sarkıyor. Bundan on, yirmi, otuz yıl önce de aynen böyleydi, 1918 kışında, şehir “yirminci yüzyılda bir daha tekrar etmesi pek olası görünmeyen doğa dışı, garip bir hayat” yaşarken de böyleydi.</p>

    <p class="paragraf">Turbinler Aziz Andrey Tepesi’nde mi yaşamışlardı? Bunu tam olarak bilmiyorum ama Turbinlerin, Aslan Yürekli Rişar’ın Kalesi’nin bitişiğindeki evde yaşadıklarına önce kendim ikna oldum, daha sonra da o tepebaşına götürdüğüm dostlarımı buna ikna etmeye başladım. Bu evin bir verandası, çok hoş bir bahçe kapısı, yüksek bir çiti, küçük bir bahçesi ve o bahçede de kıvrımlı akçaağaçlardan bir tanesi vardı. Mutlaka burada yaşamış olmalıydılar! Ben burada yaşadıklarına inanıyordum.</p>

    <p class="paragraf">Ama sonradan anlaşıldı ki ben feci şekilde yanılıyormuşum.</p>

    <p class="paragraf">En ilginç kısım şimdi başlıyor. Şu ana kadar yazdıklarım, bu durumda, sadece önsöz oluyor: Şimdi düzgün bir şekilde hikâyeye geçiyorum.</p>

    <p class="paragraf">Yıl 1965’ti.</p>

    <p class="paragraf">Bulgakov’un <span class="CharOverride-4">Teatral Bir Roman</span> adlı kitabı ilk defa yayınlandığında ve ondan bir yıl sonra da <span class="CharOverride-4">Usta ve Margarita</span> kitap raflarında yerini aldığında, yaşadığımız hazzı tarif edemem. Yazarın ölümünden yirmi beş yıl sonra Bulgakov’un şimdiye kadar bilinmeyen sözcükleriyle ilk defa karşılaşıyorduk. Çok şaşırmış ve çok mutlu olmuştuk. Burada bunlarla ilgili detaya girmeyeceğim, çünkü yeri değil. Ama <span class="CharOverride-4">Beyaz Muhafız’</span>ı yeniden görmek de en az diğerleri kadar sevindirmişti beni. Sanki o kırk yıl hiç geçmemiş gibi, içindeki hiçbir şey özelliğini kaybetmemiş, hiçbir şekilde eskimemişti. Kitabı elimden bırakamıyordum ve bunu yapmak için kendimi zorlamam gerekti. Çünkü bu keyfi daha uzun süre yaşamak istiyordum. Gözlerimizin önünde bir mucize gerçekleşiyordu, edebiyat dünyasında son derece ender yaşanan bir olaydı, bu ve hiçbir surette öyle her yazarın başarabileceği bir şey değildi. Bir kitap yeniden doğmuştu.</p>

    <p class="paragraf"><span class="CharOverride-4">Turbinlerin Yaşamı</span> hikâyesinin dramatize edilmiş versiyonu bu etkiyi yaratamadı. Hiç kimse Stanislavski Tiyatrosu’nun savaş sonrası uyanış prodüksiyonunu heyecanlı bulmamıştı. Bunun sebebi belki de Khmelyov, Dobronravov ve Kudryavtsev (bunlardan hiçbirinin hayatta olmadığı düşünülürse) gibi aktörlerden sonra, ilk oyunda Lariosik, o zaman genç ve zayıf olan Yanşin tarafından oynandıktan sonra, Tarasova ve Yelanskaya’dan sonra, bu oyunu yeni bir söz söyleyecek şekilde yeniden diriltmenin, fazlasıyla zor olmasındandı. Bunun nedeni belki de bütün sanat eserlerinin kopyalanamıyor olması, orijinal bir şey yaratmanın da hiç kolay olmamasıdır. Moskova Sanat Tiyatrosu’nun yeni prodüksiyonunu heyecanla bekliyorum (aynı zamanda umutla da bekliyorum ama umuttan çok heyecan duyuyorum). Gidip izlesem mi acaba? Bilmiyorum. Korkuyorum. O kadar korkuyorum ki: Gençlik anıları, kıyaslamalar, paralellikler... Evet, Turbinler için korkuyorum, oyun için korkuyorum.</p>

    <p class="paragraf">Yeniden yayınlanan roman ise bütün şüphelerimi giderdi. İlk okuduğum zamanki kadar taze ve canlı –ne bir kırışıklık, ne de beyazlayan bir saç. Hayatta kalmış ve başarılı olmuş.</p>

    <p class="paragraf">Fakat ben kendimi kaptırmaya başlıyorum. Topoğrafyamıza geri dönelim: Turbinler nerede yaşıyordu?</p>

    <p class="paragraf">Yazarın bunu bir sır gibi saklamadığı biliniyor. Tam adres verilmiş, tam olarak kitabın ikinci sayfasında: Aziz Aleksey Tepesi, No. 13 (Aziz Aleksey, Aziz Andrey oluyor). “Annelerinin ölümünden uzun yıllar önce Elena, evin en büyük çocuğu Aleksey ve en küçük kardeş Nikolka, Aziz Aleksey Tepesi, 13 numaradaki evin yemek odasında yanan seramik sobanın sıcaklığında büyümüşlerdi.” Açık ve net. Bunu nasıl hatırlayamamıştım? Bir şekilde aklımdan çıkmıştı.</p>

    <p class="paragraf">O halde Aziz Andrey Tepesi, 13 numaraya gidelim.</p>

    <p class="paragraf">Komik olan şuydu ki her ne kadar çektiğim sırada bir önemi ya da Rus edebiyatındaki yeri hakkında hiçbir malumatım olmasa da, elimde o evin bir fotoğrafı olduğunun ortaya çıkmasıydı. Kiev’in o küçük köşesine karşı bir sıcaklık duyuyordum (Eskiden fotoğrafçılığa meraklıydım ve Kiev’in belli başlı yerlerine özel bir düşkünlüğüm vardı) ve fotoğrafı çekerken bulunduğum nokta, Kiev’deki birçok tepeden birisi, çok iyi seçilmiş bir yerdi. Aziz Andrey Kilisesi, Aslan Yürekli Rişar’ın Kalesi, tepe, bahçeler, fonda Dinyeper ve altında, Aziz Andrey Tepesi’nin dik kıvrımı ve ortada Turbinlerin evi. Az önce sözünü ettiğim o tepeden, 13 numaralı evin arka bahçesi açıkça görülebiliyordu. Güvercinliği ve minik balkonu ile çok güzeldi –arkadaşlarıma Kiev’in güzelliğini ve büyüleyiciliğini gösterirken, yüzlerce defa bu evi de işaret etmiş olmalıyım.</p>

    <p class="paragraf">Ve tabii ki o evi de ziyaret etmiştim. Aslına bakarsanız iki defa olmuştu bu. İlkinde oradan geçerken birkaç dakikalığına, havayı kontrol etmek ya da doğru ev olup olmadığına bakmak için gitmiştim. İkinci seferdeyse daha uzun bir süre kalmıştım. Romanda ev net bir şekilde tarif ediliyor: “13 numara, ilginç bir binaydı. Turbinlerin dairesi cadde tarafından ikinci kattaydı fakat evin arkasındaki tepe öyle dikti ki dairenin arka kapısı tepenin yamacına kök salmış ağaçların dallarının sarktığı ve sallanırken binaya çarpıp durduğu, meyilli küçük arka bahçeye açılıyordu. Arka bahçe karla dolmuş bir haldeydi ve tepe de devasa bir şeker tepesi olacak kadar karla kaplanmıştı. Evin üstünde Beyaz General’in kalpağı gibi bir başlık vardı. Turbinlerin penceresinden gelen ışık parlak ve neşeli bir şekilde ışıldarken aşağıdaki katta ise (cadde tarafından birinci kat, arka taraftan ise Turbinlerin verandasının altındaki bodrum) bir mühendis, bir korkak ve bir burjuva olan Vasili Lisoviç küçük, titrek sarı lambasını yakmıştı.”</p>

    <p class="paragraf">O günden bugüne hiçbir şey değişmemişti. Ev, bahçe, kulübeler, veranda ve verandanın altındaki, Vasilisa’nın dairesinin arka kapısına giden merdivenler –Vasili İvanoviç Lisoviç. Cadde tarafından birinci kat, bahçe tarafından ise bodrum kat. Sadece arka bahçe değişmişti –bahçenin tamamına kulübeler inşa edilmişti.</p>

    <p class="paragraf">Daha önce de belirttiğim gibi ilk ziyaretim kısa süreliydi. Yanımda annem ve bir arkadaşım vardı. Arabayla gelmiştik ve zamanımız kısıtlıydı. Arka bahçeye girerek, utana sıkıla iki kanatlı kapının sol tarafındaki zili çaldım ve kapıyı açan sarı saçlı, orta yaşlı hanıma burada daha önce Turbin adında birilerinin yaşayıp yaşamadıklarını sordum. Ya da Bulgakov adında birilerinin.</p>

    <p class="paragraf">Kadın şaşkın şaşkın yüzüme baktı ve evet dedi. Bir zamanlar burada yaşamışlar. Bu çok uzun zaman önceymiş. Peki, ben neden soruyormuşum onları? Bulgakov’un ünlü bir Rus yazar olduğunu ve bütün bunların onunla ilgili olduğunu söyledim...</p>

    <p class="paragraf">Yüzündeki şaşkınlığın derecesi daha da arttı.</p>

    <p class="paragraf">“Ne? Mişka Bulgakov ünlü bir yazar mıymış? O beceriksiz zührevi hastalıklar uzmanı mı ünlü bir Rus yazarıymış?”</p>

    <p class="paragraf">Bunu duyunca utancımdan dilimi yuttum. Kadının, o beceriksiz doktorun bir yazar olduğuna şaşırmadığını (bunu biliyordu), onu şaşırtan şeyin ünlü olması olduğunun farkına daha sonra vardım...</p>

    <p class="paragraf">Fakat bu oraya ikinci gidişimde oldu. Bu defa iki kişi gitmiştik ve istediğimiz kadar zamanımız vardı.</p>

    <p class="paragraf">Zili çaldığımızda, evin derinliklerinden genç bir kızın sesi duyuldu:</p>

    <p class="paragraf">“Anne, iki adam geldi...”</p>

    <p class="paragraf">Annesi –o orta yaşlı sarışın kadın– göründü ve bir anlık hatırlama ve değerlendirmenin ardından (nedense beni hemen tanıyamamıştı) nazik bir şekilde konuştu:</p>

    <p class="paragraf">“Lütfen içeri gelin. Buyurun, misafir odasına geçelim. Burası onların misafir odasıydı. İşte yemek odası da şurası. Gördüğünüz gibi araya bir bölme yapmak zorunda kaldık...”</p>

    <p class="paragraf">Tavandaki alçı kalıplarına bakılırsa, eski yemek odası oldukça büyük ve konforluymuş. Şimdi bu oda hem koridor, hem de mutfak işlevi görüyordu. Ayırıcı duvarın sağında güzel bir gazlı soba duruyordu.</p>

    <p class="paragraf">Misafir odasına gittik. Evin hanımı bize oturacak bir yer gösterdikten sonra müsaademizi isteyerek ev işlerine geri döndü –uzun bir ütü masasının üzerinde, yavaş yavaş tülleri ütülüyordu.</p>

    <p class="paragraf">Misafir odası Turbinlerin ya da Bulgakov’un tarzının tamamen dışında döşenmişti. Cadde tarafındaki ve tepenin uzak ucunda çimenlerin yeni yeni çıkmaya başladığı yere doğru bakan pencerede yere kadar uzanan perdeler asılıydı. Pencerenin önünde de çiçekler vardı –küçük saksılar içinde bir sürü leylak. Odanın geri kalanı da –bugünlerde Kiev’deki bütün evler gibi– ellilerin başlarında Lvov fabrikasında üretilen ve buralarda “Bozhenko” olarak bilinen “modern” mobilyalarla döşenmişti. (Bir iç savaş kahramanı ve partizan Lider Şçors’un silah arkadaşı Bozhenko’nun adı ne yazık ki bugünlerde çoğu Kievlinin zihninde bu fabrikada üretilen alelade mobilyalarla ilişkilendiriliyor.) Duvarda siyah bir lake üzerinde ne olduğu belirsiz bir Japon motifi işlenmiş bir tablo (balıkçıl mı acaba?) ve kapı girişinde de ceviz görünümlü bir piyano duruyordu.</p>

    <p class="paragraf">Oturduk. Sarışın hanım bize ne öğrenmek istediğimizi sordu. Biz de bu evde Mikhail Afanasiyeviç Bulgakov’un hayatıyla bağlantısı olan her şeyin ilgi alanımıza girdiğini söyledik.</p>

    <p class="paragraf">İlk olarak, büfede bir şey aramak için oraya gelen sessiz koca, sonra geldikleri hızda yine koşarak uzaklaşan (“Hadi gidin bakayım, sizin için bir şey yok burada.”) iki torunla bölünen sohbetimiz esnasında Bulgakov ailesinin oldukça geniş olduğunu öğrendik. Devrimden bir süre sonra ölen baba, bir teoloji profesörüymüş. Anne, son derece titiz ve düzenli bir kadınmış. Çocuklar da yedi taneymiş. Üç erkek kardeşin en büyüğü Mikhail’miş. Dört tane de kız kardeşi varmış. Bu evde yirmi yıldan fazla yaşamış ve 1920 yılında buradan ayrılmışlar. Daha sonra Mikhail de dahil olmak üzere hiçbiri bir daha buraya geri dönmemiş.</p>

    <p class="paragraf">Katı kurallara bağlı, ataerkil bir aileymiş. Babalarının ölümü her şeyi değiştirmiş. Anladığımız kadarıyla, anne başka bir yere taşınmış; “Caddenin yukarısında, Aziz Andrey Kilisesi’nin karşısında, daha önce bir doktorun yaşadığı bir evmiş bu. Yaşlı doktor Alma-Ata’da ölmüş” ve ondan sonra evde dağınıklık ve kargaşa hüküm başlamış.</p>

    <p class="paragraf">“Gürültücü ve neşelilermiş. Ve ev sürekli insan doluymuş. Şarkı söyler, içki içer, hep bir ağızdan konuşur ve sonra birbirlerini bağırarak susturmaya çalışırlarmış... En neşeli olanları ise Mişa’nın ikinci kız kardeşiymiş. Kızların büyük olanı daha sessiz ve ciddiymiş, bir subayla evlenmiş. Soyadı Kraube gibi bir şeymiş –kocası Alman asıllıymış.” (Ah, biz Talberg’dir diye düşünmüştük...) “Devrimden sonra sürgün edilmişler ve hiçbiri artık hayatta değilmiş ama kızların ikincisi, Varya, pek hareketli bir kızmış; güzel şarkı söyler, gitar çalarmış... Ve ne zaman evdeki gürültü dayanılmaz hale gelse bir sandalyenin üzerine çıkar ve sobanın üstüne ‘Sessizlik!’ yazarmış.”</p>

    <p class="paragraf">“Bu sobanın üstüne mi?” Bir anda dönüp köşeye baktık, istem dışı olarak oraya daha önce yazılmış yazıları hatırladık, özellikle de Nikolka’nın yazdığı son yazıyı:</p>

    <p class="paragraf">“Bu sobanın üzerine saçma sapan şeyler yazmayı yasaklıyorum. Bunu yapan bütün yoldaşlar suçlu bulunacak, vurulacak ve vatandaşlık haklarından mahrum edilecektir.</p>

    <p class="paragraf">İmza: Abraham Goldblatt.</p>

    <p class="paragraf">Kızların, Erkeklerin ve Kadınların Terzisi.</p>

    <p class="paragraf">Podol Bölgesi Komitesi Komiseri.</p>

    <p class="paragraf">30 Ocak 1918.”</p>

    <p class="paragraf"></p>

    <p class="bos">“Hayır” dedi, kadın. “Yemek odasındaki sobanın üzerine. Gideceğiniz zaman gösteririm.”</p>

    <p class="paragraf">Günün geri kalanında bize Mişa’dan söz etti. Hikâye, bir şekilde dişlerinden başladı. Çok güçlü dişleri varmış (“Evet, evet” diye ekledi, köşedeki sandalyede oturan kocası. “Dişleri çok kuvvetliydi.”) Mişa, uzun boylu, sarışın biriymiş. Parlak mavi gözleri varmış. Saçlarını hep arkaya yatırırmış. (Böyle diyerek kocasının kafasını gösteriyor) Ve çok hızlı yürürmüş. Hayır, arkadaş değillermiş, o epeyce büyükmüş, en az yirmi yaş kadar. Ev sahibemiz, Bulgakovların en küçük kızları, Lyolya ile arkadaşmış. Ama Mişa’yı çok iyi hatırlıyormuş. Alaycı, ironik ve iğneleyici bir karakteri varmış. Bir bütün olarak geçinilmesi zor bir insanmış. Bir gün ortada hiçbir neden yokken ev sahibemizin babasını bile aşağılamış.</p>

    <p class="paragraf">“Mişa’nın muayene odası şuradaydı.” Sarışın kadın karşısındaki duvarı işaret etti. “Frengili hastalarına orada bakardı. Tabii bildiğiniz gibi daha sonra zührevi hastalıklar üzerine uzmanlığa devam etti. Nedense muayene odasındaki musluklar hep akardı. Lavabosu da hep taşardı. Oradan da yere akar, o su da bizim kafamıza damlardı...”</p>

    <p class="paragraf">Arkadaşımla bir an birbirimize baktık.</p>

    <p class="paragraf">“O zamanlar siz birinci katta mı oturuyordunuz?”</p>

    <p class="paragraf">“Evet. Ve o su hep kafamıza damlardı. Bir gün tavan artık çökecek hale geldi. Çok düzgün ve iyi eğitimli bir adam olan babam da –sonuçta evin sahibiydi, daireyi bizden kiralamışlardı...” (arkadaşımla bir kez daha bakıştık) “...yukarı çıktı ve onunla konuştu: ‘Bak, Mişa, şu lavabo konusunda bir şeyler yapmalısın, aşağıyı sel götürüyor...’ Ve Mişa ona o kadar kaba karşılık verdi ki… Çok kabaydı...”</p>

    <p class="paragraf">Fakat Mişa’nın tam olarak ne söylediğini öğrenemedik. Çünkü o anda konuşmamız sarışın hanımın, koridordan altın rengi saçlarını toplayarak bize doğru gelen kızı tarafından bölündü:</p>

    <p class="paragraf">“Bu kadar ayrıntıya ne gerek var, anne?”</p>

    <p class="paragraf">Annesi, her ne kadar bu ayrıntılarda yanlış bir taraf görmediğini söylemiş olsa da utanmış görünüyordu. Aslında bunlar Mişa’nın karakterinin örneklenmesiydi ve arkadaşımla üçüncü defa bakıştık.</p>

    <p class="paragraf">“Demek birinci katta oturuyordunuz. Arka kapınız da bodrum seviyesinde miydi?”</p>

    <p class="paragraf">“Evet, bu yüzden su üzerimize damlıyordu zaten.”</p>

    <p class="paragraf">Son derece açıktı: Birinci kat, ev sahibi... Çok netti. Karşımızdaki kişi, Turbinlerin ev sahibinin, Vasili İvanoviç Lisoviç’in, nam-ı diğer Vasilisa’nın kızıydı.</p>

    <p class="paragraf">Ev sahibemizin yaptığı ayrıntılı fakat Mikhail Bulgakov hakkında pek de sevimli olmayan şeylerden bahsettiği analiz aklımıza şu soruyu getirdi: Acaba <span class="CharOverride-4">Beyaz Muhafız</span>’ı okumuş muydu? Bu romandan yola çıkılmış <span class="CharOverride-4">Turbinlerin Yaşamı</span> adlı oyunu Moskova Sanat Tiyatrosu, savaştan hemen önce turne kapsamında Kiev’de oynadığında izlediği kesindi. (En azından oğlu izlemiştir: Bilet bulmak imkansızdı, fakat Bulgakovların yaşadığı evin sahibinin torunu olduğunu söyler söylemez ona hemen bir bilet vermişlerdir) Kısacası oyunu bildiğini varsaydık, ama asıl önemli nokta şuydu: Vasilisa, yani kadının babası oyunda yoktu, adı bile geçmiyordu. Ama romanda vardı. Vasilisa romanı okumuş olabilirdi, ama çocuklarının da okumasını istemesi pek ihtimal dahilinde değildi...</p>

    <p class="paragraf">“Bundan kaçış yok” dedi, ev sahibemiz, hüzünlü bir gülümsemeyle tülleri katlarken, “Biz ve Bulgakovlar, Montagueler ile Capuletler gibiyiz... Yani bizler...”</p>

    <p class="paragraf">Daha sonra belli oldu ki Bulgakov’a karşı sadece kiracı olarak değil, aynı zamanda yazar olarak da bir garezi vardı. Bu ya yirmili yılların sonunda ya da otuzların başlarında, hükümet herkesin elindeki altınlara el koymak istediği zaman olmuştu. Caddenin karşısında yaşayan komşularından biri, bir roman ya da onun gibi bir şeyde Mişa’nın para biriktiren bir ev sahibinden söz ettiğini hatırlamıştı. Eğer bu doğruysa... Öyle bir birikim yoktu, ama yine de bu hikâyenin, ev sahibemizin babası için tatsız sonuçları olmuştu. Mişa neden kimliğini bu kadar açık belirtme ihtiyacı hissetmişti?</p>

    <p class="paragraf">Arkadaşımla ikimiz de farkında olmadan pencereden dışarı baktık. Neredeydi o ağaç? Petlyura yandaşı haydudun Vasilisa’nın mal varlığını duvardaki bir oyuğa saklama çabalarını gözlediği o akasya ağacı neredeydi? Fakat ağacı bulamadık, ne o gün, ne de daha sonra. Sonuçta üzerinden kırk yıl geçmişti. Diğer taraftan, 13 ve 11 numaralı binaların arasındaki, Nikolka’nın teneke bir bisküvi kutusuna koyduğu tabanca, subay apoleti ve Çareviç Aleksey resmini sakladığı o boşluğu bulduk. Hatta avludaki tahtalar bile kırıktı, sanki hırsızlar o boşluğa daha dün tırmanmış gibiydi.</p>

    <p class="paragraf">Bugün mü? Dün mü? Önceki gün mü? Birdenbire her şey karıştı, allak bullak oldu, yerleri değişti...</p>

    <p class="paragraf">Şu anda oturmakta olduğumuz, tepe manzarası o zamandan beri (gölgesi oturma odasına vuran akasya ağacı dışında) değişmemiş, cadde tarafında üç tane penceresi olan bu odada, uzun boylu, mavi gözlü bir adam yaşadı. Alaycı ve iğneleyici biriydi. Hızlı yürüyen, saçlarını arkaya doğru tarayan bu adam, Moskova’ya gitti ve bir daha geri dönmedi... O günlerde pembemsi duvar kağıtlarıyla kaplı ve pencerelerinde krem rengi perdeler asılı olan bu odada, yıllar yıllar önce, buz gibi soğuk bir Aralık gecesi üç subay, bir harbiyeli ve karısı tarafından terk edilmiş şapşal bir genç birlikte kağıt oynarken, bitişikteki odada tifüs yüzünden sayıklayan bir adam yatıyor, aynı anda aşağıda, birinci katta Petlyura yandaşı bir çete ev sahibini soyuyordu. Bunun hemen sonrasında ise zavallı adam koşarak üst kata çıkıp orada bayılacak ve buradakiler yüzüne soğuk su çarpacaklardı...</p>

    <p class="paragraf">Bu ev, bu oda bir zamanlar Noel’de çam kokusuyla kaplıydı. Parafin-balmumu mumlar çıtırdayarak yanıyor, ortancalar ve güller sütun biçimindeki vazonun içinde, kolalanmış masa örtüsünün üzerinde duruyordu. Üzerinde bronz çobanlar bulunan saat, gavot melodisini çalarken, yemek odasının duvarındaki siyah saatin gongu çalıyordu. <span class="CharOverride-4">Faust</span> operasının notaları kuyruklu piyanonun üzerinde duruyor, insanlar şarap ve votka içiyor, düğün şarkısıyla başlayıp ilahiye geçiyor, oradan da Taras Bulba bıyıklı ev sahibini ve karısını ayaklandıran başka bir şarkı söylüyorlardı: “Neler oluyor? Saat sabahın üçü! Bu sefer bunlardan gerçekten şikayetçi olacağım!”</p>

    <p class="paragraf">Artık hiçbiri burada değildi. Kütüphane, Çar Aleksey Mihailoviç’in giysisinin beyaz kolundaki şahin, ipeksi bir gölün kıyısındaki bir çardaktaki XIV. Louis, yeşil abajurlu bronz lamba, hepsi gitmişti. Özenle yıkanmış soğuk Hollanda seramikleri gaz ocağının üzerinde tıslayan mavi alevlere ve kulplu tencereye hüzünle bakıyorlardı. Birinci katta yaşayan insanlar yukarı taşınmışlardı. Vasilisa da muhtemelen ölmüştü. (Utancımızdan onun hakkında soru soramadık.) Vasilisa’nın altın saçlı torunu Nikolka’nın odasında yaşıyordu. (Ev sahibemizin verdiği bilgiye göre yirmi altı metrekare.)</p>

    <p class="paragraf">Peki, ya Nikolka?</p>

    <p class="paragraf">Evet, Mişa’nın iki erkek kardeşi vardı. Nikolay ve Vanya. Nikolay iki kardeşten büyük olanıydı. Sessiz ve ciddi biriydi. Aralarında en ağırbaşlı olan oydu. Bu yıl, profesörlük yaptığı Paris’te öldü. Bir Rus göçmen için Paris’te profesör olmak önemli bir şeydir. Çok zeki biriydi ve burada yaşarlarken de en zekilerinin o olduğu söylenirdi. Peki, Vanya? Vanya da Paris’teydi, ama o profesör değildi... Bir balalayka grubunda müzisyen ya da onun gibi bir şeydi. En küçükleri oydu ve muhtemelen hâlâ hayattadır... Kız kardeşlerden ikisi hâlâ yaşıyordu, ikisi de Moskova’daydılar. Bir tanesinin ciddi bir hastalığı vardı. Hâlâ ara sıra diğer kardeşleri, Nadya’yla haberleşiyorlardı. Moskovada’yken gidip onu görmüştü. Kısa süre önce Mişa’nın kütüphanesinin önünde çekilmiş bir resmi gazetelere çıkmıştı. Kütüphanesi hâlâ yerli yerindeydi. Ama Mişa ölmüştü...</p>

    <p class="paragraf">Tam bu anda, ütü yapmakta olan ev sahibemiz durdu ve bize şüpheci gözlerle baktı:</p>

    <p class="paragraf">“Ünlü olduğunu mu söylemiştiniz?”</p>

    <p class="paragraf">“Evet, öyle oldu...”</p>

    <p class="paragraf">Kadın kafa salladı.</p>

    <p class="paragraf">“Kimin aklına gelirdi? Gördüğünüz gibi çok şanssız biriydi... Aslında Nadya, bana bir mektup yazıp kısa süre önce Mişa’nın bir eserinin yayınlandığını ve çok sayıda insan tarafından okunduğunu söylemişti... Ama bu uzun zaman önceydi...”</p>

    <p class="paragraf">Biri kız, biri erkek iki çocuk, bir kere daha koşarak içeri daldılar ve birbirlerini kovaladılar. Aslında dışarı çıkması gereken kocası, büfenin içinde tembelce bir şeyler aradı ve tekrar yerine oturdu. Hâlâ saçlarını tarayan evin kızı, konuşmaya dahil olmayı denedi –annesi neden bize Lancia’dan söz etmemişti? O konuşkan kadın, bir anda konuşmaktan kaçındı –bu öykünün ilgi çekici bir tarafı yoktu. Ev sahibemizin kızı, bizi bu konunun çok ilginç olduğuna ikna etti, en azından ona göre öyleydi. Ama annesi garip bir şekilde inat ediyordu. Öğrendiklerimiz Lancia’nın, eski İmparatorluk Meydanı’ndaki Hotel d’Europe’un sahibi olduğu (bu bilgiyi ev sahibemizin kocasının ikinci ve son konuşmasından öğrendik), Buch’ta, Bulgakov’un villasının karşısında bir villası, bir de serası olduğundan ibaretti... Hepsi bu kadar, dedi, ilginç bir şey yok gördüğünüz gibi. Aslında bu hikâyenin arka planında ilginç bir şeyler <span class="CharOverride-4">olduğunu</span> fark ettik ama kadın, özel bir nedenden ötürü bize Bulgakov’lar, Lancia ve Vasilisa arasındaki üçlü ve karmaşık ilişkiden söz etmek istemedi, biz de ısrar etmedik.</p>

    <p class="paragraf">Her şeyi hesaba katarsak, arkadaşım ve ben beceriksiz birer muhabir olduğumuzu kanıtlamış olduk. Yanımızda bir fotoğraf makinası götürmeyi unutmuştuk. Ben koltukta, arkadaşım da divanın üstünde öylece oturduk, sanki oturduğumuz yerlere bağlanmış gibi diğer odalara gidip bakmadık. Vasilisa’ya neler olduğunu sormayı beceremedik... Ama belki de olması gereken buydu. Neticede biz muhabir falan değildik ve yeterince ilginç şey de öğrendik. Ve evin fotoğraflarını ne zaman istersem çekebilirim -uzun bir süre daha burada olacak nasıl olsa.</p>

    <p class="paragraf">Hepsi bu kadardı.</p>

    <p class="paragraf">Veda edip evden ayrılırken tekrar gelmeye söz verdik. Ama gideceğimizden şüpheliyim.</p>

    <p class="paragraf">Bugün ise tek bir şeyi merak ediyorum: Tepenin yamacındaki o küçük evin sakinleri, neredeyse elli yıl önce orada yaşanmış olaylarla ilgili yazılanları okuyacaklar mıydı?<span class="dipp"><a class="_idFootnoteLink" href="#footnote-225-25" id="footnote-225-25-backlink">25</a></span></p>

    <p class="paragraf">Hem mutlu, hem de üzüntülü bir halde Aziz Andrey Tepesi’nden yukarı doğru çıkarken bazı sonuçlara vardık. Hangi konuda mı? Şey, her konuda. Geçmiş hakkında, bugün hakkında, hiçbir zaman olmayan şeyler hakkında. 1966 yazında, Yalta’da Yermolinski’nin Bulgakov hakkında <span class="CharOverride-4">Teatr</span> adlı bir dergide yayınlanan anılarını okuduk. Trajik olmasa da, oldukça hüzünlüydü. Bulgakov’un gençliğinin geçtiği yerleri yeni keşfediyorduk. Daha, Aleksey’in merdivenlerinde öldüğü (Moskova Sanat Tiyatrosu sahnesinde) Birinci Lise’ye<span class="dipp"><a class="_idFootnoteLink" href="#footnote-225-26" id="footnote-225-26-backlink">26</a></span>,(şu anda Kiev Üniversitesi’nin bir parçası) Teatralnaya Caddesi’ndeki, eskiden Madam Anjou’nun mağazası olan şarküteriye, kapısı her açıldığında zili çalan Le Chic Parisien’e gitmemiz gerekiyordu. Son olarak da Malo-Provalnaya Caddesi’ndeki evi bulmaya çalışacaktık. “Dünyanın en güzel caddesinde” köşeyi döner dönmez hemen orada –eski bir duvar, bir bahçe kapısı, tuğlalı bir yol, bir bahçe kapısı daha, bir tane daha, üzerleri karla kaplanmış leylaklar bulunan bir bahçe. Eski moda bir verandanın önünde asılı bir fener, şamdandaki mumlardan gelen yumuşak ışık, altın rengi apoletleri olan bir adamın portresi, Julia... Julia Aleksandrovna Reiss... Ondan hiçbir iz yoktu. Ev de orada değildi. Malo-Podvalnaya Caddesi ile ilgili kapsamlı bir araştırma yaptım. Bir zamanlar, bir bahçenin sonunda, verandası ve renkli pencereleri ile Bulgakov’un tanımıyla aşağı yukarı uyuşan ahşap bir ev varmış, fakat ortadan kaybolalı uzun bir zaman olmuş. Eskiden o evin olduğu yerde artık çok katlı taş bir bina vardı. Yanında göğe yükselen yüz seksen metrelik televizyon direğiyle o eğri büğrü, küçük caddede son derece yakışıksız duruyordu...</p>

    <p class="paragraf">Aziz Andrey Tepesi’nde yukarı doğru yürürken Bulgakov’un ya da kardeşlerinden herhangi birinin neden buraya geri dönme isteği duymadıklarını merak ettik. Erkek kardeşleri için bunu yapmak elbette zordu; Nikolka ölmüş, Paris’teki bir mezarlığa gömülmüştü, Vanya ise... Acaba onu görmüş, hatta onunla tanışmış olabilir miydim? Bir keresinde Paris’te, Aziz Michel Bulvarı’na yakın bir Rus lokantasındaydım. Adı “Le Votka” idi. Orada müşterilere gerçek votka sunuyorlardı ki bu normal Fransız lokantalarında pek sık görülen bir durum değildi. Yan masada, biraz fazla içmiş birkaç yaşlı müşteri eski Rus şarkıları söylüyorlardı. Lokantanın köşesindeki küçük sahnede ise üzerlerinde mavi ipekten Rus gömlekleri giymiş altı kişilik balalayka grubu, gelen istekler doğrultusunda “Oçi Çyorniye”yi<span class="dipp"><a class="_idFootnoteLink" href="#footnote-225-27" id="footnote-225-27-backlink">27</a></span> defalarca çalmıştı... Onlarla konuşmuştum. Bir tanesi dışında hepsi Rus’tu. Soyadlarını söylememişlerdi, ama hepsi Rusya’ya nasıl geri dönebileceklerini öğrenmek istiyorlardı. Belki de onlardan biri Vanya Bulgakov’du. Benim için ve hepimiz için ise Nikolka Turbin. Şu anda balalaykayla “Oçi Çyorniye”yi çalıyorsa, 1918 yılında da bir harbiyeli olarak gitarla askeri bir marş çalmış olamaz mıydı?</p>

    <p class="paragraf"><span class="CharOverride-4">Beyaz Muhafız</span>’ın devamının yazılmasını ne kadar isterdim! Çocuksu bir merakla sonrasında neler olduğunu öğrenmeye can atıyorum, 1918’den sonra Turbinlerin ve dostlarının başına ne geldi? Sürgün mü edildiler? Nikolka için bu sorunun cevabı açık bir şekilde “evet”ti. Mişlayevski için ne olduğunu bilmiyorum. Peki, ya Şervinski ve Elena? Aleksey? <span class="CharOverride-4">Turbinlerin Yaşamı</span> ile <span class="CharOverride-4">Beyaz Muhafız</span>’ı o mu yazmıştı? Ve 1940’ta, yazarlığının yirmi beş yıl sonra gelen başarısından uzun bir zaman önce ölmüş müydü?</p>

    <p class="paragraf">Bulgakov’u tanımadığım için ne kadar da üzülüyorum. Romanının nasıl, nerede ve ne sebeple ortaya çıktığını öğrenmeyi ne kadar isterdim.</p>

    <p class="paragraf">1923 yılında annesi tifüsten ölmüş. <span class="CharOverride-4">Beyaz Muhafız‘</span>ı yazmaya da 1923 yılında başlamış. Ve roman Turbinlerin annelerinin cenazesiyle başlıyor: “Ailenin direği, taptıkları anneleri artık onlarla değildi.”</p>

    <p class="paragraf">Şu anda <span class="CharOverride-4">Usta ve Margarita</span>’yı yeniden okuyorum ve Latunski’nin evindeki Margarita’nın neden olduğu selin gerçek hayattaki karşılığını şimdi net bir şekilde anlıyorum.</p>

    <p class="paragraf">Ve <span class="CharOverride-4">Teatral Bir Roman</span>’daki Maksudov, <span class="CharOverride-4">Siyah Kar</span>’ı değil, <span class="CharOverride-4">Beyaz Muhafız</span>’ı yazmıştı: “... Akşam vaktiydi, lamba yanıyordu. Püsküllü bir abajuru vardı. Kuyruklu piyanonun üzerinde notalar vardı. Biri <span class="CharOverride-4">Faust</span>’u çalıyordu. Birden <span class="CharOverride-4">Faust</span> durdu ve gitar sesi gelmeye başladı. Kim çalıyordu? İşte geliyor, elinde gitarıyla...”<span class="dipp"><a class="_idFootnoteLink" href="#footnote-225-28" id="footnote-225-28-backlink">28</a></span> Nikolka... Yine Nikolka... <a id="Anchor-2"></a>Selamlar Nikolka, eski dostum, gençlik arkadaşım...</p>

    <p class="paragraf">Gençlik arkadaşım olarak söz ettiğim Nikolka’nın, sadece bir Beyaz subay-harbiyeli olduğu ortaya çıktı. Ama ben ne onu dışlayıp reddedebilirim, ne de ağabeyini. Ne ablasını, ne de ağabeyinin arkadaşlarını...</p>

    <p class="paragraf">O insanlara aşık olmuştum ve onları hâlâ seviyorum. Onları dürüst olduklarından, cesaretlerinden ve içinde bulundukları durumun trajedisinden ötürü seviyorum. Onları, tıpkı Moskova Sanat Tiyatrosu’ndaki oyunu izleyerek seven o yüzbinlerce insan gibi ben de seviyorum.<span class="dipp"><a class="_idFootnoteLink" href="#footnote-225-29" id="footnote-225-29-backlink">29</a></span> O yüzbinlerin arasında Stalin de vardı. Moskova Sanat Tiyatrosu’nun kayıtlarına göre Stalin <span class="CharOverride-4">Turbinlerin Yaşamı</span>’nı en az <span class="CharOverride-4">on beş</span> kere izlemişti! Üstelik kendisi pek de tiyatrosever biri olarak bilinmezdi...</p>

    <p class="paragraf">Turbinlerin evi, 1941 yılında Minsk’teki yangında yerle bir oldu. Ve bundan otuz yıl sonra küllerinden yeniden doğarken, bu defa bir değil, tam üç farklı versiyonu vardı. (Oyun Moskova, Tiflis ve Novosibirsk’te yeniden oynanmaya başladı.) Benim içinse sadece orijinal versiyonu vardı. Sanatçı Ulyanov tarafından tasarlanan set, (bu kadar gerçek bir şey için ne kadar da kötü biz sözcük) artık bir daha geri gelmeyecekti. Tıpkı orijinal kadrodaki, bizleri Bulgakov’un oyunundaki gerçek kahramanlara (belki de kurgusaldılar, yarım –ya da çeyrek kurgusal– Tanrım, yine aynı hatayı yaptım!) Khmelyov, Dobronravov, Kudryavtsev gibi aşık eden aktörler.</p>

    <p class="paragraf">Onları o kadar uzun bir zamandır tanıyorduk ki –tam olarak kırk yıl (bu arada anlatılan olayları canlandıran Moskova Sanat Tiyatrosu prodüksiyonunun son performansının üzerinden de o kadar zaman geçmiş) neden aramızdaki dostluk, geçen bunca yıla rağmen hiç azalmamakla kalmadı (onlar yeni dostlar da edindiler), hatta daha da kuvvetlendi? Yeniden sahneye konan yapımı gördükten sonra, onları neden daha da çok sevdim?</p>

    <p class="paragraf">Önceleri bu soruya net bir cevap bulamıyordum. Şimdi ise biliyorum.</p>

    <p class="paragraf">Turbinleri artık daha çok seviyorum, çünkü beni Bulgakov’la ilk tanıştıranlar onlar oldu.</p>

    <p class="paragraf">Kırk yıl önce, Bulgakov’a karşı ilgim (hem bir yazar, daha az da insan olarak) yarattığı kahramanlardan daha azdı. Ama şimdi, çok daha fazla kahramanıyla tanıştıktan sonra, bazıları şeytan ve cadı olsa da, kafamda 1928 yılına geri dönüyorum, Moskova Sanat Tiyatrosu’nun birinci balkonunda oturuyorum yine ve Aleksey’e, Elena’ya ve Nikolka’ya, hatta Ataman Skoropadski’ye bile teşekkür ediyorum, bana ilk defa şunu söyledikleri için: “Mikhail Afanasiyeviç Bulgakov, oyun yazarı...”</p>

    <p class="paragraf">Bulgakov’un <span class="CharOverride-4">Moliére</span> adlı oyununu hiç izlemedim, ama yazdığı <span class="CharOverride-4">Bay Moliére’in Hayatı</span>’nı okudum. Bulgakov’un hamileri yoktu. Ne Prens Conti’si, ne de Orleans Dükü vardı. Tıpkı Moliére’in, kendisiyle uğraşmak zorunda kalacağı bir sanat yönetmeni olmadığı gibi. Ama ikisi de gerçek bir sanatçının tırmanması gereken o tepenin ne kadar dik olduğunun farkındaydı.</p>

    <p class="paragraf">Bulgakov kariyerinin hem başında, hem de sonunda şöhrete (yanında getirdiği bütün problemlerle birlikte) ulaştı. Ama ben bu konuyu burada bırakacağım. Çünkü başka bir araştırmanın konusu ve ben bu alanda donanımlı değilim.</p>

    <p class="paragraf">Benim konum topoğrafyaydı. “Turbinlerin Evi’ni” keşfettiğim için gururluyum (benden önce başka birinin yapmamış olmasından dolayı da şaşkınım) ve eğer Kiev’e yolunuz düşerse sizleri Aziz Andrey Tepesi’nin dik yokuşundan aşağı inip 13 numaralı eve gitmeye, arka bahçeye bir göz atmaya (sol tarafta, verandanın altındaki basamakları mutlaka görün, Vasilisa’nın güzel sütçü kız Yavdokha’yı görüp karnının karıncalandığı yer) davet ediyorum. Sonra tekrar yukarı doğru yürüyün, Aslan Yürekli Rişar’ın “Ortaçağ” bahçesini geçin, tepebaşına çıkın ve kenarına oturun, isterseniz bir de sigara yakın ve Bulgakov’un, ayrıldıktan sonra bir daha asla geri dönmemiş olsa da, çok sevdiği bu şehrin güzelliğinin tadını çıkarın.</p>

    <div class="_idFootnotes">
      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-23-backlink" id="footnote-225-23">23</a> Almancada “Saat kaç?” anlamında. (ç.n.)</p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-24-backlink" id="footnote-225-24">24</a> Kafkaslar’ın kuzeyinde yaşayan bir halk. (ç.n.)</p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-25-backlink" id="footnote-225-25">25</a> Olaylar mı? Ne olayı? Beyaz Muhafız kurgu bir roman. Peki, ben gayet ciddi ve kendiliğinden yukarıdaki gibi bir cümle yazabiliyorsam, bu nasıl bir kurgu? Yazdıklarımı değiştirmemeye ve bu dipnotu eklemeye karar verdim.</p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-26-backlink" id="footnote-225-26">26</a> Devrim öncesi Rusya’da bir devlet ortaokulu, Prusya Lisesi model alına- rak yapılmıştır ve bildiğimiz ortaokula benzer bir seviyededir.</p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-27-backlink" id="footnote-225-27">27</a> Rus halk şarkılarındandır. Rusçada “kara gözler” anlamına gelmektedir. (ç.n.)</p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-28-backlink" id="footnote-225-28">28</a> Mihail Bulgakov, Siyah Kar: Teatral Bir Roman s. 63.</p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-29-backlink" id="footnote-225-29">29</a> Hesaplamalarıma göre bir milyon kadar insan. 1926 – 1941 yılları arasında oyun 987 defa sahnelendi ve her seferinde en az 1,000 kişi bu oyunu izledi.</p>
      </div>
    </div>
  </div>
</body>
</html>
