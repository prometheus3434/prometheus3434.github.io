<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-11</title>
  <link href="../Styles/idGeneratedStyles.css" rel="stylesheet" type="text/css" />
</head>

<body>
  <div class="Basic-Text-Frame">
    <p class="anabaslik" id="_idParaDest-12">XII</p>

    <p class="paragraf">Aleksey’in küçük odasında, camla kapatılmış verandaya bakan iki pencerenin koyu renkli perdeleri çekilmişti. Odaya alacakaranlık hakimdi. Elena’nın altın gibi parlayan kızıl saçları, yastıpın üzerindeki beyaz bir lekeyi andıran bir diğer ışık kaynağının–Aleksey’in yüzü ve boynu- yansıması ile odadaki ışık kaynağı gibi görünüyordu Prizden gelen kablo, pembe abajurlu ışığın parlayıp geceyi gündüze çevirdiği yerdeki bir koltuğa doğru kıvrılarak uzanıyordu. Aleksey, Elena’ya kapıyı kapatmasını işaret etti.</p>

    <p class="paragraf">“Anyuta’yı kimseye benden söz etmemesi için uyar...”</p>

    <p class="paragraf">“Biliyorum, biliyorum... Sen konuşmamaya çalış, Alyoş<span class="dipp"><a class="_idFootnoteLink" href="#footnote-225-12" id="footnote-225-12-backlink">12</a></span>.”</p>

    <p class="paragraf">“Tamam... Zaten ancak fısıldayabiliyorum… Tanrım, ya kolumu kaybetseydim!”</p>

    <p class="paragraf">“Şimdi, Alyoşa, kıpırdamadan yat ve sessiz ol... O kadının paltosu bir süre bizde kalsa olur mu?”</p>

    <p class="paragraf">“Evet, Nikolka onu kadına geri götürmeye kalkışmasın. Yoksa sokakta başına bir iş gelebilir. Duydun mu? Ne olursa olsun, sakın onun dışarı çıkmasına izin verme, Tanrı aşkına.”</p>

    <p class="paragraf">“Tanrı o kadını kutsasın” dedi, Elena, samimi bir duyarlılıkla. “Bir de dünyada artık iyi insan kalmadığını söylüyorlar...”</p>

    <p class="paragraf">Yaralı Aleksey’in yanaklarında solgun bir kırmızılık belirdi. Gözlerini beyaz, alçak tavana dikti. Sonra Elena’ya dönerek kaşlarını çatıp şöyle dedi:</p>

    <p class="paragraf">“Ah, evet. Bir de şu az önce ortaya çıkan ahmağın kim olduğunu sorabilir miyim?”</p>

    <p class="paragraf">Elena, pembe ışık demetine doğru eğilerek omuz silkti.</p>

    <p class="paragraf">“Bu yaratık senden sadece birkaç dakika önce ön kapımızda belirdi. Sergey’in Zhitomir’deki yeğeni. Hakkında bir şeyler duymuştun. Adı Illaryon Surzhanski... Aile içinde bilinen adıyla, meşhur Lariosik bu.”</p>

    <p class="paragraf">“Eee?</p>

    <p class="paragraf">“Eee’si, elinde bir mektupla çıkageldi. Bazı sıkıntılar olmuş. O kadın seni buraya getirdiğinde anlatmaya yeni başlamıştı.”</p>

    <p class="paragraf">“Bir de kuşu var galiba yanında, Tanrı aşkına.”</p>

    <p class="paragraf">Elena gülerek, fakat gözlerinde korkuyla yatağa doğru eğildi:</p>

    <p class="paragraf">“Kuş hiçbir şey değil! Burada yaşamak istiyor. Ne yapacağımı gerçekten bilmiyorum.”</p>

    <p class="paragraf">“Burada yaşamak mı?”</p>

    <p class="paragraf">“Şey, evet... Sen şimdi konuşma ve kımıldamadan yat, lütfen, Alyoşa. Annesi bir mektup yazmış ve bize yalvarıyor. Kadın ona resmen tapıyor. Hayatımda bu Lariosik kadar sakar bir budala görmemiştim. Buraya gelir gelmez yaptığı ilk şey bütün Çin porselenlerimizi paramparça etmek oldu. Şu mavi renkli yemek takımı vardı ya. Artık ondan geriye sadece iki tane tabak kaldı.”</p>

    <p class="paragraf">“Anladım. Ne desem bilemiyorum şu anda...”</p>

    <p class="paragraf">Uzun bir süre pembe gölgeli odada fısıldayarak birbirleriyle konuştular. Nikolka ve beklenmedik misafirin uzaktaki konuşmaları kapalı kapıların arkasından duyulabiliyordu. Elena ellerini ovuştururken Aleksey’e daha az konuşması için yalvarıyordu. Anyuta mavi yemek takımından geriye kalanları süpürürken yemek odasından tıkırtılar duyuluyordu. Fısıldaya fısıldaya sonunda bir karara vardılar. Şehirdeki hayatın bundan sonraki belirsizliğini ve odalarına el konulması ihtimalini göz önüne alarak, hiç paraları kalmadığını ve Lariosik’in annesinin onlara para göndereceğini de hesaba katarak onun burada kalmasına karar verdiler. Fakat Turbinlerin evinin davranış kurallarına uymasını şart koştular. Kuş ise gözetime alınacaktı. Eğer kuşun evde kalması sıkıntı yaratırsa, kuşun salınması talep edebilirlerdi, fakat sahibi evde kalmaya devam edebilirdi. Paramparça olan yemek takımına gelince… Elena bu konuda doğal olarak şikayette bulunamayacağı ve şikayet etmek son derece avam ve kaba görüleceği için bunu sessizce affetmeye karar verdiler. Lariosik kütüphanede yatabilirdi. Oraya bir somya, bir yatak, bir de sehpa koyabilirlerdi.</p>

    <p class="paragraf">Elena, yemek odasına gitti. Lariosik kederli bir şekilde duruyor, boynunu bükmüş bir süre önce üzerinde on iki adet tabağın üst üste durduğu büfeye doğru bakıyordu. Bulutlanmış mavi gözlerinde derin bir vicdan azabı ifadesi vardı. Nikolka ağzı açık ve gözlerinde yoğun bir merak ifadesiyle Lariosik’i dinliyordu.</p>

    <p class="paragraf">“Zhitomir’de deri bulunmaz” diyordu, Lariosik, şaşkın bir şekilde. “Kısacası hiç kimsede yoktur anlayacağın. En azından benim eskiden giydiğim gibisi. Ayakkabıcılara bir top gönderdim, onlara istedikleri kadar para teklif ettim ama işe yaramadı. Ben de mecburen...”</p>

    <p class="paragraf">Elena’yla göz göze gelen Lariosik’in rengi attı, üzerine bastığı ayağını değiştirdi ve her nedense Elena’nın sabahlığının etek uçlarındaki zümrüt yeşili püsküllere doğru bakarak;</p>

    <p class="paragraf">“Elena Vasiliyevna, birazdan dışarı çıkacağım, bütün mağazalara bakacağım ve bugün bitmeden size yeni bir yemek takımı alacağım. Ne diyeceğimi bilemiyorum. Sizden nasıl özür dileyebilirim? Çin porselenlerinizi mahvettiğim için beni vursanız yeridir. Ben fena halde sakar biriyim” dedi, Nikolka’ya dönerek. “Bir an önce dışarı çıkıp mağazaları dolaşmalıyım” diye devam etti. Yeniden Elena’ya dönmüştü.</p>

    <p class="paragraf">“Lütfen bunu yapmaya kalkışmayın. Zaten isteseniz de yapamazsınız, çünkü hepsi kapalı. Şehirde neler olduğunu bilmiyor musunuz?”</p>

    <p class="paragraf">“Elbette biliyorum!” diye inledi Lariosik. “Sonuçta buraya bir hastane treni ile geldim, telgrafta okumuşsunuzdur.”</p>

    <p class="paragraf">“Ne telgrafı?” diye sordu, Elena. “Bize telgraf falan gelmedi.”</p>

    <p class="paragraf">“Ne?” Lariosik o koca ağzını açtı. “Telgraf <span class="CharOverride-4">gelmedi</span> mi size? Hmm! Şimdi anladım” dedi, Nikolka’ya dönerken. “Beni görünce neden bu kadar şaşırdığını anladım. Ama nasıl olur... Annem altmış üç kelimelik bir telgraf göndermişti.”</p>

    <p class="paragraf">“Fiyuv, altmış üç kelime ha!” dedi, Nikolka, hayretler içinde. “Yazık olmuş. Telgraflar bu günlerde gittikçe yavaşlıyor. Daha doğrusu artık pek iletilmiyor.”</p>

    <p class="paragraf">“Peki, ne olacak?” dedi, Lariosik üzgün bir sesle. “Sizinle kalmama müsaade edecek misiniz?” Çaresizce etrafına bakıyordu. Yüzündeki ifadeden, Turbinlerin evini çok sevdiği ve buradan gitmek istemediği belli oluyordu.</p>

    <p class="paragraf">“Her şey ayarlandı” dedi, Elena. Cana yakın bir ifadeyle başını eğdi. “Aramızda anlaştık. Burada kalacak ve mümkün olduğunca rahat edeceksiniz. Fakat gördüğünüz gibi yaşanan talihsizlik...”</p>

    <p class="paragraf">Lariosik, her zamankinden daha üzgün görünüyordu. Gözleri yaşlarla doldu.</p>

    <p class="paragraf">“Elena Vasiliyevna!” dedi duygusal bir ifadeyle. “Size yardım etmek için elimden ne geliyorsa yaparım. Gerekirse üç gün, dört gün hiç uyumam.”</p>

    <p class="paragraf">“Teşekkür ederim.”</p>

    <p class="paragraf">“Şimdi” dedi, Lariosik, Nikolka’ya. “Rica etsem bana bir makas verebilir misin?”</p>

    <p class="paragraf">Uyandığı zamanki gibi darmadağın bir halde olan Nikolka’nın ağzı, şaşkınlıktan açık kaldı. Koşarak odasına gitti ve elinde bir makasla geri döndü. Lariosik tuniğinin düğmelerini açmaya başladı. Sonra göz kırparak Nikolka’ya şöyle dedi:</p>

    <p class="paragraf">“Affedersin ama sanırım bir dakikalığına odana gitsem daha iyi olacak, eğer senin için bir sakıncası yoksa...”</p>

    <p class="paragraf">Lariosik, Nikolka’nın odasında tuniğini çıkarınca içindeki aşırı derecede kirli gömlek ortaya çıktı. Sonra makası eline alıp tuniğin parlak siyah astarını kesti ve içinden yeşilimsi sarı renkli, kalın bir para tomarı çıkardı. Eline aldığı para tomarını resmi bir tavırla yemek odasına götürdü ve masaya, Elena’nın önüne koydu:</p>

    <p class="paragraf">“İşte, Elena Vasiliyevna. İzin verirseniz size burada kalmamın bedeli olan parayı takdim edeyim.”</p>

    <p class="paragraf">“İyi de neden bu kadar acele ediyorsunuz?” diye sordu Elena, yanakları kızararak. “Daha sonra da verebilirdiniz...”</p>

    <p class="paragraf">Lariosik heyecanlı bir şekilde bu sözlere karşı çıktı:</p>

    <p class="paragraf">“Hayır, hayır Elena Vasiliyevna. Lütfen şimdi alın. Para böylesi zor günlerde her zamankinden daha gerekli olur, bunu gayet iyi anlıyorum!” O paketi açarken paketin içinden bir kadın resmi düştü. Lariosik resmi iç çekerek ve hızlı bir şekilde alarak cebine koydu. “Her durumda sizdeyken daha güvende olur. Hem ben parayla ne yapacağım? Ancak arada sırada birkaç sigara ve kuşum için kanarya yemi almak için paraya ihtiyacım olacak...”</p>

    <p class="paragraf">Elena bir an için Aleksey’in yarasını unuttu. Lariosik’in duyarlı ve zamanlama açısından son derece güzel davranışından o kadar etkilendi ki gözleri neşeyle parladı.</p>

    <p class="paragraf">“Belki de ilk başta sandığımız kadar sersem biri değildir” diye düşündü. “Biraz tuhaf olsa da nazik ve dikkatli biri. Yine de yemek takımına yazık olmadığını söyleyemeyeceğim doğrusu.”</p>

    <p class="paragraf">“Ne tip ama” diye düşündü, Nikolka. Lariosik’in mucizevî ortaya çıkışı aklındaki kasvetli düşünceleri uzaklaştırmıştı.</p>

    <p class="paragraf">Lariosik, paraların rengi yüzünden masanın üzerinde çırpılmış yumurta ve doğranmış frenk soğanı gibi görünen paketi iterek, “Burada sekiz bin ruble var” dedi. “Eğer yeterli değilse, parayı tekrar sayarız, ben de eve mektup yazıp daha fazla göndermelerini isterim.”</p>

    <p class="paragraf">“Hayır, hayır bunun bir önemi yok, sonra bakarız” dedi, Elena. “Anyuta’ya hemen suyu ısıtmasını söyleyeyim de banyo yapın. Fakat bana şunu söyleyin: Buraya nasıl geldiniz? Bunu nasıl başardığınızı anlayamıyorum.” Elena parayı toparlayarak deste haline getirmeye ve sabahlığındaki kocaman cebine doldurmaya başladı.</p>

    <p class="paragraf">Lariosik yaşadıklarını hatırlayınca gözlerini dehşet bürüdü.</p>

    <p class="paragraf">“Tam bir kabustu!” diye inledi. Ellerini dua eden bir Katolik gibi birleştirmişti. “Buraya gelmek dokuz günümü aldı... Hayır, affedersiniz on gün müydü yoksa? Bir saniye... Pazar, evet, Pazartesi... Hayır, Zhitomir’den buraya gelmek tam on bir günümü aldı!”</p>

    <p class="paragraf">“On bir gün!” diye tekrarladı, Nikolka, yüksek bir sesle. “Anladın mı?” dedi, Elena’ya, nedense sitemkar bir tonda.</p>

    <p class="paragraf">“Evet, on bir gün. Ben yola çıktığımda tren Ataman hükümetinin malıydı, fakat yolda Petlyura’nın adamları tarafından ele geçirildi. Bir gün bir istasyonda durduk, neresiydi orası? Ah, kahretsin unutmuşum... Neyse, önemli değil. İşte orada beni vurmaya kalktılar. Petlyura’nın adamları ortaya çıktılar, örgülü şapkaları vardı...”</p>

    <p class="paragraf">“Mavi renkli mi?” diye sordu, Nikolka merak içinde.</p>

    <p class="paragraf">“Hayır, kırmızı... Evet, kırmızıydı şapkaları… ve bana bağırdılar: “Çık dışarı! Seni dışarıda vuracağız!” Benim hastane trenine saklanmış bir subay olduğumu düşünüyorlardı. Aslında o trene binebilmiş olmamı annemin Doktor Kuritski’yi tanımasına borçluydum.”</p>

    <p class="paragraf">Nikolka, manalı bir tonda, “Kuritski mi?” dedi. “Anladım. Şu Ukraynalı milliyetçi dostumuz. Onu tanıyoruz.”</p>

    <p class="paragraf">“Evet, ta kendisi... Treni bizim oraya, Zhitomir’e kadar getiren de kendisiydi... Tanrım! İnanın bana artık dua etmeye başlamıştım. Bunun benim sonum olduğunu düşünüyordum. Ve ne oldu biliyor musunuz? Kuş hayatımı kurtardı. Onlara subay olmadığımı, bir ornitolog olduğumu söyledim, onlara kuşu gösterdim. Ben bir kuş yetiştiricisiyim dedim... İçlerinden biri enseme yumruk atarak ‘Pekala kuşçu, geberip gitsen umurumda olmaz!’ dedi. Küstahlık! Bir beyefendi olarak onu öldürmem gerekirdi, fakat kendimi zor... Anlıyorsunuz ya...”</p>

    <p class="paragraf">“Elena” dedi, zayıf bir ses Aleksey’in odasından. Elena savrularak arkasını döndü ve hikâyenin geri kalanını dinlemeden koşarak oraya gitti.</p>

    <p class="bos">15 Aralık günü, takvimlere göre güneş öğleden sonra saat üçte batacaktı. Saat üç gibi ev alacakaranlığa bürünmeye başlamıştı. Fakat tam da o saatte Elena’nın akrep ve yelkovanı, insan kadranının en sıkıntılı ve umutsuz zamanını gösteriyordu: Beş buçuğu. Saatin akrep ve yelkovanını, ağzının iki yanındaki, çeneye doğru uzanan iki kıvrım oluştururken, gözlerindeki depresyon ve metanet bu felaket karşısında kendi aralarında savaşıyorlardı.</p>

    <p class="paragraf">Nikolka’nın yüzü kafayı bulmuş tereddütlü bir bire yirmi kalayı gösteriyordu, çünkü Nikolka’nın aklı, şu iki şifreli kelimenin harekete geçirdiği bir kaos ve kargaşa ile doluydu: “Malo-Provalnaya...” Bu kelimeler, dün bir yol ağzında çatışma sonucu ölen bir adam tarafından söylenmişti. Bu kelimelerin ne anlama geldiği daha fazla geciktirilmeden, en geç birkaç gün içinde çözülmeliydi. Bu kaos ve güçlüklerin hareket noktaları arasında, kafa karıştırıcı ve ilginç bir kişi olan Lariosik’in damdan düşer gibi Turbinlerin hayatına girmesi ve başlarına gelen çok korkunç, büyük bir olayın da payı vardı: Petlyura şehri ele geçirmişti. Peltyura, herkesi, bütün şehri, her yeri ele geçirmişti. Şu anda şehirde neler olduğuna, en zeki insanlar tarafından bile akıl erdirilemezdi. Net olan bir şey vardı: Dün çok büyük bir felaket yaşanmış, bütün birliklerimiz yenilmiş, hazırlıksız ve savunmasız yakalanmışlardı. Şu anda k<span class="CharOverride-18">anlarının gökyüzünü kapladığı bir gerçekti</span>. Asıl suçlular olan generaller, karargahtaki domuzlar, öldürülmeyi hak ediyorlardı. Bu da başka bir gerçekti. Fakat Nikolka’nın beyninde insanı hasta eden bu dehşetle birlikte başka bir konu daha vardı: Şimdi ne olacak? Yedi yüz bin kişi, “Petlyura” gibi korkunç derecede çirkin bir adı olan gizemli bir şahsiyetin yönetimindeki bir şehirde nasıl yaşayacaktı? Kimdi bu adam? Neden buradaydı? Canı cehennemeydi gerçi, bütün bunlar şu anki en önemli meseleyle karşılaştırılınca ikinci sırayı alıyordu: Aleksey’in kanayan yarası... Bu çok korkutucu bir durumdu. Hiçbir şey kesin olarak bilinemiyordu elbette, fakat her türlü ihtimal dahilinde Mişlayevski ve Karas’ın da öldükleri kabul edilebilirdi.</p>

    <p class="paragraf">Nikolka, kaygan ve yağlı mutfak masasının üzerinde geniş ağızlı bir baltayla buz kırıyordu. Nikolka’nın parmakları giderek uyuşurken hem kırılarak dağılan, hem de baltanın altından kayan buz parçaları mutfağın her tarafına saçılıyordu. Hemen yanında gümüş renkli bir şapka ile bir buz torbası duruyordu.</p>

    <p class="paragraf">“Malo... Provalnaya...” dedi, Nikolka, sessizce. Gözlerinin önünden Nai-Turs’un, kızıl saçlı kapıcının ve Mişlayevski’nin görüntüleri geçti. Üzerinde yırtılmış paltosuyla Mişlayevski’nin görüntüsü Nikolka’nın gözlerinin önünde belirirken, üzgün ve perişan hayaller içinde fırınla ilgilenmekte olan Anyuta’nın yüzündeki kadran, çok belirgin bir şekilde beşe yirmi kalayı gösteriyordu -keder ve depresyon saati. O birbirinden farklı renkteki gözleri hâlâ açık mıydı, kendisi güvende miydi? Onun o uzun adımlarının sesini, mahmuzlarının şıngırtısını tekrar duyabilecek miydi?</p>

    <p class="paragraf">“Buzu getir” dedi, Elena, mutfak kapısını açarak.</p>

    <p class="paragraf">“Hemen getiriyorum” dedi, Nikolka telaşla. Şapkayı buruşturduktan sonra koşarak dışarı çıktı.</p>

    <p class="paragraf">“Sevgili Anyuta” dedi, Elena. “Aleksey Vasiliyeviç’in yaralanmasından kimseye sakın söz etme. Eğer onlara karşı savaştığını öğrenirlerse, Tanrı esirgesin, başımız belaya girer.”</p>

    <p class="paragraf">“Anladım, Elena Vasiliyevna. Tabii ki kimseye söylemeyeceğim!” Anyuta kısık ve tedirgin gözlerle Elena’ya bakıyordu. “Yüce Tanrım, bu şehirde neler oluyor böyle? Bugün caddede yürüyordum. Yolda ayaklarında çizme bile olmayan iki ölü adam gördüm... ve her yerde, her yerde kan vardı! İnsanlar öylece durmuş bakıyorlardı... Birisi ölen iki adamın da subay olduğunu söyledi. Orada öylece yatıyorlardı. Ne başlarında şapkaları vardı, ne de başka bir şey... Bacaklarımda derman kalmadığını hissedince oradan hızla uzaklaştım. Neredeyse elimdeki sepeti yere düşürecektim...”</p>

    <p class="paragraf">Anyuta, başka bir şeyi hatırlayınca sanki üşüyormuş gibi sırtını kamburlaştırdı. O anda elindeki kızartma tavası birden yere düştü.</p>

    <p class="paragraf">“Lütfen, sessiz ol, Tanrı aşkına” dedi, Elena. Üzüntüyle ellerini ovuşturuyordu.</p>

    <p class="paragraf">O gün saat öğleden sonra üçte Lariosik’in yüzündeki ibreler kuvvet ve moralin zirvesini gösteriyordu: Saat on ikiyi. İki ibre de tam öğle vaktinin üzerinde, birbirine kenetlenmiş iki keskin bıçak gibi yukarıyı işaret ediyordu. Bu ruh halinin sebebi şuydu: Zhitomir’de yaşadığı ve Lariosik’in kırılgan ruhunu parçalayan deneyimden, hastane treninde geçirdiği on bir günden ve bir sürü şiddet olayından sonra Lariosik, Turbinlerin evinde yaşamayı gerçekten çok sevmişti. Onlara burayı neden bu kadar çok sevdiğini henüz söylememişti. Çünkü şimdiye kadar bunu kendine de tam anlamıyla açıklayamamıştı.</p>

    <p class="paragraf">Güzeller güzeli Elena, sıra dışı bir saygı ve ilgiyi hak eden biri gibi görünüyordu. Ayrıca Nikolka’yı da çok sevmişti. Lariosik, bunu göstermek için Nikolka’nın Aleksey’in odasına hareketli bir şekilde girip çıkmalarının bitmesini bekledi. Sonra kütüphaneye çelik somyayı kurmasına yardım etmeye başladı.</p>

    <p class="paragraf">Lariosik, nazikçe, “Yüzünde insanların sana güven duymasını sağlayan net bir ifade var” dedi, Nikolka’ya. Lariosik, Nikolka’nın yüzündeki bu açık ifadeye o kadar dikkatle baktı ki Nikolka’nın kolunun hızla kapanan karmaşık yatağın çerçevelerinin arasına sıkışmasına neden olduğunun farkına varmadı. Nikolka’nın canı öyle acıdı ki ne kadar sesini kısmaya çalışsa da Elena’yı koşarak kütüphaneye getirtecek kadar güçlü bir çığlık attı. Nikolka inlememek için bütün gücüyle kendini tutsa da gözlerinden yaşlar anında akmaya başladı. Elena ve Lariosik katlanır yatağı ortasından tuttular ve Nikolka’nın rengi maviye dönmüş bileğini yatağın arasından çıkartana kadar ters yönlere doğru çektiler. Lariosik, Nikolka’nın rengi ve şekli değişmiş ezilen kolu yatağın arasından çıktığında neredeyse gözyaşlarına boğulacaktı.</p>

    <p class="paragraf">“Aman Tanrım!” dedi. Zaten sefil bir haldeki yüzü daha da berbat bir hal aldı. “Benim sorunum ne böyle? Neye dokunsam mahvediyorum! Çok acıyor mu? Lütfen beni bağışla, Tanrı aşkına...”</p>

    <p class="paragraf">Nikolka tek kelime etmeden mutfağa koştu. Anyuta’dan bileğinin üst tarafına soğuk su dökmesini istedi.</p>

    <p class="paragraf">Ortada duran bu şeytani yatak zorla da olsa açılıp düzleştirildiğinde Nikolka’nın kolunun çok kötü yaralanmadığı anlaşıldı. Bu duruma çok sevinen Lariosik, bir kez daha etrafının bu kadar çok kitapla çevrili olmasının verdiği hoş hislerle dingin bir sevincin etkisi altına girdi. Kuşlara olan tutkusu ve aşkının yanında kitaplara karşı da boş sayılmazdı. Burası, yerden tavana kadar sıralanmış açık kitap raflarıyla bir hazineydi. Kitaplar, yeşil ve kırmızı renkli, altın işlemeli ciltleriyle, sarı renkli toz örtülerinin ve siyah kaplarının altından, odanın bütün duvarlarından Lariosik’e doğru bakıyorlardı. Yatağın yapılması uzun sürmüştü. Yatağın yanında, arkasına havlu asılmış bir sandalye vardı. Bu sandalyenin oturma yerinde ise bir erkeğin ihtiyaç duyacağı malzemelerin –sabun, tabla, sigara, kibrit ve saat– arasında dikine yerleştirilmiş gizemli bir kadın fotoğrafı duruyordu. Lariosik, kütüphanede bulunduğu süre boyunca, kitap raflarıyla kaplı duvarların arasında dolaştı. Alçak rafların önünde kalçalarının üzerine çöktü. Hevesli bir şekilde kitapların ciltlerine bakmaya başladı. <span class="CharOverride-4">Pickwick Yazıları</span> mı, yoksa <span class="CharOverride-4">Rusya Habercisi</span>’nin 1871 yılı sayılarının ciltlenmiş hali mi? Hangisinden başlayacağına karar veremiyordu. Yüzündeki saat ibreleri, on ikiyi gösteriyordu.</p>

    <p class="paragraf">Fakat hava karardıkça Turbinlerin evindeki hava da ağır bir hal alıyor, bunun bir sonucu olarak da saat bir türlü on ikiye gelmiyordu. Akrep ve yelkovan, yarıya indirilmiş bir yas bayrağına sarılmış parıldayan bir kılıç gibi hareketsiz ve sessizce duruyordu.</p>

    <p class="paragraf">Turbinlerin evinin tozlu, biraz modası geçmiş huzurunu kaçıran matem havasının ve insanların kadranlarındaki ahenksizliğin nedeni, ince bir cıva çubuğuydu. Saat üçte, Aleksey’in odasında bu çubuk 39,6 dereceyi gösteriyordu. Rengi bembeyaz olan Elena, dereceyi tam sallamak üzereydi ki Aleksey kafasını çevirdi, yukarı doğru baktı ve cılız fakat ısrarcı bir sesle konuştu:</p>

    <p class="paragraf">“Göster onu bana.” Elena sessiz ve isteksizce termometreyi ona gösterdi. Aleksey dereceyi görünce derin bir iç çekti.</p>

    <p class="paragraf">Saat beş olduğunda başında gümüşi soğuk bir torbayla yatağında yatıyordu. Eriyen küçük buz parçaları torbanın dışına sızıyordu. Aleksey’in yüzü pembeleşmiş, gözleri parlamaya başlamıştı. Bu haliyle çok yakışıklı görünüyordu.</p>

    <p class="paragraf">“Otuz dokuz nokta altı, güzel” dedi. Ara sıra kurumuş, çatlamış dudaklarını yalıyordu. “Ee-vet... Belki de iyileşirim... Doktorluk yapamayacağım ama. Hem de uzunca bir süre. Tabii kolumu kaybetmezsem... Kolum olmazsa hiçbir işe yaramam.”</p>

    <p class="paragraf">“Lütfen konuşma, Alyoşa” dedi, yalvaran bir ses tonuyla Elena. Omzunun çevresindeki battaniyeyi düzeltiyordu… Aleksey sessizdi, gözlerini kapattı. Sol koltukaltındaki yarasından bütün vücuduna kuru ve dağlayıcı bir sıcaklık yayılıyordu. Ara sıra derin bir nefes alarak akciğerlerini dolduruyordu. Bu da kafasını biraz bulandırıyordu, fakat bacakları rahatsız edici derecede soğuyordu. Akşama doğru, bütün lambalar yanıp da evdeki diğer üçlü -Elena, Nikolka ve Lariosik– sessizce ve tedirgin bir şekilde yavaş yavaş akşam yemeklerini yedikten sonra, o çubuktaki cıva, gümüş küreciğinin içinde sihirli bir şekilde genleşip patlayarak 40,2’ye kadar çıkmıştı. O zaman Aleksey’in paniği ve sıkıntısı eriyerek dağıldı. Ona, gri bir yumrunun battaniyenin altında yayılması gibi gelen bunaltı hali artık sarı kordonlara dönüşmüş, suyun içindeki yosunlar gibi süzülüyordu. Doktorluğunu unuttu, gelecek endişesini unuttu, çünkü her şey bu sarı kordonlar tarafından yönetiliyordu. Göğsünün sol tarafındaki şiddetli acı uyuştu ve öylece kaldı. Ateş, yerini soğuğa bıraktı. Ara sıra göğsünde hissettiği yakıcı ateş buz gibi bir bıçağa dönüşmüş, ciğerinin içinde bir yerlerde dönüp duruyordu. Böyle olunca Aleksey kafasını sallayıp buz torbasını düşürdü ve battaniyenin altında daha derine doğru süzüldü. Yarasının verdiği acı donuk bir ağrıdan yoğun bir spazma dönüşmüştü. Yaralı adam cılız ve kuru bir sesle istem dışı sızlanmaya başladı. Göğsündeki bıçak ortadan kaybolup da yerini alevlere bıraktığında, ateş yeniden bütün bedenini dolaşmaya başlayarak pijamalarının altındaki oyuğu sardığında içecek bir şey istedi. Sisin ortasından Nikolka’nın, sonra Elena’nın, son olarak da Lariosik’in yüzleri göründü. Hepsi ona doğru eğilerek onu dinliyorlardı. Üçünün gözleri de birbirine korkutucu derecede benziyordu. Kaşları çatıktı. Üçü de kızgındı. Nikolka’nın yüzündeki ibreler aşağı doğru indi ve –tıpkı Elena’nınkiler gibi– orada, altı otuzda kaldı. Nikolka durmadan yemek odasına gidiyor –nedense o akşam bütün ışıklar kırpışıyor ve sönük görünüyorlardı– ve saate bakıyordu. Donghh... Donghh... diye çınladı saat kızgın ve uyaran bir sesle. Saat dokuzda, dokuz çeyrekte ve dokuz buçukta...</p>

    <p class="paragraf">Nikolka, uykulu bir sinek gibi yemek odasından çıkıp koridordan geçerek misafir odasına giderken, “Ah, Tanrım” diye iç çekti. Oraya gelince tülü kenara alıp balkon kapısından dışarı, caddeye baktı. “Umalım da doktor cesaretini kaybedip gelmeye korkmasın...” diye geçirdi, aklından. Dik ve eğri büğrü cadde, son zamanlara göre daha boştu. Aynı zamanda daha az tehditkar görünüyordu. Ara sıra kızaklı bir fayton geçiyordu. Fakat bu çok seyrek oluyordu ve aralarındaki süre oldukça uzundu... Nikolka, gidip doktoru getirmek zorunda olduğunun farkına vardı ve Elena’yı gitmesine izin vermesi için nasıl ikna edeceğini düşünmeye başladı.</p>

    <p class="paragraf">“Eğer onu on geçeye kadar gelmezse” dedi, Elena. “Yanıma Larion Larionoviç’i alarak bizzat ben gideceğim ve sen burada kalıp Alyoşa’ya göz kulak olacaksın... Hayır, benimle tartışma... Farkında değil misin, fazlasıyla harbiyeliye benziyorsun... Lariosik’e Alyoşa’nın sivil kıyafetlerinden giydiririz, yanında bir kadın varken ona dokunmayacaklardır...”</p>

    <p class="paragraf">Lariosik, tehlikeyi göze alarak tek başına gitmeye hazır olduğu konusunda onları temin etti ve sivil kıyafetleri giymeye gitti.</p>

    <p class="paragraf">Aleksey’in göğsündeki bıçak tamamen gitmiş, fakat ateş geri dönmüştü. Tifüs başlangıcı ile daha kötü bir hale gelmişti. Ateşler içindeki Aleksey, sürekli olarak bir hayal perdesinin arkasında gri giysiler içinde gizemli bir adam görüyordu.</p>

    <p class="paragraf">“Adamın takla attığını biliyorsunuz değil mi? Gri kıyafetli miydi?” dedi, Aleksey, sert ve net bir şekilde. Dikkatle Elena’ya bakıyordu. “Yaramaz... Bütün kuşlar aynı işte. Onu kilere koymalısınız, sıcak bir yere oturtun, kısa zamanda iyileşecektir.”</p>

    <p class="paragraf">Elena. Aleksey’in yüzüne eğildiğinde kendi yüzüne vuran sıcaklık dalgasını hissettiğinde duyduğu korkuyla, “Sen neden bahsediyorsun, Alyoşa?” diye sordu. “Kuş mu? Ne kuşu?”</p>

    <p class="paragraf">Siyah sivil takımın içindeki Larosik, kambur ve her zamankinden daha geniş yapılı görünüyordu. Korku içindeydi. Gözleri perişan bir halde fırıl fırıl dönüyordu. Sallana sallana, parmak uçlarında yatak odasından çıktı, koridordan geçerek yemek odasına, oradan kütüphaneye ve kütüphaneden geçtikten sonra da Nikolka’nın odasına geldi. Burada kollarını sallarken uzun adımlarla masanın üzerindeki kuş kafesinin yanına geldi ve üzerini siyah bir örtüyle kapattı. Fakat bu gerekli değildi, aslında –kuş uzun bir süre önce bir köşede uykuya dalmış, tüylü bir topun yanına kıvrılmıştı ve hiç sesi çıkmıyordu. Etrafta yaşanan telaş ve tedirginliklerden bihaberdi. Lariosik kütüphanenin giriş kapısını, sonra da kütüphaneden yemek odasına açılan kapıyı sıkıca kapattı.</p>

    <p class="paragraf">“Pis bir iş... Çok pis” dedi, Aleksey sıkıntılı bir şekilde. Bunu söylerken odanın köşesine doğru bakıyordu. “Onu vurmamalıydım... Dinle...” Yaralı olmayan kolunu yatak örtülerinin altından çekip çıkarmaya çalıştı. “Yapılacak en iyi şey, onu buraya davet edip ona durumu açıklamak. Neden böyle aylaklık ettiğini sormak. Sorumluluğu ben üstleneceğim elbette... Bu da iyi bir şey değil ya... Hepsi bitti artık, hepsi o kadar aptal ki...”</p>

    <p class="paragraf">“Evet, evet” dedi, Nikolka, mutsuz bir ifadeyle. Elena da boynunu bükmüştü. Aleksey heyecanlanmaya başladı. Oturmaya çalışıyordu, ama keskin bir acı onu aşağı doğru çektiğinde Aleksey inledi. Sonra da sinirli bir şekilde konuştu:</p>

    <p class="paragraf">“Çıkarın onu buradan!”</p>

    <p class="paragraf">“Kuşu mutfağa mı koyayım? Üstünü bezle örttüm ve hiç ses çıkarmıyor” diye fısıldadı, Lariosik, tedirgin bir şekilde Elena’ya.</p>

    <p class="paragraf">Elena ona doğru elini salladı: “Hayır, konu o değil, endişelenmeyin...” Nikolka uzun adımlarıyla yemek odasına doğru yürüdü. Saçları darmadağındı. Saate baktı: İbreler onu gösterir gibiydi. Mevcut durum yüzünden endişe içinde olan Anyuta, yemek odasına geldi.</p>

    <p class="paragraf">“Aleksey Vasiliyeviç nasıl?” diye sordu.</p>

    <p class="paragraf">Nikolka, derin bir iç çekerek, “Sayıklıyor” diye yanıtladı.</p>

    <p class="paragraf">“Yüce Tanrım” diye fısıldadı, Anyuta. “Doktor neden gelmedi?”</p>

    <p class="paragraf">Nikolka ona doğru baktı ve odaya geri döndü. Elena’nın kulağına eğilip hızlı bir şekilde fısıldadı:</p>

    <p class="paragraf">“Ne dediğin umurumda değil, ben gidip bir doktor bulacağım. Saat on oldu. Cadde tamamen sessiz.”</p>

    <p class="paragraf">“On buçuğa kadar bekleyelim” diye fısıldadı, Elena. Başını eğmiş elindeki mendili buruşturuyordu. “Başka bir doktor çağırmak doğru olmaz. Doktorumuz gelecek, biliyorum.”</p>

    <p class="paragraf">Saat onu biraz geçe kalabalık odaya büyük, hantal ve ağır bir havan topu girdi. Aleksey çaresizlik içindeydi: Buradaki insanlar nasıl yaşayacaklardı? Şimdi de şu havan topu buradaydı. Duvardan duvara odanın tamamını doldurmuştu ve tekerleklerinden biri de yatağın üstüne basıyordu. Burada yaşamak imkansızdı, çünkü biri odada bir yerden bir yere gitmek isterse şu kalın tekerlek parmaklıkların arasından emekleyerek geçmesi ve sırtını kamburlaştırıp sol kolundan sallanan valizi ile birlikte diğer tekerden de sıkışık bir şekilde geçmesi gerekecekti. Valiz kolunu aşağı çekecek, koltukaltını bir iple ayıracaktı. Hiç kimse bu havan topunu yerinden oynatamazdı. Bütün ev topçularla doluydu. Verilen talimatlara göre Albay Malişev ile Elena’nın tek yapabildikle<a id="Anchor"></a>ri topun tekerleklerinin arasından çaresizce bakmaktı. Hiçbir şey yapamıyorlardı, ne topu yerinden oynatabiliyor, ne de hasta bir adamı topçularla dolu olmayan, daha tahammül edilebilir bir odaya taşıyabiliyorlardı. Bu kahrolası ağır ve soğuk metal yüzünden bütün ev ucuz bir otel odasına dönüşmüştü. Kapı zili sürekli çalıyordu... rrring... ve insanlar ziyarete geliyorlardı. Albay Malişev çok hızlı yürüyerek dolaşıyordu. Başında ona fazlasıyla büyük gelen bir şapkayla tuhaf görünüyordu. Üzerinde altın renkli apoletleri vardı. Elinde bir tomar kağıt taşıyordu. Aleksey ona bağırınca Malişev topun namlusunun içine girerek gözden kayboldu. Bu sefer de onun yerini alan Nikolka ortalıkta koşuşturuyor ve inatçılık ediyordu. Nikolka, Aleksey’e içecek bir şey verdi, fakat bu kaynağından yeni çıkmış soğuk ve temiz bir su değil, bulaşık suyu gibi kokan gayet ılık bir suydu.</p>

    <p class="paragraf">“Iyy... İğrenç... Al götür şunu” diye homurdandı, Aleksey.</p>

    <p class="paragraf">İrkilen Nikolka kaşlarını kaldırdı, fakat inatla ve beceriksizce ısrar etti. Elena’nın görüntüsü de sürekli olarak Sergey’in yeğeni Lariosik’in tanıdık olmayan görüntüsüne dönüşüyordu. Ardından bu görüntü yeniden Elena’ya doğru dönerken kız kardeşinin parmaklarını alnının yakınlarında bir yerde hissetti. Fakat bu, onu neredeyse hiç rahatlatmadı. Elena’nın genellikle sıcak ve maharetli olan elleri şu anda sert ve beceriksiz geliyor, hareket ettikçe şu kahrolası demirci bahçesinde yatmakta olan huzurlu adamın hayatını sefil bir hale getirmek için çabalıyordu. Zaten Aleksey’in yaralı bedeninin üzerinde yatmakta olduğu bu kalasın sorumlusu da Elena değil miydi? Şimdi de onun üzerinde oturuyordu... Bu kadının derdi neydi? Kalasın bir ucunda oturuyordu ve ağırlığından ötürü kalasın kendi etrafında dönmesine neden oluyordu... Bir adam, yuvarlak bir kalas bedenini keserken nasıl yaşayabilir? Hayır, hayır, davranışları çekilecek gibi değildi! Dışarıdan hafif bir fısıltı gibi duyulsa da Aleksey var gücüyle bağırdı:</p>

    <p class="paragraf">“Julia!”</p>

    <p class="paragraf">Fakat Julia, 1840’lardan kalma üniformasının üstünde altın renkli rütbeleri olan bir adamın portresinin bulunduğu odasından çıkmadı. Bu hasta adamın çığlığını duymadı. Ve bu zavallı hasta adamın odada kardeşlerinin arasında dolaşmaya başlayan gri suretler tarafından çılgına çevrilmesi yetmezmiş gibi bir de altın çerçeveli gözlükleriyle iri yarı, becerikli ve kendine güvenli bir adam peyda oldu, odada. Onun gelişi şerefine, odaya fazladan bir ışık daha getirildi –siyah renkli eski ve ağır bir şamdanda duran, titrek ışıklı bir mum. Işık, bir an masanın üstünde parlıyor, hemen ardından Aleksey’in çevresinde dolaşıyordu. Lariosik’in çirkin, şekli bozulmuş gölgesi Aleksey’in üzerinde dolaşıyor, kanatları koparılmış bir yarasaya benziyordu. Mum öne doğru eğildi ve damlamaya başladı. Küçük oda iyot, ispirto ve eter kokuyordu. Masanın üzerinde parıldayan kutular, nikel bir plakadan yansıyan ispirto lambaları ve Noel zamanı karlarını andıran pamuk yığınlarından oluşan bir karmaşa vardı. İri yarı adam o sıcak elleriyle Aleksey’e sağlam olan kolundan bir iğne yaptı ve bir birkaç dakika içinde o gri suretler onu rahatsız etmeyi bıraktılar. Siyah namlusu perdeleri çekilmiş pencerede bir delik açtıktan sonra havan topu verandaya çıkarılmıştı ve artık rahatsızlık vermiyordu. Daha rahat nefes almaya başladı, çünkü o koca tekerlek yatağın üstünden kalkmıştı. Artık tekerlek parmaklıklarının aralarında emeklemek zorunda değildi. Mum söndürülüp Zhitomirli Larion Surzanski’nin sevimsiz ve kapkara gölgesi duvardan yok olurken, Nikolka’nın yüzü daha belirgin bir şekilde görünmeye başladı. Ayrıca o rahatsız edici sivri ifade giderek kayboldu suratından. Bu belki de saatin ibreleri yüzündendi. Altın çerçeveli gözlük takan iri yarı adamın yeteneklerinin verdiği umuttan ilham alarak ibreler birbirlerinden ayrılmış ve acımasız bir umutsuzlukla o sivri çeneyi göstermekten vazgeçmişti. Nikolka’nın yüzündeki ibreler, altı buçuktan beşe yirmi kalaya gelirken, yemek odasındaki saat aynı zamanı göstermeyip ısrarla ileri doğru gitse de yaşamışlığından kaynaklı tangırtıları çıkarmadan ilerliyordu. Eski terbiyesi ile saniyeleri temiz ve düzgün bir baritonla vuruyordu: Dong! Ve dongları, oyuncağa benzer bir kule olan Louis Quatorze şatosundan geliyordu: Bom! Bom! Gece yarısı, dinle... Gece yarısı, dinle... Çanlar uyarılarını yaptılar ve bir muhafızın baltalı kargısı gümüş renkli akrebe saldırmaya başladı. Muhafızlar bir ileri, bir geri gidip geliyor, kuleyi koruyorlardı. Kuleleri, tehlike çanlarını ve silahları yapan adamın bunları tek bir amaç uğruna yaptığından haberleri yoktu –yüreğindeki ve yuvasındaki barışı korumak. Bu amaçla savaşa gidiyordu. Gerçek bilinseydi, birinin savaşmak için tek gerekçesi bu olurdu.</p>

    <p class="paragraf">Julia, o bencil, günahkar ve çekici kadın, ancak Aleksey sakinleşip rahatladıktan sonra görünmeyi kabul etti. Ve göründü -siyah çoraplar giydiği bacakları ile üst kısımları kürkle kaplı siyah çizmeleri küçük merdiven sahanlığında parladı. İvedi adımlarının çıkardığı seslere ve elbisesinin hışırtılarına, Louis Quatorze’nin, zafer ve çekici kadınların varlığından sarhoş düştüğü ve güneşlendiği göl kıyısındaki o masmavi bahçeden gavot melodisinin tatlı çınlamaları eşlik ediyordu.</p>

    <p class="paragraf"></p>

    <p class="bos">Saatler gece yarısını gösterdiğinde Nikolka en önemli ve zaman açısından gerekli görevi üstlendi. Önce mutfaktan ıslak bir bez aldı, sonra gidip çinili Hollanda sobasının üzerindeki yazıları sildi:</p>

    <p class="bos">Yaşasın Rusya!</p>

    <p class="bos">Tanrı Çar’ı korusun!</p>

    <p class="paragraf">Kahrolsun Petlyura!</p>

    <p class="bos">Bunun ardından Lariosik’in de istekli iştirakiyle daha da önemli bir görev ele alındı. Alyoşa’nın Browning marka otomatik tabancası, yanındaki iki yedek şarjör ve bir kutu mermiyle birlikte sessiz sedasız masasından alındı. Nikolka tabancayı kontrol etti ve şarjördeki yedi mermiden altısının ateşlenmiş olduğunu gördü.</p>

    <p class="paragraf">“Aferin sana…” diye mırıldandı, Nikolka kendi kendine.</p>

    <p class="paragraf">Lariosik’in bir hain olması gibi küçük bir ihtimal bile yoktu, elbette. Eğitimli birinin Petlyura’nın tarafında olması tasavvur bile edilemezdi. Bilhassa da yetmiş beş bin rublelik senetler imzalayan ve altmış üç kelimelik telgraflar gönderen bir centilmenin. Nai-Turs’un otomatik Colt’u ve Alyoşa’nın Browning’i, motor yağı ve parafin ile ayrıntılı bir şekilde yağlandı. Lariosik, Nikolka’yı taklit ederek kollarını kıvırdı ve tabancaları yağlayıp uzun ve derin bir pasta kutusuna koymasına yardım etti. Seri bir şekilde hareket ettiler. Bir devrimi tecrübe etmiş her düzgün adamın bileceği gibi –başa kim geçmiş olursa olsun– ev aramaları kışları sabaha karşı 2.30 ile 6.15 arası, yazları ise gece yarısı ile sabah 4.00 arası yapılırdı. Yine de iş Lariosik’in yüzünden biraz gecikmeye uğramıştı. On mermili otomatik Colt’un sistemini inceleyen Lariosik, şarjörü tabancanın kabzasına ters şekilde sokmuştu. Onu oradan çıkarmak için de bayağı bir gayret göstermek ve bol miktarda da yağ kullanmak gerekmişti. Bunun dışında beklenmedik başka engeller de vardı: İçinde tabancaların, Nikolka ve Aleksey’in rütbelerinin, Nikolka’nın kol şeritlerinin ve Aleksey’e ait öldürülmüş Çarevi<span class="dipp"><a class="_idFootnoteLink" href="#footnote-225-13" id="footnote-225-13-backlink">13</a></span> resminin bulunduğu teneke kutu, içten su geçirmez bir muşambayla, dıştan da elektrik bandıyla sıkıca sarılmıştı. Fakat pencerenin kış yüzünden kapatılmamış tek bölümünün üst tarafındaki küçük bölme, bu teneke kutu için fazlasıyla küçüktü.</p>

    <p class="paragraf">Kutu gerçekten çok iyi saklanmalıydı. Herkes Vasilisa kadar gerizekalı değildi. Nikolka o sabah kutuyu nasıl saklayacağını çoktan bulmuştu bile. 13 numaralı binalarının duvarı, hemen yandaki 11 numaralı binanın duvarıyla tamamen bitişik değildi. Arada altmış santimetre kadar bir boşluk vardı. 13 numaralı binanın sadece üç penceresi o duvara bakıyordu. -bir tanesi köşede Nikolka’nın odasında, iki tanesi de onun bitişiğindeki kütüphanedeydi ki burada pek bir işe yaramıyorlardı (burası sürekli olarak karanlıktı) ve alt tarafta küçük, loş, üzeri Vasilisa’nın kilerine ait bir ızgarayla kapalı bir pencere vardı. 11 numaralı binanın o tarafa bakan duvarında ise hiç pencere yoktu. Yarım metre genişliğinde, karanlık, caddeden görünmeyen hatta ara sıra ortalıkta görünen ufak tefek çocuklar haricinde hiç kimsenin arka bahçeden bile erişemediği yapay bir kanyon hayal edin. Nikolka küçükken bir keresinde hırsız polis oyunu sırasında iki bina arasındaki boşluğa sıkışmış, tuğla yığınlarına takılıp düşmüştü. O düşüşünden, 13 numaranın duvarında zemin kattan çatıya kadar uzanan iki sıra metal çubuk olduğunu hatırlıyordu. Daha eskiden, 11 numaralı bina yapılmadan önce muhtemelen bu metal çubuklara bağlı bir yangın merdiveni vardı. Daha sonra bina yapılınca merdiven sökülmüş, fakat çubuklar burada kalmıştı. O akşam elini pencerenin üst bölümünden çıkaran Nikolka’nın o demir çubuklardan birini bulması iki dakika bile sürmedi. Çözüm basitti, fakat kalın bir iple bir ucundan ilmek atılarak üç kat bağlanmış olan kutu o pencereden geçemeyecek kadar kalındı.</p>

    <p class="paragraf">“Pencerenin geri kalanını da açmak zorundayız” dedi, Nikolka, pencerenin kenarından aşağı atlarken.</p>

    <p class="paragraf">Nikolka’nın zekasına ve yaratıcılığına saygı duyan Lariosik, pencerenin büyük kanadının kilidini açmaya koyuldu. İnsanın belini fazlasıyla zorlayan bu iş, şişmiş pencerelerin açılmaya direnç göstermesi yüzünden yarım saatten fazla sürdü. Sonunda, önce bir tarafı, arkasından da diğerini açmayı başardılar. Fakat bu süreçte Lariosik’in tarafındaki pencerenin camında uzun, ağa benzer bir çatlak oluştu.</p>

    <p class="paragraf">“Işığı söndür!” dedi, Nikolka. Emreder gibi bir hali vardı.</p>

    <p class="paragraf">Işık söndüğünde odanın içine dondurucu bir hava doldu. Nikolka vücudunun yarısını buz gibi soğuk boşluğa doğru sarkıtarak ilmeği demir çubuklardan birine doladı. Kutu, bu ilmeğe bağlı yarım metrelik bir ipin ucunda asılı duruyor. 13 numaralı binanın alev geçirmez duvarı, caddeye ters açılı örüldüğü için o taraftan bakınca hiçbir şey görünmüyordu. 11 numaralı binadaki terzinin tabelası, iki bina arasındaki bu dar boşluğu kapatıyordu. Kutu ancak bu boşluktan yukarı tırmanacak biri tarafından görülebilirdi. Ancak küreklerle bahçeden dışarı atılmış, evin ön tarafında ideal bir avlu görevi gören devasa kar yığınları sayesinde, ilkbahardan önce hiç kimsenin bunu görmesi mümkün değildi. Bu gizleme yerinin asıl avantajı ise şuydu: Kutuyu kontrol etmek için yapılması gereken sadece pencerenin üst kısmındaki küçük bölmeyi açmak, elini oradan dışarı uzatmak ve bir viyolonsel teli gibi gergin duran ipi bulmaktı. Mükemmel.</p>

    <p class="paragraf">Işık tekrar yandığında Nikolka, Anyuta’nın sonbahardan bu yana sakladığı macunu kullanarak açılan pencereyi yeniden sabitledi. Bir mucize eseri kutu bulunsa bile her zaman şu cevapları vermek için hazır olacaklardı: “Ne? Kimin kutusu? Ne tabancası, Çareviç mi...? Mümkün değil! Hiçbir fikrimiz yok. Onu oraya kimin koyduğunu ancak Tanrı bilir! Biri çatıya tırmanmış ve oradan asmış olmalı. Bu civarda fazla yaşayan yok mu? Eee, yani? Bizler barış yanlısı, kanunlara uyan insanlarız. Ne diye Çareviç’in resmini bulundurmak isteyelim ki...”</p>

    <p class="paragraf">“Mükemmel bir fikir, kusursuz biçimde uygulandı yemin ederim” dedi, Lariosik. Daha iyisi yapılamazdı –erişilmesi kolay ama buna rağmen binanın da dışında.</p>

    <p class="bos">Saat sabahın üçü olmuştu. Bu gece kimsenin gelmeyeceği belli olmuştu. Göz kapakları bitkinlikten ağırlaşan Elena, parmaklarının ucunda odadan çıkarak yemek odasına gitti. Aleksey’in başında tuttukları nöbeti devralma sırası Nikolka’daydı. Üçten altıya kadar Aleksey’in başında o duracaktı. Sonra da saat dokuza kadar Lariosik bekleyecekti.</p>

    <p class="paragraf">Aralarında fısıldayarak konuşuyorlardı.</p>

    <p class="paragraf">“Eğer biri sorarsa tifüs oldu diyeceğiz” diye fısıldadı, Elena. “Bu hikâyeye bağlı kalmalıyız, çünkü alt kattaki Wanda çoktan Aleksey’in neyi olduğunu öğrenmek için ayaklanmış durumda. Şüpheli bir tifüs olduğunu söyledim. Bana inanmamış olabilir, çünkü ona bunu söyledikten sonra yüzüme çok tuhaf bir şekilde baktı ve sorular sormaya devam etti. Neredeymişiz, hepimiz nereye kaybolmuşuz, içimizden kimse yaralanmamış mı... Onun yaralanmasıyla ilgili tek kelime bile etmeyeceğiz.”</p>

    <p class="paragraf">“Evet, tabii ki etmeyeceğiz” dedi, Nikolka, sert bit jest yaparak. “Vasilisa dünyanın en büyük korkağıdır! En ufak bir terslikte kendi paçasını kurtarmak için herhangi birine Aleksey’in yaralandığını söyleyebilir.”</p>

    <p class="paragraf">“Pis domuz!” dedi, Lariosik. “Ne kadar aşağılık bir herifmiş.”</p>

    <p class="paragraf">Aleksey komada yatıyordu. Yapılan iğnenin ardından yüz ifadesi daha sakinleştiğini gösterirken, yüz hatları keskinleşmiş ve incelmişti. Sakinleştirici iğne kan dolaşımına girdi ve orada nöbet tuttu. Sanki bu odaya aitmiş gibi görünen gri suretler ortada görünmüyorlardı. Orada yaptıkları işleri bırakmışlardı. Nihayet havan topu da evden tamamen gitmişti. Artık ne zaman bir yabancı görünse hepsi doğru düzgün davranıyor, gerçekten Turbinlerin evine ait olan insanlar ve eşyalarla uyum içinde hareket ediyorlardı. Bir keresinde Albay Malişev ortaya çıkmış ve bir koltuğa oturmuştu. Bütün bu olanların sonunda her şeyin çok daha iyi olacağını gösterircesine gülümsüyordu. Artık tehditkar bir şekilde kükremiyor, odayı kağıt yığınlarıyla doldurmuyordu. Bazı belgeleri yaktığı doğruydu, fakat Aleksey’in çerçeveli diplomasını ve annesinin resmini yakmaktan imtina etmiş, yakma işini de ispirto lambasının güzel mavi alevinde yapmıştı. Bu da Aleksey’i rahatlatmıştı. Çünkü ispirto lambasının yanışının ardından genellikle bir iğne yapılıyordu. Bu arada Madam Anjou’nun mağazasındaki telefon durmadan çalıyordu.</p>

    <p class="paragraf">“Rrring...” dedi Aleksey. Telefonun sesini koltukta oturan kişiye duyurmaya çalışıyordu. Bu, bazen Nikolka, bazen Moğol gözlü bir yabancı (aldığı ilacın etkisiyle Aleksey devamlı bu yabancının burada oluşuna karşı çıkıyordu), bazen de beyaz saçlı, titrek, zavallı okul hademesi Maksim oluyordu.</p>

    <p class="bos">“Rrring” diye mırıldandı, yaralı adam usulca. Debelenen gölgelerden hareketli bir görüntü oluşturmaya çalışırken, zor, acı veren, alışılmamış ve güzel, fakat kötü sona sahip bir görüntü vardı.</p>

    <p class="paragraf">Saatler hızla ilerliyordu. Aleksey, yemek odasındaki saatin beyaz kadranındaki akrep beşi gösterirken uykuya daldı. Arada sırada uyanıyor, kısık gözlerini aralayarak anlaşılmaz bir şeyler mırıldanıyordu:</p>

    <p class="paragraf">“Asla başaramayacağım... O merdivenleri çıkmayı başaramayacağım, gittikçe güçsüzleşiyorum, düşeceğim... Hem kadın çok hızlı koşuyor... Botlar, kar üzerinde... İz bırakacaksın... Kurtlar... Rrring, rrring...</p>

    <div class="_idFootnotes">
      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-12-backlink" id="footnote-225-12">12</a> “Aleksey’ciğim” anlamında. (ç.n.)</p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-13-backlink" id="footnote-225-13">13</a> Çar’ın oğlu. (ç.n.)</p>
      </div>
    </div>
  </div>
</body>
</html>
