<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p7">&nbsp;</p>

  <h1 class="h11"><a id="ncx1082"></a>Bölüm 5: Sonuç</h1>

  <p>Yokoluş manzarası ufka doğru genişliyordu. Moloz, çamur ve kırık tuğlalardan oluşan tepeler; bir zamanlar şehri oluşturan koca bir çöp yığını, mavimsi sabah pusunda etrafa dağılmış. Doğan güneşin altın rengi sadece fondaki kayalık dağların üzerine yansıyor. Hala kısmen karanlık olan gökyüzü bulutsuz. Büyük bir bohça taşıyan kel kafalı bir adam, moloz yığınlarının arasında kararlı ve esnek adımlarla ilerliyor. Üzerinde geniş, kadife klapalı bir frak var. Dar pantalonu kaslı bacaklarının üzerinde gergin duruyor. 1860&rsquo;lardan kalma Viyana modasına uygun bir giyimi var. Ancak üzerindekiler yanık izleri, kan lekeleri ve deliklerle kaplı. Adam, yağmaladıklarını kuytu bir yere taşıyan bir soyguncuyu andırıyor. Yükünü masaya benzeyen, düz, iri bir kayanın üzerine koyuyor ve yükü sardığı kirli örtüyü çekiyor. Cilalı pirinç aksesuarlı, yepyeni bir deri bavul ortaya çıkıyor. Hercules Bell bavuldan şık bir takım elbise ile modern iç çamaşırlar çıkarıp giyinmeye başlıyor. Sonra titizlikle tıraş oluyor, yüzünü bir el aynasında inceliyor, geniş kenarlı yeni bir Panama şapkası takıyor ve piposunu yakıyor. Bambudan yapılmış ince bir baston ile de görüntüsünü tamamlıyor.</p>

  <p>Gösterişli tavırları ve bronz teni, geçirmiş olduğu tecrübe ve zorluklar hakkında hiçbir ipucu vermiyor; simsiyah saçlarının şakaklarına doğru grileşmiş olması hariç. Amerikalı, yaklaşmakta olan Avrupalı&rsquo;ları karşılamaya hazırlanıyor.</p>

  <p>Tuğgeneral Rudinov öncü olarak bir piyade birliği yollamıştı. Ellerindeki tüm imkânlarla, dumanlan tüten duvalara saklanarak varmışlar, fakat tüm iyi niyetlerine rağmen hiçbir düşmana rastlamamışlardı. Onlardan rapor alan general, ilerlemeye karar vermişti. Dürbünüyle çevreye bakarken dağa bağlı bir kayalığın üzerinde küçük bir kale tespit etmişti. Birkaç topçuyu silah başına çağırmış ve yüksekteki kaleye nişan aldırmıştı. Sonra beyaz bayraklı ve borazanlı bir elçi birliği yollamıştı. Düşmana, Ruslar adına teslim olmalarını, tüm silahlarını ve mallarını teslim etmelerini, esir tuttukları tüm Avrupa ülkesi vatandaşlarını serbest bırakmalarını şart koşacaklardı. Ama tek buldukları, ezilip kuma dönüşmüş taşlarla kaplı, terk edilmiş bir yer olmuştu. Molozların arasından, kavrulmuş ve hala tütmekte olan tahta parçaları fırlamıştı. Yer, çöktüğü ve bataklığa dönüştüğü için daha fazla kalmak akıllıca gözükmemişti, yıkıntılar yavaş yavaş batıyordu.</p>

  <p>Koşulları sunabilecekleri kimse yoktu.</p>

  <p>Kumandanları bu raporu duyunca hiç sevinmemişti. Herkes büyük bir hazine bulmayı umuyordu.</p>

  <p>Dağa kadar ilerleme kararı alınmıştı. Etraf en titiz ve ihtiyatlı biçimde taranacaktı. Kimi kalın kafalı subaylar, pusu kurulduğu, kamufle edilmiş bataryaların olduğu gibi fikirlerinden vazgeçmemekte direnmişti.</p>

  <p>Böylece kayanın üzerindeki küçük bir kapıyı ve en alt basamakta baygın halde yatan beni bulmuşlardı. Hayatımın kurtulmuş olmasını bu şanslı tesadüfe borçluyum. Müthiş dostane bir ilgi gördüm. Geçmişte adımı duymuş olan gazeteciler benimle röportaj yapmak istedi. Çok sayıda gazete ve dergi de Rüya şehrinin olduğu yerde fotoğraflarımı çekmek istedi. Tüm bu talepleri karşılamak için fazlasıyla yorgundum ve onları Avrupalıların yanına az önce gelmiş olan Mr. Bell&rsquo;e yönlendirdim.</p>

  <p>Dağın içindeki tapınağın izi bile bulunamadı. Kaya tabakası kaymış, tüm girişleri tıkamıştı. Bu fikrimi jeologlara söylediğimde başlarını sallayıp gülünç bakışlar attılar. Özellikle Amerikalı&rsquo;nın tüm bu Patera saçmalığına balmumundan yapılmış kuklayı tek başına yok ederek son verdiğini anlattığından beri bana inanmadıklarını görebiliyordum.</p>

  <p>Felaketten kurtulan yalnızca ikimiz değildik. Yakınımızdaki ormanda devriye gezen askerler ufak bir insan topluluğuna rastlamışlardı. Bu insanlar yarı çıplak halde ağaçlarda oturuyor, hararetli biçimde birbirlerine bir şeyler anlatıyor, işaretleşiyorlardı. Onların da Rüya Ülkesi&rsquo;nden oldukları anlaşıldı. Manavlık yapan altı Yahudi&rsquo;ydiler. Sonradan öğrendiğime göre oldukça kısa bir sürede toparlanmışlar, kuzey ve batı Avrupa&rsquo;nın büyük şehirlerinde muazzam servetlere sahip olmuşlar.</p>

  <p>Sönmemiş külleri kazdıklarında kurumuş bir vücut buldular. Üzerindeki tozu temizlediklerinde bunun bir mumya olduğunu açıkladılar. Ancak askeri doktor vücudun hala canlı olduğunu iddia etti ve yoğun çabalar sonucunda kıvılcımı aleve dönüştürdü. Herkes kurtarılan ve kadın olduğu kısa sürede anlaşılan kişiyi görmek için toplandı. Yüksek rütbeli bir Rus subayı, kadını tanıdı ve onun kendi teyzesi Prenses X olduğunu söyledi. Kadını temizletti ve giydirtti ve beraberinde ülkesine götürdü.</p>

  <p>Ben eve Taşkent üzerinden, bir doktor eşliğinde döndüm. Almanya&rsquo;ya vardığımda ilk başlarda kendimi toparlamak ve dış dünyanın koşullarına - özellikle de güneş ışığına - uyum sağlamak için bir klinikte kalmam gerekti. Eski yurdumda kendimi evdeymiş gibi hissetmem ve çalışabilecek hale gelmem yıllar sürdü.</p>

  <p>&ldquo;Rüya Ülkesi toprakları tamamen işgal altındadır," diye bir telgraf yollandıktan sonra sefere çıkan herkes, gülünç duruma düşmüş Avrupalılara yaraşır sessizliklerini korudu.</p>

  <p>Patera&rsquo;nın gizemi asla çözülemedi. Belki de gerçek efendiler aslında mavi gözlü kabileydi ve cansız bir kuklayı hayata geçirmek için büyü güçlerini kullanmışlar, böylece Rüya Ülkesi&rsquo;ni tam planladıkları şekilde yaratıp yok etmişlerdi.</p>

  <p class="p7">Amerikalı hala yaşıyor. Onu herkes tanır.</p>
</body>
</html>
