<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alevibektasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_14">II -Yorum Yöntemi</h2>

  <p class="normal">Hacı Bektaş’ın yorum yöntemlerine geçmeden, öncelikle nasıl bir takdime ile kitaplarına başladığını görelim. Genel olarak İslâmî gelenekte bir şey araştırılırken ya da bir kitap yazılırken yahut bir konuşma yapılırken Allah’ın ismi ile (besmele) başlanır. Allah’a hamdü-sena ve şükürden sonra, öncelikle Hz. Mumammed’e, Ehl-i Beyt’ine ve ashabına daha sonra da diğer peygamberlere, enbiya ve ehl-i İslâm’a salât ve selam temennilerinde bulunulur.</p>

  <p class="normal">Hacı Bektaş’ta da İslâmî gelenekteki bu usul devam etmektedir. Eserlerinin takdimesine baktığımızda besmele (Bismi’l-lahi’r-Rahmani’r-Rahim) hamdele, Allah’a övgü ve şükür (El-hamdü li’lahi Rabbi’l-âlemin) ve salvele ile (Hz. Peygamber’e, ailesine, ashabına ve bütün ehl-i İslâm’a dua ve iyilik temennisinde bulunma) başlanıldığını görürüz.<sup class="calibre2"><a href="../Text/alevibektasi_split_131.html#footnote-464-111" id="footnote-464-111-backlink">[111]</a></sup> Mesela, diğer eserlerine emsal teşkil eden <span class="ideitalik">Makâlat</span>ın takdimesi şöyledir: “Bismi’l-lahi’r-Rahmani’r-Rahim, şükür ve minnet padişahlar padişahı Tanrı Tabârake ve Ta’ala hazretine olsun ki biz zayıf ve çaresiz kulları yoktan var eyledi. Bizleri iman ve İslâm nuruyla aydınlattı. Ve cümle mahlûkatın rızkını ma’lum ve maksum kıldı. Ve salât ü selam ol peygamberler serverine ve mürseller ulusuna ve enbiyalar ve evliyalar mihterine olsun ki cümle âlemi onun dostluğuna yarattı. Ve O’nun sahabelerine ve Ehl-i Beytine (âline, evladına, ashabına ve etbaına) selam olsun…”<sup class="calibre2"><a href="../Text/alevibektasi_split_132.html#footnote-464-112" id="footnote-464-112-backlink">[112]</a></sup> Ayrıca Vilayetnâme’de de bir iş yapacağı ve bir keramet ortaya koyacağı zaman besmeleyi okuması onun ehemmiyetini ortaya koymaktadır.</p>

  <p class="normal">Eserlerin başındaki bu ahlâkî geleneğin temeli de Kur’ân ve Sünnet’e dayanır. Hacı Bektaş’’ın “besmele” ile eserlerine başlamasının ehemmiyetini “Besmele Tefsiri” adlı eserinde görüyoruz. O, tamamen besmelenin tefsir ve faziletine ayırmış olduğu bu eserinde Hz Süleyman’ın, Belkıs’a yazmış olduğu mektubunda besmeleyi “Mektup Süleyman’dandır, Rahman ve Rahim olan Allah’ın adıyla (başlamakta)dır”<sup class="calibre2"><a href="../Text/alevibektasi_split_133.html#footnote-464-113" id="footnote-464-113-backlink">[113]</a></sup> şeklinde Hz. Süleyman’ın besmeleyi okumuş (yazmış) olması ve bunun Belkıs’da Allah’a iman ve yakınlık duygusunu ortaya çıkarmasını belirtmesi,<sup class="calibre2"><a href="../Text/alevibektasi_split_134.html#footnote-464-114" id="footnote-464-114-backlink">[114]</a></sup> Hacı Bektaş’taki “Besmele”ye verilen önemin fikri kökenini ortaya koymaktadır. Aynı şekilde salvelenin de (Hz. Muhammed’e ve O’nun tahtında diğer peygamberlere salât-ü selamın) fikri kökeni temelde Kur’ân’a dayanmaktadır. Çünkü Kur’ân, şu ifadesiyle “Allah ve melekleri Peygamber’e çok salâvat getirirler. Ey müminler! Siz de ona salâvat getirin ve tam bir teslimiyetle selam verin.”<sup class="calibre2"><a href="../Text/alevibektasi_split_135.html#footnote-464-115" id="footnote-464-115-backlink">[115]</a></sup> Müminlerin Peygamber’e salât ve selam getirmelerini talep ediyor.</p>

  <p class="normal">Kısaca Hacı Bektaş’taki bu takdimeler, özellikle de besmele ona göre Hz Süleyman’dan kalma Kur’ânî bir usul olmanın yanın da geleneksel yazım usulünün de bir devamıdır.</p>

  <h3 class="ortayazi1" id="calibre_toc_28"><span class="idebold">A) RİVAYET YÖNTEMİ</span></h3>

  <p class="normal">Rivayet tefsiri: Buna me’sur veya nakli tefsirde denilir. Seleften nakledilen eserlere dayanan tefsirdir.<sup class="calibre2"><a href="../Text/alevibektasi_split_136.html#footnote-464-116" id="footnote-464-116-backlink">[116]</a></sup> Diğer bir deyimle, rivayet tefsiri, bazı âyetleri beyan ve tafsil etmek için, bizzat yine Kur’ândaki başka âyetlerle, Hz. Peygamber’in, sahabenin bunlara ilaveten tabiun’un sözleriyle Kur’ân’ı açıklama şekline denir.</p>

  <p class="normal">Hacı Bektaş da Kur’ân’ı yorumlarken bazen bir âyeti diğer âyetlerle, bazen hadisle, bazen sahabe sözüyle ve bazen de tâbiundan nakillerle Kur’ân’ı yorumlamaktadır. Bunlara ilaveten bazen de işari yorumda tarihe damgasını vuran ünlü mutasavvıflardan nakillerle Kur’ân âyetlerine açılım kazandırmıştır.</p>

  <p class="normal">İşte biz, ele aldığımız konuların her bir başlığında bolca örnek vermeye çalıştık. Örneklerimize bir sınır koymadık. Elimizdeki malzemenin azlığı ve çokluğuna göre başlıklara göre örneklemelerimiz değişmektedir.</p>

  <p class="ortayazi"><span class="idebold">1) Kur’ân’ın Kur’ân’la Tefsiri</span></p>

  <p class="normal">Rivayete dayalı tefsirler içinde en önemlisi bilindiği gibi Kur’ân’ın Kur’ânla tefsiridir. Çünkü Kur’ân’ın bir yerinde kapalı bırakılmış bir âyet başka bir bağlamda tebyin edilmiş, muhtasar verilmiş bir âyet, başka bir yerde tafsil edilmiştir. Yüce Allah da “Sonra onu açıklamak yine bize düşer” buyurarak Kur’ân’ın bir kısım âyetlerinin diğer bir kısmını tefsir ettiğine işaret etmektedir.<sup class="calibre2"><a href="../Text/alevibektasi_split_137.html#footnote-464-117" id="footnote-464-117-backlink">[117]</a></sup></p>

  <p class="normal">Hacı Bektaş’ın Kur’ân yorumunda en önemli özelliği bir âyeti, Kur’ân’dan ilişkili olduğu diğer âyetlerle izah etmesidir. Örneğin; Hz. Âdem’in yaratılış serüvenini izah ederken farklı sürelere serpilmiş, yaratılışla ilgili olan âyetleri bir araya getirerek yorumlamaya çalışır. Allah, Hz. Âdem’i yaratmadan önce meleklere Âdem’in yaratılacağını bildirdiğini, “Hatırla ki Rabbin meleklere: Ben yeryüzünde bir halife yaratacağım, dedi.”<sup class="calibre2"><a href="../Text/alevibektasi_split_138.html#footnote-464-118" id="footnote-464-118-backlink">[118]</a></sup> ve yaratılış aşamasına geçtiğinde onu topraktan yarattığını, “O (Allah) ki yarattığı her şeyi güzel yapmış ve ilk başta insanı çamurdan yaratmıştır”<sup class="calibre2"><a href="../Text/alevibektasi_split_139.html#footnote-464-119" id="footnote-464-119-backlink">[119]</a></sup> ve hem sülaleden yarattığını, “Sonra onun zürriyetini dayanıksız bir suyun özünden üretmiştir”<sup class="calibre2"><a href="../Text/alevibektasi_split_140.html#footnote-464-120" id="footnote-464-120-backlink">[120]</a></sup> ve bayağı bir zaman geçtikten sonra bu balçıktan olan sûretin kuruyup, yarıldığını, “Allah insanı, pişmiş çamura benzeyen bir balçıktan yarattı”<sup class="calibre2"><a href="../Text/alevibektasi_split_141.html#footnote-464-121" id="footnote-464-121-backlink">[121]</a></sup> ve devam ederek Hz. Âdem’in yeryüzünün farklı bölgelerinin toprağından uzun bir zaman dilimi içerisinde yaratıldığını ifade eder. Görüldüğü gibi Hacı Bektaş farklı siyaklarda yer alan âyetleri bir bütün olarak değerlendirerek yaratılışı izah eder. Bu da çağımızda bazı araştırmacıların Hz. Âdem’in yaratılışıyla ilgili Kur’ân’da farklı bağlamlara serpiştirilmiş âyetlerin birbirini tafsil ve teybin ettiği hususunda Kur’ân’ın Kur’ân’la tefsirine verilen örneğin<sup class="calibre2"><a href="../Text/alevibektasi_split_142.html#footnote-464-122" id="footnote-464-122-backlink">[122]</a></sup> Hacı Bektaş’ta bir ifadesidir.</p>

  <p class="normal">Yine “Doğuda Allah’ındır batı da. Nereye dönerseniz Allah’ın yüzü (zatı) oradadır. Doğrusu Allah her yeri kaplar ve her şeyi bilir”<sup class="calibre2"><a href="../Text/alevibektasi_split_143.html#footnote-464-123" id="footnote-464-123-backlink">[123]</a></sup> âyeti bağlamında dervişin, nefis ve şeytandan kurtulması için dünyayı kalbinden çıkarıp, iyilik elbisesini giyip, sevgi şarabını içip, daima hakkı müşahede etme sarhoşluğunda olması gerektiğini ve sözlerinde, işlerinde, davranışlarında, oturuşlarında, duruşlarında, yemelerinde, içmelerinde hatta uyurken ve uyanıkken O’na ibadet etmeli, her durumda onunla bir olmalıdır dedikten sonra “Nerede olursanız olun, O sizinle beraberdir. Allah yaptıklarınızı bilir”<sup class="calibre2"><a href="../Text/alevibektasi_split_144.html#footnote-464-124" id="footnote-464-124-backlink">[124]</a></sup> âyetiyle bir önceki âyete açıklık getirmiştir. Yani “Nereye dönerseniz dönün, Allah’ın yüzü (zatı) ordadır. Doğrusu Allah her şeyi kaplar ve her şeyi bilir” âyetini, “Nerede olursanız olun, O sizinle beraberdir. Allah yaptıklarınızı bilir” âyetiyle açarak birinci âyette ifade edilen Allah’ın vechi ifadesini, her yerde olması ve O’nun her şeyi kuşatmış olmasını, kişinin bütün hallerinde kişinin yaptığı her şeyi, Alah’ın bilmesi ve daima onu gözetir olması şeklinde yorumlamıştır.</p>

  <p class="normal">Aynı şekilde Allah’ın insana kendi teninden, canından gözünün görmesinden, dilinin söylemesinden, kulağının işitmesinden, elinin tutmasından ve ona kendisinden daha yakın olduğunu “Biz ona sizden daha yakınız ama siz göremezsiniz”<sup class="calibre2"><a href="../Text/alevibektasi_split_145.html#footnote-464-125" id="footnote-464-125-backlink">[125]</a></sup> âyetini, “Biz ona şah damarından daha yakınız”<sup class="calibre2"><a href="../Text/alevibektasi_split_146.html#footnote-464-126" id="footnote-464-126-backlink">[126]</a></sup> ve “Üç kişinin gizli konuştuğu yerde dördüncüsü mutlaka O’dur. Beş kişinin gizli konuştuğu yerde altıncısı mutlaka O’dur. Bunlardan az veya çok olsunlar ve nerede bulunurlarsa bulunsunlar mutlaka O onlarla beraberdir”<sup class="calibre2"><a href="../Text/alevibektasi_split_147.html#footnote-464-127" id="footnote-464-127-backlink">[127]</a></sup> âyetleriyle Allah’ın insana yakınlığını, O’nun insanın her halini bildiğini ifade eden bu âyetlerle açıklığa kavuşturmuştur.</p>

  <p class="normal">Yine “Allah’ın her şeyi görmekte olduğunu bilmez mi?”<sup class="calibre2"><a href="../Text/alevibektasi_split_148.html#footnote-464-128" id="footnote-464-128-backlink">[128]</a></sup> istifham âyetini, “Allah kullarını hakkıyla görücüdür.”<sup class="calibre2"><a href="../Text/alevibektasi_split_149.html#footnote-464-129" id="footnote-464-129-backlink">[129]</a></sup> âyetiyle cevaplamış durumdadır<sup class="calibre2"><a href="../Text/alevibektasi_split_150.html#footnote-464-130" id="footnote-464-130-backlink">[130]</a></sup>.</p>

  <div class="word-imported-list" style="margin-left: 2em">
    <p class="normal">Görüldüğü gibi Hacı Bektaş, Kur’ân’ın bir âyetini izah ederken parçacı bir yaklaşımla hemen sonuca varmıyor. Aksine o âyetle ve o konuyla ilgili farklı bağlamlarda geçen âyetleri bir bütün olarak değerlendirerek sonuca varıyor.</p>
  </div>

  <p class="ortayazi"><span class="idebold">2) Kur’ân’ın Sünnet’le Tefsiri</span></p>

  <div class="word-imported-list" style="margin-left: 2em">
    <p class="normal">Kur’ân’ı Kerimden sonra onun en mühim tefsir kaynağı, Hz Peygamber’in sünnetidir.<sup class="calibre2"><a href="../Text/alevibektasi_split_151.html#footnote-464-131" id="footnote-464-131-backlink">[131]</a></sup> Çünkü Sünnet, “Allah’ın sana gösterdiği şekilde insanlar arasında hükmedesin diye Kitab’ı hak ile indirdik.”<sup class="calibre2"><a href="../Text/alevibektasi_split_152.html#footnote-464-132" id="footnote-464-132-backlink">[132]</a></sup> âyetinde ifade edildiği gibi Kur’ân’ın tefsir ve izahıdır<sup class="calibre2"><a href="../Text/alevibektasi_split_153.html#footnote-464-133" id="footnote-464-133-backlink">[133]</a></sup> Hz. Peygamber’in Kur’ân’ı açıklaması, Kur’ân’ın şu ifadesiyle “…insanlara, kendilerine indirileni açıklaman için ve düşünüp anlasınlar diye sana da bu Kur’ân’ı indirdik”<sup class="calibre2"><a href="../Text/alevibektasi_split_154.html#footnote-464-134" id="footnote-464-134-backlink">[134]</a></sup> kendisine verilen ilahi bir görevdir.<sup class="calibre2"><a href="../Text/alevibektasi_split_155.html#footnote-464-135" id="footnote-464-135-backlink">[135]</a></sup> Çeşitli açılardan Kur’ân’ı yorumlayan Hz. Peygamber sözü, tarih boyunca Kur’ân’ı açıklamada ikincil temel kaynak olarak müfessirler tarafından kullanılmıştır.</p>

    <p class="normal">Hacı Bektaş da İslâmî düşünce temeline Kur’ân’dan sonra ikinci kaynak olarak Sünneti yerleştirmiştir. Dolayısıyla herhangi bir konuya ilişkin bir bağlamda zikretmiş olduğu âyetin hemen ardından, onu doğrudan ya da dolaylı yönden açıklayan bir hadis zikreder. Örneğin Hacı Bektaş, “Allah’ın her şeyi görmekte olduğunu bilmez mi?”<sup class="calibre2"><a href="../Text/alevibektasi_split_156.html#footnote-464-136" id="footnote-464-136-backlink">[136]</a></sup> âyetinden hareketle ibadetin, nasıl hakkıyla yerine getirilmesi hususunda müminin, kendisini Tanrı’nın nazargâhı (baktığı yer) olduğu bilinciyle ibadetini yapması gerektiğini belirtir. Hz. Peygamber’in de “Allah’a O’nu görüyormuşsun gibi ibadet et. Sen O’nu görmezsen bile O seni görür”<sup class="calibre2"><a href="../Text/alevibektasi_split_157.html#footnote-464-137" id="footnote-464-137-backlink">[137]</a></sup> hadisiyle âyete ışık tutmuştur.</p>
  </div>

  <p class="normal">Yine o tövbenin Allah’a, onun emrine dönüş ve günahtan çıkış ve arınış olduğunu belirttikten sonra “Ey inananlar! Yürekten tövbe ederek Allah’a dönün”<sup class="calibre2"><a href="../Text/alevibektasi_split_158.html#footnote-464-138" id="footnote-464-138-backlink">[138]</a></sup> ve “Dedim ki: Rabbinizden bağışlanma dileyin doğrusu o çok bağışlayandır”<sup class="calibre2"><a href="../Text/alevibektasi_split_159.html#footnote-464-139" id="footnote-464-139-backlink">[139]</a></sup> âyetlerinde geçen tövbe ve Allah’ın bağışlayıcılık unsurunu Hz. Peygamberin şu “Günahından tövbe eden hiç günahı yokmuş gibi”<sup class="calibre2"><a href="../Text/alevibektasi_split_160.html#footnote-464-140" id="footnote-464-140-backlink">[140]</a></sup> hadisiyle teyit etmektedir.<sup class="calibre2"><a href="../Text/alevibektasi_split_161.html#footnote-464-141" id="footnote-464-141-backlink">[141]</a></sup></p>

  <p class="normal">Aynı şekilde Hacı Bektaş, Hz. Âdem’in topraktan yaratıldığını ifade eden âyetten hareketle Hz. Âdem’in maddi yapısının yeryüzünün farklı bölgelerindeki topraklardan müteşekkil olduğunu, her bir uzvunun her bir kısmının farklı bölge topraklarından yaratıldığını, bunun da Hz. Peygamber’in “Allah, Âdem’i altmış renk topraktan yarattı. Eğer bir topraktan yaratsaydı, bütün insanlar aynı suret ve vasıf üzere olurlar, birini diğerinden ayırt etmek mümkün olmazdı”<sup class="calibre2"><a href="../Text/alevibektasi_split_162.html#footnote-464-142" id="footnote-464-142-backlink">[142]</a></sup> şeklindeki hadisi ile varit olduğunu belirtir. Görüldüğü gibi müphem ve mutlak olarak zikredilen âyeti, Hz. Peygamber’in hadisiyle muayyen ve mahdut hale getirmiştir.</p>

  <p class="normal">Hacı Bektaş, Kudsî Hadislerle de âyetlere ışık tutmuştur. “Allah sizinledir. Nerede olursanız olun O sizinle beraberdir.”<sup class="calibre2"><a href="../Text/alevibektasi_split_163.html#footnote-464-143" id="footnote-464-143-backlink">[143]</a></sup> âyetini, “Benimle nimet bul ve benimle yakınlık kur, çünkü ben sana başkasından daha hayırlıyım” ve “Benim yanımda uyu ama sıradan kişilerin uyuması gibi değil, bir gelinin uyuması gibi. Bana kulluk ettiğine göre benden başkasından niye korkuyorsun”<sup class="calibre2"><a href="../Text/alevibektasi_split_164.html#footnote-464-144" id="footnote-464-144-backlink">[144]</a></sup> kudsî hadisleriyle açıklamıştır.<sup class="calibre2"><a href="../Text/alevibektasi_split_165.html#footnote-464-145" id="footnote-464-145-backlink">[145]</a></sup></p>

  <p class="ortayazi"><span class="idebold">3) Kur’ân’ın Sahabe Kavliyle Tefsiri</span></p>

  <p class="normal">Hz. Peygamber’den sonra tefsir sahasında en mühim rolü sahabe almıştır. Çünkü onlar sağlam bir imana sahip olmalarının yanında, vahyin nüzulüne, nüzul sebeplerine ve Arap dil ve belağatına vâkıftılar. Bütün bunlarla birlikte her sahabenin aynı seviyede Kur’ân’ı anladığını söylemek mümkün değildir. Her sahabe zekâ, ilim ve Kur’ân’ı anlama bakımından farklı konumdaydılar.<sup class="calibre2"><a href="../Text/alevibektasi_split_166.html#footnote-464-146" id="footnote-464-146-backlink">[146]</a></sup> Mesela Hz. Ömer, Hz. Ali, Abdullah İbn Abbas ve Hz. Aişe Arap dilinin üslup ve inceliklerini, eski Arap şiirini, onların örf ve geleneklerini bilmeleri açısından diğerlerinden farklıydılar. İşte Hacı Bektaş da İslâm bilginlerinin kaynak değeri olması bakımından ittifakla kabul ettikleri sahabe sözünü, Kur’ân’ı anlama ve onu yorumlamada sınırlı da olsa kaynak olarak kulanmıştır. Ve özellikle de sahabe devrinden itibaren “hibru’l-ümme” (ümmetin bilgini) ve “tercümanu’l- Kur’ân” (Kur’ân’ın Hz. Peygamberden sonra en yetkili müfessiri) unvanlarıyla anıla gelen İbn Abbas’tan<sup class="calibre2"><a href="../Text/alevibektasi_split_167.html#footnote-464-147" id="footnote-464-147-backlink">[147]</a></sup> ve her zaman Kur’ân’ın mana ufuklarında dolaşan ve onun zenginliğine aşina olan Alevi-Bektaşilerce de Kur’ân-ı Natık olarak kabul edilen Hz. Ali’ den birçok alıntı yapmış olması manidardır.</p>

  <p class="normal">Hacı Bektaş, İbn Abbas’a nispetle Hz. Ali’den daha çok nakillerde bulunmuştur. Mesela “…Her şeyi (ilmiyle) kuşatmıştır”<sup class="calibre2"><a href="../Text/alevibektasi_split_168.html#footnote-464-148" id="footnote-464-148-backlink">[148]</a></sup> âyeti ile ilgili Allah’ın her yerde hazır, nazır ve görülebilir olduğunu belirttikten sonra Hz. Ali ile ilgili nakledilen “Bir gün Tanrı aslanı Ali’ye (kerremellahü vechehü) sordular. Ya Ali; Taptığın Tanrıyı görür müsün? dediler. Hz Ali de; ‘Eğer görmeseydim tapmazdım dedi” şeklindeki bu rivayete dayanarak âyete verdiği manaya ışık tutmuştur.</p>

  <p class="normal">Yine “Nereye dönerseniz Allah’ın yönü orasıdır. Doğrusu Allah her yeri kaplar ve her şeyi bilir”<sup class="calibre2"><a href="../Text/alevibektasi_split_169.html#footnote-464-149" id="footnote-464-149-backlink">[149]</a></sup> âyetini, Hz. Ali’den yapmış olduğu şu nakille “İman edip sevgi duyanlar, bütün hayatları boyunca Yüce Allah’a içtenlikle tapmalı sözlerinde, işlerinde, davranışlarında, oturuşlarında, duruşlarında, yemelerinde, içmelerinde hatta uyurken ve uyanıkken O’na ibadet etmeli, her durumda O’nunla bir olmalıdır” şeklinde anlamlandırmaya çalışmıştır.</p>

  <p class="normal">Hacı Bektaş, Hz. Ali’nin fikirlerine sadece âyetleri yorumlamak için değil, her hangi bir konuya açıklık getirmek için de başvurmuştur. Örneğin bilim konusundan bahsederken Hz. Ali’nin (kerremellahü vechehü); “Bilim ikidir; bedenler bilimi (fizik-ilmü’l-ebdan) ve dinler bilimi (metafizik- ilmü’l-edyan)” diye ikiye ayırdığından bahseder.<sup class="calibre2"><a href="../Text/alevibektasi_split_170.html#footnote-464-150" id="footnote-464-150-backlink">[150]</a></sup></p>

  <p class="normal">Hacı Bektaş’ın eserlerinde sahabeden Hz. Ali ve İbn Abbas dışında bir başka nakille karşılaşmadık. İbn Abbas’tan da sadece bir nakilde bulunmuştur ki onun da senedi Hz. Peygamber’e dayandırılıyor. O da Hacı Bektaş’ın “(O anda) biz ona sizden daha yakınız, ama göremezsiniz” ve “Biz ona şah damarından daha yakınız”<sup class="calibre2"><a href="../Text/alevibektasi_split_171.html#footnote-464-151" id="footnote-464-151-backlink">[151]</a></sup> âyetlerine dayandırdığı ve Alevi-Bektaşi düşüncesinde insan ile Allah arasındaki ilişkinin temeli olan gönül ile Çalap Tanrı arasında bir perdenin olmamasıdır. Bunu da Hacı Bektaş, İbn Abbas’ın Hz. Peygamber’den nakletmiş olduğu şu hadisiyle “Muhammed Mustafa (a.s) işittim: Çalap ile cümle nesne arasında hicap vardır. Fakat gönül ile Çalap Tanrı arasında hicap yoktur”<sup class="calibre2"><a href="../Text/alevibektasi_split_172.html#footnote-464-152" id="footnote-464-152-backlink">[152]</a></sup> hadisiyle ifade etmiştir.</p>

  <p class="ortayazi"><span class="idebold">4) Kur’ân’ın Tabiun ve Diğer Selef Âlimlerin<br class="chapter" />
  Görüşleriyle Tefsiri</span></p>

  <p class="normal">Tabiiler tefsir tarihinde sahabeden sonra önemli rol üstlenen bir topluluktur. Çünkü onlar, Peygamber’den feyiz alan sahabelerin kaynağından beslenmişlerdir.</p>

  <p class="normal">Hacı Bektaş, çok nadir de olsa Kur’ân âyetlerini izah ederken tabiundan da nakilde bulunmuştur. Özellikle de tasavvufî eğilimi olan tabiundan yararlanmıştır. Mesela, “Besmele tefsiri”nde Allah’ın esirgeyiciliği, bağışlayıcılığı ve şirk dışında bütün günahları bağışlayacağını, kullukta eksiklikleri örteceğini ifade eden besmele ve “Allah kendisine ortak koşulmasını asla bağışlamaz; bundan başkasını (günahları) dilediği kimse için bağışlar”<sup class="calibre2"><a href="../Text/alevibektasi_split_173.html#footnote-464-153" id="footnote-464-153-backlink">[153]</a></sup> âyetini yorumlarken Hasan Basri’nin (ö. 110/728), bu âyetle ilgili şöyle dediğini belirtir: Bir gün Hasan Basri’ye sormuşlar: “Ey ulular ulusu! Dünya da gönlünüzün hoşlandığı bir gün olmuş mudur.? O da şöyle dedi: “Seksen yaşımı aşan ömrüm içinde bir kez hatırım hoş oldu. Bir gün tekkemin üst katında, yıldızları değerlendirmedeydim. Kulağıma ince bir ses geldi. Dinledim. Bir kadın, eşiyle (şöyle) söyleşmedeydi: “Dövdün yüz döndürmedim. Başıma ne bela getirdinse seni bırakıp gitmedim; üstüme bir başkasını almayasın diye. Çünkü benim üstüme bir başkasını alırsan ben niderim?” Ben de bu sözün benzerini, Allah’ın sözleri içinde bulmak istedim. Ve bu âyeti buldum.” Hacı Bektaş bu rivayetten sonra bu âyete şöyle anlam vermiştir: Ulu Tanrı, Ey kulum! buyurur. “Edepsizlik yaparsan bağışlarım. Bana kulluğunda eksiklik olursa örterim. Sonra da tüm günahlarını kulluk yapmışçasına değiştiririm. Bütün bunları şunun için yaparım ki, benim üstüme bir başka nesneye inanıp bağlanmayasın.”<sup class="calibre2"><a href="../Text/alevibektasi_split_174.html#footnote-464-154" id="footnote-464-154-backlink">[154]</a></sup></p>

  <p class="normal">Ayrıca Alevi-Bektaşi geleneğinde önemli bir yere sahip olan İmam Caferi Sadık’tan da (ö. 148/765) nakilde bulunmuştur. Hz. Âdem’in yaratılışından bahsederken Cafer-i Sadık’tan, Allah’ın Âdem’i yaratmadan önce meleklere bildirdiğini ve yeryüzünün farklı bölgelerinin toprağından Hz. Âdem’in yaratıldığını ifade eden bir nakilde bulunur.<sup class="calibre2"><a href="../Text/alevibektasi_split_175.html#footnote-464-155" id="footnote-464-155-backlink">[155]</a></sup></p>

  <p class="normal">Bunların dışında tarihe damgasını vuran ünlü mutasavvıflardan yaptığı nakillerle de Kur’ân âyetlerine açılım kazandırmıştır. Mesela, “Öyle ise siz beni anın ki bende sizi anayım. Bana şükredin; sakın bana nankörlük etmeyin!”<sup class="calibre2"><a href="../Text/alevibektasi_split_176.html#footnote-464-156" id="footnote-464-156-backlink">[156]</a></sup> âyetini Vasitî’den (ö. 351/942) almış olduğu “Allah’ın nimetlerini anın ki inkâr etmek küfürdür”<sup class="calibre2"><a href="../Text/alevibektasi_split_177.html#footnote-464-157" id="footnote-464-157-backlink">[157]</a></sup> nakli ile yorumlamıştır. Aynı şekilde “… Kim tağutu reddedip Allah’a inanırsa, kopmayan sağlam kulpa yapışmıştır. Allah işitir ve bilir”<sup class="calibre2"><a href="../Text/alevibektasi_split_178.html#footnote-464-158" id="footnote-464-158-backlink">[158]</a></sup> âyetinde geçen “urvetu’l-vuska” ifadesini Ebu Abdurrahman es-Sülemi’nin (ö. 412/1021) <span class="ideitalik">Hakaikü’t-Tefsir</span>’inden naklen şöyle izah etmektedir; “urvetu’l-vuska, başlangıçta başarı sonuçta saadettir. Urvetu’l-vuska halk için saygı başarıdır. Aydınlar için inayet çokluğu ve aydınların seçkinleri için ise rububiyet cezbeleridir ki, onları fani toprak karanlıklarından alıp Vacibü’l-vucud’un ahlâkî nurları ile baki kılar. Urve budur. Hiç tartışmasız Allah urvetü’l-vüska’ya tutunanları duyar, yeter ki, halis niyetle tutunmuş olsunlar”<sup class="calibre2"><a href="../Text/alevibektasi_split_179.html#footnote-464-159" id="footnote-464-159-backlink">[159]</a></sup></p>

  <p class="normal">Hacı Bektaş’ın naklettiği bu rivayet, es-Sülemi’nin <span class="ideitalik">Hakaik</span> adlı kitabında aynı ifade biçimleriyle yer almasa da aynı mesajı iletir başka ifade kalıplarıyla yer aldığını görüyoruz. Dolayısıyla bu tür nakiller, Hacı Bektaş’ın fikri çizgisini ortaya koymamız açısından önem arzetmektedir.</p>

  <p class="ortayazi"><span class="idebold">5) Horasan Erenlerinin Sözleriyle Kur’ân Yorumu</span></p>

  <p class="normal">Hacı Bektaş âyetlerin yorumu bağlamında, Horasan erenlerinin sözlerinden de faydalanmıştır.</p>

  <p class="normal">Mesela Hace Abdullah b. Ensari’den (ö. 396/1006-448/1088) “Nerede olursanız olun O sizinle beraberdir”<sup class="calibre2"><a href="../Text/alevibektasi_split_180.html#footnote-464-160" id="footnote-464-160-backlink">[160]</a></sup> âyeti bağlamında “Eğer onları seviyor tohumu ekmediysen, O’nu seviyorlar meyvesi veremezsin başından beri yar tarafından meylede gelmiştir.”<sup class="calibre2"><a href="../Text/alevibektasi_split_181.html#footnote-464-161" id="footnote-464-161-backlink">[161]</a></sup> nakli ile Allah’ın insanla beraberliğini veya insanın O’nu seviyor olmasını, başta halkı seviyor olmaya ve halk ile birlikte olmaya bağlamıştır. Bu da Bektaşi anlayışta Tanrı-insan ilişkisinde Hakk’a ulaşmanın, O’nu razı etmenin yolunun halkın sevgi ve rızasını almaktan geçtiği şeklindeki derûni düşüncenin âyet deliliyle bir ifadesidir.</p>

  <p class="normal">Hacı Bektaş’ın nakil yaptığı isimlerden biri de Hoca Ahmet Yesevi’ dir. Hz. Ali isminden sonra kitaplarında en çok nakilde bulunulan isimlerden biridir. O, Kur’ân’da birçok yerde geçen “Allah sabredenlerle beraberdir”<sup class="calibre2"><a href="../Text/alevibektasi_split_182.html#footnote-464-162" id="footnote-464-162-backlink">[162]</a></sup> âyetini izah ederken, insanın Allah’ın isteğine, iradesine ve rızasına teslim olması gerektiğini, çünkü Yaratan’ın yarattığına karşı iradesinin bazen sevinç, bazen hüzün, bazen sağlık, bazen hastalık, bazen de bolluk ve darlık şeklinde ortaya çıktığını, dolayısıyla da kişinin, her şeyin Hak’tan geldiğini bilmesi ve başına gelen her şeyi canı gönülden kabul etmesi gerektiğini belirttikten sonra âyete getirdiği yorumu, Ahmet Yesevi’nin şu sözüyle açıklar: “Eğer halk iradeyi Allah’tan başkasından bilirse şirke sebep olur.”<sup class="calibre2"><a href="../Text/alevibektasi_split_183.html#footnote-464-163" id="footnote-464-163-backlink">[163]</a></sup></p>

  <p class="normal">Görüldüğü gibi Hacı Bektaş âyette geçen “sabır” ifadesini, başa gelen her şeyi ilahi iradeden bilmek şeklinde ve Allah’ın, kişi ile beraberliğini de böyle bir sabır halinde olmakla yorumlamıştır. Hacı Bektaş’ın, halefi ve halifesi olduğu Ahmet Yesevi’den bu türden doğrudan doğruya alıntılar yapmasının yanında onun <span class="ideitalik">Makâlat’</span>ındaki 4 kapı 40 makam tasavvufî düsturunun Ahmet Yesevi’nin <span class="ideitalik">Fakrnâme</span>’sinde de mevcut olması<sup class="calibre2"><a href="../Text/alevibektasi_split_184.html#footnote-464-164" id="footnote-464-164-backlink">[164]</a></sup> ve Hacı Bektaş’ta yer alan pek çok tasavvufî kavram ve meselenin <span class="ideitalik">Divan-ı Hikmet</span>’te de ele alınması<sup class="calibre2"><a href="../Text/alevibektasi_split_185.html#footnote-464-165" id="footnote-464-165-backlink">[165]</a></sup> Hacı Bektaş’ta ve Bektaşi geleneğinde Ahmet Yesevi’nin rolünü ortaya koyar.</p>

  <p class="ortayazi"><span class="idebold">6) Kaynağı Belli Olmayan Nakillerle Kur’ân Yorumu</span></p>

  <p class="normal">Hacı Bektaş, bazen şahıs ve eserini zikrederek nakil yapmış. Bazen sadece eser ismini belirtmiş, bazen de ne eser ne de şahıs ismi zikretmeden yaptığı nakillerle Kur’ân âyetlerine ışık tutmuştur. Mesela, <span class="ideitalik">İhkak-ı Tefsir</span> adlı eserinde Saci iletir ve Kaffal Şasi de kendi yorumunda anlatır” ifadesinde olduğu gibi hem eseri ve hem de eserin sahibini, bazen de “Öyle ise siz beni anın ki ben de sizi anayım. Bana şükredin; sakın bana nankörlük etmeyin!” âyetine <span class="ideitalik">Keşful- Esrar</span>’dan<sup class="calibre2"><a href="../Text/alevibektasi_split_186.html#footnote-464-166" id="footnote-464-166-backlink">[166]</a></sup> “Kulum beni zikrederse ben de onu mutlaka zikrederim. Öyle ki bana âşık olur…” ifadeleriyle yaptığı nakilde olduğu gibi, sadece eseri zikreder. Zaman zaman da nakil yaptığı kişilerin sadece isimlerini veya lakaplarını zikreder. Mesela, yukarıdaki âyeti yorumlarken “Sultanu’l-Ârifîn’e sormuşlar, niçin sizin dil ile zikrettiğinizi az duyuyoruz. O da dil bir yere sığmayan yalancıdır, buyurmuş” naklinde olduğu gibi sadece kişinin ismini / künyesini zikreder.<sup class="calibre2"><a href="../Text/alevibektasi_split_187.html#footnote-464-167" id="footnote-464-167-backlink">[167]</a></sup></p>

  <p class="normal">Hacı Bektaş zaman zaman da şahıs ve kaynak belirtmeden nakilde bulunmuştur. Mesela, “Ey insanlar! Sizi bir tek nefisten yaratan ve ondan da eşini yaratan ve ikisinden birçok erkekler ve kadınlar üretip yayan Rabbinizden sakının”<sup class="calibre2"><a href="../Text/alevibektasi_split_188.html#footnote-464-168" id="footnote-464-168-backlink">[168]</a></sup> âyetini izah ederken haberde şöyle gelmiştir, dedikten sonra Allah’ın Havva’yı Âdem’in sol eğesinden yarattığını onu Âdem’e yar kıldığını ve bunlardan doksan karın evlat olduğunu, bunlardan sadece on oğlan ve on kız kaldığını, isimlerinin de Veheme, Vedd, Suva, Yağus, Yauk, Nesr,<sup class="calibre2"><a href="../Text/alevibektasi_split_189.html#footnote-464-169" id="footnote-464-169-backlink">[169]</a></sup> Abdunnasır, Habil, Kabil, ve Şit olduğu ve insanların soyunun bunlardan çoğaldığı naklini yapar.</p>

  <p class="normal">Yine insanın yaratılışı ile ilgili âyetleri tahlil ederken “nakildir” “Haberde şöyle gelmiştir.” “derler”<sup class="calibre2"><a href="../Text/alevibektasi_split_190.html#footnote-464-170" id="footnote-464-170-backlink">[170]</a></sup> diyerek kaynağı hadis mi yoksa herhangi bir rivayet mi olduğu belli olmayan şahıs ve eser ismini belirtmeden mitolojiyi andırır tipten uzun nakillerde bulunmuştur. Mesela “Gerçek şu ki, biz insanı katışık bir nutfeden (erkek ve kadının dölünden) yarattık; onu imtihan edelim diye kendisini işitir ve görür kıldık”<sup class="calibre2"><a href="../Text/alevibektasi_split_191.html#footnote-464-171" id="footnote-464-171-backlink">[171]</a></sup> âyeti ile ilgili “nakildir” dedikten sonra şu rivayeti yapar; “Erkek hanımına yaklaşınca ondan bir su, hanımından da bir su çıkar. Allah iki meleğe bunları karıştırmasını emreder. Onlar da Yarabbi bu iki nutfeden insan yaratmak istiyor musun? diye sorarlar. Allah da yaratacağım ey meleklerim diye buyurur.”<sup class="calibre2"><a href="../Text/alevibektasi_split_192.html#footnote-464-172" id="footnote-464-172-backlink">[172]</a></sup></p>

  <p class="normal">Kısaca yukarıda görüldüğü gibi Hacı Bektaş Veli, zaman zaman rivayet kaynaklarını belirttiği gibi bazen de sadece rivayeti nakletmekle yetinir.</p>

  <p class="ortayazi"><span class="idebold">7) Nüzul Sebepleriyle Kur’ân Yorumu</span></p>

  <p class="normal">Hz. Peygamber’e bir sual veya hadise dolayısıyla birkaç âyetin ve yahut da bir surenin tamamının nazil olmasına âmil olan şeye “sebeb-i nüzul” demekteyiz. Bir başka ifadeyle, nazil olduğu dönemin tarihsel ve toplumsal arka planı bilmenin bir ifadesi olan “sebeb-i nüzul”, sahabeden günümüze kadar Kur’ân’ı anlamanın temel ilkelerinden biri olagelmiştir. Ebu’l-Hasen Ali b. Ahmed el-Vahidi’nin (ö. 468/1076) ifadesiyle âyetin iniş sebebini ve konusunu bilmeden maksadını ve tefsirini bilmek mümkün değildir.<sup class="calibre2"><a href="../Text/alevibektasi_split_193.html#footnote-464-173" id="footnote-464-173-backlink">[173]</a></sup></p>

  <p class="normal">Hacı Bektaş da Kur’ân âyetlerini yorumlarken zaman zaman “Hakkında şu ferman gelmiştir” “Bu âyet onların hakkında gelmiştir (nazil olmuştur)” “Âyet nazil olunca” ifadeleriyle sebeb-i nüzule dikkat çekmiştir. Mesela Hacı Bektaş “fakr” kavramını izah ederken bu kavramı Allah’tan başkasını istememe, O’ndan başkasına muhtaç olmama hali şeklinde tanımladıktan sonra “fakrın”, Hz. İbrahim’in (a.s) makamı olduğunu, ateşe atılırken Allah’tan “Ey Cebrail! İbrahim’i bul” emrinin geldiğini, nazil (olduğunu), Cebrail gelip İbrahim’e: Ey İbrahim! Benden bir şey istiyor musun? diye sorunca İbrahim: “Hayır ben kulum, benim istekle ne işim var. Çünkü Yüce Allah durumumu en iyi gören ve bilendir” dedi o zaman İbrahim hakkında şu ferman geldi. “Ey ateş! İbrahim için serin ve esenlik ol”<sup class="calibre2"><a href="../Text/alevibektasi_split_194.html#footnote-464-174" id="footnote-464-174-backlink">[174]</a></sup> işte ihtiyaçsızlık olgunluğu budur.<sup class="calibre2"><a href="../Text/alevibektasi_split_195.html#footnote-464-175" id="footnote-464-175-backlink">[175]</a></sup></p>

  <p class="normal">Görüldüğü gibi Hacı Bektaş âyetin, Hz. İbrahim’in, Allah’tan başkasına ihtiyaç duymaması halinde geldiğini (nazil) olduğunu belirtiyor. Ancak bu tür bir ilişki doğrudan bir sebep sonuç ilişkisi olma yerine, insan zihninin dolaylı olarak kurup ilişkilendirdiği bir sebeplendirmedir. İbn Teymiyye’nin, (ö. 728/1328), “<span class="ideitalik">Tefsir Usulü</span>” eserinde ve Ahmet Nedim Serinsu’nun da Şah Veliyullah Dihlevi (ö. 1176/1763) ve Tâhir b. Âşûr’dan (ö. 1973) naklen yapmış olduğu rivayetlerde olduğu gibi gerçekte sebep olmayıp sahabenin ve insan aklının, olayları dolaylı yönden âyetle ilişkilendirme kabilinden bir sebeb-i nüzuldur.</p>

  <p class="normal">Yukarıda Hz. İbrahim ateşe atıldığında Allah’ın Cebrail’i gönderip herhangi bir isteğin var mı? Hz. İbrahim’in de; “İsteğim sensin senden başka bir dileğim yoktur” demesi üzerine Allah’ın ateşi serin ve selamet kıldığı yorum ve rivayetleri es-Sülemi (ö. 412/1021), ve el-Kuşeyri (ö. 465/1072), Ubey b. Ka’b’dan mevkuf bir hadis olarak el-Kurtubi (ö. 671/1273) ve seleften bazısına isnaden İbn Kesir’de de (ö. 774/1372) vardır.</p>

  <p class="normal">Yine Hacı Bektaş Veli, “Andolsun, biz cinler ve insanlardan birçoğunu cehennem için yaratmışızdır. Onların kalpleri vardır, onlarla kavramazlar; gözleri vardır, onlarla görmezler; kulakları vardır, onlarla işitmezler. İşte onlar hayvanlar gibidir; hatta daha da şaşkındırlar. İşte asıl gafiller onlardır.”<sup class="calibre2"><a href="../Text/alevibektasi_split_196.html#footnote-464-176" id="footnote-464-176-backlink">[176]</a></sup> âyeti bağlamında can (ruh) görme, işitme ve gönülden bahsederken, tenin bedenin merkebi konumunda olduğunu ve insanın bir gönül gözünün bir de beden gözünün olduğunu belirtir. Ve Hz. Peygamber’in de şu hadisiyle bunu destekler. “Hak sübhanehu ve teala adama dört göz verdi; ikisi baş gözüdür ve ikisi gönül gözüdür; baş gözü ile halkı gönül gözü ile de Halik’ı görür.”<sup class="calibre2"><a href="../Text/alevibektasi_split_197.html#footnote-464-177" id="footnote-464-177-backlink">[177]</a></sup> Ve Hacı Bektaş, şeker yemeyenin şekerin dadını bilmeyeceği gibi, gözleri görmeyenin görme zevkinden yoksun olduğu gibi, gönül gözü olmayanın da “Pes imdi biregünün kim gönlü gözü olmasa haktan ne haberi var” ifadesiyle Hak’tan uzak olduğunu belirtir. Ve nasıl ki hayvanların dikene düşmeyip köy yolunu bildikleri, ancak hak yolunu bilmedikleri ve gönüllerinin kör olduğu gibi haktan uzak olan insanların da beden gözleri, kulakları ve kalpleri olsa da hakkı bilmediklerinden dolayı gerçekte gönül gözleri kördür, der.</p>

  <p class="normal">İşte Hacı Bektaş, “Onlar hakkında gelmiştir (nazil olmuştur)” diyerek bu âyetin hakkı tanımayan, gönülleri kör olan insanlar hakkında nazil olduğunu belirtir.<sup class="calibre2"><a href="../Text/alevibektasi_split_198.html#footnote-464-178" id="footnote-464-178-backlink">[178]</a></sup> Bu tür bir sebeb-i nüzulde âyet ve olay, şahıs arasındaki ilişki net belirtilmese de gerçekte âyetin, bu tür insanları muhtevi olduğu bir vakıadır.</p>

  <p class="normal">Hacı Bektaş, aynı âyetin farklı olay üzerine nazil olduğunu da belirtir. Mesela, “Elest Bezmi”nde Allah canlara iki kez “Ben sizin Rabbiniz değil miyim?” dediğinde kimilerinin “Belâ” kiminin “Lâ” dediğini, o âlemde iki kez “belâ” diyenlerin dünyaya Müslüman olarak gelip Müslüman yaşayıp Müslüman öldüklerini, iki kez hiç kaale almayıp “Lâ” diyenlerin dünyaya kâfir gelip kâfir yaşayıp kâfir öldüklerini belirtir. Ve “Ke’l-en’am dedikleri onlardır” dedikten sonra “Bu âyet bunlar hakkında gelmiştir (nazil olmuştur). Zira kim bunlar hayvanlar gibidir. Bilakis hayvanlardan dahi aşağıdırlar. Bunlar adam suretindedirler fakat adamların yerlerini daraltırlar ve rızklarını eksiltirler ve bunların canları hiçtir”<sup class="calibre2"><a href="../Text/alevibektasi_split_199.html#footnote-464-179" id="footnote-464-179-backlink">[179]</a></sup> der.</p>

  <p class="normal">Görüldüğü gibi Hacı Bektaş birinci durumda âyetin gönül gözü, gönül kulağı kör ve sağır olup haktan uzak olan insan gurupları hakkında, ikinci durumda ise “Elest bezminde” Allah’ın canlara iki kez “Ben sizin rabbiniz değil miyim?” sorusuna karşı iki kez “lâ” deyip de kâfir olarak dünyaya gelip kâfir yaşayıp kâfir ölenler hakkında nazil olduğunu belirtir.</p>

  <p class="normal">Ayrıca, tasavvufun ve Bektaşiliğin temelini oluşturan zâhir-bâtın ikilemiyle âyetin ele alınması, ten ile beden gözü ve beden kulağı ile değil de ruh ile gönül gözü ve gönül kulağı ile hakkı tanımanın gerekliliği ile âyetin yorumlanması ve gönül gözüyle hakkı tanımaktan yoksun olanların şekerin tadını bilmeyen, görme zevkinden yoksun olana ve köy yolunu bilip de hak yolunu bilmeyen hayvana benzetilmesi bir hayli önemlidir. Çünkü Bektaşilikte Hakk’ı tanımanın yeri gönüldür. Bu âyetle ilişkili benzer düşünceler es-Sülemi’de de (ö. 412/1021), vardır. Mesela, hayvanların değil de ruhların ilahi sır ve tecelliyatı hissetmesi, onlarla ni’metlenip beslenmesi, tasavvuftaki ve Bektaşilikteki ruh/gönül ile hakkı tanıma düşüncesinin kadim bir ifadesidir.<sup class="calibre2"><a href="../Text/alevibektasi_split_200.html#footnote-464-180" id="footnote-464-180-backlink">[180]</a></sup></p>

  <p class="normal">Ayrıca “Kâlu Belâ” hadisesine gelince o da ezelde gerçekleşmiş bir olay olarak ele alınmıştır. Ancak bu olayın ezelde mi ana rahminde mi yoksa buluğ çağında mı olduğu hususunda farklı görüşler vardır. Bununla beraber Hacı Bektaş’ta olduğu gibi, bunun ezelde gerçekleşmiş olduğu rivayetleri de vardır. Mesela Hacı Bektaş’ın kaynaklarından biri olan es-Sülemi’de farklı rivayetlerin yanında mutasavvıflardan Nasrabazi ve Ebu’l-Huseyin b. Bennan’dan yapılan rivayetlerle bu olayın ezelde, insan henüz kudret halindeyken gerçekleştiği belirtilir.<sup class="calibre2"><a href="../Text/alevibektasi_split_201.html#footnote-464-181" id="footnote-464-181-backlink">[181]</a></sup></p>

  <p class="normal">Bazen de “Âyet bu olay üzerine nazil olmuştur” ifadesini açıkça belirtmeden nüzul sebebiyle âyetleri izah etmiştir. Mesela “De ki eğer Allah’ı seviyorsanız bana tâbi olun ki Allah da sizi sevsin ve suçlarınızı örtsün…”<sup class="calibre2"><a href="../Text/alevibektasi_split_202.html#footnote-464-182" id="footnote-464-182-backlink">[182]</a></sup> âyetini Yahudi ve Hıristiyan muhatap kitlesiyle yorumlamıştır. Âyetin nüzul sebebine baktığımız da Kelbi, Ebu Salih ve İbn Abbas yoluyla “Biz Allah’ın çocukları ve sevgilileriyiz” diyen Yahudiler ve Muhammed b. İshak b. Yesar, Muhammed b. Ca’fer b. Zübeyr tarikiyle “Biz ancak Allah’a olan sevgi ve ta’zimimizden dolayı İsa’ya ta’zimde bulunuyor ve ona ibadet ediyoruz” diyen Hıristiyanlar hakkında nazil olduğu belirtiliyor.<sup class="calibre2"><a href="../Text/alevibektasi_split_203.html#footnote-464-183" id="footnote-464-183-backlink">[183]</a></sup></p>

  <p class="normal">Bu şekilde tefsir ilminin temeli olan “Ulûmu’l-Kur’ân” ile ilgili yorumlar ortaya koyup nakiller yapması, Hacı Bektaş’ın, bilimsel bir tavırla köklü İslâmî ilimler geleneğine vukufiyetini ortaya koymaktadır. Dolayısıyla Ahmet Yaşar Ocak’ın ileri sürdüğü Aleviliğin-Bektaşiliğin, ehl-i Sünnet’in neşet ettiği kitabî İslâmî ilimler ve temel İslâm kaynaklarına değil de tarihçilerin “Atlı Çoban Kültürü” dedikleri sosyo-kültürel tabanın ürettiği bir halk inanç geleneğine dayandığı fikrinin bozkır Alevî-Bektaşi mukallitleri için muhtemel olsa da bilimsel bilginin merkezi olan Horasan bölgesinde yetişmiş ve Anadolu’da bu bilgiyi tatbik edip, kitleleri sürüklemiş olan Hacı Bektaş için bunu ileri sürmek pek de mümkün görülmüyor.</p>

  <p class="ortayazi"><span class="idebold">8) İsrailiyyat İle Kur’ân Yorumu</span></p>

  <p class="normal">İsrailiyyat kavramı, kelime olarak her ne kadar tefsire girmiş Yahudi kültürünü ifade ediyorsa da, bunun sadece Yahudiliğe inhisarı düşünülemez. İslâm’a ve özellikle tefsire girmiş olan Yahudi, Hıristiyan ve diğer dinlere ait kültür kalıntılarıyla, dinin gerek lehine gerekse aleyhine uydurulup Hz. Peygamber’e ve onun muasırları olan sahabe ile müteakip nesillere izafe edilen her türlü haber, İsrailiyyat kelimesinin manası içine girer. Bir kelime ile İslâm’a yabancı olan her şey bu kelimenin bünyesinde mütalaa edilmelidir.</p>

  <p class="normal">Hacı Bektaş da diğer birçok müfessirin müstağni olamadığı kadim din ve kültürlerin masal ve mitoloji türünden olan ürünlerini Kur’ân yorumunda kullanmıştır. Özellikle de tefsir geleneğinde yaratılış ve Kur’ân kıssalarını izah etme de ortaya çıkan bu kültür, Hacı Bektaş’ta da görülmektedir. Öyle ki, <span class="ideitalik">Besmele Tefsiri</span> ve <span class="ideitalik">Vilâyetnâme</span> adlı eserleri bu türden haberlerle doludur.</p>

  <p class="normal2">a) Âdem’in Yaratılışı</p>

  <p class="normal">Hacı Bektaş Hz. Âdem’in yaratılışını ifade eden âyeti<sup class="calibre2"><a href="../Text/alevibektasi_split_204.html#footnote-464-184" id="footnote-464-184-backlink">[184]</a></sup> izah ederken <span class="ideitalik">Makâlat</span>’tan özetle Caferi Sadık’tan rivayetle şöyle demektedir. Hz. Âdem’i balçıktan yarattığını, özünü Medine, başını Beytu’l-Makdis, yüzünü Ka’be, kulağını Tur-i Sina, gözlerini Beytu’l-Haram, alnını Medine’nin batısındaki, ağzını doğu tarafındaki toprağından, burnunu Dımeşk, dudaklarını Berberiyye, sakalını uçmak (cennet), dilini Buhara, dişlerini Harezm, boynunu Çin, kollarını Yemen, sağ elini Mısır, sol elini Pars, tırnaklarını Hatay, parmaklarını Sistan, göğsünü Irak, karnını Huzistan, arkasını Hemedan, zekerini Hindistan, hayâlarını (yumurtalık) Konstantin, uyluklarını Türkistan, dizlerini Kırım, inciklerini Antalüs, topuklarını Rum, ayaklarını Frenkistan toprağından yarattığını ve hesapsız yıllar yattığını belirtir. Daha sonra Azazil’in<sup class="calibre2"><a href="../Text/alevibektasi_split_205.html#footnote-464-185" id="footnote-464-185-backlink">[185]</a></sup> geçip giderken balçık kalıbındaki Âdem’e gözünün iliştiğini, ilk önce ürküp geri çekildiğini, daha sonra biraz bakıp hayret ettiğini, elini balçıktan Âdem’in göğsüne dokundurduğunda küt küt sesin geldiğini, bundan dolayı Şeytan’ın, bunun içi kovukmuş, bundan hiç hayır gelmez dediğini belirtir. Allah’ın Şeytan’ın bu sözüne karşılık “Ey Azazil! o içi boş göğüs benim hanemdir. Onu Kendi kudretimle dolduracağım” şeklinde nida ettiğini belirtir. Daha sonra Allah’ın Hz. Âdem’in balçıktan bedenine ruhu nefhettiğini ve bu ruhun, burnundan dimağının içine girdiğini, bu haliyle iki yüzyıl kaldığını, ruh gözlerine inince Hz. Âdem yattığı yerden kalkıp gözünü açınca kendini toprak ve balçık gördüğünü belirtir. Daha sonra ruhun kulaklarına indiğinde meleklerin tesbihatını duyduğunu, ruh ağzına ve diline inince aksırıp ardından “Elhamdülillah” (Hamd, her hal üzere âlemlerin besleyicisi olan Allah’adır.) Dediğini belirttikten sonra Âdem’in ilk hareketinin aksırmak, ilk kelimesinin ise bu ifade olduğunu belirtir. Buna karşılık Allah’ın da Âdem’e “Yerhamükellah” (Ey Âdem Rabbinin rahmeti senin üzerine olsun) demesinin ardından celalim hakkıçün seni bu kelime için yarattım der. Daha sonra Allah ruhu Âdem’in göğsüne ve beline nefhedince belden aşağısı balçık olan Âdem kalkıp oturmak istediğini bundan dolayıdır ki, Allah’ın insana “İnsan pek acelecidir”<sup class="calibre2"><a href="../Text/alevibektasi_split_206.html#footnote-464-186" id="footnote-464-186-backlink">[186]</a></sup> dediğini belirtir. Daha sonra ruh karna doğru inince Âdem’in açlık hissettiğini, ardından ruh bütün bedene yayılınca Hz. Âdem’in et, kan, damar ve sinir gibi her şeyi tamam olur. Allah’ın emriyle melekler, Hz. Âdem’i rıza suyuyla yıkarlar, başına ululuk tacını giydirirler, yücelik kürsüsüne oturtup halife adını kendisine vererek yerde ve gökte halifesin, derler.</p>

  <p class="normal">Ve Allah’ın Âdem’e bütün isimleri öğretmesinin “Allah Âdeme bütün isimleri, öğretti. Sonra onları önce meleklere arzedip: Eğer siz sözünüzde sadık iseniz, şunların isimlerini bana bildirin, dedi.”<sup class="calibre2"><a href="../Text/alevibektasi_split_207.html#footnote-464-187" id="footnote-464-187-backlink">[187]</a></sup> ardından bütün meleklere Hz. Âdem’e secde etmelerini ister, ancak iblis secde etmez. “Hani biz meleklere (ve cinlere) Âdem’e secde edin, demiştik. İblis hariç hepsi secde ettiler. O yüz çevirdi ve büyüklük tasladı, böylece kâfirlerden oldu.”<sup class="calibre2"><a href="../Text/alevibektasi_split_208.html#footnote-464-188" id="footnote-464-188-backlink">[188]</a></sup> Bunu da kendisinin ateşten, Âdem’in ise topraktan yaratılmış olmasına bağlar. “Allah buyurdu: ben sana emretmişken seni secde etmekten alıkoyan nedir? (İblis): ben ondan daha üstünüm. Çünkü beni ateşten yarattın, onu çamurdan yarattın, dedi.”<sup class="calibre2"><a href="../Text/alevibektasi_split_209.html#footnote-464-189" id="footnote-464-189-backlink">[189]</a></sup> Ve daha sonra Allah, Âdem’in göğe bakmasını ister. Hz. Âdem göğe bakınca “La ilahe illellah Muhammedun Resulüllah”<sup class="calibre2"><a href="../Text/alevibektasi_split_210.html#footnote-464-190" id="footnote-464-190-backlink">[190]</a></sup> kelimeyi tayyibesini görür ve Ya ilahi! “La ilahe ille’l-lah” senin birliğindir. Muhammed kimdir? demesi üzerine Allah da: O benim habibim, senin oğlundur, der. Ve Hz. Âdem şad olur. Sonra sağ tarafına bakar, üç latif şahıs görür. Ve sorar; adınız nedir, makamınız neresidir?</p>

  <p class="normal">Birincisi: Adım akıldır ve makamım baştır.</p>

  <p class="normal">İkincisi: Adım hayâdır ve makamım yüzdür.</p>

  <p class="normal">Üçüncüsü: Adım ilimdir ve makamım göğüs içidir, der. Ve Hz. Âdem her birinin yerine girmesini ister. Hepsi yerine yerleşince Hz. Âdem rahatlar. Daha sonra Hz. Âdem sol yanına bakar, üç şahıs daha görür, ürker. Ve adınız nedir, makamınız neresidir? diye sorar. Onlardan</p>

  <p class="normal">Birincisi: Adım öfkedir, makamım baştır. Hz. Âdem; baş akıl yeridir, senin başta yerin yoktur, dedi. O da ben gelince akıl gider, dedi</p>

  <p class="normal">İkincisi: Adım tama’dır ve makamım yüzdür. Hz. Âdem, yüz hayâ yeridir, senin yüzde yerin yoktur. O da ben gelince hayâ gider, dedi.</p>

  <p class="normal">Üçüncüsü: Adım hasettir ve makamım göğüs içidir, der. Hz. Âdem (a.s); göğüs ilim yeridir, senin orada yerin yoktur, der. O da ben gelince ilim gider, der.</p>

  <p class="normal">Hacı Bektaş, bu kıssanın sonucunu da “…artık haktan (ayrıldıktan) sonra sapıklıktan ne kalır”<sup class="calibre2"><a href="../Text/alevibektasi_split_211.html#footnote-464-191" id="footnote-464-191-backlink">[191]</a></sup> âyetine bağlayarak imanın, Rahman’dan şüphenin, (küfrün) şeytandan olduğunu ve bu âyetin manasının “El-menziletü Beyne’l-menzileteyn” düşüncesini savunanlar için bir hüccet olduğunu, dolayısıyla da kulun fiilinin ya tevhid ya ilim ya şirk ya iman ya küfür veya da taat olduğunu belirtir.<sup class="calibre2"><a href="../Text/alevibektasi_split_212.html#footnote-464-192" id="footnote-464-192-backlink">[192]</a></sup></p>

  <p class="normal2">b) Havva’nın Yaratılışı</p>

  <p class="normal">Kur’ân’da Hz. Âdem’in eşi olan Havva’nın yaratılmasıyla ilgili tafsilat yoktur. Sadece bir nefsin yani Havva’nın, diğer nefisten Hz. Âdem’den yaratıldığını belirtir. Bütün bunlara rağmen müfessirler Havva’nın Hz. Âdem’den yaratılmış olduğu fikriyle yetinmeyip Tevrat ve İncil kaynaklarından tafsilatlı olarak bu düşünceyi süslemişlerdir.</p>

  <p class="normal">Hacı Bektaş da “Ey insanlar! Sizi bir tek nefisten yaratan ve ondan da eşini yaratan ve ikisinden birçok erkekler ve kadınlar üretip yayan Rabbinizden sakının”<sup class="calibre2"><a href="../Text/alevibektasi_split_213.html#footnote-464-193" id="footnote-464-193-backlink">[193]</a></sup> âyetini izah ederken “Haberde şöyle gelmiştir” diyerek et-Taberi (ö. 310/922) ve İbn Kesir’de (ö. 774/1372), olduğu gibi tafsilatlı olmasa da Havva’nın Hz. Âdem’in sol eğesinden yaratıldığına dair şu nakli yapar; “Hak sübhanehu ve ta’ala Âdem’in sol eğesinden Havva’yı yarattı ve onu Âdem’e yâr kıldı. Doksan karın oğlan doğurdu. On oğlu on kızı kaldı. İsimleri bunlardır; Vedd, Suva, Yagus, Yauk, Nasr, Abdun-nasır, Habil, Kabil ve Şit.”<sup class="calibre2"><a href="../Text/alevibektasi_split_214.html#footnote-464-194" id="footnote-464-194-backlink">[194]</a></sup></p>

  <p class="normal">Görüldüğü gibi bu ve benzeri âyetlerin tefsirinde Havva’nın, Hz. Âdem’in sol kaburga kemiğinden yaratıldığına dair<sup class="calibre2"><a href="../Text/alevibektasi_split_215.html#footnote-464-195" id="footnote-464-195-backlink">[195]</a></sup> İbn Abbas ve Mucahid’den gelen mitos İsrailî kaynakları et-Taberi, İbn Kesir v.b müfessirler ihtiyari veya gayri ihtiyari zikretmeden nasıl ki vazgeçememişler, işte Hacı Bektaş da yapmış olduğu bu nakille, tefsir geleneğine uyarak Kur’ân’ın yabancı efsanevi kültürle yorum çizgisini devam ettirmektedir. Her ne kadar bazı hadislerde kadın, kaburga kemiğine benzetilmiş bazılarında da kadının kaburga kemiğinden yaratıldığı ifade edilmiş olsa da Abdullah Aydemir’in ifadesiyle “Çeşitli mecazi yorumlara müsait olan hadislerin esas hedefi, kadınlara karşı yumuşak hareket etmenin ve onlara iyi davranmanın teminidir.”<sup class="calibre2"><a href="../Text/alevibektasi_split_216.html#footnote-464-196" id="footnote-464-196-backlink">[196]</a></sup> Yoksa gerçekte kadının erkeğin eğe kemiğinden yaratıldığının ifadesi değildir. Aynı şekilde Abdül-Aziz Çaviş’in (ö. 1345/1929), belirttiği gibi Havva’nın Hz. Âdem’in sol kemiğinden yaratılmış olduğu yolundaki uzun ve detaylı bilgiler; karşılıklı konuşmaları ve bunlara dair olan tafsilatın da aslı yoktur; bunlar genel hatlarıyla İsrailiyyattır. Gerçekten Hz. Âdem ve Havva’nın yaratılış serüveni hususunda Tevrat’a baktığımız da gerek Hacı Bektaş’ta gerekse de diğer İslâmî eserlerdeki Havva’nın Hz. Âdem’in kaburga kemiğinden yaratılmış olduğuna dair detaylı efsanenin kaynağının ne olduğu ortaya çıkacaktır. Tevrat’ta bu haber şöyle geçmektedir; “… ve Rab Allah adamdan aldığı kaburga kemiğinden bir kadın yaptı ve onu adama getirdi. Ve adam dedi: Şimdi bu benim kemiklerimden kemik ve etimden ettir; buna “nisa” denilecek, çünkü o insandan alındı. Ve adam karısının adını Havva koydu; çünkü bütün yaşayanların anası oldu.”<sup class="calibre2"><a href="../Text/alevibektasi_split_217.html#footnote-464-197" id="footnote-464-197-backlink">[197]</a></sup></p>

  <p class="normal2">c) İnsanın Nutfeden Yaratılışı</p>

  <p class="normal">Hacı Bektaş, insanın nutfeden oluşum süreciyle ilgili de benzeri İsrailî nakilleri âyetler eşliğinde aktarır. Mesela, “Andolsun biz insanı, çamurdan (süzülüp çıkarılmış) bir özden yarattık. Sonra onu sağlam bir karargâhta nutfe haline getirdik. Sonra nutfeyi alaka (aşılanmış yumurta) yaptık. Peşinden, alakayı, bir parçacık et haline soktuk; Bu bir parçacık eti kemiklere (iskelete) çevirdik. Bu kemikleri etle kapladık. Sonra onu başka bir yaratılışla insan haline getirdik. Yapıp-yaratanların en güzeli olan Allah pek yücedir.”<sup class="calibre2"><a href="../Text/alevibektasi_split_218.html#footnote-464-198" id="footnote-464-198-backlink">[198]</a></sup> âyetini izah ederken insanın nutfeden oluşumunu ifade eden “Gerçek şu ki, biz insanı katışık bir nutfeden (erkek ve kadının dölününden) yarattık…” ve “İnsan, atılan bir sudan yaratıldı. (o su) sırt ile göğüs kafesi arasından çıkar”<sup class="calibre2"><a href="../Text/alevibektasi_split_219.html#footnote-464-199" id="footnote-464-199-backlink">[199]</a></sup> şeklindeki bu ve buna benzer âyetleri de dikkate alarak şu nakli yapar; Erkek kadına yaklaşınca erkekten bir su, kadından da bir su çıkar. Allah iki meleğe bu iki suyu karıştırmasını emreder. O iki melek de Allah’a; yarabbi bu iki nutfeden insan yaratmak istiyor musun? diye sorarlar. Allah Teala da; yaratacağım ey meleklerim, buyurur. Bundan dolayı er ile avrat suyu birikir. Arştan bir yel eser ve gelir ananın göğsüne dokunur. Bu iki su tüy dibine, oradan da ana rahmine yayılır. Allah Teala’nın fermanı ile iki melek o kulun kabrinden bir avuç toprak alıp getirip ve o iki suya karıştırırlar. Kırk gün sağ elleriyle yoğurup depreştirdikten sonra “alaka” haline gelir. Daha sonra sol ellerine alıp kırk gün daha yoğurduktan sonra “muzğa” haline gelir. Yine melekler sağ ellerine alıp kırk gün depreştirdikten sonra bir kenara koyarlar, yirmi gün içinde et, kan, damar ve sünük (kemik) oluşur.<sup class="calibre2"><a href="../Text/alevibektasi_split_220.html#footnote-464-200" id="footnote-464-200-backlink">[200]</a></sup> Ve daha sonra sırasıyla ikinci gün sağ kollarıyla tekbir parmağını, üçüncü gün sol kollarıyla başını, dördüncü gün sol ayağını, beşinci gün sağ ayağını, altıncı gün üç yüz altmış altı damarını yaratırlar. Ancak yarısı hareket eder yarısı hareket etmez. Ve yine yarısında kan, yarısında yel olur. Bu durumda hareket etmeyen damarı hareket etse hastalık olur. Hareket eden damar da dursa o kişi ölür. Ve yedinci gün yüz kırk para sünük (kemik) yaratırlar. Sekizinci gün yüz yirmi dört bin kıl yaratırlar. Dokuzuncu gün hak sübhanehu ve teala dört melek verir. Birisi ecelini, diğeri şaki mi (bed baht) yoksa salih mi (nik baht) olduğunu, bir başkası rızkını, en son ki de başına gelecek olayları yazar. Ve onuncu gün can girer ve çocuk ana rahminde hareket etmeye başlar.</p>

  <p class="normal">Görüldüğü gibi Hacı Bektaş da Hz. Âdem’in topraktan, insanın nutfeden yaratılışı ile ilgili müfessirlerin nakledegeldik-leri İsrailiyyat kültürünü, çok az değişik ifadelerle nakletmiştir. Bu tür nakilleri gerek Kur’ân ve sahih Sünnet gerekse de akıl ve mantık açısından değerlendirdiğimiz de sahih bir nassa müstenit olmadığı gibi akli değildir. Çünkü bu tür tafsilat âyetlerde olmadığı gibi sahih hadislerde de mevcut değildir. İbn Kesir’in ifadesiyle bunlar için tek merci; İslâm öncesinin hurafat ve “İsrailiyyat” kaynağı olan belli şahıslarla, Tevrat ve şerhleridir.<sup class="calibre2"><a href="../Text/alevibektasi_split_221.html#footnote-464-201" id="footnote-464-201-backlink">[201]</a></sup> Özellikle de meleklerin (Mikail, İsrafil) yeryüzüne toprak almaya gitmeleri ile ilgili rivayetin M. Seligshon’unun da dediği gibi “Bu efsane bazı tadilatla beraber, İsrailî asardan alınmıştır.”<sup class="calibre2"><a href="../Text/alevibektasi_split_222.html#footnote-464-202" id="footnote-464-202-backlink">[202]</a></sup></p>

  <p class="normal2">d) Bazı Kıssalarla İlgili İsrailiyyat</p>

  <p class="normal">Hacı Bektaş, diğer Kur’ân kıssalarıyla ilgili de zaman zaman tefsir kitaplarında yer alan İsrailî haberlere yer vermiştir. Mesela, Kur’ân’da yer alan Yusuf kıssası ile ilgili şöyle bir kıssa anlatır; “Züleyha’nın bir putu vardı, dört yüzyıl onun önünde secde ederdi. Türlü mücevherlerle süslemişti. Dört yüzyıl içinde, putundan bir gereksinmede bulunmamıştı. Yusuf’un aşkından erimiş, yaşlanmıştı. Artık başka çare bulamadı. Bir gece putun yanına geldi. İnleye inleye ağladı: “Ey benim taptığım!” dedi, dört yüzyıldır gölgende başımı yere koyarım. Ayağında kurbanlar keserim. Bir kez olsun senden dilekte bulunmuşluğum olmadı. Dilerim ki Yusuf’un gönlünü benden yana yumuşatasın. Benim sözümü dinler kılasın.” Yarı gün geçinceye kadar puta yalvardı, gördü ki ondan bir çare geleceği yok. Günün öteki yarısında puta vurdu. Yüzükoyun yere bıraktı. Arkasını ona döndü ve şöyle dedi:</p>

  <p class="normal">- “Ya Rahman! Ya Rahim!” Aynı anda yüce Tanrı, “Buyur kulum” dedi.</p>

  <p class="normal">- “Dilerim ki Yusuf’u bana bağlı, sözümden çıkmaz kılasın. Beni de genç kılasın.”, Ulu Tanrı buyurdu:</p>

  <p class="normal">- “Ey Cebrail! Tez yetiş. Züleyha’yı kanadınla bir kez sıva.” Ve de şunu söyledi: Yusuf’u razı edinceye kadar meşgul ol.</p>

  <p class="normal">Cebrail geldi, kanadı ile Züleyha’yı sıvadı. Ondört yaşında kız oğlan kız oldu. Bunu isteyerek dünyada yetmiş yaşına kadar yaşadı. Yusuf ne ekmeye baktı ne suya. Tanrı’nın buyruğu ile kararsız, Züleyha’nın kapısına geldi. Züleyha kapıyı açmadı. Ta ki yüce Tanrı aralarına anlaşma yerleştirinceye kadar. Melekler bu gizi çözemeyip sordular:</p>

  <p class="normal">- Allah’ım Züleyha dört yüzyıl kafir yaşadı. Senin nimetini yedi yine de “put” dedi. Bir kez “Allah” der demez, senden “buyur” yanıtı geldi. Bunun sırrı nedir, bilemedik?” Ulu Allah şöyle buyurdu:</p>

  <p class="normal">- “Ey benim meleklerim, Züleyha günün yarısına kadar putuna yalvardı. Derdine çare bulamadı. Günün yarısından sonra da Samed’e<sup class="calibre2"><a href="../Text/alevibektasi_split_223.html#footnote-464-203" id="footnote-464-203-backlink">[203]</a></sup> yalvardı. Ondan da derdine çare bulmasa Sanem’le (put) Samed (Alah) arasında ayrım olur muydu?”<sup class="calibre2"><a href="../Text/alevibektasi_split_224.html#footnote-464-204" id="footnote-464-204-backlink">[204]</a></sup></p>

  <p class="normal">Yukarıda olduğu gibi böyle bir detay Kur’ân’da olmadığı gibi sahih hadislerde de mevcut değildir. Kıssanın mantıksal dizim ve içeriğini de dikkate aldığımızda efsanevi kültürün kalıbı içerisinde olduğunu görürüz. Ancak Hacı Bektaş’ın “Bu hikâyede muştuluklar vardır”<sup class="calibre2"><a href="../Text/alevibektasi_split_225.html#footnote-464-205" id="footnote-464-205-backlink">[205]</a></sup> ifadesi, onun bu ve buna benzer rivayetleri Tanrı’nın sonsuz rahmetini izah etmede bir ibret ve öğüt vesilesi olarak kullandığını gösterir. Şunu da ifade edelim ki “besmele” bir anlamda da “fatiha”nın bir tefsiri olan bu eser, âyetler eşliğinde baştan sona bu tür masalımsı anlatımlarla doludur.</p>

  <p class="normal2">e) Bazı Konularla İlgili İsrailiyyat</p>

  <p class="normal">Hacı Bektaş, bazı âyetler eşliğinde hadis deyip de kaynaklarda bulamadığımız mitolojik rivayetlerle de âyetleri yorumlamıştır. Mesela, “Fakat (ölen kişi Allah’a) yakın olanlardan ise ona rahatlık, güzel rızk (reyhan / koku) ve Naim cenneti vardır”<sup class="calibre2"><a href="../Text/alevibektasi_split_226.html#footnote-464-206" id="footnote-464-206-backlink">[206]</a></sup> âyeti bağlamında Resulü hazret buyuruyor dedikten sonra kısaca şu rivayeti yapar: Bir velinin “Ya Rabbi” dediğini Hak Teala’nın da “lebbeyk” seslendiğini ve velinin “Ya Rabbi” demesi ile Allah’ın “lebbeyk” demesinin Arş’ta bir araya gelir ve bu ikisi arasından bir nur çıkar. Bu nur dolayısıyla yedinci kat gök binlerce renk ve yeşillikte çiçeklerle dolar, altıncı kat da bu çiçeklerin kokusuyla dolar. Ardından beşinci kat “amber”, dördüncü kat “abir”, üçüncü kat “rayhan”, ikinci kat müşk (ved-ınesrin) ve birinci kat da gül (gülab) kokusuyla dolar. Bundan dolayı dünya da rahmet ve nur ile dolar. Ve yedi kat göğün güzel kokularla dolması nedeniyle melekler birbirleriyle kaynaşıp sevinirler. Ve bu çiçekleri alıp sekiz cennetin içini bu çiçeklerle bezerler. Cennetteki bu çiçekler arasından “gül-i reyhan” denilen bir çiçek biter. Ve eceli gelmiş bir veliye melekler o çiçeği getirip koklatırlar. Ve aşk gösterirler. Bu aşk, velinin damarlarına yayılır ve velinin canını aşk ateşiyle alırlar. Bundan dolayı da veli canını teslim ettiğinin farkına varmaz. Görüldüğü üzere Hacı Bektaş âyette ifade edilen “mukarrebin”in veli olduğunu ve âyetin ikinci kısmıyla ilgili de hadis dediği halde hadis olup olmadığı belli olmayan masalımsı anlatımla âyetin ikinci kısmını yorumlamıştır. Yukarıda verdiğimiz misallerde olduğu gibi âyetler ve bazı hadisler, hadis ve hikâye adı altında gerçek dışı unsurlarla örülmüştür. Ethem Ruhi Fığlalı’nın ifadesiyle “Hacı Bektaş Veli ve Bektaşilik’te gerçek ile menkıbeler iç içe girmiştir.<sup class="calibre2"><a href="../Text/alevibektasi_split_227.html#footnote-464-207" id="footnote-464-207-backlink">[207]</a></sup></p>

  <p class="normal">Hacı Bektaş’ın zaman zaman doğrudan Hz. İsa’dan nakiller yapmış olması, onun Kur’ân ve İslâm yorumunda farklı kültürleri ne derece kullandığının da bir göstergesidir. Öyle ki O, Hz. İsa’dan “Her kim iki kez doğmaz ise gökteki ulvi âleme (meleküt) erişemez”<sup class="calibre2"><a href="../Text/alevibektasi_split_228.html#footnote-464-208" id="footnote-464-208-backlink">[208]</a></sup> bu rivayeti naklederek birinci doğuşun anadan, ikinci doğuşun görkemden doğmak, yani iman getirmek olduğunu belirttikten sonra bu ikinci doğuşu gerçekleştiremeyecek olanların hakkında Allah’ın, “Bu dünya da kör olan kimse ahirette de kördür, üstelik yolunu iyice şaşırmıştır.”<sup class="calibre2"><a href="../Text/alevibektasi_split_229.html#footnote-464-209" id="footnote-464-209-backlink">[209]</a></sup> âyetini buyurduğunu belirtir.</p>

  <p class="normal">Yukarıda görüldüğü gibi Hacı Bektaş, fikrî yapısının temelini Kur’ân ve Hadis etrafında şekillendirmiş olmasının yanında zaman zaman da yetiştiği ve yaşadığı ortamın dinî ve kültürel düşünce yapısını Kur’ân yorumuna yansıtmadan edememiştir. Çünkü Hacı Bektaş’ın yetiştiği gerek Horasan ve civarı gerekse de Anadolu, dinlerin, medeniyetlerin kültürlerin beşiğidir. Horasan bir yandan Türk, İran, Hind ve ağırlıklı olarak da İslâm tasavvufunun etkisi altındayken Anadolu da eski din ve kültürlerin merkeziydi. Dolayısıyla her düşünürde olduğu gibi Hacı Bektaş’ın da bu kalıntılardan etkilenmemiş olması düşünülemez. Ancak İslâm düşüncesinin temelini oluşturan birçok kaynakta olduğu gibi Hacı Bektaş’ta da bu nisbî kadim kültür etkisini göze alıp 15. ve 16. yüzyıl bozuluş devri Bektaşiliğinden hareketle, Hacı Bektaş’ı ve Bektaşiliği tamamen farklı inanç ve kültür kaynaklarına dayandırma fikri,<sup class="calibre2"><a href="../Text/alevibektasi_split_230.html#footnote-464-210" id="footnote-464-210-backlink">[210]</a></sup> bilimsel yanılgıdan veya da ideolojik kaygılardan ileri gelmekten öte bir şey değildir. Çünkü birçok araştırıcının İslâm dışı motif saydıkları unsurların yüzde doksana yakını İslâmî, hatta Kur’ân ve Hadis kaynaklı olduğu halde, başka disiplin ve inanç kaynaklarında olmasına aldanarak İslâm dışı motifler arasına sokmuşlardır. Y. Nuri Öztürk’ün ifadesiyle “Müslüman araştırıcının Kur’ân ve Sünnet’te açıkça yer alan bir kavram veya motifi hem de bir İslâmî tarikat’ı (Bektaşiliği) incelerken başka kaynaklarda da yer almasına takılarak İslâm dışı unsur gibi göstermesi şaşırtıcıdır.”<sup class="calibre2"><a href="../Text/alevibektasi_split_231.html#footnote-464-211" id="footnote-464-211-backlink">[211]</a></sup> Mesela et-Taberi, İbn Kesir ve diğer birçok tefsirde Tevrat ve İncil kaynaklı bilgiler yer alıyor diye tefsir, Yahudi ve Hırıstiyanlık’a dayanıyor diyemediğimiz gibi Hacı Bektaş’ta da bazı yabancı kültür kalıntılarının yer alması fikri kaynağının temelinin o kültüre dayandığını göstermez. Aksine “farklı kültür ve felsefelerden etkiler taşımanın gayet doğal ve herkesin kabul ettiği, değiştirmeye güç yetiremediği yeryüzünün bir gerçeği olduğunu ortaya koyar.”<sup class="calibre2"><a href="../Text/alevibektasi_split_232.html#footnote-464-212" id="footnote-464-212-backlink">[212]</a></sup> Kaldı ki Ehli Kitab’ın kaynaklarını bazı âyetlerde özellikle de kıssalarda malzeme olarak kullanmak, Kur’ân’ın bazı meselelerde Tevrat ve İncil ile müttefik olması, Hz. Peygamber’in de Ehli Kitab’a indirilenin ne doğrulanması ne de yalanlanmaması sadece ona inanılması gerektiğini ifade etmesi gibi nedenlerle Kur’ân’la müttefik olan konularda, sınırlı ve dar bir kaynakta olsa sahabeyle başlayan bir gelenektir. Dolayısıyla Hacı Bektaş da ve Bektaşi kültüründe zaman zaman Ehl-i kitap haberlerinin kullanılması dinî geleneğin kendi içindeki tutarlılığı açısından pek de yadsınacak bir şey değildir.</p>

  <h3 class="ortayazi1" id="calibre_toc_29">B) DİRAYET YÖNTEMİ</h3>

  <p class="normal">Dirayet yöntemi, yalnızca rivayetlere bağlı kalmayıp dil, edebiyat ve çeşitli ilimlere dayanılarak yapılan tefsir demektir. Buna re’y ve akli tefsir de denir. Bu tefsiri rivayetten ayıran en belirgin özellik, müfessirin, Arap dilini, bu dilin kullanımını, lafızların manaya delaletini, cahiliye şiirini, esbab-ı nüzul, nasih ve mensuh ve bunun dışında müfessirin bilmesi gereken diğer ilimler yanın da her hangi bir meselede kendi görüşüne (ictihada) yer vermesidir.<sup class="calibre2"><a href="../Text/alevibektasi_split_233.html#footnote-464-213" id="footnote-464-213-backlink">[213]</a></sup> Bu yöntem onun rivayeti kullanmayacağı anlamına gelmez. Rivayeti akıl süzgecinden geçirip içtihatta bulunmasıdır. Hacı Bektaş’ın dirayet yorumu, ne salt eldeki verilere ne de mücerret akla dayanır. Rivayet ve aklın yanında âyetin manasını doğurma ve anlamada isabet etme açısından es-Suyuti’nin de (ö. 911/1505) Kur’ân yorumcusunun olmazsa olmazlarından biri olarak saydığı “İlm-i Mevhibey”i<sup class="calibre2"><a href="../Text/alevibektasi_split_234.html#footnote-464-214" id="footnote-464-214-backlink">[214]</a></sup> de esas alır.</p>

  <p class="normal">Hacı Bektaş rivayetle Kur’ân âyetlerini yorumladığı gibi çeşitli aklî istidlallerle dirayet yöntemini de kullanmıştır. Bazen âyetlere luğavi (dilsel) açıklamalar getirmiş, bazen zâhirî (lafza uygun) anlam vermiş, bazen umum ifade eden âyeti tahsis etmiş, bazen şiirlerle âyetlerin anlamına ışık tutmuş, bazen müteşabih âyetleri te’vil ve tefsir etmiş, bazen tasavvufî tefsirin bir yöntemi olan hikâye ve latifelerle âyetlere yorum getirmiş, bazen de kelamî ve itikadî konularla ilgili âyetleri izahta fakihlerin, filozofların ve kelamcıların görüşlerine yer vermiştir. Bütün bunlarla birlikte onun en büyük özelliği âyetlere verdiği manayı somut nesnel âlemdeki unsurlara kıyas ve teşbih ederek izaha çalışmasıdır. Bir başka ifadeyle dinî kavram ve sembollerin küçük âlem insanda dürüldüğünü sembolize eden antropomorfist bir yaklaşımla dini metinleri yorumlamıştır. Şimdi bunları görelim.</p>

  <p class="ortayazi"><span class="idebold">1) Luğavi (dilsel) Yorumlar</span></p>

  <p class="normal">Kur’ân yorumcusunun sahip olması gereken özelliklerden biri de Arap dilini ve bu dilin kaidelerini bilmesidir.</p>

  <p class="normal">Hacı Bektaş, âyetleri yorumlarken zaman zaman ibarede geçen bazı lafızlara lugat yönünden açıklamalar getirmiştir. Mesela, “Görmedin mi Allah nasıl bir misal getirdi: Güzel bir sözü, kökü (yerde) sabit, dalları gökte olan güzel bir ağaca (benzetti).”,<sup class="calibre2"><a href="../Text/alevibektasi_split_235.html#footnote-464-215" id="footnote-464-215-backlink">[215]</a></sup> âyetini dilsel yönden tahlil ederek elifin (<img alt="" border="0" class="calibre3" src="../Images/2.jpg" />) istifham, darb (<img alt="" border="0" class="calibre4" src="../Images/untitled2.jpg" />) kavramının beyan kılmak, “kelime-i Tayyibe”nin&nbsp; (<img alt="" border="0" class="calibre5" src="../Images/untitled1.jpg" />) iman getirmek, “keşeceretin tayyibetin” nin (<img alt="" border="0" class="calibre6" src="../Images/untitled4.jpg" />) hurma ağacı ve kâf’ın da (<img alt="" border="0" class="calibre7" src="../Images/untitled3.jpg" />) teşbih için olduğunu belirtir. Hacı Bektaş “Kelime-i Tayyibe” nin “tevhid” olduğunu ve bu tevhidin hurma ağacına benzetildiğini ve bu tevhid ağacının kökünün de “ma’rifet” olduğunu belirtir. Âyette geçen “Kelime-i Tayyibe” es-Sülemi (ö. 412/1021) ve birçok tefsir de olduğu gibi Hacı Bektaş’ta da müminin kalbinde olan tevhid inancı şeklinde yorumlanmıştır.<sup class="calibre2"><a href="../Text/alevibektasi_split_236.html#footnote-464-216" id="footnote-464-216-backlink">[216]</a></sup> Görüldüğü gibi Hacı Bektaş, luğavi tahlille âyeti yorumlamıştır.</p>

  <p class="normal">Yine “Sana ruh hakkında soru sorarlar. De ki ruh, Rabbimin emrindendir. Size ancak az bir bilgi verilmiştir”<sup class="calibre2"><a href="../Text/alevibektasi_split_237.html#footnote-464-217" id="footnote-464-217-backlink">[217]</a></sup> âyetini yorumlarken âyette geçen “<img alt="" border="0" class="calibre8" src="../Images/untitled5.jpg" />” ifadesindeki (<img alt="" border="0" class="calibre9" src="../Images/untitledmim.jpg" />) in, “min-i ba’ziyye” olduğunu belirtir.<sup class="calibre2"><a href="../Text/alevibektasi_split_238.html#footnote-464-218" id="footnote-464-218-backlink">[218]</a></sup> Yani kısmîlik ifade eder. Allah’ın yaptığı veya yaratmış olduğu birçok şeyden biridir, manasını ifade eder.</p>

  <p class="normal">Hacı Bektaş âyetleri lügat, nahiv ve sarf yönünden tahlil etmekle birlikte bazen de âyette geçen “garib” kavramları anlam yönünden tahlil etmiştir. Mesela, Hz. Âdem’in (a.s) yaratılışı ile ilgili âyetleri analiz ederken “Andolsun biz insanı çamurdan (süzülüp çıkarılmış) bir özden yarattık.”<sup class="calibre2"><a href="../Text/alevibektasi_split_239.html#footnote-464-219" id="footnote-464-219-backlink">[219]</a></sup> âyetinde geçen sülale (<img alt="" border="0" class="calibre10" src="../Images/untitled6.jpg" />) kavramını “Bir nesneyi sıkıp sırnağından çıkarmak” şeklinde anlamlandırmıştır.<sup class="calibre2"><a href="../Text/alevibektasi_split_240.html#footnote-464-220" id="footnote-464-220-backlink">[220]</a></sup> Benzer şekilde aynı surenin “Sonra onu sağlam bir karargâhta nutfe haline getirdik, sonra nutfeyi alaka (aşılanmış yumurta) yaptık”<sup class="calibre2"><a href="../Text/alevibektasi_split_241.html#footnote-464-221" id="footnote-464-221-backlink">[221]</a></sup> âyetlerinde geçen nutfe (<img alt="" border="0" class="calibre11" src="../Images/untitled7.jpg" />) kavramını, “er suyu” ve insan suresinde “Gerçek şu ki biz insanı katışık bir nutfeden (erkek ve kadının dölünden) yarattık”<sup class="calibre2"><a href="../Text/alevibektasi_split_242.html#footnote-464-222" id="footnote-464-222-backlink">[222]</a></sup> âyetinde geçen emşac kavramını (<img alt="" border="0" class="calibre12" src="../Images/untitled10.jpg" />) da “avrat suyu” olarak ifade etmiştir.</p>

  <p class="ortayazi"><span class="idebold">2) Lafzı, Manaya Delaleti Açısından Yorumlama</span></p>

  <p class="normal">Hacı Bektaş, âyetleri dilsel açıdan analiz ettiği gibi mantukun manaya (mefhum) delaleti açısından da farklı yorum ve yaklaşımlarla da analiz etmiştir.<sup class="calibre2"><a href="../Text/alevibektasi_split_243.html#footnote-464-223" id="footnote-464-223-backlink">[223]</a></sup></p>

  <p class="normal">Mesela, Hacı Bektaş, kişinin Allah’tan günahları için tövbe edip özür dilemesi gerektiğini “Ey iman edenler! Samimi bir tövbe ile Allah’a dönün…”<sup class="calibre2"><a href="../Text/alevibektasi_split_244.html#footnote-464-224" id="footnote-464-224-backlink">[224]</a></sup> âyeti ile Allah’ın, tövbe eden kişinin tövbesini kabul etmesini de “…sonra (eski hallerine) dönmeleri için Allah onların tövbesini kabul etti” âyeti ile ifade etmiştir.<sup class="calibre2"><a href="../Text/alevibektasi_split_245.html#footnote-464-225" id="footnote-464-225-backlink">[225]</a></sup> Âyetlerin lafzına baktığımızda kulun, Allah’a tövbesinin tabe ila (<img alt="" border="0" class="calibre13" src="../Images/untitled12.jpg" />) kalıbıyla, Allah’ın, kulun tövbesini kabul etmesinin de tabe ala (<img alt="" border="0" class="calibre13" src="../Images/untitled12.jpg" />) kalıbıyla kullanıldığını görüyoruz. Hacı Bektaş’ın da fiillerin harf-i cerlerle (edatlar) kullanımından ortaya çıkan bu anlam esprisini yakalamış olması onun ne derece vahiy diline vâkıf olduğunu ortaya koyar.</p>

  <p class="normal">Hacı Bektaş, bazen de âyetleri manaya delaleti yönünden tefsir etmiştir. Mesela, “ (Resulüm) De ki: Eğer habibim Allah’ı seviyorsanız bana uyun ki Allah da sizi sevsin ve günahlarınızı bağışlasın”<sup class="calibre2"><a href="../Text/alevibektasi_split_246.html#footnote-464-226" id="footnote-464-226-backlink">[226]</a></sup> âyetini şöyle izah etmiştir; “Yani ey dostluktan peygamberlerin evlatları olmaktan dem vuran ey Yahudi ve Nasaralar, (Hıristiyan) bana tâbi olun, gönül gözünüzü açın, yüreğinizi sade ve temiz tutun”<sup class="calibre2"><a href="../Text/alevibektasi_split_247.html#footnote-464-227" id="footnote-464-227-backlink">[227]</a></sup> şeklinde yorumlamıştır. Bu yorumun yanında Allah’tan başka her şeyle ilişkiyi kesip şeriata uymak ve et-Tüsteri’den (ö. 293/905) naklen Hz. Peygamber’in sünnetine uymak ve yine el-Vasiti’den naklen Allah uğrunda ve O’nun yolunda çaba gösterme şeklinde çok yönlü izahlarda bulunmuştur.</p>

  <p class="normal">Hacı Bektaş’ın âyete ilişkin getirmiş olduğu bu yorumlara baktığımız da benzeri izahların zaman zaman kendilerinden alıntı yapmış olduğu es-Sülemi ve el-Kuşeyri gibi ünlü mistik Kur’ân yorumcularında da olduğunu görüyoruz. Mesela, es-Sülemi’nin tefsirinde bu âyet Sehl b. Abdullh et-Tüsteri’den kişinin, Hz. Peygamber’e, onun sünnetine ve onun yoluna söz, fiil, hal ve hareketlerinde uyması şeklinde yorumlanmıştır. Yine aynı tefsirde Vasiti’den, kişinin Allah’a olan sevgisinin sahih olabilmesi için gönlünde ve zihninde dünyalıklardan bir hatıranın olmaması, kişinin sevgiliyi müşahedeye dalmaktan ve onda yok (fena) olmaktan her şeyi unutması şeklinde izah edilmiştir. Benzer bir biçimde el-Kuşeyri’de de bu âyet, Allah’a ve Hz. Peygamber’e uymak ve bunlara olan sevgi ve bağlılığı azaltacak olan şeylerden yüz çevirmek şeklinde çeşitli nakillerle yorumlanmıştır.<sup class="calibre2"><a href="../Text/alevibektasi_split_248.html#footnote-464-228" id="footnote-464-228-backlink">[228]</a></sup></p>

  <p class="normal">Âyetin Yahudi ve Hıristiyanlarla ilişkilendirilmesine gelince; bazı tefsir kitaplarında da Allah’ın dinine ve Hz. Peygamber’in sünnetine uymadıkları halde biz Allah’ın oğulları ve sevgilileriyiz diyen Ehl-i Kitap hakkında nazil olduğu belirtilir. Görüldüğü gibi Hacı Bektaş’taki bu yorumlar es-Sülemi, el-Kuşeyri ve diğer bazı tefsir kitaplarında da vardır.</p>

  <p class="normal">Hacı Bektaş’ın âyete ilişkin getirmiş olduğu yorumların benzerinin bu tür tefsir kitaplarında olması onun fikrî kaynaklarını ortaya koyduğu gibi tarihsel ve bilimsel kişiliğini de ortaya koyar. Sonraki dönemlerde üretilen “Şeyhlikten ve müritlikten fariğ meczup budala bir aziz”<sup class="calibre2"><a href="../Text/alevibektasi_split_249.html#footnote-464-229" id="footnote-464-229-backlink">[229]</a></sup> yerine köklü İslâmî gelenek ve kaynaklara vâkıf müfessir, mütefekkir ve mutasavvıf bir zat olduğunu ortaya koyar.</p>

  <p class="normal">Yine “Sizi ondan (topraktan) yarattık; yine sizi oraya döndüreceğiz ve bir kez daha sizi ondan çıkaracağız”<sup class="calibre2"><a href="../Text/alevibektasi_split_250.html#footnote-464-230" id="footnote-464-230-backlink">[230]</a></sup> âyetini yorumlarken her şeyin aslına döneceğini, dolayısıyla insanın da aslının topraktan yaratıldığını tekrar ona döneceğini ardından diriltilip tekrar topraktan çıkartılacağını belirttir. Ancak ona göre insanın fiziksel yapısı Anâsır-ı Erbaa’dan (toprak, su, yel / hava ve od / ateş) yaratıldığı için tekrar insan toprağa döndüğünde fiziksel mayasında hangi unsur ağır basıyorsa ona döneceğini ortaya koyar. Hacı Bektaş, insanın maddesel yapısıyla bu dört unsura dönüştürüleceğini ifade ederken, ruhi yapısı ve amelleriyle de kopup geldiği asla, Allah’a ve ahirete döneceğini belirtir.<sup class="calibre2"><a href="../Text/alevibektasi_split_251.html#footnote-464-231" id="footnote-464-231-backlink">[231]</a></sup></p>

  <p class="normal">Görüldüğü gibi Hacı Bektaş âyetin biçimsel yapısına uygun yorumun yanında insanın biyolojik yapısının topraktaki belli elementlerden meydana geldiğini belirtmekle de dirayet açısından âyeti tefsir etmiştir.</p>

  <p class="normal">Aynı şekilde Hacı Bektaş “Biz hakikaten insanoğlunu şan ve şeref sahibi kıldık. Onları çeşitli nakil vasıtaları ile karada ve denizde taşıdık; kendilerine güzel güzel rızıklar verdik; yine onları yarattıklarımızın birçoğundan üstün cidden üstün kıldık.”<sup class="calibre2"><a href="../Text/alevibektasi_split_252.html#footnote-464-232" id="footnote-464-232-backlink">[232]</a></sup> âyetini izah ederken “Pes sizleri sevdiğim için bunca türlü kerametler (nimetler) verdim, pes imdi Ey Azizler! Çalab Tanrı dünyada her ne kim yarattıysa sizlere verdi ve hem kendini dahi sizlere verdi” dedikten sonra Allah’ın gökleri örtü, yeri döşek, ay ve güneşi çırak, yemişi nimet, hayvanları binek, melekleri, hurileri, Kiramen Katibin’i (yazıcı melekler) Ka’be’yi, Kur’ân’ı ve benzeri her şeyi insana hizmet için var kıldığını belirtir. Ve bunu da şu ifadesiyle “Bunca türlü nesneleri sizin için arşta kıldım. Arştan tehte’s-Sera’ya değin her ne kim var ise sizlere bildirdim (sizlerin hizmetine verdim) şeklinde dile getirmiştir. Hacı Bektaş’ın âyete ilişkin yapmış olduğu bu yorumun bir benzeri el-Vasiti’den yapılan şu nakille “Biz âdemoğullarını kâinatı ve içindekileri hizmetlerine vermekle üstün kıldık” es-Sülemi’nin tefsirinde de yer almaktadır.<sup class="calibre2"><a href="../Text/alevibektasi_split_253.html#footnote-464-233" id="footnote-464-233-backlink">[233]</a></sup></p>

  <p class="ortayazi"><span class="idebold">3) Bazı Mantıksal Çıkarımlarla Âyetleri Yorumlama</span></p>

  <p class="normal">Hacı Bektaş çeşitli mantıksal çıkarımlarla da âyetleri tefsir etmiştir. Tarikatının teorik ahlâkî ilkelerini sistemleştirirken referansı Kur’ân’ın biçimsel ifadeleri olmuştur. Mesela, tarikatın yedinci makamı “ümit var olmak” dedikten sonra bu ilkeyi “De ki: Ey kendi nefisleri aleyhine haddi aşan kullarım! Allah’ın rahmetinden ümit kesmeyin! Çünkü Allah bütün günahları bağışlar. Şüphesiz ki O, çok bağışlayan, çok esirgeyendir.”<sup class="calibre2"><a href="../Text/alevibektasi_split_254.html#footnote-464-234" id="footnote-464-234-backlink">[234]</a></sup> âyeti ile delillendirir. Hacı Bektaş’ın delillendirme biçimine baktığımız da lafızda geçen “ümitsiz olmayın” ifadesinin mefhumu muhalifinden “ümitvar olmak” manasını çıkarıp, bunu tarikatın bir ilkesi haline getirdiğini görüyoruz.</p>

  <p class="normal">Yine “Biz buna güç yetirmişizdir. Ve bizim gücümüz ne büyüktür”<sup class="calibre2"><a href="../Text/alevibektasi_split_255.html#footnote-464-235" id="footnote-464-235-backlink">[235]</a></sup> âyetinin lafzî ifadesinden hareketle Allah’ın her şeye kadir olduğunu, dolayısıyla da O’nun kadirliğinin gereği de evrende hiçbir şeyin eksik yaratılmadığı düşüncesini ortaya koyar.. Bunu da “Dünyada bir nesne eksik yaratsam kadirliğim tamam olmazdı” şeklindeki ifadesiyle dile getirmiştir. Aynı şekilde “Dünya yurdunun sonu (cennet) ne güzeldir! (derler)”<sup class="calibre2"><a href="../Text/alevibektasi_split_256.html#footnote-464-236" id="footnote-464-236-backlink">[236]</a></sup> âyette geçen cennetin güzelliğinin, tam ve mükemmellikte olduğunu, dolayısıyla da bunun mantıksal sonucunun da cennette hiçbir nimetin eksik bırakılmadığı düşüncesiyle ortaya koyar.<sup class="calibre2"><a href="../Text/alevibektasi_split_257.html#footnote-464-237" id="footnote-464-237-backlink">[237]</a></sup></p>

  <p class="normal">Hacı Bektaş, bazen de âyetlerdeki manayı maddi âlemdeki nesnelere kıyas ve benzetme ile izah etmiştir. Mesela, “Rabbinin huzurunda durmaktan korkan kimselere iki cennet vardır”<sup class="calibre2"><a href="../Text/alevibektasi_split_258.html#footnote-464-238" id="footnote-464-238-backlink">[238]</a></sup> âyetinden hareketle iki cennetten maksadın “Din ve iman bustanu” olduğunu ve Allah’ın bu iki (din ve iman) bustanını, “…fakat Allah size imanı sevdirmiş ve onu gönüllerinize sindirmiştir. Küfrü, fıskı ve isyanı da size çirkin göstermiştir. İşte doğru yolda olanlar bunlardır”<sup class="calibre2"><a href="../Text/alevibektasi_split_259.html#footnote-464-239" id="footnote-464-239-backlink">[239]</a></sup> âyette dile getirildiği gibi marifet suyu ile gönül gözünden insanın kalbine akıttığını belirtir. Hacı Bektaş, bir önceki âyette dile getirildiğini ifade ettiği, insanı manevi yönden dirilten din, iman ve marifeti, şu âyette “Görmedin mi, Allah, gökten yağmur indirdi de bu sayede yeryüzü yeşeriyor. Gerçekten Allah çok lütufkârdır, (her şeyden) haberdardır”<sup class="calibre2"><a href="../Text/alevibektasi_split_260.html#footnote-464-240" id="footnote-464-240-backlink">[240]</a></sup> şeklinde dile getirilen, semadan indirilip de yeryüzünü yeşerten suya benzetir. Nasıl ki insan su ile bahçesinin bakımını yapıyor, yemyeşil hale getiriyor ve bahçesindeki zararlı otları temizliyorsa Allah’ın da rahmet ve inayetiyle insanın gönül bostanında tevhid ağacını diktiğini, hakikat yemişini bitirdiğini, ma’rifet suyu ile de gönül bostanını suvardığını ve düşmanlık, kin gibi yabani ot ve dikenlerden bu iman ve din bostanını arıttığını ifade eder.</p>

  <p class="normal">Görüldüğü gibi Hacı Bektaş iman ve tevhitle ilgili olan bir âyeti tabiatla ilgili olan âyetlerdeki unsurlara benzetme yaparak izah etmektedir. Bu da nesnel âlemdeki bir unsurun manevi bir sembolünün insanda varolduğu şeklinde tasavvufî düşüncede yaygın olan antropomorfist yorum geleneğinin bir uzantısıdır.</p>

  <p class="normal">Hac ve Hucurat surelerindeki bu iki âyetle ilgili Hacı Bektaş’ın benzeri ifade ve kavramları el-Kuşeyri’nin tefsirinde de geçmektedir.<sup class="calibre2"><a href="../Text/alevibektasi_split_261.html#footnote-464-241" id="footnote-464-241-backlink">[241]</a></sup></p>

  <p class="ortayazi"><span class="idebold">4) Umum ve Husus Yönünden Âyetleri Yorumlama</span></p>

  <p class="normal">Kur’ân âyetlerini farklı yorumlama nedenlerinden biri de her umum ifade eden kelime veya âyetin muhakkak bir tahsis yönünün olduğu düşüncesi<sup class="calibre2"><a href="../Text/alevibektasi_split_262.html#footnote-464-242" id="footnote-464-242-backlink">[242]</a></sup>, dolayısıyla da umum ifade eden âyetleri kapsam alanında bulunan manalardan birine hamletmek suretiyle tefsir etmektir. Selefin tefsirde aynı âyete ilişkin farklı yorumlar ortaya koymalarının nedenlerinden biri de budur.</p>

  <p class="normal">Hacı Bektaş da âyetleri yorumlarken bazen Allah’ın, lafızdan muradın ne olduğunu açıkça belirtmeyip, umumi olarak zikrettiği âyetleri örnekleme yoluyla tefsir ve tahsis etmiştir. Lâfzen umum ifade eden âyetleri tahsis ve tayin ederken de Hz. Peygamber’in hadisi, bazen de mensup olduğu tasavvufî düşünsel ekolun ilkelerini malzeme olarak kullanmıştır.</p>

  <p class="normal">Mesela, “…O halde kim tağutu reddedip Allah’a inanırsa, kopmayan sağlam kulpa yapışmıştır”<sup class="calibre2"><a href="../Text/alevibektasi_split_263.html#footnote-464-243" id="footnote-464-243-backlink">[243]</a></sup> âyeti kerimeyi yorumlarken, âyette geçen “sağlam kulpu” Hz. Peygamber’in de “Ben size kıymetli iki şey bırakıyorum; biri Allah’ın kitabı (Kur’ân) diğeri ise Ehl-i Beyt’im”<sup class="calibre2"><a href="../Text/alevibektasi_split_264.html#footnote-464-244" id="footnote-464-244-backlink">[244]</a></sup> hadisiyle umum ifade eden lafzı, Kur’ân, nübüvvet (Sünnet) ve velayet ile (Ehl-i Beyt) kayıt altına almıştır.<sup class="calibre2"><a href="../Text/alevibektasi_split_265.html#footnote-464-245" id="footnote-464-245-backlink">[245]</a></sup></p>

  <p class="normal">Hacı Bektaş’ta “El-urvetu’l-Vüska”nın (sağlam kulp) “Sünnet” şeklinde yorumlanması, benzeri işari yorumcular es-Sülemi ve ve el-Kuşeyri’de de vardır. Es-Sülemi, “El-urvetu’l-Vuska”yı, bir gürüşe göre “Hz. Muhammed” bir görüşe göre de “Sünnet”<sup class="calibre2"><a href="../Text/alevibektasi_split_266.html#footnote-464-246" id="footnote-464-246-backlink">[246]</a></sup> şeklinde yorumlarken el-Kuşeyri de “Hz. Muhammed’in yolu”<sup class="calibre2"><a href="../Text/alevibektasi_split_267.html#footnote-464-247" id="footnote-464-247-backlink">[247]</a></sup> diye yorumlamıştır.</p>

  <p class="normal">Yine Hacı Bektaş, “ (iblis) dedi ki: Rabbim! Beni azdırmana karşılık ben de yeryüzünde onlara (günahları) söyleyeceğim ve onların hepsini mutlaka azdıracağım! Ancak onlardan ihlâslı kulların müstesna”<sup class="calibre2"><a href="../Text/alevibektasi_split_268.html#footnote-464-248" id="footnote-464-248-backlink">[248]</a></sup> âyetlerini yorumlarken şeytanın bütün insanların yolunu kesip, onları doğru yoldan saptırdığını ancak evliyayı doğru yoldan alıkoyamadığını belirtir. Dolayısıyla da o, bir velinin gölgesine sığınacak herhangi bir kişiye şeytanın musallat olamayacağını ifade eder.</p>

  <p class="normal">Aynı şekilde tarikatın ilkelerinden bahsederken tarikatın ikinci ilkesinin “mürid olmak” olduğunu ifade ettikten sonra, bu ilkeyi de “Eğer bilmiyorsanız, bilenlere sorun”<sup class="calibre2"><a href="../Text/alevibektasi_split_269.html#footnote-464-249" id="footnote-464-249-backlink">[249]</a></sup> âyeti ile istidlal eder. Dolayısıyla manaya delaleti bakımından umum ifade eden “ehl-i zikri” yani kendilerine sorulanları “pir” ile bilgisiz olup da sorup danışanları da “mürid” ile tahsis etmiştir.”<sup class="calibre2"><a href="../Text/alevibektasi_split_270.html#footnote-464-250" id="footnote-464-250-backlink">[250]</a></sup></p>

  <p class="normal">Görüldüğü gibi Hacı Bektaş, umum ifade eden “sağlam bir kulpa sarılmayı” Kur’ân, Sünnet ve ehl-i Beyt ile kayıtlamış, “Ancak senin samimi kulların hariç” umum ifade eden lafzı “evliya” ile “Eğer bilmiyorsanız bilenlere sorun” âyetini de el-Kuşeyri, fakihler ve arifler (evliyalar) şeklinde tefsir ettiği gibi<sup class="calibre2"><a href="../Text/alevibektasi_split_271.html#footnote-464-251" id="footnote-464-251-backlink">[251]</a></sup> Hacı Bektaş da pir ve mürid ile tayin ve tahsis etmiştir. Dolayısıyla bu yorum, tasavvufî düşüncede nübüvvet ve nebînin manevi varisleri olarak düşünülen velâyet makamının ve velînin, seyr-u suluk yolundaki müridi insanı kamil noktasına ulaştırmada vazgeçilmez olduğunun Hacı Bektaştaki Kur’ânî yorum temelini oluşturur. Bundan da öte Alevî-Bektaşî geleneğinde Dede-Talib ilişkisinin manevi ve fikri temellerini de ortaya koymaktadır.</p>

  <p class="normal">Hacı Bektaş, bazen de umum ifade eden âyetleri hadislerle ta’yin ve tahsis etmiştir. Mesela “…Bilmediklerinizi size öğreten bir Resul gönderdik”<sup class="calibre2"><a href="../Text/alevibektasi_split_272.html#footnote-464-252" id="footnote-464-252-backlink">[252]</a></sup> âyetini, Hz. Peygamber’in “İlim üçtür; birincisi; açık âyetler (âyâtun muhkematun) ikincisi; sabit farz ve kaim sünnettir. Bunların dışındakiler fazilettir”<sup class="calibre2"><a href="../Text/alevibektasi_split_273.html#footnote-464-253" id="footnote-464-253-backlink">[253]</a></sup> hadisi ile âyette geçen “Size bilmediğiniz şeyleri öğretir” ifadesinde bu bilinmeyen şeylerin ve Hz. Peygamber’in öğrettiği ilimlerin ne olduğunu ortaya koymuştur.</p>

  <p class="normal">Hacı Bektaş, bazen de hususi bir uygulamayı ifade eden âyeti umumileştirmiştir. Mesela, Hacı Bektaş tarikatın üçüncü makamından bahsederken bu makamın “saç kesmek” ve “libas giymek” olduğunu belirtir. Tarikatın bu ilkesini de Hacda ihramdan çıkmadan önce saç kesmeyi ifade eden “…Allah dilerse siz güven içinde başlarınızı tıraş etmiş ve kısaltmış olarak, korkmadan mescidi harama gireceksiniz” âyetine, libas giymeyi de “İnsan elbiseleri iledir”<sup class="calibre2"><a href="../Text/alevibektasi_split_274.html#footnote-464-254" id="footnote-464-254-backlink">[254]</a></sup> kudsi hadisine dayandırmaktadır. Görüldüğü gibi Hacı Bektaş sadece Hac ve Umre ibadetini yapan kişilere özgü olan “saç kesme” işlemini âyeti genelleştirerek tarikatın temel ilkelerinden biri haline getirmiştir. Burada da hususi bir uygulamayı umumileştirip kendi tarikatının bir kuralı haline getirmiştir.</p>

  <p class="normal">Kısaca Hacı Bektaş, umum ifade eden âyetleri kendi mensubu olduğu tasavvufî düşüncelerle tahsis ve tayin etmiştir. Bu tür bir yorumlama tarzı türedi bir yorumlama değildir. Aksine İslâm tefsir geleneğinin tümelden (külden) tikele (cüz’e) uzanan temel yorumlama biçimlerinin bir uzantısıdır. Bu nedenledir ki aynı âyete ilişkin Hacı Bektaş’ın yapmış olduğu yorumların aynısı veya bir benzerini, es-Sülemi ve el-Kuşeyri gibi kadim mutasavvıf müfessirlerde de görüyoruz. Aynı şekilde Hacı Bektaş’ın âyetlere getirmiş olduğu yorumların es-Sülemi ve el-Kuşeyri’de de görülmesi onun düşünsel ve bilimsel kaynaklarını da ortaya koyar.</p>

  <p class="ortayazi"><span class="idebold">5) Kelami Konularla İlgili Âyetlere Yaklaşımı</span></p>

  <p class="normal2">a) Rü’yetu’llah (Allah’ı görme) Meselesi</p>

  <p class="normal">Allah’ı görme meselesi ilk asırdan beri İslâm bilginlerinin üzerinde düşünüp ihtilaf ettikleri temel kelami problemlerden biridir. Çeşitli itikadi mezhepler bu hususta farklı görüşler işleri sürmüşlerdir. Genel olarak Ehl-i Sünnet bilginleri Allah’ın ahirette cemalinin müminler tarafından görüleceğini kabul etmekle birlikte bu dünya da görülemeyeceğini, Mutezile ise Allah’ın ne bu dünyada ne de ahirette görülemeyeceğini ileri sürmüştür.</p>

  <p class="normal">Mutasavvıflara gelince insan, Allah’ı bu dünya da göremez ama varlığını Allah’ın varlığında yitirir, ilk ilahi varlığına dönerse o zaman Allah’ı görür ki o takdirde de görenle görülen bir olduğu için gören kalmaz. Yani insan Tanrı varlığına geçtiğinden (Fena fi’llâh), Tanrı’yı yine Tanrı görmüş olur. Tanrı’yı Tanrı’dan başkası görmüş olamaz. Tanrı ehli, kalple görmeyi ahirette gözle görmek gibi olduğunu ileri sürer.</p>

  <p class="normal">Tasavvufî ekol temsilcilerinden biri olan Hacı Bektaş da dünya gözüyle Allah’ın ahirette görüleceğinin yanı sıra, kalp ve gönül gözüyle de bu dünyada görüleceğini ifade eder. Hacı Bektaş’a göre Âdem, cennetten yeryüzüne indirilmekle cennette gördüğü cemalullah’tan mahrum kalmıştır. Bu ayrılık mahrumiyetinden dolayı ağlayıp sızlayan Âdem’e<sup class="calibre2"><a href="../Text/alevibektasi_split_275.html#footnote-464-255" id="footnote-464-255-backlink">[255]</a></sup> Allah “Ya Âdem bizim yüzümüzü görmeye susayanlar adımızla alışkanlık haline girerler. Ben de onlar için perdeyi kaldırıp yüzümü gösteririm” demiştir. Allah’ın Rahman ve Rahim ismini diline, sevgisini gönlüne, kulluğunu tenine, iş eyleyenlere cennette kuşku ve hüznün olmayacağı, huri köşklerini yurt edineceklerini, bundan daha güzelini, Allah’ın cemalini seyredeceklerini belirtir. Ve bunu da Ehl-i Sünnet İslâm bilginlerinin Allah’ın görüleceği hususunda temel delil kabul ettikleri “Yüzler vardır ki o gün, ışıl ışıl parıldayacaktır. Rablerine bakacaklardır (O’nu göreceklerdir).” âyetiyle delillendirmiştir.</p>

  <p class="normal">Yine Hacı Bektaş’a “Tanrının yüzü ve cemali neyle ve nasıl görülmesi olanaklıdır” sorusu üzerine “Doğruluktan ayrılmamak (sıdk), gösterişten uzak kulluk (ihlâs), ve Tanrı’nın hoşnutluğunu dileme (talep) aynasında”<sup class="calibre2"><a href="../Text/alevibektasi_split_276.html#footnote-464-256" id="footnote-464-256-backlink">[256]</a></sup> dedikten sonra Kıyamet suresinde ifade edilen İnsanın, ahirette Tanrı’nın cemalini göreceği yaygın İslâmî bakış çizgisini devam ettirdiğini görüyoruz. Ancak Alevi-Bektaşi tasavvuf felsefesinde, Ehl-i Sünnet ve Mutezile’nin dünya (beden) gözüyle insan ile Allah arasına çektikleri engel perdesi, Alevİ-Bektaşi düşüncesinde gönül gözü / kalp gözü fikriyle aşılmıştır. Kelamda özellikle de Mutezile ve kısmen de Ehl-i sünnetin dünyada Tanrı ile insan arasına çektikleri tenzih perdesi Hacı Bektaş da kalkıyor. Hacı Bektaş “Tanrıyı uykumda gördüm, sana varan yol hangisidir? dedim; buyurdu; kendinden geçince (Fena fi’llah) varırsın”<sup class="calibre2"><a href="../Text/alevibektasi_split_277.html#footnote-464-257" id="footnote-464-257-backlink">[257]</a></sup> ifadeleriyle Ru’yetin hangi durumda gerçekleşeceğini ortaya koymanın yanında ibadet, riyazet, ihlas ile fizikî alemden soyutlanan ve maddenin esaretinden kurtulup fena fillahta yok olan insanın, gönül gözüyle bu dünyada Allah’ı görüp idrak edeceğini de ifade etmiş bulunmaktadır.<sup class="calibre2"><a href="../Text/alevibektasi_split_278.html#footnote-464-258" id="footnote-464-258-backlink">[258]</a></sup> Zaten Alevi-Bektaşi tasavvufî düşüncede Allah ile insan arasında perde yoktur. Allah’ın evi insanın gönlüdür. İnsan ile Allah arasında bir engel varsa o da kişinin kendi benliğidir (ego). İnsan ile Allah arasındaki bu sıcak diyalog ve daimi birliktelikten dolayıdır ki Allah ile insan arasında bir engel düşünülmemiştir.</p>

  <p class="normal2">b) Bazı Müteşabih Âyetlere Yaklaşımı</p>

  <p class="normal">Kur’ân’ın herkes tarafından kolaylıkla anlaşılabilen, harici bir tefsire ihtiyaç duymayan ve tek manası olan âyetleri “muhkem”, kolaylıkla anlaşılamayan birçok manaya ihtimali olup, bu manalardan birini tayin edebilmek için harici bir delile ihtiyacı olan âyetleri de “müteşabih”tir.<sup class="calibre2"><a href="../Text/alevibektasi_split_279.html#footnote-464-259" id="footnote-464-259-backlink">[259]</a></sup></p>

  <p class="normal2">c) Allah’ın Zat ve Sıfatlarıyla İlgili Âyetlere Yaklaşımı</p>

  <p class="normal">Hacı Bektaş da bazı müteşabih âyetleri, özellikle de Allah’ın sıfat ve halleriyle ilgili âyetleri te’vil ve tefsir etmekten geri kalmamıştır. Mesela, Hacı Bektaş, insanın ve Tanrı’nın bilinmesinden bahsederken O’nu bilmenin yolunun insandan geçtiğini söyler. Ancak bu bilme olayı O’nun varlığını bilme, kavrama yönündendir yoksa keyfiyet açısından değildir. Allah’ın varlığının bilineceğini ancak niteliğinin bilinmeyeceğini de şu âyetle ifade eder; “O’nun benzeri hiçbir şey yoktur O işitendir, görendir.”<sup class="calibre2"><a href="../Text/alevibektasi_split_280.html#footnote-464-260" id="footnote-464-260-backlink">[260]</a></sup> Dolayısıyla “Leyse ke’mislihi şey’ün” ifadesini O’nun varlık yönünden hiçbir nesneye benzemediği, keyfiyeti açısından da bilinemeyeceğini ifade etmiş görülmektedir.<sup class="calibre2"><a href="../Text/alevibektasi_split_281.html#footnote-464-261" id="footnote-464-261-backlink">[261]</a></sup></p>

  <p class="normal">Aynı şekilde Hacı Bektaş “Sana ruh hakkında soru sorarlar. Dek ki Ruh, rabbimin emrindendir. Size ancak az bir bilgi verilmiştir”<sup class="calibre2"><a href="../Text/alevibektasi_split_282.html#footnote-464-262" id="footnote-464-262-backlink">[262]</a></sup> âyetinden hareketle “Pes can dahi böyledir”<sup class="calibre2"><a href="../Text/alevibektasi_split_283.html#footnote-464-263" id="footnote-464-263-backlink">[263]</a></sup> ifadesiyle ruhun da tıpkı Tanrı gibi latif bir varlık olduğu ve keyfiyetinin bilinemeyeceğini ortaya koyar. Dolayısıyla Tanrı ve ruhun keyfiyetini bilmek ona göre müteşabihtir. Es-Sülemi’de de İbn Ata’dan Allah’ın, ruhu ve kendi sıfatlarını gizlediğinin ve çeşitli mutasavvıflar tarafından onun latif bir cisim olduğunun ifade edilmesi<sup class="calibre2"><a href="../Text/alevibektasi_split_284.html#footnote-464-264" id="footnote-464-264-backlink">[264]</a></sup> ve hiçbir kimsenin onu gözüyle göremeyeceğinin belirtilmesi, ruh hakkındaki geleneksel düşüncenin, Hacı Bektaş’ta da devam ettiğinin bir göstergesidir.</p>

  <p class="normal">Yine “O, göklerde ve yerde tek Allah’tır. Gizlinizi ve açığınızı bilir. (Hayır ve şerden) ne kazanacağınızı da bilir”<sup class="calibre2"><a href="../Text/alevibektasi_split_285.html#footnote-464-265" id="footnote-464-265-backlink">[265]</a></sup> âyetinde ifade edilen Allah’ın gökte ve yerde olmasını, Allah’ın ilim, irade gücü ile kulları kuşatması, kulun da kendi irade, ilim ve gücünden çıkarak teslim ve teskin makamına ulaşması şeklinde te’vil etmiştir.</p>

  <p class="normal">Yine “Nerede olursanız olun O sizinle beraberdir. Allah yaptıklarınızı görür”<sup class="calibre2"><a href="../Text/alevibektasi_split_286.html#footnote-464-266" id="footnote-464-266-backlink">[266]</a></sup> âyetinde geçen Allah’ın insanla beraberliğini “Allah genelde ilmi ve kudretiyle özelde lütfu ve rahmetiyle sizinledir. Yani nerede olursanız olun Allah’ın ilmi ve kudreti sizden ayrılmaz”<sup class="calibre2"><a href="../Text/alevibektasi_split_287.html#footnote-464-267" id="footnote-464-267-backlink">[267]</a></sup> şeklinde te’vil etmiştir.</p>

  <p class="normal">Aynı şekilde “Allah’ın eli onları elinin üzerindedir”<sup class="calibre2"><a href="../Text/alevibektasi_split_288.html#footnote-464-268" id="footnote-464-268-backlink">[268]</a></sup> âyetinde geçen Allah’ın eli lafzını “Allah’ın eli, peygamberlerden daha üstedir. Burada el üstünlük anlamındadır. Filan kimsenin elleri üstün dendiği zaman bu onun gücünün üstünlüğünü göstermektedir”<sup class="calibre2"><a href="../Text/alevibektasi_split_289.html#footnote-464-269" id="footnote-464-269-backlink">[269]</a></sup> ifadelerinde olduğu gibi Allah’ın gücü şeklinde yorumlamıştır. Bu âyetle ilgili benzeri te’viller es-Sülemi ve el-Kuşeyri’de de vardır. Es-Sülemi, Allah’ın insanla olan beraberliğini, O’nun mucid ve mahfuz olması, her şeyin O’nunla kaim bulması ile te’vil ederken<sup class="calibre2"><a href="../Text/alevibektasi_split_290.html#footnote-464-270" id="footnote-464-270-backlink">[270]</a></sup> el-Kuşeyri de ilim ve kudret ile yorumlamıştır.</p>

  <p class="normal">Aynı şekilde “Göklerde ve yerde her ne varsa hepsi Allah’ındır. Ve Allah her şeyi kuşatmıştır”<sup class="calibre2"><a href="../Text/alevibektasi_split_291.html#footnote-464-271" id="footnote-464-271-backlink">[271]</a></sup> âyetinde geçen yerde ve gökteki her şeyin Allahın olmasını, O’nun her şeyi kuşatması, O’nun evrende tecelli etmesi, evrenin de (mahlûkatın) Tanrı’yı müşahede etme (görme) alanı olduğu şeklinde yorumlamıştır. Dolayısıyla evren, insan ve yaratıkların Tanrı’yı müşahede ettiği ince bir dost (hicabu’r-Refik) perdesidir.</p>

  <p class="normal">Aynı şekilde Allah’ın ilk, son, açık (zâhir) ve gizli (bâtın) olduğunu ifade eden, “O ilktir, sondur, zâhirdir (açıktır), bâtındır (gizlidir). O, her şeyi bilendir”<sup class="calibre2"><a href="../Text/alevibektasi_split_292.html#footnote-464-272" id="footnote-464-272-backlink">[272]</a></sup> âyetini de şöyle yorumlamıştır; “Yani ilk benim ki seni yoktan ben yarattım, yine son benim ki senin dönüşün bana olacaktır, zâhir benim ki senin yüzünü en güzel şekilde bezedim, bâtın da benim ki senin gönlüne hakikatlerin sırrını emanet bıraktım”.<sup class="calibre2"><a href="../Text/alevibektasi_split_293.html#footnote-464-273" id="footnote-464-273-backlink">[273]</a></sup> Dolayısıyla Hacı Bektaş’a göre Allah’ın zâhir ve bâtın oluşu, O’nun cemal aynası olan insanın hem dış ve hem de içyapısında tecelli etmiş olmasıyla izah edilmiştir. Âyete getirilen yorum, Bektaşiliğin tasavvufî temel ilkelerinden biri olan “Kendini bilen Rabbini bilir” düsturuyla da paralellik arz eder. Çünkü insan Tanrı’nın aynasıdır. Tanrı’yı tanımanın yolu bu aynaya bakmak ve onu okumaktan geçer.</p>

  <p class="normal">Yine Hacı Bektaş, “Andolsun insanı biz yarattık ve nefsinin kendine fısıldadıklarını biz biliriz ve biz ona şah damarından daha yakınız”<sup class="calibre2"><a href="../Text/alevibektasi_split_294.html#footnote-464-274" id="footnote-464-274-backlink">[274]</a></sup> , “(o anda) biz ona sizden daha yakınız, ama göremezsiniz”<sup class="calibre2"><a href="../Text/alevibektasi_split_295.html#footnote-464-275" id="footnote-464-275-backlink">[275]</a></sup>, “Göklerde ve yerde olanları Allah’ın bildiğini görmüyor musun? Üç kişinin gizli konuştuğu yerde dördüncüsü mutlaka O’dur. Beş kişinin gizli konuştuğu yerde altıncısı mutlaka O’dur. Bunlardan az veya çok olsunlar ve nerede bulunurlarsa bulunsunlar mutlaka O onlarladır...”<sup class="calibre2"><a href="../Text/alevibektasi_split_296.html#footnote-464-276" id="footnote-464-276-backlink">[276]</a></sup> âyetlerde geçen Tanrının, insana yakınlığını ve insanlar her nerede bulunurlarsa bulunsunlar onlarla birlikte oluşunu, insana, cisminden ve ruhundan (can), gözünün görmesinden, dilinin söylemesinden, kulağının işitmesinden, elinin tutmasından, ayağının yürümesinden, hatta insana kendinden daha yakın olmakla izah eder.<sup class="calibre2"><a href="../Text/alevibektasi_split_297.html#footnote-464-277" id="footnote-464-277-backlink">[277]</a></sup> Ancak Hacı Bektaş’taki Tanrı’nın insana yakınlığı, cismani bir yakınlık olmaktan ziyade, insanın her halini bilmesi, işitmesi, ona lütuf ve ihsanda bulunması, evreni ve insanı tedbir etmesi açısından bir yakınlıktır. Hacı Bektaş’ın faydalandığı kaynaklardan es-Sülemi ve el-Kuşeyri de bu âyetlerde geçen Allah’ın insana yakınlığını ve onunla beraberliğini, zat ve nefis yönünden değil de ilim, kudret, görmek, işitmek ve hükmetmek açısından ele almışlardır.</p>

  <p class="normal">Hacı Bektaş’ta ve daha sonraki Alevi-Bektaşi geleneğinde Tanrı ile insan arasındaki sıcak ve samimi diyalog, insanın Tanrı’nın nazargâhı, kalbinin de O’nun evi (kâbesi) olması ve Hacı Bektaş’ın, bu âyetlerin tefsiri bağlamında “Beni arayan kendinde bulur.”<sup class="calibre2"><a href="../Text/alevibektasi_split_298.html#footnote-464-278" id="footnote-464-278-backlink">[278]</a></sup> ve “Kendini bilen Hakkı bilir” ifadeleri, temelde bu Kur’ân âyetlerine dayanır. Dolayısıyla Alevi-Bektaşilerde insanın gönlünün Alllah’ın evi olması ve insanın saygınlığı bu Kur’ânî gerçeğe yani “Biz ona şah damarından daha yakınız” ilahi ifadesine dayanır.</p>

  <p class="normal2">d) İman ve Amel İlişkisine Yaklaşımı</p>

  <p class="normal">Hacı Bektaş, her konu ve kavramda olduğu gibi bu konuda da ahlâkî öğretisinin temelini Kur’ân’a dayandırmaktadır. O Kur’ân’ın ve İslâm’ın Türkmen halk kitlelerine indirgenmiş bir özeti olan 4 kapı ve 40 makamında, dört kapının ilki olan şeriat kapısının ilk makamını, dinin temeli olan bu inanç esasına ayırmıştır. O şu âyetle “Peygamber, Rabbi tarafından kendisine indirilene iman etti, müminler de (iman etti). Her biri, Allah’a, meleklerine, kitaplarına, peygamberlerine iman ettiler. Allah’ın peygamberlerinden hiç biri arasında ayırım yapmayız. İşittik itaat ettik. Ey Rabbimiz! Affına sığındık! Dönüş sanadır dediler”<sup class="calibre2"><a href="../Text/alevibektasi_split_299.html#footnote-464-279" id="footnote-464-279-backlink">[279]</a></sup> formüle ettiği iman kavramını izah ederken, imanın birincisi: Ten (dil) üzere ikincisi: Akıl ve gönül (kalp) üzere, Üçüncüsü: Ne dil ne de gönül üzere olmayan iman şeklindeki tasnifiyle, Hacı Bektaş, kalp ile iman etmemiş olanları “Mutlak kafir”, gönülden iman etmiş olanları “Gerçek mümin”, gönülden iman etmeyip dil ile ikrar edenleri de “Münafık” şeklinde üç gruba ayırarak bu üçüncü grubun durumunu, Allah’ın şu âyetle ifade ettiğini belirtir: “Şüphe yok ki münafıklar cehennemin en alt katındadırlar…”, Dolayısıyla o böyle bir iman tanımlamasıyla da iman bakımından insanları “Kafir” “Mümin” ve “Münafık” şeklinde üç kısma ayırdığı görülür. Bu sınıflama Kur’ân’ın yapmış olduğu iman sınıflamasıyla uygunluk arz etmenin yanında klasik usul kitaplarındaki iman tanımlama ve çeşitlemesiyle de aynıdır.<sup class="calibre2"><a href="../Text/alevibektasi_split_300.html#footnote-464-280" id="footnote-464-280-backlink">[280]</a></sup></p>

  <p class="normal">Hacı Bektaş, kelamın konusu olan imanın tanımlanması ve iman açısından insanların sınıflanmasını ele almanın yanında kelamın konusunun bir problemi olan “İmanın amelden bir cüz olup olmadığı” meselesini de ele almıştır. O Allah’ın şirk dışında bütün günahları affedeceğini ifade eden “Allah, kendisine ortak koşulmasını asla bağışlamaz; ondan başka günahları dilediği kimse için bağışlar. Kim Allah’a ortak koşarsa büsbütün sapıtmıştır.”<sup class="calibre2"><a href="../Text/alevibektasi_split_301.html#footnote-464-281" id="footnote-464-281-backlink">[281]</a></sup> bu âyetten hareketle “Taat, amel imandan ayrıdır ve iman taattır. Pes değme taat imana irmez ve hem küfür ma’siyyettir amma değme ma’siyyet küfre irmez”<sup class="calibre2"><a href="../Text/alevibektasi_split_302.html#footnote-464-282" id="footnote-464-282-backlink">[282]</a></sup> diyerek Kur’ân’a muvafakat etmenin yanında bu konudaki İslâm tarihindeki genel itikadi düşünce çizgisini de devam ettirmektedir. Her ne kadar bazı nüshalarda<sup class="calibre2"><a href="../Text/alevibektasi_split_303.html#footnote-464-283" id="footnote-464-283-backlink">[283]</a></sup> amel imandan ayrı değil şeklinde istinsah edilmiş olsa da bu düşünce, bu âyetin bağlamına uygun düşmediği gibi kitaplarının genel düşünce yapısıyla da çelişir.</p>

  <p class="ortayazi"><span class="idebold">6) Hikâyelerle Âyetleri İzah</span></p>

  <p class="normal">Tefsir geleneğinde hikâyelerle dini metinleri yorumlama veya onlara açıklık kazandırma, pek yaygın olmasa da tasavvuf geleneğinde bu yöntem, dinsel metnin mesajını iletmede bir eğitim aracı olarak kullanılmıştır. Öyle ki tasavvufî eserlere baktığımızda dini nasslarla hikâyelerin iç içe girdiğini görürüz.</p>

  <p class="normal">Hacı Bektaş da Anadolu’da İslâm’la yeni tanışmış olan Türk boylarına, Kur’ân’ın ve İslâm’ın mesajını daha kolay ve net anlatmak için zaman zaman hikâye ve öğüt başlıkları adı altında bu tür bir yönteme başvurmuştur. O “Besmele tefsiri”nde “Bismi’l-lahi’r-Rahmani’r-Rahim”<sup class="calibre2"><a href="../Text/alevibektasi_split_304.html#footnote-464-284" id="footnote-464-284-backlink">[284]</a></sup> âyetinin faziletini ve Allah’ın kuşatıcı af ve rahmetini anlatırken şu hikâyeyi nakleder: “Bir aziz derviş, dağlarda hemen her zaman riyazet (dünyadan geçmişlik) içinde yaşardı. Açlık duygusundan kurtulma dileğinde bulundu Tanrı’dan. Bir gün dağdan kente indi. Gördü ki bir ulu dergâha mavi sırçayla bezeli perdeler asılmış. Derviş dergâhın görkemliliğini görüp kapıda durdu. Ve Tanrısal işaretler gördü.</p>

  <p class="normal">Sarayın sahibi şöyle dedi: “Ey mübarek! Sen o garibe söyle. O da sabit’e (kalıcı olana) söylesin. Sabit de mukbil’e (talihliye) söylesin. Mukbil de riş’e (sakala) söylesin. Tanrı dinlesin.”</p>

  <p class="normal">Derviş bu sözleri işitir işitmez yönünü Tanrı’ya döndürdü ve anladığı sırrı şöyle yorumladı: “Allah’ım! İsrafil Mikail’e buyursun. Mikail, Cebrail’e söylesin, Cebrail Azrail’e söylesin. Azrail azap meleklerine buyursun. Bu lanetlinin canını alsınlar ve cehenneme atsınlar.”</p>

  <p class="normal">Saray sahibi bu sözleri işitir itmez ona yarım arpa ekmeği verdi. Derviş ekmeği aldı. Bir demircinin yanına geldi ve ekmeği ona verdi, bir koca kazma yaptırıp geriye geldi. Sarayı yıkmaya başladı. Saray sahibi kazmaya yapıştı. Derviş şöyle dedi:</p>

  <p class="normal">“Ya armağanını dergâhına layık kıl. Ya dergâhını armağanınla yaraşır kıl..”</p>

  <p class="normal">Hacı Bektaş bu hikâyeyi anlattıktan sonra asıl vermek istediği mesaja gelerek şöyle diyor: “Ulu Allah, yüce Kitabına Rahman ve Rahim’i koydu. Elbette asilere armağanı, ulu dergâhına yaraşır niteliktedir. Kur’ân ve dört kitap rahmetle bezenmiştir. Ahmet, mürsildir (haber getiricidir) ama onun balçığı rahmetle yoğrulmuştur. Kur’ân’ın nuru bir yandan, Yaratan’ın rahmet denizleri bir yandan dalgalanır. Bismi’l-lahi’r-Rahmani’r-Rahim’in nuru bir yandan, Ben’im nurum bir yandan… Bunca nurlar arasında bir avuç günahlı asinin kara yüzleri nurlanıp yaptıkları kusurlar, iyi davranışlar haline dönüştürülse (bu ne erdemlik, bu ne bağışçılık) deriz.</p>

  <p class="normal">Görüldüğü gibi Hacı Bektaş Fatiha suresindeki besmele âyetini tefsir ederken bu hikâyeye başvurmuş ve hikâyedeki saray / görkemli ulu dergâh ile Allah’ın “af ve rahmet dergâhını”, fakir ve aç dervişle de sevap yönünden “fakir mümini” sembolize etmiştir. Fakir derviş sarayın görkem ve şatafatına rağmen beklediği ihsanı bulamamıştır. İşte Hacı Bektaş bu hikâyede olduğu gibi “Allah’ın rahmet dergâhı” ile bu dergâhtan mümin kuluna yapacağı ihsan arasında bir uyumsuzluk olamayacağını, O’nun af ve mağfiret ihsanının ulu dergâhına yakışır bir biçimde olacağını belirtir.</p>

  <p class="normal">Yine Besmele tefsirinde “Bakın ey inananlar! Görünmeyen bir düşmanınız var. Adı taşlanası şeytandır. Yine görünmeyen bir dostunuz var, adı “er-Rahmani’r-Rahim”dir. Sen de “er-Rahmani’r-Rahim”i oku, “Şeytani’r-Racim’i” kovsun, kahretsin.”<sup class="calibre2"><a href="../Text/alevibektasi_split_305.html#footnote-464-285" id="footnote-464-285-backlink">[285]</a></sup> şeklinde Kur’ân’da taşlanası şeytanın, insanın apaçık düşmanı olduğunu, buna karşılık Allah’ın da sığınılması gereken yegane dost olduğunu ifade eden âyetlere atıf yaptıktan sonra şu hikayeyi nakleder:</p>

  <p class="normal">Zavallı bir ihtiyarın, sultanın komşusundan bir alacağı varmış. Bir gün içine ateş düşer ve ihtiyar şöyle der:</p>

  <p class="normal">“Eğer bu ateşi söndürmekle uğraşırsam gözümü kör eder, yerim yurdum yanar. Nideyim? Çarem odur ki sultanı çağırayım, ola ki esirger ve bana yardım eder.” İhtiyarcık bağırmaya başlar ve şöyle der:</p>

  <p class="normal">“Ey Padişah alacağıma ateş düştü. Reva mıdır ki senin mübarek komşundan alacağım kalsın!”</p>

  <p class="normal">O anda padişah, adamlarına onu sevindirmelerini buyurur. İhtiyara kaftan giydirdiler. Sultanın atına bindirdiler. Önünden ve arkasından bağırdılar. Bu şekilde hikâyeyi tamamladıktan sonra asıl vermek istediği mesaja gelir ve şöyle der:</p>

  <p class="normal">“Bu adamdır ki sultana seslendi, ondan yardım istedi. Padişahlar padişahının katında, inananın alacağına şeytanın vesvesesi düşer. Eğer mümin onu kovmaya başlarsa başaramaz. Ateşi söndürse şeytan yeniden onu göyündürür. Çaresi odur ki “Bismi’l-lahi’r-Rahmani’r-Rahim” desin. Sen O varlığının nedeni, niçini bulunmayan padişaha seslen ki, kendi bağışçılığı ile şeytanı kör kılsın. İnanandan uzaklaştırsın. Kıyamet gününde yetmiş kat cennet giysisi giydirsin. Burak’a bindirsin başına taç kondursun. Önünce ve ardınca meleklere seslenerek, yürümesi için emir buyursun. Bu o kuldur ki tam yandığı vakit Tanrı’yı andı. Ve “Bismi’l-lahi’r-Rahmani’r-Rahim dedi.”<sup class="calibre2"><a href="../Text/alevibektasi_split_306.html#footnote-464-286" id="footnote-464-286-backlink">[286]</a></sup></p>

  <p class="normal">Görüldüğü gibi Hacı Bektaş, kovulmuş şeytandan Allah’a sığınmayı ifade eden âyetin mesajını bu hikâye ile sembolize ediyor. Bu hikâyedeki padişah kendisine sığınılması gereken “Allah’ı”, çaresiz zavallı ihtiyar da “Şeytan karşısında aciz kalan insanı ve mümini” sembolize eder.</p>

  <p class="ortayazi"><span class="idebold">7) Şiirlerle Âyetleri Yorumlama</span></p>

  <p class="normal">İslâmî gelenekte âyetleri yorumlarken nakle dayalı unsurlardan yararlanıldığı gibi akla dayalı verilerden de yararlanılmıştır. Şiirle Kur’ân âyetlerini yorumlama veya verilen anlama şiiri, istişhad etme geleneği de bu unsurlardan biridir.</p>

  <p class="normal">Hacı Bektaş da diğer tasavvuf ehlinde olduğu gibi âyetlere verdiği işari anlamı destekleme açısından zaman zaman şiire başvurmuştur. Ancak diğer müfessirlerde olduğu gibi Arap şiirine değil, kendi bağrından çıkmış olan Türk Tasavvuf Şiirine başvurmuştur. Bu da sadece Hacı Bektaş’ta değil, bütün tasavvuf ehlinde İslâm’ı anlama ve anlatmanın vazgeçilmez bir unsurudur. Fuat Köprülü’nün ifade ettiği gibi mutasavvıflar ve hemen hemen bütün tarikat şeyhleri tasavvuf mesleğini yaymak için halk arasında tekkelerde, tarikat ayinlerinde musiki gibi mühim bir rol üstlenen şiire başvurmuşlardır.<sup class="calibre2"><a href="../Text/alevibektasi_split_307.html#footnote-464-287" id="footnote-464-287-backlink">[287]</a></sup></p>

  <p class="normal">Mesela, O, “Derviş Allah’ın adını anmayı (zikir) dilinden düşürmemeli ve gönlünde Allah’ın adını anmaktan başka bir şeye yer vermemelidir. Talibin meramı ve şikâyeti Allah’tan başkasına olmamalıdır. Çünkü gönül Allah’ın göründüğü ve baktığı yerdir. Oraya O’ndan başkası için yol yoktur” dedikten sonra şu kıta ve nazmı getirir:</p>

  <p class="normal">“İsterim ki, yüreğimden yabancılarla sohbetin kökünü kazıyayım</p>

  <p class="normal">Gönül bahçemde dost fidanından başkasına izin vermeyeyim</p>

  <p class="normal">Dünya ve ahiret gamını gönlümden çıkarayım</p>

  <p class="normal">Ev ya uyumak yeridir ya da dost yeridir</p>

  <p class="normal">Sabah akşam kendimden geçinceye kadar Allah’ın adını anmakla (zikir) meşgul olayım.”</p>

  <p class="normal">dedikten sonra Allah’ın bu konuda şu âyeti “Ey inananlar! Allah’ı çokça zikredin. Ve O’nu sabah-akşam tesbih edin”<sup class="calibre2"><a href="../Text/alevibektasi_split_308.html#footnote-464-288" id="footnote-464-288-backlink">[288]</a></sup> buyurduğunu belirtir. Ve yine bu âyetle ilgili şu nazmı getirir:</p>

  <p class="normal">Seherde seni anıyordum</p>

  <p class="normal">Sabah seni görüyordum</p>

  <p class="normal">O, istek belirtisidir</p>

  <p class="normal">Bu da seherin sonucu.</p>

  <p class="normal">Yine “Unuttuğun zaman Rabbini an”<sup class="calibre2"><a href="../Text/alevibektasi_split_309.html#footnote-464-289" id="footnote-464-289-backlink">[289]</a></sup> âyetiyle ilgili bir alıntıyla gerçek zikir, zakirin zikrettiği varlıkta sır olmasıdır. Can ve her şeyin ceberut nurunda sır olmasıdır, dedikten sonra bu âyetle ilgili şu nazmı getirir:<sup class="calibre2"><a href="../Text/alevibektasi_split_310.html#footnote-464-290" id="footnote-464-290-backlink">[290]</a></sup></p>

  <p class="normal">Buna ne beyan sığar ne ayan</p>

  <p class="normal">Ne ben ne biz, ne bir belirti ve isim</p>

  <p class="normal">Zikir ve zakir hepsi tamamen yok olur</p>

  <p class="normal">Sadece zikredilen varlık kalır geride, o kadar.</p>

  <p class="normal">Aynı şekilde Hacı Bektaş, meczup olmayan sâlikten bahsederken onun tam bir riyazet ve gayret ile kendini mürşidi kâmile teslim ettiğini, niyetlerini gerçek kulluk örnekleri ile gerçekleştirdiğini ve “Kendime olan sevgimi yok ettim” diyenlere katılıp “Emrolunduğun gibi dosdoğru ol.”<sup class="calibre2"><a href="../Text/alevibektasi_split_311.html#footnote-464-291" id="footnote-464-291-backlink">[291]</a></sup> âyetinin hükmüne uyduğunu, niyetlerini kulluk yoluna koyarak “Bizim uğrumuzda cihat edenleri elbette kendi yollarımıza eriştireceğiz.”<sup class="calibre2"><a href="../Text/alevibektasi_split_312.html#footnote-464-292" id="footnote-464-292-backlink">[292]</a></sup> âyetinin vaadine mazhar olduğunu ve dünya dan tüm ilgi ve bağlarını keserek, gönül gözünü başkalarını görmekten alıkoyup, gönül evini başka şeylerden temizlemekle de “De ki: Eğer Allah’ı seviyorsanız bana uyunuz ki Allah da sizi sevsin...”<sup class="calibre2"><a href="../Text/alevibektasi_split_313.html#footnote-464-293" id="footnote-464-293-backlink">[293]</a></sup> âyetinin hükmüyle amel ettiğini belirttikten sonra şu şiiri getirir:</p>

  <p class="normal">Gönül evine gidip orayı süpür; sevgilinin makam yerini hazırla</p>

  <p class="normal">Çünkü sen çıkınca o gelirse, sana sensiz cemalini gösterirse.</p>

  <p class="normal">Kimseye bir faydası olmaz fayda ancak bilinçli bir cezbe ile olur.</p>

  <p class="normal">Bu nazım, İstanbul Belediyesi Kütüphanesindeki nüshada da çok az bir farkla geçmektedir:</p>

  <p class="normal">Gönül evini süpürüp temizle</p>

  <p class="normal">Sevgilinin yerini ve makamını hazırla</p>

  <p class="normal">Çünkü sen çıkarsan o az gelir.</p>

  <p class="normal">Cemalini sana sensiz gösterir.</p>

  <p class="normal">Görüldüğü gibi Hacı Bektaş’ta şiire başvurma, klasik tefsir kitaplarında olduğu gibi gramer kaygılarıyla veya metne verilen anlamın desteklenmesi gayesi ile başvurulan bir şey değildir. Tam tersine, ondaki bu şiir, uzun riyazet ve mucahede neticesinde ilahi kelamdan kalbe doğan mananın yahut tasavvufî duygu ve düşüncenin mistik ve edebi bir dille ifadesinden ibarettir. Sultan Veled’in (ö. 712/1312), “Aşığın (mutasavvıfın) şiiri, kelami ilahinin tefsiridir”<sup class="calibre2"><a href="../Text/alevibektasi_split_314.html#footnote-464-294" id="footnote-464-294-backlink">[294]</a></sup> şeklinde ifade ettiği gibi, Hacı Bektaş’ta da şiir, ilahi kelamdan anlaşılan işari mananın edebi bir dille insan kalbine gönderilmesi yanında, bir başka açıdan da ulûhiyetin birliğini ifade eden “Vahdet-i Şuhûd”, zaman zaman da varlığın birliğini ifade eden “Vahdet-i Vucûd”, “Fenâ fi’llah”, “Bekâ billah”, “cem’ı”, “istiğrak” ve “vecd” gibi sufîlerin seyru-sulûktaki ruhî tecrübelerini yansıtan düşüncelerin âyetler bağlamında ifadelerinden ibarettir. Bununla beraber Hacı Bekta’ta şiir, 16. yüzyıl sonrası dönemde Şiî-Bâtınî tesirlerle Alevi-Bektaşi şiirinde ortaya çıkan Allah, Muhammed, Ali üçlemesi, 12 imam ve Ehl-i beyt sevgisi temalarıyla dolu olan bir şiir türü yerine geleneksel İslâm çizgisinde gelişen sufîzmin tasavvufî coşkulu düşünce ve zevk halleriyle dolu olan tevhidî bir muhtevaya sahiptir. Görüldüğü gibi yukarıdaki şiirde geçen “Seherde seni anıyordum / Sabah seni görüyordum” ifadesi her şeyde varlığı müşahede etmeyi yani “Vahdet-i Şuhûd”a, “Zikir ve zakir hepsi tamamen yok olur / Sadece zikredilen varlık kalır geride o kadar” ifadesi de“fenâ fi’llah”ı ifade eder.<sup class="calibre2"><a href="../Text/alevibektasi_split_315.html#footnote-464-295" id="footnote-464-295-backlink">[295]</a></sup></p>

  <h3 class="ortayazi1" id="calibre_toc_30"><span class="idebold">C) İŞARİ YÖNTEM</span></h3>

  <p class="normal">İşari tefsir; yalnız sülûk erbabına açılan ve zâhir mana ile bağdaştırılması mümkün olan birtakım gizli anlamlara ve işaretlere göre Kur’ân-ı tefsir etmektir. Bu tefsir, sûfinin öncel fikirlerine dayanmaz. Bulunduğu makama göre kalbine doğan ilham ve işaretlere dayanır.</p>

  <p class="normal">Kur’ân’ı Kerimin iç (işari / Bâtınî) anlamının varlığının köklerini Kur’ân’da ve Hz. Peygamber’in sözlerinde bulmaktayız. Aynı şekilde sahabeler de ilmi ve ruhi derecelerine göre böyle bir iç anlamdan haberdar olmuşlardır.<sup class="calibre2"><a href="../Text/alevibektasi_split_316.html#footnote-464-296" id="footnote-464-296-backlink">[296]</a></sup> Biz Kur’ân’ın bâtınî anlamlarının varlığının Kur’ânî ve sahabe kökenlerine girmeden yalnızca Hz. Peygamber’den bu konuda gelen birkaç hadisi vermekle yetinerek asıl konumuza geçeceğiz. Abdullah İbn Mes’ud, Hz. Peygamber’den “Kur’ân’ın bir zâhirî, bir bâtını, bir haddi ve bir matla’ı vardır.”<sup class="calibre2"><a href="../Text/alevibektasi_split_317.html#footnote-464-297" id="footnote-464-297-backlink">[297]</a></sup> Ve Deylemi (ö. 509/1115), Abdurrahman b. Avf’ın Hz. Peygamber’den merfu olarak rivayet ettiği “Kur’ân arşın altındadır. O’nun, kulların hüccet yaptığı zâhirî ve bâtını vardır.”<sup class="calibre2"><a href="../Text/alevibektasi_split_318.html#footnote-464-298" id="footnote-464-298-backlink">[298]</a></sup> Ve Ebu Nuaym (ö. 430/1038) <span class="ideitalik">Hilyetu’l-Evliya</span>’da İbn Mes’ud’dan “Kur’ân yedi harf üzerine indirildi. Ondaki her harfin bir zâhirî bir bâtını vardır. Her harfin bir zâhirî, bir bâtını vardır. Ali b. Talib’de zâhir ve bâtının bilgisi mevcuttur”<sup class="calibre2"><a href="../Text/alevibektasi_split_319.html#footnote-464-299" id="footnote-464-299-backlink">[299]</a></sup> vb. hadisler, tasavvufî gelenekte yaygın olan, Kur’ân’ın işari ve bâtınî tefsir varlığına kaynak olmuştur.</p>

  <p class="normal">Kökenlerini Kur’ân, Sünnet ve sahabeden alan Hacı Bektaş’ın Kur’ân’ı yorum yöntemi de işari ekol çizgisindedir. Onun eserlerinde karşılaştığımız yorumlar genelde işari / içsel yorumlardır. O’na göre, Kur’ân’a bakış hatta evrene ve eşyaya bakış temelde bâtınî (iç bakış) olmalıdır. Hakiki manaya, gerçeğe ulaşmanın yegâne yolu da budur.</p>

  <p class="normal">Mesela o gerek Kur’ân’a gerekse de diğer eşyada bâtına bakmanın önemini şöyle ifade eder; “Gözler ikidir; birisi zâhirdir ve birisi bâtındır. Pes imdi devlet anun kim bâtından baka, bâtından bakanın terazisi ağır gele, zâhirden bakanın terazisi yeğni gele” ifadeleri ile gözde iki bakış tarzının olduğunu, birinin zâhir, diğerinin bâtın, bâtından bakanın hakkı (gerçeği) , zâhirden bakanın mahlûku (halkı) gördüğünü belirtir. Hacı Bektaş’ta bâtınî yorum o kadar önemlidir ki “Artık kimlerin sevap tartıları ağır basarsa işte asıl bunlar kurtuluşa erenlerdir”<sup class="calibre2"><a href="../Text/alevibektasi_split_320.html#footnote-464-300" id="footnote-464-300-backlink">[300]</a></sup> âyetinde dile getirilen ahirette iyi amelleri ağır basıp da kurtuluşa erecek olanlar, ona göre bâtından bakanlardır.</p>

  <p class="ortayazi"><span class="idebold">1) İnsanla İlgili Antropomorfist (Teşbihi) Yorumlar</span></p>

  <p class="normal">Hacı Bektaş, çeşitli konularla ilgili olan âyetlere, işari anlamlar vererek bu âyetleri insanla ilintilendirmiştir. Mesela “Haydi siz, akşama ulaştığınızda (akşam ve yatsı vaktinde) sabaha kavuştuğunuzda, gündüzün sonunda ve öğle vaktine eriştiğinizde Allah’ı tesbih edin (namaz kılın) ki göklerde ve yerde hamd O’na mahsustur. Ölüden diriyi, diriden ölüyü O çıkarıyor; yeryüzünü ölümünün ardından o canlandırıyor. İşte siz de (kabirlerinizden) böyle çıkarılacaksınız”<sup class="calibre2"><a href="../Text/alevibektasi_split_321.html#footnote-464-301" id="footnote-464-301-backlink">[301]</a></sup> âyetine dayanarak insan ömrünün bir gün içinde kılınan beş vakit namaz gibi olduğunu ve bu âyette ifade edilen beş vakit namazı, insanın hayat aşamalarına yorumlamış ve bunu da şöyle ifade etmiştir; “Adamda oğlanlık hali sabah, buluğ hali öğlen, yiğitlik hali ikindi, kocalık hali akşam, ölüm hali yatsı namazına benzer, yatıp uyumak ölüme benzer, ve uyanmak ölüp dirilmeğe benzer.”<sup class="calibre2"><a href="../Text/alevibektasi_split_322.html#footnote-464-302" id="footnote-464-302-backlink">[302]</a></sup> Aynı işari yorumlar olmasa da âyetin beş vakit namaza ve ölümden sonra dirilmeye işaret ettiğine dair benzeri düşünceler el-Kuşeyri’de de vardır.</p>

  <p class="normal">Yine dünyada türlü odların olduğundan bahseder. Ve bu odların her birinin Kur’ân’daki karşılıklarını şöyle ifade eder: Ve hem dünyada dört türlü od var; Birincisi: Taş odu; “Yakıtı insan ve taş olan cehennem ateşinden sakının.”<sup class="calibre2"><a href="../Text/alevibektasi_split_323.html#footnote-464-303" id="footnote-464-303-backlink">[303]</a></sup> İkincisi: Ağaç odu; “Yeşil ağaçtan sizin için ateş çıkaran O’dur. İşte siz ateşi ondan yakıyorsunuz.”<sup class="calibre2"><a href="../Text/alevibektasi_split_324.html#footnote-464-304" id="footnote-464-304-backlink">[304]</a></sup> Üçüncüsü: Yıldırım odu “Yahut (onların durumu), gökten sağanak halinde boşanan, içinde yoğun karanlıklar, gürültü ve yıldırımlar bulunan yağmur (a tutulmuş kimselerin durumu) gibidir.”<sup class="calibre2"><a href="../Text/alevibektasi_split_325.html#footnote-464-305" id="footnote-464-305-backlink">[305]</a></sup> Dördüncüsü: Damu odu; “Kâfirler için hazırlanmış bulunan ateşten sakının”<sup class="calibre2"><a href="../Text/alevibektasi_split_326.html#footnote-464-306" id="footnote-464-306-backlink">[306]</a></sup> Hacı Bektaş, bu âyetlerle delillendirdiği dört unsurun, insandaki, şu dört unsura tekabül ettiğini şöyle ifade eder; “Ama adamda dahi dört türlü od vardır. Birincisi: Maide odu; ikincisi: Şehvet odu; üçüncüsü: Sovukluk odu; dördüncüsü: Muhabbet odu”<sup class="calibre2"><a href="../Text/alevibektasi_split_327.html#footnote-464-307" id="footnote-464-307-backlink">[307]</a></sup> diyerek insan biçimci evren anlayışı olan atropomorfist bir yaklaşımla evrende var olan her şeyin insanda dürüldüğünü dolayısıyla da insanın, kâinatın kendisinde dürüldüğü küçük bir âlem olduğunu ortaya koyar.</p>

  <p class="normal">Aynı şekilde “Sonra kitabı, kullarımız arasından seçtiklerimize verdik. Onlardan (insanlardan) kimi kendisine zulmeder, kimi ortadadır, kimi de Allah’ın izni ile hayırlarda öne geçmek için yarışır. İşte büyük fazilet budur”<sup class="calibre2"><a href="../Text/alevibektasi_split_328.html#footnote-464-308" id="footnote-464-308-backlink">[308]</a></sup> âyetinden hareketle “Dünya da zalim var, muktasıd var, sabık var” dedikten sonra “Pes nefis zalimdir, can muktasıddır ve gönül sabıktır.” ifadesiyle âyette geçen “zalim” lafzını “nefs” ile “muktasıd” lafzını “can” ile “sabık” lafzını da “gönül” ile işari anlamlandırmıştır.<sup class="calibre2"><a href="../Text/alevibektasi_split_329.html#footnote-464-309" id="footnote-464-309-backlink">[309]</a></sup> Bu âyete ilişkin Hacı Bektaş’ın selefi ve aynı zamanda da kaynakları arasında olan el-Kuşeyri’de, Cafer es-Sadık’tan “Nefis zalimdir, kalb (gönül) muktasıddır, ruh (can) sabıktır” nakli ile ve İbn Ata’dan “Zalim nefistir, muktasıd kalptir (gönül), sabık ruhtur (can)”<sup class="calibre2"><a href="../Text/alevibektasi_split_330.html#footnote-464-310" id="footnote-464-310-backlink">[310]</a></sup> şeklindeki rivayetlerle aynı yorumları yapmıştır. Hacı Bektaş’ta geçen bu yorumların bu tür tasavvufî eserlerde yer alması O’nu kaynaklarını ortaya koyduğu gibi tarihî ve fikri çizgisini de ortaya koyar.</p>

  <p class="normal">Ayrıca Alevi-Bektaşi geleneğinde önemli bir yere sahip olan “can” ve “gönül” felsefesinin, bu âyette geçen “muktasıd” ve “sabık” kavramlarıyla ifade edilmiş olması da ayrı bir öneme sahiptir. Çünkü bu âyet sûfiyan dışındaki geleneksel tefsirlerde genelde şekli ritüellerle yorumlanmıştır.</p>

  <p class="normal">Yine Hacı Bektaş, “Melike: hükümdarlar bir memlekete girdiler mi, orayı perişan ederler ve halkının ulularını alçaltırlar. (her halde) onlar da böyle yapacaklardır, dedi”<sup class="calibre2"><a href="../Text/alevibektasi_split_331.html#footnote-464-311" id="footnote-464-311-backlink">[311]</a></sup> âyetinden hareketle dünya da padişahların tavk, hil’at, manşûr, mülket ve raiyyatlarının olduğunu, insanda ise tevhidin tac, ibadetin tavk, müslümanlık’ın hil’at, iman’ın manşûr, yine marifetin taht, ihsanın mülket raiyyat’ın İslâm olduğunu, ve bu raiyyatı da “Allah nezdinde hak din İslâm’dır”<sup class="calibre2"><a href="../Text/alevibektasi_split_332.html#footnote-464-312" id="footnote-464-312-backlink">[312]</a></sup> âyeti ile ifade ettiğini görüyoruz. Es-Sülemi de bu âyete ilişkin, Ebu Cafer es-Sadık’tan “Allah bu âyette müminlerin kalbine girdiğinde oradaki bütün istek ve kuruntuları yok edip ve Allah’tan başkasına kalpte bir yer bırakmayan “marifete” işaret eder”<sup class="calibre2"><a href="../Text/alevibektasi_split_333.html#footnote-464-313" id="footnote-464-313-backlink">[313]</a></sup> şeklindeki işari yorumları, Hacı Bektaş’ın, İslâm, ihsan ve iman unsurlarının ariflerin üzerinde oturup, Tanrı’ya münâcatta bulundukları “marifet” tahtına benzer. Âyette ifade edilen krallar nasıl ki, bir kente girip orayı alt üst ediyorlarsa Hacı Bektaş’ta da iman, İslâm, ihsan ve bunları bütünleyen “marifet” de tıpkı kral gibi, insanın kalbine girdiğin de Allah’tan başka her şeyi silip atacağını işari olarak ortaya koymuş bulunmaktadır.</p>

  <p class="normal">Görüldüğü gibi yine âyetlerden hareketle dünyadaki maddi saltanat ve mülkiyet tahtının tevhid, iman, ibadet, İslâm ve ihsan gibi manevi unsurlarla küçük âlem insanın kalbinde dürüldüğünü belirtir.</p>

  <p class="normal">Ve yine “Muttakilere vadolunan cennetin durumu şöyledir; İçinde bozulmayan sudan ırmaklar, tadı değişmeyen sütten ırmaklar, içenlere lezzet veren şaraptan ırmaklar ve süzme baldan ırmaklar vardır”<sup class="calibre2"><a href="../Text/alevibektasi_split_334.html#footnote-464-314" id="footnote-464-314-backlink">[314]</a></sup> âyetinden hareketle cennetin var olduğu, içinde su, süt, şarap ve bal ırmakların aktığını belirttikten sonra “Ve hem tende dahi süt, kan, safra ve balgam pınarlara ve hem gönül uçmağa (cennet) benzer”<sup class="calibre2"><a href="../Text/alevibektasi_split_335.html#footnote-464-315" id="footnote-464-315-backlink">[315]</a></sup> diyerek cennet unsurlarının da evrenin gayesi olan insanda dürüldüğünü ortaya koyar. Özellikle de gönlün cennete benzetilmesi, tamamen Alevi-Bektaşi insan telakkisini ortaya koyuyor.</p>

  <p class="normal">Aynı şekilde “Görmedin mi Allah nasıl bir misal getirdi: Güzel bir sözü, kökü (yerde) sabit, dalları gökte olan güzel bir ağaca (benzetti)”<sup class="calibre2"><a href="../Text/alevibektasi_split_336.html#footnote-464-316" id="footnote-464-316-backlink">[316]</a></sup> âyetinden hareketle “Ve hem dünyada ağaçlar vardır, kim başı göğdedir, dibi yerdedir. Pes marifet dahi ağaç gibidir. Dibi müminlerin gönlündedir. Başı ğöğden daha yukarıdır” şeklindeki ifadeleriyle âyette geçen kökü yerde dalları semaya yükselmiş ağacı, müminin gönlünde olan “Ma’rifet’ü (Allah) ağacı” şeklinde yorumlamıştır. Bu mağfiret ağacını da şöyle tasavvur etmiştir; “Pes imdi aziz-i men! Marifet ağacının başı; (kelime-i) tevhiddir, gövdesi; imandır, yaprakları; İslâmdır, dibi; yakınlıktır, kökü; tevekküldür, budakları; nehy-i münkerdir, suyu; havf-u recadır, yemişi; ilimdir, yeri; müminin gönlüdür, başı; arştan daha yukarıdır” dedikten sonra aynı zamanda bu marifet ağacının şevk, muhabbet, inayet, iradat ve kurbiyyet gibi beş ulu budağının olduğunu da belirtir.</p>

  <p class="normal">El- Kuşeyri’de de bu ağaç “marifet ağacı”dır. Bu marifet ağacının dallarının, yapraklarının, çiçeklerinin, yemişinin, suyunun ne olduğunu aynı tasavvufî terimlerle izah etmemiş olsalar da büyük benzerlikler vardır. Mesela el- Kuşeyri’de bu ağacın dalları; farzları yapmak, günahlardan kaçınmak şeklinde ortaya çıkan Salih amel, yaprakları; ubudiyet edeplerini yerine getirmek, çiçekleri; güzel ahlâk, yemişi; Allah’a taat ve hizmetin tadı ve lezzetidir, bir görüşe göre de bu yemiş tevekkül, tevfiz, teslim, muhabbet, şevk ve rızadır, suyu ise; daimi inayet bir başka ifadeyle pişmanlık, hayâ, telehhüf (özlem), hasret, emanet ve huşu suyudur.</p>

  <p class="normal">Es-Sülemi ise bu ağacı “iman ağacı” olarak telakki etmiş olsa da başını; inayet, yapraklarını; velayet, kökünü; tevfik, dallarını; kifayet, suyunu; riayet ve yemişini de; vuslat olarak ele almış.<sup class="calibre2"><a href="../Text/alevibektasi_split_337.html#footnote-464-317" id="footnote-464-317-backlink">[317]</a></sup> Dolayısıyla Hacı Bektaş’ta olduğu gibi, her ikisinde de bu marifet ağacının yeri müminin gönlüdür.</p>

  <p class="normal">Görüldüğü gibi Hacı Bektaş da tıpkı es-Sülemi ve el-Kuşeyri gibi âyetteki “güzel ağacı” marifet ağacı olarak ele almış ve bu ağacın kökünü, gövdesini, dalını, budağını, yaprağını, yemişini ve suyunu bire bir karşılık gelecek tasavvufî terimlerle ifade etmemiş olsalar da birbirine anlam bakımından çok yakın ve bazen de aynı terimlerle bu ağacın kısımlarını ifade ettiklerini görüyoruz.</p>

  <p class="normal">Kısaca, Hacı Bektaş’ın âyetlere dayanarak afaktaki her şeyin enfüste yani küçük âlem insanda da varolduğu şeklinde yapılan antropomorfist yorumlar, Hacı Bektaş’ta ve Bektaşilik’te insana verilen büyük değeri ve bu antropomorfist yaklaşımın Hacı Bektaş’ta oturtulduğu “İnsanlara ufuklarda ve kendi nefislerinde âyetlerimizi göstereceğiz”<sup class="calibre2"><a href="../Text/alevibektasi_split_338.html#footnote-464-318" id="footnote-464-318-backlink">[318]</a></sup> ilahî kaynağı ortaya koymaktadır.<sup class="calibre2"><a href="../Text/alevibektasi_split_339.html#footnote-464-319" id="footnote-464-319-backlink">[319]</a></sup></p>

  <p class="ortayazi"><span class="idebold">2) Kıssalarla İlgili İşari Yorumlar</span></p>

  <p class="normal">Hacı Bektaş, Kur’ân kıssalarına da işari anlamlar vermiştir. Bu kıssalara işâri anlamlar verirken zaman zaman lafzın manaya tahammülü imkânsız olan bâtınî yorumlara kaymıştır.</p>

  <p class="normal">Mesela, “Her ikisi de teslim olup, onu alnı üzerine yatırınca: Ey İbrahim! Rüyayı gerçekleştirdin. Biz iyileri böyle mükâfatlandırırız. Bu gerçekten çok açık bir imtihandır, diye seslendik. Biz, oğluna bedel ona büyük bir kurban verdik…”<sup class="calibre2"><a href="../Text/alevibektasi_split_340.html#footnote-464-320" id="footnote-464-320-backlink">[320]</a></sup> âyetlerinde hikaye edilen Hz. İbrahim’i gerçek baba olarak “ruh”, Hz. İsmail’i “kalb”, Hz. Cebrail’i, “akıl”, kurbanı da “nefis” ile yorumlayarak Cebrail’i, yani aklı, kalp (İsmail) ile nefis (kurban) arasında ayırt edici bir unsur olmakla, kurban olayını da biçimsel ve manevi iradelerden geçme olarak yorumlamıştır.</p>

  <p class="normal">Yine Hz. Yunus’un denize düşme ve balığın karnında kalma hikâyesinden bahsederken “İnsanlara ufuklarda ve kendi nefislerinde âyetlerimizi göstereceğiz ki onun (Kur’ân’ın) gerçek olduğu onlara iyice belli olsun”<sup class="calibre2"><a href="../Text/alevibektasi_split_341.html#footnote-464-321" id="footnote-464-321-backlink">[321]</a></sup> âyetine de dayanarak Yunus’tan maksadın “ruh”, balıktan maksadın “vücud”, denizden maksadın “eşya” olduğunu belirtir. Dolayısıyla Hacı Bektaş, Hz Yunus’la ruhların vücud bulmasını, denizden maksadın, ateş, rüzgâr, su ve topraktan oluşan maddenin vucûda gelmesini, balıkla da bu dört unsurdan Hz. Âdem’in vucûda gelişini ifade etmiştir.</p>

  <p class="normal">Yukarıda görüldüğü gibi ne delalet ne de işaret yönünden lafzın zâhirî, bu manaya imkân vermemekte, yapılan yorum bâtınî nitelik taşımaktadır. Hacı Bektaş’taki nadir olan bu tür bâtınî yorumlardan hareketle onun bâtınî olduğunu ileri sürmek,<sup class="calibre2"><a href="../Text/alevibektasi_split_342.html#footnote-464-322" id="footnote-464-322-backlink">[322]</a></sup> ideolojik güdümlü yargılardan öteye geçmez. Çünkü Hacı Bektaş’ta olduğu gibi çok nadirde olsa zaman zaman bu tür yorumlar tasavvuf erbabında da diğer İslâm bilginlerinde de görülmektedir. Dolayısıyla bâtınî yaklaşımların safdışı edileceği bir İslâm düşüncesi mümkün değildir. O derece ki sahabelerden başlamak üzere, İslâm tarihinde az veya çok bâtınî yönü olmayan ilim ve fikir adamı bulmakta zorluk çekeriz. Tasavvuf alanı içinde kaldığımızda ise “bâtınîyye”siz bir tasavvufun varlığını ileri sürmek bile abestir. Bâtınîliği tenkit eden düşünür Gazali (ö. 505/1111), bile bu ekolun dilini ve metotlarını kullanmıştır.</p>

  <p class="normal">Hacı Bektaş, bazı tasavvufî terimleri izah bağlamında da Kur’ân kıssalarına işari anlamlar vermiştir. Mesela o, “tevazu” ve “müflislik” makamından bahsederken eski ümmetlerden bazı kulların, ne dünyaya ne de cennete önem vermediklerini, kulluk ve namazdan maksatlarının hakkın buyruğunu yerine getirmek olduğunu, Allah’ın zenginliği ve zatının ululuğu yanında kulluk ve ibadetin çok önemsiz ve iğne kadar değersiz olduğunu anladıklarını ve dolayısıyla “tevazu makamına” geri döndüklerini belirtir. Bu tavrın örneğinin de en güzel bir biçimde Hz. Eyyub’da görüldüğünü şöyle ifade eder: “Eyub Peygamber, (s.a) sabretmenin katına çıkmışken gördü ki sabırlıların sabrının, O’nun görkemliliği katında hiç mi hiç değeri yok. O da şikâyetini sabır ormanına salıverdi. Sabır evini yıktı. Müflislik makamına geldi. Ve Kur’ân’daki “Eyyub’u da (an). Hani Rabbine: başıma bu dert geldi. Sen, merhametlilerin en merhametlisisin, diye niyaz etmişti.”<sup class="calibre2"><a href="../Text/alevibektasi_split_343.html#footnote-464-323" id="footnote-464-323-backlink">[323]</a></sup> bu ifadeleriyle müflisliğe el verdi. Hacı Bektaş’taki bu işari yorum, El- Kuşeyri’de de “Hz Eyyüb’un bu sözü, Allah’ın takdirine bir başkaldırı açısından değil, aksine (Allah’ın zatının ululuğu karşısında) acziyetini (tevazusunu) izhar kabilindendir”<sup class="calibre2"><a href="../Text/alevibektasi_split_344.html#footnote-464-324" id="footnote-464-324-backlink">[324]</a></sup> şeklindeki ifadelerle dile getirilmiştir.</p>

  <p class="normal">Kısaca Horasan ve Nişabur’da üçüncü asrın yarısından sonra amel, hâl ve ilimde riyayı yasaklamakla, nefsi kınamakla ve (Allah’ın zenginlik ve zatının ululuğu karşısında) kendinden sadır olan amellere kusurlu bakmakla ortaya çıkan Melâmîlik düşüncesinin, yukarıdaki yorumlarda olduğu gibi Anadolu’da Hacı Bektaş ile devam ettiği görülmektedir. Daha da önemlisi bütün fikirlerini Kur’ân ve Hadisle temellendirmeye çalışan Hacı Bektaş’ın, bu melâmi düşünceyi kıvrak bir yorumla Kur’ân’dan Eyyüb Peygamber’in kıssasına dayandırması dikkate şayandır.</p>

  <p class="normal">Yine insanın şeytana değil, Allah’a dayanması (tevekkül) ve O’nu dost edinmesi (veli) gerektiğini, Allah’tan başkasına dayananların helak olacağını, bu nedenle dört türlü kişinin dört türlü nesneye dayanıp neticede helak olduklarını, Kur’ân’dan şöyle örneklendirir; İblis’in, Kur’ân’daki şu ifadelerle “(İblis) Ben ondan daha üstünüm. Çünkü beni ateşten yarattın, onu çamurdan yarattın, dedi.”<sup class="calibre2"><a href="../Text/alevibektasi_split_345.html#footnote-464-325" id="footnote-464-325-backlink">[325]</a></sup> od’a dayanıp, onu dost edindiğini, Firavun’un, Kıptileri dost edindiğini ve neticede Kur’ân’da “Firavunun taraftarlarını da siz bakıp dururken denizde boğduk”<sup class="calibre2"><a href="../Text/alevibektasi_split_346.html#footnote-464-326" id="footnote-464-326-backlink">[326]</a></sup> şeklindeki ifadelerle dile getirildiği gibi helak olduğunu, Karun’un, malına dayanıp, onu dost edindiğini ve Kur’ân’daki “Nihayet biz onu da, sarayını da yerin dibine geçirdik. Artık Allah’a karşı kendisine yardım edecek avanesi olmadığı gibi, o, kendini savunup kurtarabilecek kimselerden de değildir”<sup class="calibre2"><a href="../Text/alevibektasi_split_347.html#footnote-464-327" id="footnote-464-327-backlink">[327]</a></sup> şeklindeki ifadelerle helak olduğunu belirtir. Bu metinde helak olan dördüncü kişi belirtilmemiş ancak İstanbul Süleymaniye Kütüphanesi Laleli nüshasında herhangi bir âyet metni verilmeden şu ifadeler yer alır: “Görmez misin, nitekim Ebu Cehil Ebu’l-Hakeme söygenup (dayanıp) gururluluk davası kıldı Muhammed (a.s) a iman getirmedi, kavmiyle cehil içinde helak oldu.”<sup class="calibre2"><a href="../Text/alevibektasi_split_348.html#footnote-464-328" id="footnote-464-328-backlink">[328]</a></sup></p>

  <p class="normal">Hz. Muhammed’in ve inananların ise Allah’ı dost ve sevgili edindiğini ve Allah’ın da onları dost edindiğini “İnsanlardan bazıları Allah’tan başkasını Allah’a denk Tanrılar edinir de onları Allah’ı sever gibi severler. İman edenlerin Allah’a olan sevgileri ise (onlarınkinden) çok daha fazladır…”<sup class="calibre2"><a href="../Text/alevibektasi_split_349.html#footnote-464-329" id="footnote-464-329-backlink">[329]</a></sup> âyetiyle ifade eder.</p>

  <p class="normal">Hacı Bektaş, bu âyette geçen Allah’tan başka tanrı (dost) edinenleri ve yalnızca Allah’ı sevip O’nu dost edinenleri yukarıda tek tek âyetlerle örneklemiş oldu. Yukarıda beş kişi hakkında çizilen tablo bu âyetin bir açılımıdır.</p>

  <p class="ortayazi"><span class="idebold">3) Tabiatla İlgili Âyetlere İşari Yorumlar</span></p>

  <p class="normal">Hacı Bektaş, doğrudan tabiat olayları ile ilgili olan âyetlere de zaman zaman işari anlamlar vermiştir.</p>

  <p class="normal">Mesela, “İki denizi birbirine kavuşmak üzere salıvermiştir. Aralarında bir engel vardır, birbirine geçip kavuşmuyor”<sup class="calibre2"><a href="../Text/alevibektasi_split_350.html#footnote-464-330" id="footnote-464-330-backlink">[330]</a></sup> şeklinde bilimsel ve tabii bir gerçeği ifade eden bu âyete, Yüce Allah’ın biri nurdan (ışıktan) diğeri karanlıktan iki deniz yarattığını, bunların arasına bir berzah (engel) koyduğunu, su ile yağ nasıl birbirlerine karışmıyorsa bu iki denizin de birbirlerine karışmasının mümkün olmadığını ifade ettikten sonra, şu ifadelerle de; “Peygamberler, evliyalar, takva sahipleri ve kendini arındırmış insanlar nur denizinde, müşrikler, şeytanlar ve nefisler karanlık denizindedir ki birbirlerine karışmazlar.”<sup class="calibre2"><a href="../Text/alevibektasi_split_351.html#footnote-464-331" id="footnote-464-331-backlink">[331]</a></sup> bu iki manevi denizin sakinlerinin de kimler olduğunu ortaya koymuş bulunmaktadır.</p>

  <p class="normal">Görüldüğü gibi tuzlu ve tatlı olan bu iki tabii deniz, Hacı Bektaş’ta peygamberlerin, evliyaların, takva sahiplerinin ve kendini arındırmışların kaldığı “Nur denizi” ve müşriklerin, şeytanların ve nefislerin kaldığı “Karanlık denizi” şeklinde yorumlanmıştır. Bu iki denizin ne olduğu hususunda benzeri işari yorumlar Hacı Bektaş’ın selefi olan es-Sülemi ve el-Kuşeyri gibi mutasavvıflar tarafından da yapılmıştır. Mesela es-Sülemi, Hacı Bektaş’ın da kaynakları arasında olan Sehl b. Abdullah et-Tüsteri’den “Birbirine karışmayan hayır ve şer denizi” ve yine Mansur b. Abdullah’ın Ebu’l-Kasım el-Bezzar’dan “Allah ile kul arasında iki derin denizdir. Bu iki denizden biri kurtuluş denizi yani Kur’ân, diğeri de helak denizi yani dünyadır”<sup class="calibre2"><a href="../Text/alevibektasi_split_352.html#footnote-464-332" id="footnote-464-332-backlink">[332]</a></sup> şeklinde işari yorumlar yaparken, el-Kuşeyri de “Allah’ın kalplerde yarattığı havf ve reca denizi” olduğunu belirttikten sonra bu iki denizin, kabz–bast, heybet ve ünsiyet, kalp ve nefis denizi olduğu şeklinde benzeri işari yorumları yapagelmiştir.<sup class="calibre2"><a href="../Text/alevibektasi_split_353.html#footnote-464-333" id="footnote-464-333-backlink">[333]</a></sup></p>

  <p class="normal">Yine “Ey iman eden kullarım! Şüphesiz, benim yarattığım yeryüzü geniştir. O halde (nerede güven içinde olacaksanız orada) yalnız bana kulluk edin”<sup class="calibre2"><a href="../Text/alevibektasi_split_354.html#footnote-464-334" id="footnote-464-334-backlink">[334]</a></sup> şeklinde üzerinde yaşadığımız arzı (yer küresini) ifade eden bu âyeti, akılların, anlakların, meleklerin ve ruhların oturup eğleştikleri manevi ve sınırsız bir mekan olarak yorumlamıştır.<sup class="calibre2"><a href="../Text/alevibektasi_split_355.html#footnote-464-335" id="footnote-464-335-backlink">[335]</a></sup> Burada da görüldüğü gibi âyette ifade edilen yeryüzü, manevi bir mekân olarak yorumlanmıştır.</p>

  <p class="normal">Aynı şekilde “O, gökten suyu indirendir. İşte biz, bitip gelişen her bitkiyi onunla yetiştirdik. O bitkiden bir yeşillik çıkardık ki, ondan birbiri üzerine binmiş taneler çıkarttık…”<sup class="calibre2"><a href="../Text/alevibektasi_split_356.html#footnote-464-336" id="footnote-464-336-backlink">[336]</a></sup> âyetini şöyle anlamlandırmıştır: “Zira kim gök ağlar yer güler yani gökten yağar yerden biter. Pes gökten yağmayacak yerden dahi nesne bitmez. Yani sizden ağlamak benden günahlarınızı af kılmak olur.”<sup class="calibre2"><a href="../Text/alevibektasi_split_357.html#footnote-464-337" id="footnote-464-337-backlink">[337]</a></sup></p>

  <p class="normal">Görüldüğü gibi Hacı Bektaş, âyette geçen yağmur-yer ilişkisinde yağmuru, insanın günahlarından dolayı ağlaması, yeryüzünün bu yağmur neticesinde ürün vermesini de kulun gözyaşı karşısında Allah’ın onu affetmesi şeklinde yorumlamıştır.</p>

  <p class="normal">Kısaca, âyetin lafzının delalet etmediği birtakım işari veya bâtınî manaları Kur’ân’a hamletmek sadece Hacı Bektaş’ta değil yukarıda es-Sülemi ve el-Kuyşeyri’de de görüldüğü gibi zühd ve takva yolunu tutan mutasavvıfların vazgeçilmez bir yöntemidir.</p>

  <p class="ortayazi"><span class="idebold">4) Mutasavvıflardan Nakillerle Âyetlere İşari Yorum</span></p>

  <p class="normal">Hacı Bektaş, doğrudan veya dolaylı olarak mutasavvıflardan yaptığı nakillerle de âyetlere işari anlam vermiştir.</p>

  <p class="normal">Mesela, “Ama bizim uğrumuzda cihad edenleri elbette kendi yollarımıza eriştireceğiz. Hiç şüphe yok ki, Allah iyi davrananlarla beraberdir”<sup class="calibre2"><a href="../Text/alevibektasi_split_358.html#footnote-464-338" id="footnote-464-338-backlink">[338]</a></sup> âyetini, İmam Kuşeyri’den “Zâhirîni cihadla süsleyenin bâtınını cihadla süsleriz”<sup class="calibre2"><a href="../Text/alevibektasi_split_359.html#footnote-464-339" id="footnote-464-339-backlink">[339]</a></sup> şeklinde yaptığı bu nakille, dış yapısını ilahi vazifelerle süsleyen kişinin içyapısının ilahi sırlarla güzelleşeceğini ifade etmiştir. Hacı Bektaş’ın el-Kuşeyri’den yapmış olduğu bu nakil, küçük ifade farklarıyla “Zâhirlerini mucahede ile süsleyenlerin bâtınları müşahede ile güzel olur. Zâhirlerini ilahi vazifelerle meşgul edenlerin bâtınlarını, ilahi sırlara eriştiririz”<sup class="calibre2"><a href="../Text/alevibektasi_split_360.html#footnote-464-340" id="footnote-464-340-backlink">[340]</a></sup> şeklinde el-Kuşeyri’nin <span class="ideitalik">Letaifu’l-İşarat</span>’ında da aynen yer almaktadır. Hacı Bektaş’ın el-Kuşeyri’den yapmış olduğu bu nakil, Abdulaziz el-Mekki’den es-Sülemi’nin <span class="ideitalik">Hakaiku’t-Tefsir</span>’inde de şu ifadelerle “Zâhir yolunda cihad edenleri, Allah bâtın yoluna eriştirir”<sup class="calibre2"><a href="../Text/alevibektasi_split_361.html#footnote-464-341" id="footnote-464-341-backlink">[341]</a></sup> şeklinde dile getirilmiştir.</p>

  <p class="normal">Yine bu âyete ilişkin el-Vasiti’den yapmış olduğu şu nakil de “Her kim bizim için çaba gösterirse ona kendimize doğru yol veririz”<sup class="calibre2"><a href="../Text/alevibektasi_split_362.html#footnote-464-342" id="footnote-464-342-backlink">[342]</a></sup> farklı şahısların ağzından benzeri ifadelerle es-Sülemi’nin <span class="ideitalik">Hakaiku’t-Tefsir</span>’inde yer almıştır. Mesela, Ebu Bekir b. Tahir’den “Bizim için çaba gösterenleri bize varan yola eriştiririz” ve “gîle” ifadesiyle gelen bir başka rivayette “Bizim rızamızı gözetmeye çaba sarf edenleri bize vuslat bulan yola eriştiririz.”<sup class="calibre2"><a href="../Text/alevibektasi_split_363.html#footnote-464-343" id="footnote-464-343-backlink">[343]</a></sup></p>

  <p class="normal">Görüldüğü gibi Hacı Bektaş, âyette geçen “kendi yollarımız” ifadesini yapmış olduğu nakillerle bâtın yolu olarak ele almıştır. Onun yapmış olduğu bu tür nakiller aynı veya benzeri ifadelerle es-Sülemi ve el-Kuşeyri’de de yer alması, bilimsel kişiliğini ve bilimsel kaynağını ortaya koymanın yanında Bektaşilikte bâtının önemini, zâhirsiz bâtının olamayacağını ve bâtınî sırlara erişilemeyeceğinin de bir başka açıdan ifadesidir.</p>

  <p class="ortayazi"><span class="idebold">5) Hurufi Yorumlar</span></p>

  <p class="normal">Harflere birtakım anlamlar yükleme ve onlardan birtakım manalar çıkarma işlemi, İslâm’ın bidayetinden beri var olan bir şeydir. Hatta İslâm öncesi Araplar birtakım isimleri ifade için bu harfleri kullanırlardı.<sup class="calibre2"><a href="../Text/alevibektasi_split_364.html#footnote-464-344" id="footnote-464-344-backlink">[344]</a></sup> Kur’ân’ı Kerim surelerinin başlangıcında da bu tür harflerin (el-Hurufu’l-Mukatta’a) yer alması ve muhtemelen Hz. Peygamber’in de “Her âyetin bir zâhirî, bir bâtınî vardır. Her harfin bir haddi ve her haddin bir matla’ı vardır.” hadisinde her harfin bir haddinin yani harften, Allah’ın dilediği mananın bir sınırının ve bir matla’ının yani kapalı mana ve hükümlerden her birinin asıl kastedilen manaya vakıf olunabilecek bir ıttıla’ının olması<sup class="calibre2"><a href="../Text/alevibektasi_split_365.html#footnote-464-345" id="footnote-464-345-backlink">[345]</a></sup> ve “Her kitabın bir sırrı vardır, Allah’ın Kur’ân’daki sırrı ise bu huruf-u mukatta’adır”<sup class="calibre2"><a href="../Text/alevibektasi_split_366.html#footnote-464-346" id="footnote-464-346-backlink">[346]</a></sup> şeklindeki ifadeler İslâmî gelenekte özellikle de bâtınî manaya düşkün olan mutasavvıflarda bu tür yorumların önünü açmıştır.</p>

  <p class="normal">İşte tasavvufî düşünce geleneğini sürdüren Hacı Bektaş da zaman zaman bu tür yorumlar yapmıştır. Mesela, “Her kişinin iki resulü vardır. Biri zâhir, biri bâtın. Zâhir dildir, bâtın gönüldür. Dil Muhammed’e, gönül Cebrail’e benzer” dedikten Âdem’in (Muhammed) üzere yaratıldığını, başının mim م , iki elinin ha (<img alt="" border="0" class="calibre14" src="../Images/1.jpg" />), karnının mim (<img alt="" border="0" class="calibre9" src="../Images/untitledmim.jpg" />), ayaklarının dal&nbsp; (<img alt="" border="0" class="calibre15" src="../Images/4.jpg" />) gibi olduğunu belirtir. Ve devam ederek namazın da Ahmed harfi (<img alt="" border="0" class="calibre16" src="../Images/3.jpg" />) üzere buyurulduğunu, Ahmed (<img alt="" border="0" class="calibre16" src="../Images/3.jpg" />) ismindeki elif ا harfinin kıyâma, ha’nın&nbsp; (<img alt="" border="0" class="calibre14" src="../Images/1.jpg" />)&nbsp; rükû’a, mimin (<img alt="" border="0" class="calibre9" src="../Images/untitledmim.jpg" />) sücûda, dal harfinin de (<img alt="" border="0" class="calibre15" src="../Images/4.jpg" />) tahiyyâta benzediğini belirtir.<sup class="calibre2"><a href="../Text/alevibektasi_split_367.html#footnote-464-347" id="footnote-464-347-backlink">[347]</a></sup></p>

  <p class="normal">Yukarıda görüldüğü Hacı Bektaş zâhir ve bâtın şeklinde resulü ikiye ayırdıktan sonra Muhammed harfi üzerine yaratılan insanın “Muhammed” isminin şekilsel bir açılımı olduğunu ve namazdaki kıyam, rukû, sucûd ve tahiyyyâtın “Ahmet” isminin bir yansıması olduğunu belirterek insanı ve namazı harflerle izah ediyor.</p>

  <p class="normal">Yine Allah (<img alt="" border="0" class="calibre17" src="../Images/allah.jpg" />) lafzının harflerini izah ederken bu lafızda yer alan dört harfin “kalbe”, “akla”, “ruha” ve “nefse” işaret ettiğini, kalbin Cebrail ve ilmin, aklın Mikail ve ilmin, ruhun İsrafil ve eşyanın hakikatinin, nefsin Azrail ve Hakkın üstünlüğünün kabı ve hamili olduğunu belirtir.<sup class="calibre2"><a href="../Text/alevibektasi_split_368.html#footnote-464-348" id="footnote-464-348-backlink">[348]</a></sup></p>

  <p class="normal">Görüldüğü gibi Hacı Bektaş, “Allah” lafzındaki dört harfi tasavvufta önemli bir yere sahip olan kalp, akıl, ruh ve nefis kavramlarıyla ve bunları da Cebrail, Mikail, İsrafil ve Azrail gibi dört büyük melekle sembolize etmiştir. Tasavvufî gelenekte el-Hurufu’l-Mukatta’anın yanında Allah (<img alt="" border="0" class="calibre17" src="../Images/allah.jpg" />) lafzı, Muhammed (<img alt="" border="0" class="calibre18" src="../Images/muhammed.jpg" />) lafzı ve özellikle de “Besmele”deki (<img alt="" border="0" class="calibre19" src="../Images/sin.jpg" />) , (<img alt="" border="0" class="calibre20" src="../Images/b.jpg" />) ve&nbsp; (<img alt="" border="0" class="calibre9" src="../Images/untitledmim.jpg" />) harflerine birtakım manalar yüklemek bir gelenektir.<sup class="calibre2"><a href="../Text/alevibektasi_split_369.html#footnote-464-349" id="footnote-464-349-backlink">[349]</a></sup> Bu tür yorumlar hemen hemen bütün mutasavvıflarda görülür. Mesela, Hacı Bektaş’ın da referanslarından biri olan Cafer-i Sadık, “Allah (<img alt="" border="0" class="calibre17" src="../Images/allah.jpg" />) dört harflidir. Elif (<img alt="" border="0" class="calibre3" src="../Images/2.jpg" />) et-Tevhid ( <img alt="" border="0" class="calibre21" src="../Images/tevhid.jpg" /> ) elifidir. Birinci lam el-fehm ( <img alt="" border="0" class="calibre22" src="../Images/fehm.jpg" /> ) levhidir. İkinci lam en-Nübüvve ( <img alt="" border="0" class="calibre23" src="../Images/nubuvve.jpg" /> ) levhidir. Ha (<img alt="" border="0" class="calibre24" src="../Images/he.jpg" />) ise işarette son mertebedir…”<sup class="calibre2"><a href="../Text/alevibektasi_split_370.html#footnote-464-350" id="footnote-464-350-backlink">[350]</a></sup> şeklindeki ifadeleriyle, Allah lafzındaki harflere birtakım anlamlar yüklemiştir.</p>

  <p class="normal">Çağımızda bazı yazarların,<sup class="calibre2"><a href="../Text/alevibektasi_split_371.html#footnote-464-351" id="footnote-464-351-backlink">[351]</a></sup> bu tür yorumlardan hareket ederek, Hacı Bektaş’ın bâtınî ve Hurufi olduğunu ve Bektaşiliğin de bâtınî, Hurufi bir hareket olduğunu ileri sürmüşlerdir. 15. yüzyıl sonrası Bektaşilikte, Horasanlı Fazlullah Esterebâdî’ el-Hurufi’nin, <span class="ideitalik">Cavidan</span> adlı kitabında temellenen Hurufilik Anadolu’da Bektaşi tekkelerinde ve dervişlerde birtakım tesirler gösterse de Bektaşiliğin Hurufi bir tarikat olduğunu göstermez, hele otantikliğini koruyan ve İslâm tasavvuf çizgisinde yer alan Hacı Bektaş ve eserleri için bunu iddia etmek hiç doğru değildir. Fazlullah el-Hurufi’nin <span class="ideitalik">Cavidan</span> adlı kitabında temellenen, dini yükümlülükleri hiçe sayan, yasakları, zevki, eğlenceyi, içkiyi vb. bayağılıkları ibadet yerine koyan bir Hurufilik, az bir etki altında kalmış olan ne 15. yüzyıl sonrası Bektaşiliği için ne de kurucusu Hacı Bektaş olan asli yapısıyla günümüze kadar gelen Bektaşilik için söz konusu olabilir. Çünkü Hacı Bektaş’ta ve Bektaşilik’te, Hurufilikte olduğu gibi dini hassasiyetleri hiçe sayan evreni ve insanı tamamen harflerle izah eden bir Hurufilik söz konusu değildir. Olsa olsa Hacı Bektaş’ta ve tasavvufî eserlerde gördüğümüz harflere bazı mistik manalar verme şeklinde ortaya çıkan ve bir müessese olarak tasavvufun da yakın bulunduğu bir “Hurufilik” vardır ki Yaşar Nuri Öztürkün ifadesiyle “Bu da, hareket noktasıyla Kur’ân’a… Kur’ân’daki huruf-i Mukatta’a’ya dayanır.<sup class="calibre2"><a href="../Text/alevibektasi_split_372.html#footnote-464-352" id="footnote-464-352-backlink">[352]</a></sup> Ve birtakım harflere gizemli manalar yükleme işleminin sahabeyle özellikle de tefsirde otorite olan İbn Abbas’la başlamış<sup class="calibre2"><a href="../Text/alevibektasi_split_373.html#footnote-464-353" id="footnote-464-353-backlink">[353]</a></sup> olması sonraki asırlarda bu tür harflere birtakım manalar verme geleneğinin kökenini belirleyici olmaktadır. Dolayısıyla İslâmî gelenekte yer alan ve kökeni Kur’ân’a dayanan bir Hurufilikle İslâm’ın emir ve yasaklarını hiçe sayan, kendi arzularını harflere söyleten, kökeni Horasanlı Fazlullah el-Hurufi’ye dayanan bir Hurufilik tamamen birbirinden farklı şeylerdir. Ancak 15. ve 16. yüzyılda bâtınî Hurufi zümrelerin Bektaşi tekkelerine sığınıp fikirlerini Türkmen kitlelerine yaymaları Ethem Ruhi Fığlalı’nın da ifadesiyle Hacı Bektaş’ın Bâtınî, Hurufi ve Şii vasıflı bir menfi edebiyata alet edilmesine<sup class="calibre2"><a href="../Text/alevibektasi_split_374.html#footnote-464-354" id="footnote-464-354-backlink">[354]</a></sup>sebebiyet vermiştir.</p>

  <p class="ortayazi"><span class="idebold">6) Farklı Konularla İlgili Âyetlere İşari Anlamlar</span></p>

  <p class="normal">Hacı Bektaş, çeşitli âyetlere farklı işari anlamlar da vermiştir. Özellikle de bu işari anlamlar tasavvufun temel kavramları çerçevesinde yoğunlaşmaktadır. Mesela, Kur’ân’da da birçok âyette bulunan “…Allah sabredenlerle beraberdir.”<sup class="calibre2"><a href="../Text/alevibektasi_split_375.html#footnote-464-355" id="footnote-464-355-backlink">[355]</a></sup> âyetinden hareketle Allah’ın, sabredenlerle beraber olabilmesi için dervişin, Allah’ın iradesine teslim olması gerektiğini çünkü sevinç, huzur, sağlık, hastalık, darlık ve ferahlık gibi hallerin ilahi iradenin bir taksimi olduğunu, dolayısıyla insanın, bu taksimi rıza ve teslimiyetle karşılaması gerektiğini, ancak bu şekilde sabredenlerden olup Allah ile beraberlik makamına ulaşacağını belirtir.</p>

  <p class="normal">Görüldüğü gibi âyette geçen sabrı, tasavvufî kavram olan “rıza ve teslimiyet” kavramlarıyla izah etmiştir. Yani ona göre Kur’ân’da ifade edilen sabır, başa gelen sevinç ve keder karşısında senden gelen hoştur bana tavrını sergilemektir.</p>

  <p class="normal">Yine “O, göklerde ve yerde tek Allah’tır, gizlinizi ve açığınızı bilir. Ne kazanacağınızı da bilir”<sup class="calibre2"><a href="../Text/alevibektasi_split_376.html#footnote-464-356" id="footnote-464-356-backlink">[356]</a></sup> âyetinde geçen “gökler” ifadesini gönüller, “yerler” ifadesini de kalıplar olarak yorumlamıştır. Yani Allah’ın, göklerde olmasından murad, müminlerin gönlünde (kalbinde) olması ve yerde olmasından murad da O’nun insanda ve evrende tecelli etmiş olmasıdır. Hacı Bektaş’ın âyete vermiş olduğu bu tür işari yorumlar, sonraki dönem Bektaşiliğinde de “İnsanın gönlünün Tanrı’nın evi olması, insanın Kur’ân’ı natık olması ve varlığın insanda dürülmüş olması” düşüncesinin de bir başka açıdan Kur’ânî temelini oluşturmaktadır.</p>

  <p class="normal">Aynı şekilde “Uykunuzu bir dinlenme kıldık”<sup class="calibre2"><a href="../Text/alevibektasi_split_377.html#footnote-464-357" id="footnote-464-357-backlink">[357]</a></sup> âyetinden hareketle ruhun, tenin uykuya geçmesiyle hayata başlayacağını belirttikten sonra “Yani uyku rahatınızdır, hem ten maslahatı için değildir”<sup class="calibre2"><a href="../Text/alevibektasi_split_378.html#footnote-464-358" id="footnote-464-358-backlink">[358]</a></sup> diyerek gerçekte uykunun, bedenin dinlenmesi için değil, ruhun maslahatı için olduğunu ortaya koyar. Dolayısıyla <span class="ideitalik">Letaifu’l-İşarat</span> gibi işari tefsirlerde bile<sup class="calibre2"><a href="../Text/alevibektasi_split_379.html#footnote-464-359" id="footnote-464-359-backlink">[359]</a></sup> genelde bedensel dinlenme olarak algılanmış olan bu âyet, Hacı Bektaş’ta ruhsal dinlenme olarak telakki edilmiştir. Ayrıca Hz. Peygamber’in, “Üç kişiye kelam (sorumluluk) yoktur, evvel; na–reşid oğlana, ikinci; deliye, üçüncü; uyuyana uyanıncaya kadar” bu hadisinden de hareketle uykunun, yukarıda yapmış olduğu ruhun dinlenmesi yorumu yanında, insanın sorumluluktan kurtulduğu an olarak da yorumlamış bulunmaktadır. Dolayısıyla tefsir geleneğinde olduğu gibi zaman zaman bir âyete farklı yorumlar da getirmiş oluyor.</p>
</body>
</html>
