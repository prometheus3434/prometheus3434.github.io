<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alevibektasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_16">II- İbadet ve Muamelatla İlgili Konular</h2>

  <p class="normal">İslam dininin, Allah, Peygamber, melek, kitap, ahiret, kaza ve kader inanç esasları yanında bir de namaz, oruç, hac, zekât gibi ibadet formları, helale ve harama taalluk eden toplumsal meselelerle ilgili muamelata dair birtakım teklifleri de vardır. Biz burada Hacı Bektaş’ın namaz, oruç, hac ve zekât gibi İslâm dininin temel ibadet formlarına ve içki gibi dinin birtakım yasaklarına yaklaşımını ve yorum yöntemini ele alacağız. Ancak Hacı Bektaş’ın dinin şeklî esaslarına yaklaşımını el almadan önce çeşitli ekollerin bu dini formları nasıl algıladıklarını ele alacağız.</p>

  <h3 class="ortayazi1" id="calibre_toc_37">A) Şekil ve İçerik Açısından İbadetler</h3>

  <p class="normal">Hacı Bektaş, düşünce çizgisi Sünnî tasavvufî gelenekte yer aldığından onun ibadet telakkisine geçmeden önce sûfizmin nassları yorum anlayışını ve şekli ibadetlere yaklaşımını ele almamız gerekir. Kur’ân ve Sünnette emredilen bu ibadetlerin yapılması hususunda İslâm bilginleri müttefiktirler. Ancak bu ibadetlerle asıl hedeflenen şeyin, ibadetin şekli mi, yoksa ibadetin özü / ruhu mu olduğu hususunda geçmişte olduğu gibi bugün de tartışma devam etmektedir. Bu tartışmanın aslı da dini metinde ilahî muradın ne olduğu, lafız (zâhir) mı yoksa lafzın ötesinde gerçekleştirilmek istenen şey (bâtın / makasıd) mi, olduğu şeklinde ilahî metinleri yorumlama yönteminden kaynaklanmaktadır. Dini nassların zâhirî mi yoksa bâtını (makasıdı) mı esastır, şeklindeki tartışmaların kaynağını, Hz Ömer’in müellefe-i kulûb uygulamasına ve hatta Hz. Peygamber’in “Kur’ân’ın bir zâhirî bir de bâtını vardır” hadislerine dayandırılsa da bunun bir akım olarak dinin şeklinin esas olduğunu ileri süren fakihlerle, dini, kalbin halleri ve derunî ruhî bir hayat felsefesi olarak algılayan mutasavvıflar arasında hicri II. asırda ortaya çıktığını görüyoruz. Zaten kalbin halleriyle uğraşan, ruhî tecrübe ve müşahedeyi esas alan tasavvuf, (ilm-i bâtın), dini ilimleri organların zâhirîne indirgeyen fıkıh ilmine (ilm-i zâhir) bir tepki olarak ortaya çıkmıştır. Öyle ki şer-i ilimlerin ahkâmıyla uğraşan fetva ilmi uleması ile Allah’a yaklaşma yolu marifet ilmi ile uğraşan sufîler arasında dinin anlaşılmasına yönelik düşünce farklılığından dolayı Hicri II. asırda Basra’da, Küfe’de, Mısır’da, Irak’ta ve Şam’da çekişmeler ortaya çıkmıştır.<sup class="calibre2"><a href="../Text/alevibektasi_split_593.html#footnote-464-573" id="footnote-464-573-backlink">[573]</a></sup> Bu tartışmanın kilit noktası ise “şeriat” “hakikat” kavramlarında odaklanmaktadır. Sûfilere göre hakikat; “Şeriatın örtüsüyle gizlenmiş Bâtınî mana”yı ifade ederken, şeriat; “Uzuvlar üzerine cârî, zâhirî davranışları içeren kural ve hükümleri ihtiva eder. Dolayısıyla Rüveym el-Bağdâdî’nin (ö. 303) “Bütün insanlar şekillere sûfiler ise hakikatlere bağlanmışlardır. İnsanlar şeriatın zâhirîyle kendilerini kurtarmak isterlerken sûfîler verânın hakikatiyle ve sıdka devamla bunu elde etmek isterler”<sup class="calibre2"><a href="../Text/alevibektasi_split_594.html#footnote-464-574" id="footnote-464-574-backlink">[574]</a></sup> ifadelerinde olduğu gibi, sûfî düşüncede dinin şeklinden ziyade hakikatinin, özünün esas olduğunu görüyoruz. Ne var ki özün esas olduğu düşüncesi kalplerinde zaaf bulunan bazı kimseleri gaye gerçekleştiğinde vesilelerin ortadan kalkacağı, teklifin kaldırılacağı şeklinde “ibâhiliğe” sürüklemiş olsa da sûfîlerin ekserisi şeriatten sapmamış, aksine ibâhiliğe kaçanları kınamışlardır. Dolayısıyla özün, ruhun ve kalbin esas olması şeklin gereksizliğini değil sadece şekilde kalmayıp derunî ruhî tecrübe ve zevke ulaşmayı ifade eder.</p>

  <p class="normal">İşte bugün sözde, dinin biçimsel yönü ve ahkâmıyla temayüz eden Sünni anlayış ile dinin daha çok bâtın ve esrarına önem veren Alevi-Bektaşiler arasındaki görünürdeki ihtilafın nedeni de budur. Bu nedenle bugün bu iki farklı yaklaşımı Alevi / Bektaşi - Sünni çatışmasını siyasal ve ideolojik nedenlerle izah etme yerine geçmişte olduğu gibi zâhirî din anlayışı ile bâtınî / kalbî din anlayışı arasında cereyan eden bir yorum farklılığı olarak nitelendirmeliyiz. Nasıl ki hicri II. ve III. asırlarda mutasavvıflar ile fakihlerin kavgası dinî nassları anlama yöntemine dayanıyor ise bu gün Alevi / Bektaşi - Sünni farklılaşmasının kaynağı da aynı şeye dayanıyor. Geçmişte sûfîlerle fakihler arasında cereyan eden zâhir-bâtın, şeriat-hakikat, dinin gerçek hamisi ve koruyucularının kimler olduğu tartışması ve fakihlerin, sûfîleri bidatçilik ve ibâhiyyecilikle, sûfîlerin ise fakihleri dini şekil, cansız kaide ve kurallar haline getirmekle suçlamaları, bu gün Alevi-Bektaşilerle Sünniler arasında da aynen cereyan etmektedir.<sup class="calibre2"><a href="../Text/alevibektasi_split_595.html#footnote-464-575" id="footnote-464-575-backlink">[575]</a></sup> İşte geçmişte sûfîlerin dinin asıl ruhunu temsil ettikleri, fakihlerinse dini donuk kurallar haline getirdikleri ve sûfileri ibâhiyyecilik ve şeriatı ıskat ile suçlama şeklinde ortaya çıkan tartışmaların bu gün Alevi-Bektaşi ve Sünniler arasında da cereyan etmesi, tarihsel şuurun pek de değişmediğini gösterir. Şimdi bu tasavvufî düşünce çizgisinde yer alan Hacı Bektaş’ın namaz, oruç, hac ve zekât gibi dinin ibadet formlarına yaklaşımını ele alacağız.</p>

  <p class="ortayazi"><span class="idebold">1) Namaz</span></p>

  <p class="normal">Namaz, Kurân ve Sünnetle sabit olup İslâm bilginleri tarafından da farziyyeti ittifakla kabul edilen dinin en temel ibadet formlarından biridir. Namazın varlığı ve vucûbiyeti üzerinde ittifak olunsa da namazın neliği, mahiyeti üzerinde, gerçek namazın birtakım hareketler mi, yoksa hareketlerin arka planında amaçlanan öz mü, ruh mu olduğu hususunda geçmişte ve günümüzde farklı yaklaşımlar sergilenmiştir. Mesela mutasavvıflar gerçek taati, ibatetin içeriğine, özüne ihlâsa, samimiyete ve kalbin Allah’tan başkasından yüz çevirmesine indirgerken, fakihler de daha çok donuk kaideler ve içerikten yoksun şekiller olarak telakki etmişlerdir.</p>

  <p class="normal">İşte bu mutasavvıflarda olduğu gibi Hacı Bektaş’ta da öz ve şekil ikilemi vardır. Ancak bu ikilem birbirine zıt olan ve bir arada bulunmaları imkânsız olan şeyler değildir. Öz esas olmakla birlikte, “Namazı tam kılın zekâtı, hakkıyla verin…”<sup class="calibre2"><a href="../Text/alevibektasi_split_596.html#footnote-464-576" id="footnote-464-576-backlink">[576]</a></sup>, “Ey iman edenler! Oruç sizden önce gelip geçmiş ümmetlere farz kılındığı gibi size de farz kılındı. Umulur ki korunursunuz.”<sup class="calibre2"><a href="../Text/alevibektasi_split_597.html#footnote-464-577" id="footnote-464-577-backlink">[577]</a></sup>, “Yoluna gücü yetenlerin o evi haccetmesi, Allah’ın insanlar üzerinde bir hakkıdır”<sup class="calibre2"><a href="../Text/alevibektasi_split_598.html#footnote-464-578" id="footnote-464-578-backlink">[578]</a></sup> âyetlerle ifade ettiği gibi namaz, zekât oruç ve hac gibi şekli ibadetler de yok sayılmaz, bırakın yok sayılmasını namazın cemaatle kılınması gerektiğini ifade etmesi ve <span class="ideitalik">Vilayetnâme</span>’de belirtildiğine göre sık sık kendini ibadete, riyazata vermesi<sup class="calibre2"><a href="../Text/alevibektasi_split_599.html#footnote-464-579" id="footnote-464-579-backlink">[579]</a></sup> ve yine sık sık namaz kıldığının ifade edilmesi, Bedahşan halkına Kur’ân okumayı ve namaz kılmayı öğretmesi ve insanın hayat evrelerini beş vakit namaza benzetmekle vaktinde kılınan namaza önem göstermesi<sup class="calibre2"><a href="../Text/alevibektasi_split_600.html#footnote-464-580" id="footnote-464-580-backlink">[580]</a></sup> şekilsel ibadetlerin Bektaşîlikteki gerçek yüzünü ortaya koymaktadır. Dolayısıyla Ahmet Eflakî’nin, Mevlânâ’nın müridi ve Mevleviliğin hizipçisi olan Emir Nureddin’in ağzından Hacı Bektaş’ın dış görünüşe önem vermediğini, şeriata uymayıp namaz kılmadığını iletmesi bu gün olduğu gibi geçmişteki tarikat karalama saldırılarından başka bir şey değildir. Ancak bu ibadetler ideal insan ve ideal din mertebesinin en alt tabakasını oluşturur. Bu nedenle Hacı Bektaş bu şekli formları, Allah’a yakınlık ve insanı kâmil olma makamlarını ifade eden dört kapının en alt tabakasına (şeriat) yani abidler makamına yerleştirmiştir.<sup class="calibre2"><a href="../Text/alevibektasi_split_601.html#footnote-464-581" id="footnote-464-581-backlink">[581]</a></sup></p>

  <p class="normal">İşte Hacı Bektaş’ta da tıpkı tasavvufî ibadet anlayışında olduğu gibi şekilsel namazın yanında aslolanın ibadetin özü olduğu, bu özün de masiva’yı terk, Allah’ın zat ve muhabbetini taleptir. Dolayısıyla “Namaz, müminin miracıdır.” bu miraçla dünyadan el yumalı, ahiretten el etek çekmeli, nefsini kurban etmeli, bekaya ulaşmak için, yokluk denizinde (fenâ) boğulması gerektiği belirtilir. Öyle ki, bu derûnî namaz anlayışından dolayı namazın şekilsel formlarından biri olan “tekbir-i tahrim”i bile masiva’yı kendine haram kılmak şeklinde yorumluyor. Yani ibadeti, “Aslından kopmuş olan kulun, bütün benliğinden sıyrılarak tekrar ona (zatına) ulaşması”<sup class="calibre2"><a href="../Text/alevibektasi_split_602.html#footnote-464-582" id="footnote-464-582-backlink">[582]</a></sup> şeklinde telakki ediyor.</p>

  <p class="normal2">a) Daimi Namaz</p>

  <p class="normal">Hacı Bektaş’ta gerçek ibadet, sadece belli zaman dilimlerinde yapılan değil, bütün hayatta ve bütün zaman dilimlerinde Allah’la birlikte olma şeklinde ortaya çıkan bir bilinç halidir. Hacı Bektaş, ibadetin sadece belli vakitlerde değil, bütün zaman dilimlerinde hayatı kuşatan bir bilinç hali olma düşüncesini de “(Bu adam) Allah’ın, (yaptıklarını) gördüğünü bilmez mi!”<sup class="calibre2"><a href="../Text/alevibektasi_split_603.html#footnote-464-583" id="footnote-464-583-backlink">[583]</a></sup> âyetine ve tasavvufî hayatın önemli dayanak ve hareket noktalarından biri olan Hz. Peygamber’in “Allah’a O’nu görüyormuş gibi ibadet et, sen O’nu görmesen bile O seni görür”<sup class="calibre2"><a href="../Text/alevibektasi_split_604.html#footnote-464-584" id="footnote-464-584-backlink">[584]</a></sup> hadis-i şerîfiyle temellendirdiğini görüyoruz. Onun asıl ibadet ve namaz anlayışını yani bütün zaman ve mekânlarda insanın, Allah ile olması düşüncesini “Onlar namazlarında devamlıdırlar”<sup class="calibre2"><a href="../Text/alevibektasi_split_605.html#footnote-464-585" id="footnote-464-585-backlink">[585]</a></sup> âyetine getirmiş olduğu yorum ve benzetmede görmekteyiz. Hacı Bektaş, nasıl ki bir anne çocuğun sütten kesip daimi yiyeceklere alışması için küçük küçük yemekleri parmağıyla tattırması gibi Allah Teâlâ da beş vakit namazı, kulları daimi namaza, daimi kulluğa alışsınlar diye emir buyurduğunu belirtir. Dolayısıyla “Beş vakit namaz insanın yavaş yavaş alışması ve namazı sürekli kılması içindir. Onlar, “Salât edip salâtlarında devamlı olanlar”<sup class="calibre2"><a href="../Text/alevibektasi_split_606.html#footnote-464-586" id="footnote-464-586-backlink">[586]</a></sup> topluluğuna katılırlar. Oturup kalkmaları ve yaşamları bu sofradan olanlar, Allah ile vardırlar, hiçbir zaman ölmezler. Bu sofradan nasibini alamayanlar ise daimi namazın zevkini alamazlar. O yemekten güç alma istidadını gösteremezler. Onlar dünyanın sütüyle yaşamaktadırlar ve sonunda ölüp fani olacaklardır”<sup class="calibre2"><a href="../Text/alevibektasi_split_607.html#footnote-464-587" id="footnote-464-587-backlink">[587]</a></sup> ifadelerinde olduğu gibi beş vakit namaz, insanın oturmasını, kalkmasını, bütün yaşamını kuşatan ve Kur’ân’da da “Onlar, ayakta dururken, otururken, yanları üzerine yatarken (her vakit) Allah’ı anarlar. Göklerin ve yerin yaratılışı hakkında derin derin düşünürler”<sup class="calibre2"><a href="../Text/alevibektasi_split_608.html#footnote-464-588" id="footnote-464-588-backlink">[588]</a></sup> âyetiyle temellenen asıl ideal namaza bir hazırlık safhasıdır.</p>

  <p class="normal">Hacı Bektaş’taki bu düşünceler şekilsel ibadetlerin gereksizliğini değil, insanın bütün hayatı boyunca gecesinde ve gündüzünde oturmasında, kalkmasında yatmasında Allah ile beraber olma, O’nun bilinciyle daima yaşamanın gerekliliğini vurgulamak ve ibadetlerin sadece şekle indirgenmesine engel olmak içindir. Fuat Köprülü’nün ifade ettiği gibi mutasavvıflarda namaz ve ibadetlerle ilgili lakayt ifadeler, onların lüzumsuzluğunu değil, ilahî aşkın her şeyden önce gelmesini ifade etmesinden kaynaklanmaktadır. Yoksa bugün bazılarının, Alevilik-Bektaşilikte namazın bu günkü haliyle algılanan namaz olmadığı<sup class="calibre2"><a href="../Text/alevibektasi_split_609.html#footnote-464-589" id="footnote-464-589-backlink">[589]</a></sup> namaz, oruç ve hac gibi ibadetlerin kabul edilmediği Sünnilerin camide şeriat namazına karşılık Bektaşilerin tarikat ve marifet namazı kıldıkları şeklinde genel olarak ileri sürülen farklı namaz düşüncelerinin<sup class="calibre2"><a href="../Text/alevibektasi_split_610.html#footnote-464-590" id="footnote-464-590-backlink">[590]</a></sup> Hacı Bektaş’ta oturtulacak bir zemini yoktur.</p>

  <p class="normal">İşte Hacı Bektaş’taki bu ibadet anlayışı, sufîzmdeki asıl olanın amaçlanan ruhî / bâtınî mana olduğu, aksi takdirde zâhirîn (şeklin) kendi başına bir kıymeti olmadığı şeklindeki ibadet anlayışından başka bir şey değildir. Dolayısıyla o “İnsanın helaki iki şeydedir: Biri yararsız ve zorunlu olmayan işlerle (nafileler) uğraşıp, farz olan şeylerin kaybı diğeri de namazı bedensel organlara indirgeyip, kalbin Tanrı önünden aymazlığıdır.”<sup class="calibre2"><a href="../Text/alevibektasi_split_611.html#footnote-464-591" id="footnote-464-591-backlink">[591]</a></sup> ifadelerinde olduğu gibi bir yandan farz olan ibadetlerin vazgeçilmezliğini ifade ederken, diğer yandan da bu ibadetlerin, kalbin Allah ile birlikte olma ruhundan soyutlanarak sadece kuru bir şekilselciliğe indirgenmesini dile getirir. Ve ayrıca ibadetleri salt şekle indirgeyenlere hitaben yamalı hırka ile ve seccade ile arif olunamayacağı, arif olmak için insanın gönlünün Tanrı’yı sürekli bilmesi, düşünmesi ve gönlünü Tanrı’dan başka varlıklardan kesmesi gerektiğini belirtir. Onun için “Başıboş bir durumda yaşayıp fakat o durumda Tanrı’yı arayan kimsenin tutumu, Kur’ân okuyan fakat gönlü Tanrı’da olmayan kimseden hayırlıdır, yeğdir”<sup class="calibre2"><a href="../Text/alevibektasi_split_612.html#footnote-464-592" id="footnote-464-592-backlink">[592]</a></sup> ifadelerinde olduğu gibi özü Tanrı ile olan insanın, şeklen Tanrı ile olup da özde gönlü Tanrı’dan gafil olan insandan daha hayırlı olduğunu ifade etmiştir.</p>

  <p class="normal">Hacı Bektaş Allah’a ibadeti geniş perspektiften ele alarak Tanrı’yı düşünme (tefekkür) ve O’nu anmayı (tezekkür) ibadetlere yeğlediğini görüyoruz. Öyle ki, o “Yetmiş yıllık kal-u kıl’in bir saat ibadete, yetmiş yıllık ibadetin bir saat tefekküre ve yetmiş yılık tefekkürün bir saat münacat ile beraber geldiğini” belirterek “zahidin”, ibadet ile “arifin” tefekkür ile “muhibbin” ise munâcât ile Halik’a muamelede bulunduklarını ifade eder. İşte Hacı Bektaş, sadece belli vakitlerde değil daimi tefekkür ve tedebbür ile bütün hayatı ibadete ve kulluk şuuruna dönüştürme ve tefekkürün ibadetten evla olduğu düşüncesini de “Unuttuğun takdirde Allah’ı an”<sup class="calibre2"><a href="../Text/alevibektasi_split_613.html#footnote-464-593" id="footnote-464-593-backlink">[593]</a></sup> âyeti ve Hz. Peygamber’in “Bir saatlik tefekkür yetmiş senelik ibadetten hayırlıdır”<sup class="calibre2"><a href="../Text/alevibektasi_split_614.html#footnote-464-594" id="footnote-464-594-backlink">[594]</a></sup> hadisiyle temellendirdiğini görüyoruz.<sup class="calibre2"><a href="../Text/alevibektasi_split_615.html#footnote-464-595" id="footnote-464-595-backlink">[595]</a></sup> Diğer sûfi ve bazı düşünürlerde de belli bir zaman ve mekânla kayıtlı olan kalıpsal ibadetlerle, zaman ve mekânla kayıtlı olmayan, başı ve sonu olmayan Allah’ı anma (zikir) ve tefekkür ibadeti arasında ayırım gözetilmiştir. Öyle ki tıpkı Hacı Bektaş’ta olduğu gibi Allah’ı anmanın (zikrin), farz namazdan dahi üstün olduğunu âyet ve hadislerle delillendirmeye çalışmışlardır. Gerek Hacı Bektaş’ta gerekse de diğer sûfilerde Allah’ı zikretmenin, zâhirî namazdan üstün olması, Hacı Bektaş’ın âyeti “Ey inananlar! Allah’ı çokça zikredin. Ve O’nu sabah akşam tespih edin”<sup class="calibre2"><a href="../Text/alevibektasi_split_616.html#footnote-464-596" id="footnote-464-596-backlink">[596]</a></sup> bağlamında ifade ettiği gibi Allah’ın nazargahı olan gönlün zikridir, yoksa namazda olduğu gibi belli kalıp ve vakitlerle sınırlanmış belli tarikat ayinlerinde yapılan sesli dil zikri değildir. Çünkü dil zikri daimi olamaz. Ayrıca bu anışı, zâhirî ibadetlerden üstün tutan bir başka unsur, zakirin sadece belli vakitlerde değil, bütün zaman dilimlerinde Allah’ın dışındaki varlıkları (masivayı) anmaması, onları Allah’ın karargâhı olan kalbe sokmamasıdır.<sup class="calibre2"><a href="../Text/alevibektasi_split_617.html#footnote-464-597" id="footnote-464-597-backlink">[597]</a></sup> Ancak daimi tefekkür ve zikrin bu ibadetlerden hayırlı olması, bu farzların yerini tutabileceği anlamında değil, bilakis dinin ruhu açısından bu ibadetlerden daha faziletli olması bakımındandır.</p>

  <p class="normal">Görüldüğü gibi Hacı Bektaş Allah’a yakınlık bakımından insanları “abid”, “zahid”, “arif” ve “muhib” gibi sınıflara ayırdığı gibi bu guruplardan her birine tekabül eden ibadet, tefekkür, münacat şeklinde ortaya çıkan kulluk görüntülerini de sergilemiş bulunmaktadır.</p>

  <p class="normal2">b) Namaz ve Diğer İbadetlerin Yapılış Gayesi</p>

  <p class="normal">Hacı Bektaş ibadetlerin hangi niyet ve amaçla yapıldığı hususuna da değinerek üç amaçla ibadet yapıldığını belirtir: Birincisi, cennet sarayları, huri gılmanları ve cennet nimetleri için yapılan ibadet (ibadet), ikincisi, Allah’a yaklaşmak ve uhrevi dereceleri elde etmek için (ubûdiyet), üçüncüsü, Allah’ın zat ve sevgisini elde etmek için yapılan ibadet (ubûdet) şeklinde üç kısma ayrıldığını belirterek vacip olan (ideal) ibadetin, Allah’ın zatı ve sevgisi için yapılan ibadet olduğunu belirtir.<sup class="calibre2"><a href="../Text/alevibektasi_split_618.html#footnote-464-598" id="footnote-464-598-backlink">[598]</a></sup> Dolayısıyla sevap ve bahşiş umuduyla ibadet edip erdemlik göstermenin esnafkârlık, cennet için ibadet etmenin nefse tapıcılık ve cenneti aramanın münkirlik olduğunu belirtir. Ve bu konuyla ilgili “Benim kullarımdan en sevmediğim şu kimsedir ki cehennemden korktuğu ve cenneti umduğu için bana tapar”<sup class="calibre2"><a href="../Text/alevibektasi_split_619.html#footnote-464-599" id="footnote-464-599-backlink">[599]</a></sup> şeklinde bir kudsî hadis de nakletmesi, tasavvufî düşüncede ve Hacı Bektaş’taki bu ideal ibadet telakkisinin dini temelini ortaya koyar. İşte Hacı Bektaş’ta ve Bektaşilikte yeralan bu düşünce de, Hicri III. asırda tasavvufî alanda ilahî sevgi temelli ortaya çıkan, Allah’ın zat-ı ilahî ve muhabbetullah için yapılan ibadetin, Allah’ın fiil ve yaratmasının bir eseri olan cennet için yapılan ibadetle eşit olmadığı şeklinde yaygın anlayışının bir devamı niteliğindedir.</p>

  <p class="normal">Hacı Bektaş’ta ibadetler pratik yaşamda insanı kötülüklerden arındırdıkça anlamlıdır. Bunu da Hoca Ahmet Yesevî’ ile Herat hükümdarının diyaloğunda, herat hükümdarının, Ahmed Yesevî’ye üstündeki giysiyle (libas-ı fahire) namaz kılmanın caiz olup olmadığını sorması üzerine, Ahmed Yesevî’nin güldüğünü, hükümdarın niçin gülüyorsunuz sorusuna karşılık, Ahmed Yesevî’nin “Senin cahilliğine akılsızlığına gülüyorum! Senin karnın haram ile dolu iken ve ezilen halkın günahı boynunda iken sen giysiden bahsediyorsun ve bununla namaz kılınıp kılınmayacağından bahsediyorsun” şeklinde verdiği cevapta görüyoruz. İşte Yesevî geleneğin bir uzantısı olan Hacı Bektaş’ın bu namaz ve ibadet anlayışı, Kur’ân’da ifade edilen “Muhakkak ki namaz hayâsızlıktan ve kötülükten alıkoyar”<sup class="calibre2"><a href="../Text/alevibektasi_split_620.html#footnote-464-600" id="footnote-464-600-backlink">[600]</a></sup> âyetinin bir açılımı olduğu gibi insan, eylemini haram ve günahtan çekmedikçe, eline, diline beline sahip olmadıkça şekilsel dini formların bir şey ifade etmediği gerçeğini ortaya koyan Alevi-Bektaşi geleneğinin temel felsefesini de yansıtır.</p>

  <p class="normal2">c) Günümüzde Namaz Anlayışı</p>

  <p class="normal">On altıncı yüzyıl öncesi dönemde şekli ibadetler olduğu gibi sonrası dönemdeki Alevi-Bektaşi temel eserlerinde de bu ibadetler vardır. Mesela, <span class="ideitalik">Buyrukta</span> evliyaya dost olmak için namaz ve niyazın gerekliliğinin ifade edilmesi ve “İşte onlar hayvanlar gibidir; hatta daha da şaşkındırlar”<sup class="calibre2"><a href="../Text/alevibektasi_split_621.html#footnote-464-601" id="footnote-464-601-backlink">[601]</a></sup> âyetinin salât ve zekât ehli olmayanları kapsadığının ifade edilmesi şer-î formların varlığının açık göstergesidir.<sup class="calibre2"><a href="../Text/alevibektasi_split_622.html#footnote-464-602" id="footnote-464-602-backlink">[602]</a></sup> Ancak tasavvuftaki çok az bir gurubun görüşü olan tarikat, marifet, hakikat makamında olan insanlardan şeriat makamı ibadeti namazın düştüğü veya bu namazın, Emeviler ve Abbasiler döneminde düzenlenmiş olduğu<sup class="calibre2"><a href="../Text/alevibektasi_split_623.html#footnote-464-603" id="footnote-464-603-backlink">[603]</a></sup> yahut namazın niçin kılınmadığına ve camiye gidilmediğine dair birtakım dinî, tarihî, sosyal ve felsefî nedenler günümüzde bazı Aleviler tarafından ileri sürülse de gelenekte bu namazın kılındığı, çoğu zaman Cuma, Cenaze ve Bayram namazlarının kılındığı ve namazlarını kılmamalarının hata olduğu<sup class="calibre2"><a href="../Text/alevibektasi_split_624.html#footnote-464-604" id="footnote-464-604-backlink">[604]</a></sup> ve Alevi-Bektaşiler’in abdest alıp namaz kıldıkları, oruç tutup hacca gittikleri yönünde izahatlar da ileri sürülmektedir. Normalde teorikte dinî ritüelleri kabul eden Alevilerin (ki Aleviliğin dört kapıdan birincisi bu esasları içerir) vakıada ibadetleri yapmamaları veya farklı şekillerde (halka ve tarikat namazı) telakki etmeleri, Sünnilere uygulanan teberrâ psikolojisinden ve başlangıçtaki siyasal kökenli kopuştan kaynaklanmaktadır.<sup class="calibre2"><a href="../Text/alevibektasi_split_625.html#footnote-464-605" id="footnote-464-605-backlink">[605]</a></sup> Daha da önemlisi Hicri II. asırda tasavvufî düşünceyle başlayan ve Hacı Bektaş geleneğiyle devam eden dinin, zâhir ve bâtın yorumunun çatallaşmasından kaynaklanmaktadır. Tasavvufî düşüncede, Hacı Bektaş ve sonrası dönem klasiklerinde dinsel şekillerin bâtınî yorumunun da yapılmış olması, bugünün kimi Alevilerinin, ibadetlerin formlarını dışlayıp salt “bâtına” sarılmalarına zemin hazırlarken, kimilerinin de “zâhirî” inkâr etmemekle birlikte bâtını esas almalarına tarihî zemin hazırlamıştır. Dolayısıyla görünürde şekli namaz kılmamaları tarihteki siyasi olaylarla izah edilse de kanımızca tasavvufî hareketle başlayan dini metinlerin mistik/Bâtınî yorumuyla ilgilidir. Alevi daisi Öztoprak’ın ileri sürdüğü gibi, Alevi Bektaşilerin iddia edildiği gibi namaz kılmadıkları düşüncesinin delalete saptırıcı bir iddia olduğu, Kur’ân ve sünnete istinad edip emirlerine uydukları, itaat ve taatlerini ona göre yerine getirdikleri, namaz, oruç, hac, kıble, kabe anlayış farklarının tamamen Kur’ân’ı ve hadisi yorum tarzından kaynaklanmaktadır.<sup class="calibre2"><a href="../Text/alevibektasi_split_626.html#footnote-464-606" id="footnote-464-606-backlink">[606]</a></sup></p>

  <p class="normal2">d) Abdest</p>

  <p class="normal">Alevi-Bektaşilikte tartışmaya konu olan meselelerden biri de gusül ve boy abdestinin mahiyeti meselesidir. Hacı Bektaş şeriat kapısının namaz kılmak, zekât vermek, oruç tutmak, hacca gitmek ve gaza yapmak şeklinde belirttikten sonra cünüplükten temizlenilmesi gerektiğini bunu da denizli nüshasında yer alan “Eğer cünüp oldunuz ise boy abdesti alın”<sup class="calibre2"><a href="../Text/alevibektasi_split_627.html#footnote-464-607" id="footnote-464-607-backlink">[607]</a></sup> âyetiyle temellendirdiğini görüyoruz.<sup class="calibre2"><a href="../Text/alevibektasi_split_628.html#footnote-464-608" id="footnote-464-608-backlink">[608]</a></sup> Ayrıca <span class="ideitalik">Vilâyetnâme</span>’de Hacı Bektaş’ın namaz kılmak için abdest alması, Bektaşilik için söylenen abdestsiz-namazsızlar düşüncesinin en azından Hacı Bektaş’ın eserlerinde bilimsel bir temelinin olmadığını ortaya koymaktadır. Dinin şekli boyutunun vazgeçilmez olduğunu ancak Hacı Bektaş’ta her şeyin bir zâhirî, bir de bâtınının var olduğu düşüncesi, onu diğer dinî sembollerde olduğu gibi abdestin de Bâtınî yorumunu yapmaya sevk etmiştir. Dolayısıyla arifler makamını anlatırken şeriatta insanın su ile arındığını ancak arifler makamında insan, kendi iç dünyasını şeytan işi pisliklerden arındırmadıkça insanın su ve abdest ile temizlenemeyeceğini “Şeriat katında (kavline göre) dona ve tene arısuz değse su ile yıkanacak olsa hem don arıdır hem ten arıdır ve hem cenabeti giderir ve andan sonra abdest reva olur. Ancak arifler katında su ile ne don arı olur ne ten arı olur ve ne de cenabet gider ve ne abdest reva olur. Zira insan kendini arıtmadıkça su ile yuymakla arınmaz”<sup class="calibre2"><a href="../Text/alevibektasi_split_629.html#footnote-464-609" id="footnote-464-609-backlink">[609]</a></sup> şeklindeki ifadeleriyle dile getirdikten sonra bunu bir benzetme ile şöyle izah eder:</p>

  <p class="normal">Bir kaba süçi (şarap) koyup ağzını iyice kapatsan denize bıraksan ve o kabın dışını günde bin kez yuysan ve denizde on yıl kalsa yine murdardır, der. Yine bir başka örnekle bir kuyuya bir damla süçi damlatılsa o kuyunun suyunu çıkarıp yabana dökseler ve o suyun döküldüğü yerden ot bitip o ottan bir koyun yese takva ehline göre o koyunun eti haramdır. Çünkü haramlığı ve murdarlığı şeytan işi fiili olduğu içindir. Hacı Bektaş takva ehlinin bu zâhirî yaklaşımına kıyasla Bektaşilikte iç temizliğin gaye ve esas olduğu hususunu, “Ey iman edenler! Şarap, kumar, dikili taşlar (putlar), fal ve şans okları birer şeytan işi pisliktir, bunlardan uzak durun ki kurtuluşa eresiniz”<sup class="calibre2"><a href="../Text/alevibektasi_split_630.html#footnote-464-610" id="footnote-464-610-backlink">[610]</a></sup> âyeti bağlamında şöyle izah eder; “Pes vay sana her kim kibir, haset, cimrilik, düşmanlık, tama, öfke, gıybet, kahkaha ve maskaralık içinde; bunlardan başka daha nice türlü şeytan fiili olsa su ile yıkanıp ne kadar arınsa da şöyle bil ki gerçekte arınamaz.”<sup class="calibre2"><a href="../Text/alevibektasi_split_631.html#footnote-464-611" id="footnote-464-611-backlink">[611]</a></sup></p>

  <p class="normal">16. yüzyıl sonrası Alevî-Bektaşî klasiklerinde talibin ilk yapması gereken şeyin boy abdesti almak olduğu, yol ehli olanların her sabah temizce yıkanıp abdest almaları gerektiği tavsiye edilmesi, musahip olacak talibin musahiplik cemi için önceden abdest alması<sup class="calibre2"><a href="../Text/alevibektasi_split_632.html#footnote-464-612" id="footnote-464-612-backlink">[612]</a></sup> ve bu gün Alevi-Bektaşi gençlerinin öteki Müslümanlar gibi boy abdesti aldıklarının belirtilmesi onların namazsız ve abdestsiz oldukları söylentilerinin bir karalama politikasından ileri geldiğini göstermektedir. Fakat Aleviler bu şeriat cünüplüğü (ihtilam) yanında, tarikat cünüplüğü (pirsiz yola çıkmak), marifet cünüplüğü (nefsini bilmemek) ve hakikat cünüplüğü (kendi ayıbını örtüp başkasınınkini aşikâr kılmak) şeklinde “Bâtınî/tasavvufî bir cünüplük” anlayışı, şeriat abdesti yanında, “Cemde görgü sırasında toplum huzurunda kimseye elinden, dilinden ve belinden bir zarar gelmeyeceğine dair söz vermek” şeklinde kabul edilen “gönül abdesti” ya da “ruh abdesti/tarikat abdesti” adı altında da bâtını bir abdest telakkisi geliştirdiklerini görüyoruz.<sup class="calibre2"><a href="../Text/alevibektasi_split_633.html#footnote-464-613" id="footnote-464-613-backlink">[613]</a></sup> Bir başka ifadeyle Tanrı’dan bir an uzaklaşmak, O’ndan bir an gafil olmak cünüplük halini doğurur, bu cünüplükten kurtulmak yani bu cünüplüğün guslü ise dünya gösterisinin elin tersiyle itilmesi, ikiyüzlülük ve şüpheden arınmakla gerçekleşir.</p>

  <p class="ortayazi"><span class="idebold">2) Oruç</span></p>

  <p class="normal">İslâm dininin en temel ibadetlerinden biri de yılda bir ay boyunca farz olarak tutulan Ramazan ayı orucu ve bunun dışında Pazartesi Perşembe ve Muharrem ayında nafile olarak tutulan oruçlardır.</p>

  <p class="normal">Hacı Bektaş şeriat kapısının makamlarını sayarken bunlardan birinin de oruç tutmak olduğunu, bunu da denizli nüshasında yer alan “Ey iman edenler! Oruç sizden önce gelip geçmiş ümmetlere farz kılındığı gibi size de farz kılındı. Umulur ki korunursunuz”<sup class="calibre2"><a href="../Text/alevibektasi_split_634.html#footnote-464-614" id="footnote-464-614-backlink">[614]</a></sup> âyetiyle ifade ettiğini görüyoruz. Fakat Hacı Bektaş, sadece karnı ve cinsel organları korumaktan ibaret olan zâhirî şeriat orucunu aşarak namaz ve abdeste olduğu gibi oruca da tasavvufî / Bâtınî anlamlar yüklemesi, Bektaşiliğin asıl ideal kulluk felsefesini ortaya koymaktadır. Mesela, Hacı Bektaş da selefi olan Sünni mutasavvıf İmam-ı Gazali’de (ö. 505/1111) olduğu gibi<sup class="calibre2"><a href="../Text/alevibektasi_split_635.html#footnote-464-615" id="footnote-464-615-backlink">[615]</a></sup> halkı “avam” “havas” ve “havassü’l-havas” şeklinde üç guruba ayırarak avamın orucunun; karnı ve cinsel organları orucu bozan şeylerden korumak, havasın orucunun; gözü namahreme bakmaktan, kulağı uygun olmayan sözleri duymaktan ve dili haksız konuşmaktan korumak, havassü’l-havasın orucunun ise (ki peygamber ve evliyaya mahsus oruç) gönlü haktan gayri her şeyden korumak olduğunu belirtir. Dolayısıyla sadece yemekten, içmekten ve cinsel ilişkiden kendini alıkoymakla gerçekleşen oruç, ibadet olmakla birlikte hedeflenen ideal bir ibadet değildir. Bektaşî tasavvufunda asıl oruç, tıpkı daimi namaz ve tarikat abdesti yorumunda olduğu gibi Hz. Ali’nin “Dünya bir gündür ve orada bizim için oruç vardır” sözüyle temellendirdiği gönlü haktan gayri her şeyden korumak şeklinde telakki ettiği, bütün hayatı kuşatan daimi oruçtur. Bu nedenle namaz, oruç ve hac gibi ibadetlerin sonu yoktur. Salâtın sonu, ilahî olgunluk, zekâtın sonu gönlü Haktan gayrisinden temizlemek ve samimiyet ile Hakk’ın sevgisine yer vermek ve orucun sonu ise Hak’ta zenginleşerek yaratılış unsurlarında (maddi şeylerden) uzak durmaktır, der ve bu nedenle de kudsî hadiste Allah Teâlâ’nın “Oruç benim içindir ve ben onu mükâfatlandırırım”<sup class="calibre2"><a href="../Text/alevibektasi_split_636.html#footnote-464-616" id="footnote-464-616-backlink">[616]</a></sup> dediğini belirtir.</p>

  <p class="normal">Görüldüğü gibi oruç, sadece ağzı ve cinsel organları korumakla değil, hakikatini Hz. Peygamber’in “Kim yalan ve onunla iş yapmayı terk etmezse Allah’ın onun yemesini içmesini terk etmesine ihtiyacı yoktur”<sup class="calibre2"><a href="../Text/alevibektasi_split_637.html#footnote-464-617" id="footnote-464-617-backlink">[617]</a></sup> şeklindeki hadisinde bulan, bütün organları, daha da önemlisi Alevi-Bektaşi felsefesinde önemli bir yere sahip gönlü, daima kibir, hased, cimrilik, düşmanlık, tamah, öfke gibi şeytan işi fiillerden ve Hak’tan gayrısından korumakla gerçekleşen, “Ey iman edenler! Oruç…korunasınız diye size de farz kılındı” âyetinde ifade edilen orucun, farziyyet amacına da uygun düşen ideal bir ibadet profili olarak ele alınmıştır. Orucun insanın kendisini arındırmanın bir vesilesi olduğu düşüncesi sadece Hacı Bektaş’ta değil, çağdaşı Mevlânâ’da da vardır.</p>

  <p class="normal">Günümüzde ise Hacı Bektaş’ın şekil ve muhtevasını Kur’ân ve hadisle belirlediği bu oruç ibadeti sonradan kurumsallaşan Alevi-Bektaşi tarikat kalıpları çerçevesinde Muharrem (12 gün), Hızır (3-7gün), 48 Perşembe, adak oruçları ve farklı sayılarda tutulan Ramazan orucu (3-9-30 gün) şeklinde ortaya çıkmıştır.<sup class="calibre2"><a href="../Text/alevibektasi_split_638.html#footnote-464-618" id="footnote-464-618-backlink">[618]</a></sup> Kimi Alevi-Bektaşiler otuz günlük orucu kabul etseler de içlerinden çok nadir de olsa kimileri de beş vakit namazda olduğu gibi Kur’ân’da otuz günlük oruçtan bahsedilmediği, bunun Emevi-Abbasi-Yezidi düşünce tarafından baskı sonucu uygulanan bir gelenek olduğunu, asıl orucun on günlük Muharrem orucu olduğunu ileri sürmüşlerdir. Ancak bu, Hacı Bektaş anlayışına uygun düşmez.</p>

  <p class="ortayazi"><span class="idebold">3) Hac</span></p>

  <p class="normal">Hac da İslâm dininin en temel esaslarından biridir ve tarihte dinin zâhirî ve Bâtınî algılanışı açısından en fazla tartışmaya neden olan farzlardan biridir. Fakihler merkezinde oluşan zâhirî anlayış, haccı zâhirî yorumla ruhtan yoksun kuru katı kurallar haline indirgemişken, mutasavvıflar haccın şekilsel unsurları yanında birtakım sembolik manaların da hedeflendiğini ileri sürmüşlerdir.</p>

  <p class="normal">Sufîler ilk zamanlardan itibaren, haccı bu tarz te’vile tabi tutmuşlardır. Adeta, Beytullah’ı ziyaret ve menâsikini ifâda zâhirî açıdan yeterli bir kutsiyet ve rûhâniyet görmemişler de, zâhirî şekillerin ötesinde, rûhi anlamlar aramaya girişerek genellikle “Beytullah’a seferi”, remiz kabul ederek “Allah’a sefer”, bedenî seferi de “ruhî bir sefer” olarak telakki etmişlerdir.<sup class="calibre2"><a href="../Text/alevibektasi_split_639.html#footnote-464-619" id="footnote-464-619-backlink">[619]</a></sup></p>

  <p class="normal">Mesela, Hacı Bektaş’tan yaklaşık üç asır önce yaşamış olan Ebû Nasr Serrâc, (ö. 378/988), hacıların Mîkata ulaştıklarında bedenlerini su ile yıkamalarını; kalpleri tevbe ile yıkamakla, ihramdan çıkmayı; kalplerinden kini, hasedi, dünya sevgisini ve hevâyı çıkarmakla, “lebbeyk ve lâşerîke leke” telbiyesini; nefsin, şeytanın ve hevânın çağrılarına kulak vermemekle, Hacerü’l-Esved’i İstilâm edip onu öpmeleri ve elleriyle Allah’a biat etmelerini; artık ellerini arzu ve şehvetlere uzatmamakla, Safa ile Merve arasında süratli koşmalarını; nefis şeytan ve hevâdan kaçmakla, Minâ’ya gitmelerini; umduklarına kavuşmakla (lika), Arafat’a çıkmalarını; hakkın bilgisine ulaşmakla, taş kırmalarını; arzu ve şehvetlerini kırmakla, taş atmalarını; amellere güvenmeyi ve nefsin onları görmesini terk ile Kâbe’nin örtüsüne sarılmalarını; masivayı bırakıp yalnız Allah’a bağlanmakla sembolize etmiştir.<sup class="calibre2"><a href="../Text/alevibektasi_split_640.html#footnote-464-620" id="footnote-464-620-backlink">[620]</a></sup> Serrâc diğer namaz ve oruç gibi ibadetlerin de bu tür yorumlarını yapmıştır.</p>

  <p class="normal">İşte sûfî düşünüş dairesinde yer alan Hacı Bektaş da namaz, abdest ve oruç da olduğu gibi Hac ibadetinin şekilselliğinin yanında Serrâc ve diğer sûfîler de olduğu gibi bu şekilsellikte kalmayıp kalbî, bâtınî manaların da varlığını ortaya koymuştur. O şeriat kapısının üçüncü makamında “Yoluna gücü yetenlerin o evi haccetmesi, Allah’ın insanlar üzerinde bir hakkıdır”<sup class="calibre2"><a href="../Text/alevibektasi_split_641.html#footnote-464-621" id="footnote-464-621-backlink">[621]</a></sup> âyetiyle temellendirdiği ibadetlerden birinin de hacca varmak olduğunu belirtir.<sup class="calibre2"><a href="../Text/alevibektasi_split_642.html#footnote-464-622" id="footnote-464-622-backlink">[622]</a></sup> Ne var ki diğer ibadetlerde olduğu gibi haccı da dört kapıdan biri olan marifet kapısının makamlarını izahta kalbî / tasavvufî yorumlarla ele almış ve gönül Kâbe’sinin zâhir Kâbe’den evla olduğunu şöyle ortaya koymuştur:</p>

  <p class="normal">“Beytu’l-Ma’mur var, Kâbe var fakat gönül o ikisinden dahi yeğdir. Zira Beytu’l-Ma’mur göktedir, karubîler (melekler) tavaf ederler ancak gönül, padişah-ı ‘âlem Tanrı’nın nazargâhıdır” der. Ve ibn Abbas’ın, Hz. Peygamber’den “Çalab ile cümle nesne arasında (hıcab) perde vardır, fakat gönül ile Çalab Tanrı arasında perde yoktur”<sup class="calibre2"><a href="../Text/alevibektasi_split_643.html#footnote-464-623" id="footnote-464-623-backlink">[623]</a></sup> şeklinde yapmış olduğu rivayetten sonra zâhir Ka’be ile gönül Ka’besi arasındaki benzetme ve ilişkiye devam eder.</p>

  <p class="normal">“Müminin gönlü Kâbe’ye benzer; Kâbe’ye varmak (tavaf etmek) isteyen ayak ile yürür ancak gönlü isteyen, yüz üzere (hizmet ile) varır. Onun için âşıklar yüzlerini yere sürerler. Ve Kâbe’ye gitmek isteyene kılavuz gerekir, Kur’ân kılavuzdur, yoldaştır, ancak gönle Çalab Tanrı yoldaştır. Ve devam ederek hakkı bâtıldan ayırmayı, ihram giymeye, yoldan taş atmayı Kâbe’de Batnı Urana’da taş atmaya, kendi nefsinin hevâsından geçmeyi Kâbe’de Kurban kesmeye, geçmiş ömrü Safa’ya, kalan ömrü Merve’ye, kalan ömrü Hak Ta’âlâ’nın kulluğunda geçirmeyi, Safa ile Merve arasında yürümeye, işe istiğfar ile yürümeyi, Kâbe’yi tavaf etmeye, sekînet ile yürümeyi, Arafat’a varmaya benzetir. Ve Kâbe’ye varan dört yerde tavaf yapar; birincisi; Hacer-i Esved ikincisi; Makam-ı Mültezem, üçüncüsü; Bab-ı Kâbe dördüncüsü; Rükni Yemen’dir. Ve gönülde de dört yerde nuranî tavaf vardır; birincisi; sağında havf nuru tavafı ikincisi; solunda racâ nûru tavafı, (üçüncüsü); önünde muhabbet nuru tavafı ve (dördüncüsü); ardında şevk nuru tavafı ve ihramdır. Ve Kâbe’ye varanın ihramı var, müminlerin de ihramı vardır; kendi canı, ailesi ve hısımlarıdır.”<sup class="calibre2"><a href="../Text/alevibektasi_split_644.html#footnote-464-624" id="footnote-464-624-backlink">[624]</a></sup></p>

  <p class="normal">Ayrıca Fevâid’de de Hacı Bektaş’ın Hoca Abdullah el-Ensarî’den naklen “Hacca gitmek dünyayı gezmektir, fakat bir gönül ele geçir ki iş odur”<sup class="calibre2"><a href="../Text/alevibektasi_split_645.html#footnote-464-625" id="footnote-464-625-backlink">[625]</a></sup> demesi Bektaşîlikte dinî sembollerin zâhir ve bâtın düalizmi ile ele alındığı gerçeğini bir kere daha ortaya koymaktadır. Ancak eşyaya ve özellikle de dini metin ve şekillere zâhir ve bâtın şeklinde düalist bir yaklaşım, sadece Alevi-Bektaşi geleneğinin değil bütün tasavvufî hareketlerin ve mutasavvıfların ortak karakteristiğidir. Mesela Mevlânâ’nın da mevcut Kâbe’nin zâhir ehline göre ziyaretgâh yeri, âşıklara göre de Tanrı’ya ulaşma yeri olduğunu, asıl Kâbe’nin veli ve nebilerin gönülleri olduğunu ifade edip, zâhir Kâbe’nin asıl Kâbe’den fer’i olduğunu belirtmesi bu gerçeği ortaya koymaktadır.</p>

  <p class="normal">Alevi-Bektaşiliğin pir-i olan Hacı Bektaş’ın bu duruşu, 16. yüzyıl sonrası Alevi kaynaklarında da devam etmektedir. Mesela, Şeyh Safi Haccın şekilselliğinin gerekliliği yanında, bir de dört kapının her birine tekabul eden tasavvufî/Bâtınî yorumlarla haccı ele almıştır.<sup class="calibre2"><a href="../Text/alevibektasi_split_646.html#footnote-464-626" id="footnote-464-626-backlink">[626]</a></sup> Hariçteki Kâbe’ye karşılık insandaki gönül Kâbe’sine şöyle vurgu yapmaktadır: “Tarikat içinde hacca gitmek mürebbînin gönlüne girmektir. Zâhiren Kâbe’ye giden ayağı ile yürür gider. Amma, gönül Kâbe’sine yüzü üzerine yürür gider. Dünya padişahları da Kâbe’ye karşı başlarını koyup, yüzlerini toprağa sürerler. Yani namaz kılarlar. Hakk’a niyaz ederler. Amma arif olan kişi Hakk’ı bilir, kendisine secde kılar. Hakkı bilmeyen sonuna dek müşkil içinde kalır. Hemen cehdedip bir gönül ele getirmeye gayret et ki Kâbe’ye varasın Hakk’ı kendi evinde göresin.</p>

  <p class="normal">Hatâyi hal çağında</p>

  <p class="normal">Hakk gönül alçağında</p>

  <p class="normal">Yüz bin Kâbe yapmaktır.</p>

  <p class="normal">Bir gönül al-çağında”<sup class="calibre2"><a href="../Text/alevibektasi_split_647.html#footnote-464-627" id="footnote-464-627-backlink">[627]</a></sup></p>

  <p class="normal">İşte temelde dini nasslardan kaynaklanan her âyetin bir zâhir bir bâtın anlamının varolduğu düşüncesi, nasslara yorum zenginliği katmanın ve İslâmı derunî, ruhî hayattan yoksun donuk kaidelerden kurtarmanın yanında, geçmişte bazı mutasavvıflarda olduğu gibi salt bâtına yönelip zâhirî ihmal / iskat gibi tehlikeli noktalara da varabilir.<sup class="calibre2"><a href="../Text/alevibektasi_split_648.html#footnote-464-628" id="footnote-464-628-backlink">[628]</a></sup> Dolayısıyla Hacı Bektaş sonrası dönemde ve özellikle de günümüzde bazı Alevi Bektaşiler, Haceri Esved’e yönelmenin, Kâbe’yi tavafın putperestlerden kalma cahiliye geleneği olduğu, belli bir yön ve noktaya yönelmenin putperestlik olduğu, her tarafın kıble olduğu, Ka’be’den maksadın Müslümanların birliği olduğu gönül haccını yani insanlarla görüşüp, onlarla geçinmenin, onları kırmamanın ve onların gönüllerini hoş tutmanın bir Hac olacağı şeklinde Bâtınî bir düşünceyi esas alarak Kâbe’yi ziyaret etmeyi Hac için şart koşmadıkları gibi Hacı olmak için de çoğunlukla da Mekke’ye gitmeyi gerekli görmezler, daha da ileri giderek tarikat anlayışları çerçevesinde Kâbe Haccının yerine Hacı olmak için Hacı Bektaş’ı ziyaret etmeyi öngörürler.<sup class="calibre2"><a href="../Text/alevibektasi_split_649.html#footnote-464-629" id="footnote-464-629-backlink">[629]</a></sup></p>

  <p class="normal">Bütün bu düşünceler yanında Bektaşiliğin piri Hacı Bektaş’ta remiz ile mermuz, zâhir ile bâtın bir arada ele alınmış hatta asıl hedeflenen Bâtınî anlam olmasına rağmen zâhirînde vazgeçilmezliğini “Onların yaptığı her bir işi ele alırız, onu saçılmış zerreler haline getiririz (değersiz kılarız)”<sup class="calibre2"><a href="../Text/alevibektasi_split_650.html#footnote-464-630" id="footnote-464-630-backlink">[630]</a></sup> âyeti cihetinde şöyle ifade etmiştir: “Bir kimse diliyle iman getirse gönlüyle iman etmemiş ise veyahut öşrünü, zekatını tam vermezse, hacca varıp da yoldan geri dönerse ve yahut Tanrı Teâlâ’nın hükümlerinden birini bâtıl sayarsa ve yahut Muhammed Mustafa’ya inkârla baksa ve yahut Muhammed’in sahabelerinden birini nâhak bilse bütün işlediği amelleri boşa gider.”<sup class="calibre2"><a href="../Text/alevibektasi_split_651.html#footnote-464-631" id="footnote-464-631-backlink">[631]</a></sup> Ayrıca <span class="ideitalik">Vilâyetname</span>’de Hacı Bektaş’ın hacca niyetlenerek Mekke, Medine’ye gittiğinin belirtilmesi ve keramet üslubuyla da olsa Lokman-ı Perende’nin Hacı Bektaş ile hacda buluşmaları, bundan dolayı da “Hacı” lakabını aldığının ifade edilmesi<sup class="calibre2"><a href="../Text/alevibektasi_split_652.html#footnote-464-632" id="footnote-464-632-backlink">[632]</a></sup> bedensel amellerin marifet ve hakikat makamı gereği bâtını esas alınsa da şekli boyutunun da ihmal edilmediğini göstermektedir. Çünkü “Ma’lum ola ki bu kırk makamdan biri eksik olursa hakikat tamam olmaz”<sup class="calibre2"><a href="../Text/alevibektasi_split_653.html#footnote-464-633" id="footnote-464-633-backlink">[633]</a></sup> ifadelerinde olduğu gibi ideal kulluk makamı “hakikatin” gerçekleşmesi için, onun çeşitli vesilelerle kırk makam içinde saymış olduğu bütün bu ilkelerin yerine getirilmesi gerekir.</p>

  <p class="ortayazi"><span class="idebold">4) Zekât</span></p>

  <p class="normal">Zekât da İslâm dini esaslarından biridir. Ancak diğer esaslarda olduğu gibi bu ibadetin de Bâtınî / tasavvufî yorumları yapılmıştır. Hacı Bektaş şeriat makamında malî olarak bu ibadetin yapılmasını, “Namazı tam kılın, Zekâtı hakkıyla verin”<sup class="calibre2"><a href="../Text/alevibektasi_split_654.html#footnote-464-634" id="footnote-464-634-backlink">[634]</a></sup> âyeti ile temellendirip zekâtın verilmesi gerektiğini ortaya koyarken, bu şekli ibadetin içsel ruhî hedefini ise tıpkı namaz, oruç, hac ibadetleri yorumunda olduğu gibi, daimi olarak “Zekâtın sonu (nihai hedefi) gönlü Hak’tan gayrısından temizlemektir, samimiyetle Hakkın sevgisine yer vermektir”<sup class="calibre2"><a href="../Text/alevibektasi_split_655.html#footnote-464-635" id="footnote-464-635-backlink">[635]</a></sup> şeklinde ele almıştır. Ve Hacı Bektaş’ın namaz, abdest, oruç, hac ve zekâta getirmiş olduğu bu içsel yorumlara baktığımızda insanın özünü ve fiillerini her türlü kötülükten korumak ve gönülden masivayı atmakta odaklandığını görürüz.</p>

  <p class="normal">Yukarıda görüldüğü gibi Hacı Bektaş, Kur’ân’daki bu âyetlere ve Hz. Peygamber’in Kur’ân’ın hem zâhirî hem de Bâtınî manalarının varlığını ifade eden nasslara dayandığını düşündüğümüz bu yaklaşım, tarihte ve günümüzde olduğu gibi ne salt ibadetin özünü esas alıp şekli dışlayan, ne de ruhtan yoksun sadece kalıpta kalan bir ibadet anlayışı sergilememektedir, tam aksine şekil ve özü birleştiren, şekilsel olanda kalmayıp gönül Müslümanlığını esas alan, ibadetlerin konuluş esprisini yakalayan bir dindarlık anlayışıdır. E. Ruhî Fığlalı’nın ifadesiyle “İç ve dış eğilimlerde ahenkli dindarlıktır…ki bu seviyeye ulaşanlar gerçek manada Müslüman olanlardır.”<sup class="calibre2"><a href="../Text/alevibektasi_split_656.html#footnote-464-636" id="footnote-464-636-backlink">[636]</a></sup></p>

  <h3 class="ortayazi1" id="calibre_toc_38">B) Bazı Haram ve Helaller</h3>

  <p class="normal">Hacı Bektaş, ibadet meseleleri yanında, dinin muamelat boyutuyla ilgili olan cihad, helal kazanç ve haramdan uzak durma, nikâh, hayız ve nifaslı kadınla cinsel ilişkinin haramlığı, temiz ve helal olan yiyeceklerden yiyip içmek ve Alevi-Bektaşi geleneğinde haram olup olmadığı çokça tartışılan içki gibi konuları da ele almıştır.</p>

  <p class="normal">Her konuda olduğu gibi bu konularda da o meseleye bakış açısını ifade eden bir âyet iktibas ettiğini görüyoruz. Mesela, o düşmana karşı cihadın gerekliliği hususunda denizli nüshasında yer alan “Allah uğrunda hakkını vererek cihad edin”<sup class="calibre2"><a href="../Text/alevibektasi_split_657.html#footnote-464-637" id="footnote-464-637-backlink">[637]</a></sup> âyetini, ribanın haramlığı, alışverişin helal olduğu hususunda “Allah alım-satımı helal, faizi haram kılmıştır”<sup class="calibre2"><a href="../Text/alevibektasi_split_658.html#footnote-464-638" id="footnote-464-638-backlink">[638]</a></sup> âyetini, nikâhın gerekliliği hususunda Arapça asli nüshada yer alan “Kadınlardan sizin için iyi ve uygun olanını nikahlayınız”<sup class="calibre2"><a href="../Text/alevibektasi_split_659.html#footnote-464-639" id="footnote-464-639-backlink">[639]</a></sup> âyetini, hayız ve nifas esnasında kadınla cinsel ilişki kurmanın haramlığı hususunda denizli nüshasında yer alan “Temizleninceye kadar onlara yaklaşmayın”<sup class="calibre2"><a href="../Text/alevibektasi_split_660.html#footnote-464-640" id="footnote-464-640-backlink">[640]</a></sup> âyetini ve temiz ve helal yiyeceklerden yemek ve temiz giyinmek hususunda da “Ey iman edenler! Size verdiğimiz rızkların temiz olanlarından yeyin”<sup class="calibre2"><a href="../Text/alevibektasi_split_661.html#footnote-464-641" id="footnote-464-641-backlink">[641]</a></sup>, “Elbiseni tertemiz tut”<sup class="calibre2"><a href="../Text/alevibektasi_split_662.html#footnote-464-642" id="footnote-464-642-backlink">[642]</a></sup> âyetlerini iktibas etmiştir.</p>

  <p class="normal">İçki meselesine gelince içkinin haramlığı konusunda son hükmü getiren “Ey iman edenler! Şarap, kumar ve dikili taşlar (putlar), fal ve şans okları birer şeytan işi pisliktir. Bunlardan uzak durun ki kurtuluşa eresiniz”<sup class="calibre2"><a href="../Text/alevibektasi_split_663.html#footnote-464-643" id="footnote-464-643-backlink">[643]</a></sup> âyetini iktibas etmiştir. Ve âyetteki içkinin şeytan işi olduğunu ifade için “Bir kuyuya bir damla süçi (şarap) damlasa, bu kuyunun suyunu çıkarıp yabana dökseler ve döküldüğü yerden ot bitse ve bu otu bir koyun yese takva ehli kavlinde o koyunun eti haramdır. Niçin? Şarabın haramlığı ve murdarlığı şeytan işi fiili olduğu için”<sup class="calibre2"><a href="../Text/alevibektasi_split_664.html#footnote-464-644" id="footnote-464-644-backlink">[644]</a></sup> şeklinde takva ehlinden (fakihler) yapmış olduğu bu nakille içkinin haramlığı konusunda Kur’ân nassının kesin tavrını sergilemiş bulunmaktadır.</p>

  <p class="normal">Nevar ki namaz, oruç, hac, zekât abdest de olduğu gibi bunu da insanın kendindeki birtakım şeytan işi fiillerden kurtulması şeklinde Bâtınî / içsel bir yorumla ele almıştır. Dolayısıyla takva ehline göre kuyuya düşen bir damla şaraptan dolayı nasıl ki o kuyunun bütün suyunu arıtmak gerekse –ki arıtılmazsa kuyu temizlenmiş olmaz– işte Hacı Bektaş’a göre de insan kendi içinde bulunan kibir, hased, cimrilik, düşmanlık, tamah, öfke, gıybet, kahkaha ve maskaralık gibi şeytan işi fiilleri temizlemedikçe arınmış sayılmaz.</p>

  <p class="normal">Hacı Bektaş’ta haramlığı âyet ve ulemanın yaklaşımıyla ispat edilen içki, zamanla mubah hale getirilerek Alevi-Bektaşilerin bazı toplantılarının vazgeçilmez bir uygulaması, farizası haline dönüşmüştür. Bu da tasavvufta ve Alevi-Bektaşi literatüründe tevhid ilmini, ilm-i ledünü, fena ve ilahî aşkı ve bu aşkın vermiş olduğu sarhoşluğu sembolize eden kavramların Balım Sultandan itibaren alkollü içki olarak algılanır olmasından kaynaklanmaktadır. Dolayısıyla ilahi aşk badesinin (içki) sonradan “alkollü içki” olarak anlaşılır hale geldiğini gören Malatyalı Niyazi Mısrî (ö. 1106/1694), “Şerbetimiz tükenmedi içenleri usanmadı” ifadelerinde olduğu gibi “İçki” kelimesi yerine “şerbet” kelimesini kullanırken bir Alevi muvahhidi olan İstanbullu Hilmi Dede de (ö. 1329/1913) aşağıdaki mısralarıyla alkollü içkinin Alevilikle hiçbir ilgisinin olmadığını ortaya koyar.<sup class="calibre2"><a href="../Text/alevibektasi_split_665.html#footnote-464-645" id="footnote-464-645-backlink">[645]</a></sup></p>

  <p class="normal">Müptelayı müskiratız sanma ey zahit bizi</p>

  <p class="normal">(Ey zahit bizi alkollü içki bağımlısı zannetme)</p>

  <p class="normal">Bade-i aşk-ı ilâhî ile dolu peymânemiz.</p>

  <p class="normal">(Kadeh olan gönüllerimiz Allah aşkı içkisiyle doludur.)</p>

  <p class="normal">Görüldüğü gibi asli yapısıyla Bektaşilikten uzaklaşıldıkça inanç, ibadet ve dinin diğer ilkelerinde farklı Alevi-Bektaşi anlayışlarının ortaya çıktığı görülmektedir. Ve dolayısıyla bugünkü Alevilik-Bektaşiliğin asıl yapısına varma yolunun Hacı Bektaş’ı ve onun fikri temellerini anlamaktan geçtiğini bir kez daha müşahede etmiş bulunmaktayız. Çünkü Hacı Bektaş Kur’ân’a rağmen yeni bir şey söylememiştir.</p>
</body>
</html>
