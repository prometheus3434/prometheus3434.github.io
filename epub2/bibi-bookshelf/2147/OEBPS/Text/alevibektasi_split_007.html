<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alevibektasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">Giriş:<br class="chapter" />
  Araştırma Hakkında</h1>

  <p class="normal">Araştırmamızın konusunu Hacı Bektaş Veli’nin Kur’ân anlayışı, Kur’ân’ı anlama ve yorumlama biçimi oluşturmaktadır. İslâmî disiplinlerin hepsinde olduğu gibi Alevilik-Bektaşilikte de Kur’ân ve Sünnet temel kaynakları oluşturmaktadır. Bu iki temel kaynak, Alevi-Bektaşi klasiklerinde öyle bir aşkla işlenmiştir ki Kur’ânsız, âyetsiz ve hadissiz bir düşünce yok denecek kadar azdır. Ancak günümüz Alevi-Bektaşilerin on üçüncü yüzyıl Bektaşiliğinden uzaklaşmış oldukları ve kendilerinin de zaman zaman Kur’ân’ın toplatılması, tertibi, muhtevası ve özellikle de yorum şekliyle ilgili Sünni Kur’ân anlayışından farklı bir söylem içinde olmaları Alevi-Bektaşilerin Kur’ân ve İslâm’ın neresinde oldukları, dinî kimlik ve kökenlerinin ne olduğu tartışmasını ortaya çıkarmıştır. Biz buna binaen, Alevi-Bektaşilerin Piri Hacı Bektaş Veli’nin ahlâkî sisteminin temelindeki Kur’ân vurgusunu, onu anlama ve yorumlama biçimini ele aldık. Bu çerçevede çalışmamızın temel amacının, Hacı Bektaş Veli’nin eserlerindeki fikirlerin, Kur’ân bağlantısını ve bu bağlamda onun Kur’ân’ı anlama ve yorumlama metodunu tarafsız bir gözle incelenmesi olduğunu söyleyebiliriz.</p>

  <p class="normal">Alevilik ve Bektaşilik geçmişte Türk İslâm toplumunu derinden etkileyen dini ve toplumsal bir dinamizme sahip olmuştur. Bu özelliğini bugün de devam ettirmektedir. Bu bakımdan Alevi-Bektaşi varlığını inkâr mümkün değildir. Ancak geçmişte, özellikle de 16. yüzyıl sonrası dönemde mülhid, zındık, olarak nitelenmeleri ve günümüzde de bu topluluğun Kur’ân ve İslâm’ın neresinde olduğunun tartışılması, Alevi-Bektaşi anlayışının İslâmî olup olmadığı problemini gündeme getirmiştir. Bunların İslâm’a aykırı olduğu iddiasının temelinde yatan faktörlerin başında, dinin temel nassları olan Kur’ân ve hadisi anlama ve yorumlama yöntemleridir. Günümüzde de Alevi-Bektaşilerin Kur’ân ve İslâm’ın hakiki manalarına (bâtınî anlamlar) uydukları söylemi, bu durumda Alevi-Bektaşilerin tarikat babaları Hacı Bektaş Veli’nin Kur’ân’a bakış açısını, onu anlama ve yorumlama yönteminin kapsamlı bir araştırmaya tâbi tutulmasının gerekliliğini ortaya koymaktadır. Böyle bir araştırma yapılmadığı takdirde Alevilik-Bektaşiliğin İslâmî olup olmadığı tartışmalarının ve bunun Türk-İslâm toplumundaki olumsuz etkilerinin önünü almanın mümkün olmadığı görülmektedir. Hele Alevi-Bektaşi kavramlarının içeriğinin Türk İslâm geleneğinden kopartılıp, Yahudi, Hıristiyan, Şamanizm, Budizm, Zerdüştlük, Manihaizm, Mazdeizm, Hellenizm, Eski Anadolu ve Yunan din ve kültürel öğeleriyle doldurulmaya, heretik ve heterodoks kabul edilmeye çalışıldığı bir dönemde bu tür çalışmalar daha da önem arzetmektedir. İşte ele aldığımız bu konu, Hacı Bektaş Veli’de Kur’ân düşüncesini, onu anlama ve yorumlama yöntemini ortaya koymanın yanında günümüz Alevi-Bektaşilerin de Kur’ân algısına ışık tutacağı kanaatindeyiz.</p>

  <p class="normal">Bu araştırmamızda Alevi-Bektaşi düşüncesini ve Kur’ân anlayışını bir bütün olarak değil de sadece Hacı Bektaş Veli’ye atfedilen, <span class="ideitalik">Makâlat</span> (haz. Esad Coşan), <span class="ideitalik">Makâlat-ı Gaybiyye ve Kelimât-ı Ayniye</span> (haz. Gazi Ünv. Türk Kült. Hacı Bektaş Velî Araştırma Merkezi), <span class="ideitalik">Besmele Tefsiri</span> (haz. Rüştü Şardağ), <span class="ideitalik">Fevâid</span> (haz. Baki Öz) ve <span class="ideitalik">Vilâyetnâme</span> (haz. Abdulbaki Gölpınarlı) adlı beş temel eser çerçevesinde ele aldık.</p>

  <p class="normal">Araştırmamızın ilk bölümünde Hacı Bektaş’ın hayatını, çağdaşlarıyla olan ilişkilerini, eserlerini ve bu eserlerde kullanmış olduğu kaynakları ele aldık. Hayatı ve çağdaşlarıyla olan ilişkilerinde hem klasik kaynakları hem de günümüzdeki çalışmaları esas aldık. Bu bilgiler ışığında hayatıyla ilgili kapalı kalan ve tartışılan meseleleri aydınlatmaya çalıştık.</p>

  <p class="normal">Araştırmamızın asıl yapısını oluşturan ikinci bölümde ise Hacı Bektaş Veli’nin Kur’ân algısı, âyetleri anlama ve yorumlama yöntemini ele aldık. Bu yorum anlayışı, klasik tefsir geleneği, özellikle de sufizmin Kur’ân anlayışı ve yorum yöntemi çizgisinde yer aldığından âyetlere ışık tutarken bizzat kendisinin de nakillerde bulunduğu es-Sülemî ve el-Kuşeyrî gibi ünlü mutasavvıfların temel eserleri olan <span class="ideitalik">Hakâiku’t-Tefsir</span> ve <span class="ideitalik">Letâifu’l-İşârât</span>’ı esas aldık. Hacı Bektaş Veli’nin âyeti ele alış biçimi, âyete getirmiş olduğu yorum ve rivayet benzerlikleri varsa bu eserlerden vermeye çalıştık. Ancak bu iki temel eserle sınırlı kalmayarak zaman zaman diğer rivayet, dirayet tefsir kaynaklarında ve tasavvufî eserlerde görülen benzeri yorum ve yaklaşımları da ortaya koyduk.</p>

  <p class="normal">Araştırmamızda bu eserlerde temellenen 16. yüzyıl öncesi Alevi-Bektaşiliği esas aldık. Ancak özellikle iman ve ibadetle ilgili üçüncü bölümde 16. yüzyıl ve sonrası dönemin yazılı kaynakları olan buyruklarda ve çağımızda Alevi-Bektaşi geleneği üzerine yazılmış kaynaklarda yer alan düşünce ve bakış açılarını da benzerlik ve farklılıklarıyla birlikte vermeye çalıştık. Ayrıca Hacı Bektaş Veli’de mevcut tasavvufî kavram ve düşünceler varsa yer yer ünlü mutasavvıflarda ve günümüzdeki tasavvufî eserlerde de göstermeye gayret ettik.</p>

  <p class="normal">Çalışmamızda geçen âyetlerin meallerini metinde verdik. Hacı Bektaş Veli’nin eserlerinde geçen âyetlerinse Arapça metinlerini de dipnotta vermeye çalıştık. Metindeki meallerde Ali Özek başkanlığında altı kişilik bir komisyonun çıkarmış olduğu meali esas aldık. Hadislerden de ulaşabildiklerimizi gerek hadis külliyatında gerekse de meşhur mutasavvıflardaki kullanımlarıyla birlikte zengin dipnotlarla vermeye çalıştık. Genelde tasavvufî eserlerde kullanılan bu hadisler konumuzu aşar düşüncesiyle sıhhat dereceleri hakkında bir araştırmaya gitmedik.</p>
</body>
</html>
