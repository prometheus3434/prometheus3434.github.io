<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alevibektasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_15">I- İman İle İlgili Konular</h2>

  <p class="normal">Hacı Bektaş’ın tevhid anlayışına geçmeden önce düşünce açısından sufî gelenekte yer alması nedeniyle öncelikle sufîzmin tevhid anlayışını ortaya koymamız gerekir. Terim olarak tevhid; birlemek bir şeyin bir ve tek olduğuna hükmetmek, onu böylece bilmektir. Istılahta; Allah’ın zatını akılların tasavvur edeceği ve zihinlerin canlandırabileceği her şeyden tenzih etmektir. Tevhid üç şeyle gerçekleşir: Allah’ın ulûhiyetini kabul etmek, birliğini tasdik etmek ve her türlü şerîki ondan nefyetmek.<sup class="calibre2"><a href="../Text/alevibektasi_split_380.html#footnote-464-360" id="footnote-464-360-backlink">[360]</a></sup></p>

  <p class="normal">İslâm geleneğinde tevhid konusunda çeşitli eğilimler ortaya çıkmıştır. Bu eğilimler Allah’ın varlığı ve birliği konusunda müttefiktirler. Mesela, Mutezile gibi kimi akımlar Allah’ı bilmenin yolunun, nazar, tefekkür ve çeşitli istidlaller olduğunu, hadis ve fıkıh erbabı, akıl ve nazarın yanında naklin esas olduğunu, sûfîler ise bütün bunlarla birlikte gerçek tevhîdi kavramanın asıl yolunun, vahiy ve ilham vasıtasıyla, yoğun riyazet ve mücahede neticesinde fena, vecd, halleriyle ruhen yaşanan tecrübî bir zevk hali olduğunu ileri sürmüşlerdir. Bir başka ifadeyle, âlimler, tevhid konusunda itikad, tasdik ve ikrarı, filozof ve kelamcılar aklı, avam nakli delili esas alırken sûfîler de müşahede, marifeti esas almışlardır.<sup class="calibre2"><a href="../Text/alevibektasi_split_381.html#footnote-464-361" id="footnote-464-361-backlink">[361]</a></sup> Dolayısıyla dört grup tevhid anlayışı ortaya çıkmıştır.</p>

  <p class="normal">1- Mutezile, kelamcıların ve bazı sufilerin ileri sürdükleri “Allah aklın ve vehmin tasavvur ettiği her suretten mutlak olarak münezzehtir.”</p>

  <p class="normal">2- Hakikatte Allah’tan başka fail (la fâile illellah), mürîd ve kadîr yoktur şeklinde Allah’ı fiil ve sıfatlarında birleyen bazı sufîlerin ileri sürdükleri tasavvur.</p>

  <p class="normal">3- Hakikatte Allah’tan başka müşahede edilen yoktur (La Meşhûde illellah) şeklinde her şeyi Allah ile beraber gören (vahdet-i şühud) sufîlerin tevhid anlayışı.</p>

  <p class="normal">4- Hakikatte Allah’tan başka mevcut yoktur (La Mevcûde illellah) diyen vahtet-i vücud mensubu sufilerin tevhid anlayışı.<sup class="calibre2"><a href="../Text/alevibektasi_split_382.html#footnote-464-362" id="footnote-464-362-backlink">[362]</a></sup></p>

  <p class="normal">İşte filozof ve kelamcıların akli delillerle sadece tenzih ve tecride nefy ve isbata dayanan bu tevhid anlayışını yetersiz gören mutasavvıflar, gerçek tevhidi idrak için kalbi, müşahede, mükâşefe ve fenayı esas almışlardır. Ahmet Yıldırımın ifadesiyle “Mutasavvıfların tevhidi, fenâ fillâh görüşlerine dayanmaktadır.<sup class="calibre2"><a href="../Text/alevibektasi_split_383.html#footnote-464-363" id="footnote-464-363-backlink">[363]</a></sup></p>

  <p class="normal">İşte Hacı Bektaş’ın tevhid anlayışı da tasavvufî çizgide seyreder. Öyle ki, sadece Kur’ân ve hadislerde geçen Allah’ın isimleriyle O’nu anlama ve vasfetme işi olan ilk dönem tasavvufî tevhid anlayışını gördüğümüz gibi, Muhyiddin İbn Arabi (ö. 638/1240), ile zirveye ulaşan vahdet-i şühud ve vahdet-i vücud tevhid anlayışını da görmekteyiz. O tıpkı Tüsterî (ö. 293/905), Cüneyd (ö. 297/909) ve Ebu Huseyin en-Nurî (ö. 295-907) gibi daha birçok mutasavvıfın benimsediği gibi<sup class="calibre2"><a href="../Text/alevibektasi_split_384.html#footnote-464-364" id="footnote-464-364-backlink">[364]</a></sup> Allah’ın hakkıyla bilinemeyeceğini, sadece varlığının bilinip fakat niteliğinin bilinemeyeceğini, âlemin O’nu hakkıyla bilmekten aciz kaldığını ifade etmiştir.</p>

  <h3 class="ortayazi1" id="calibre_toc_31">A) Allah’ın Varlığı ve Sıfatları</h3>

  <p class="normal">Hacı Bektaş’ın Allah’ın varlığı ve sıfatları konusunda geleneği takip ederek Kur’ân’da Allah’ın doksan dokuz isminin var olduğunu, buna ilaveten bin bir isminin söylendiğini de ifade eder. O’nun Kur’ân’da var olduğunu söylediği bu isimlerin bir kısmını ünlü mutasavvıflar el-Kuşeyri ve Hucviri’de olduğu gibi sadece mevcut isim ve sıfatları zikretmekten ibarettir<sup class="calibre2"><a href="../Text/alevibektasi_split_385.html#footnote-464-365" id="footnote-464-365-backlink">[365]</a></sup>, yoksa filozof ve kelamcılarda olduğu gibi soyut ve felsefi terimleri kullanmamıştır. Bu da onun bir halk muvahhidi olduğunun göstergesidir. Ayrıca Hacı Bektaş’ı Allah’ın sıfatları konusunda diğer mutasavvıflardan ayıran şey, diğer tasavvufî konularda olduğu gibi onun Allah’ın her bir isim ve sıfatını zikrederken bu isim ve sıfata Kur’ân’dan bir âyet iktibas etmesidir. Mesela <span class="ideitalik">Makâlat</span>ında tevhid bölümünde Allah’ın “bir ve tek” liği için “İlahınız bir tek Allah’tır. O’ndan başka ilâh yoktur. O, rahmandır, rahîmdir”<sup class="calibre2"><a href="../Text/alevibektasi_split_386.html#footnote-464-366" id="footnote-464-366-backlink">[366]</a></sup> âyetini, “varlığı” için “(O öyle lütufkâr) Allah’tır ki gökleri ve yeri yarattı, gökten suyu indirip onunla rızık olarak size türlü meyveler çıkardı…”<sup class="calibre2"><a href="../Text/alevibektasi_split_387.html#footnote-464-367" id="footnote-464-367-backlink">[367]</a></sup> âyetini, Allah’ın “sıbğat” sıfatı için “Allah’ın verdiği rengiyle boyandık, Allah’tan daha güzel rengi kim verebilir. Biz ancak O’na kulluk ederiz (deyin).”<sup class="calibre2"><a href="../Text/alevibektasi_split_388.html#footnote-464-368" id="footnote-464-368-backlink">[368]</a></sup> âyetini, “mülkiyet” sıfatı için “Göklerin ve yerin mülkü O’nundur. Bütün işler ancak O’na döndürülür.”<sup class="calibre2"><a href="../Text/alevibektasi_split_389.html#footnote-464-369" id="footnote-464-369-backlink">[369]</a></sup> âyetini, “heybet” (kâhir) sıfatı için, “O kullarının üstünde her türlü tasarrufa sahiptir. O, hüküm ve hikmet sahibidir, her şeyden haberdardır.”<sup class="calibre2"><a href="../Text/alevibektasi_split_390.html#footnote-464-370" id="footnote-464-370-backlink">[370]</a></sup> âyetini, “azîm” sıfatı için “…O, yücedir, büyüktür.”<sup class="calibre2"><a href="../Text/alevibektasi_split_391.html#footnote-464-371" id="footnote-464-371-backlink">[371]</a></sup> âyetini, “azîz” sıfatı için “Kim izzet ve şeref istiyor idiyse, bilsin ki izzet ve şerefin hepsi Allah’ındır.”<sup class="calibre2"><a href="../Text/alevibektasi_split_392.html#footnote-464-372" id="footnote-464-372-backlink">[372]</a></sup> âyetini, “celâl” sıfatı için “Büyüklük ve ikram sahibi Rabbinin adı yücelerden yücedir.”<sup class="calibre2"><a href="../Text/alevibektasi_split_393.html#footnote-464-373" id="footnote-464-373-backlink">[373]</a></sup> âyetini, “naîm” sıfatı için “Ne güzel mevlâdır, ne güzel yardımcıdır”<sup class="calibre2"><a href="../Text/alevibektasi_split_394.html#footnote-464-374" id="footnote-464-374-backlink">[374]</a></sup> âyetini, “pişmanlık” veren sıfatı için “Allah suçlunun hakkından gelen (zü-intikam) mutlak güç sahibidir.”<sup class="calibre2"><a href="../Text/alevibektasi_split_395.html#footnote-464-375" id="footnote-464-375-backlink">[375]</a></sup> âyetini, “latîf” sıfatı için “Allah kullarına lütufkârdır, dilediğini rızıklandırır. O, küvetlidir, güçlüdür”<sup class="calibre2"><a href="../Text/alevibektasi_split_396.html#footnote-464-376" id="footnote-464-376-backlink">[376]</a></sup> âyetini, “muhabbet” sıfatı için “(Resûlüm) De ki: Eğer Allah’ı seviyorsanız bana uyunuz ki Allah da sizi sevsin ve günahlarınızı bağışlasın”<sup class="calibre2"><a href="../Text/alevibektasi_split_397.html#footnote-464-377" id="footnote-464-377-backlink">[377]</a></sup> âyetini, “nusret” sıfatı için “Müminlere yardım etmek de bize düşer”<sup class="calibre2"><a href="../Text/alevibektasi_split_398.html#footnote-464-378" id="footnote-464-378-backlink">[378]</a></sup> âyetini, “kısmet” sıfatı için “Rabbinin rahmetini onlar mı paylaştırıyorlar? Dünya hayatında onların geçimliklerini aralarında biz paylaştırdık…”<sup class="calibre2"><a href="../Text/alevibektasi_split_399.html#footnote-464-379" id="footnote-464-379-backlink">[379]</a></sup> âyetini, “hâsib” sıfatı için “Kim Allah’tan korkarsa, Allah ona bir çıkış yolu ihsan eder. Ve ona beklemediği yerden rızık verir. Kim Allah’a güvenirse O ona yeter”<sup class="calibre2"><a href="../Text/alevibektasi_split_400.html#footnote-464-380" id="footnote-464-380-backlink">[380]</a></sup> âyetini, “rahmet” sıfatı için “Allah müminlere karşı çok merhametlidir”<sup class="calibre2"><a href="../Text/alevibektasi_split_401.html#footnote-464-381" id="footnote-464-381-backlink">[381]</a></sup> âyetini, “hikmet” sıfatı için “Allah hikmeti dilediğine verir. Kime hikmet verilirse, ona pek çok hayır verilmiş demektir”<sup class="calibre2"><a href="../Text/alevibektasi_split_402.html#footnote-464-382" id="footnote-464-382-backlink">[382]</a></sup> âyetini, “ilim” sıfatı için de “…Size Kitab’ı ve hikmeti talim edip bilmediklerinizi size öğreten bir Resûl gönderdik”<sup class="calibre2"><a href="../Text/alevibektasi_split_403.html#footnote-464-383" id="footnote-464-383-backlink">[383]</a></sup> âyetini iktibas etmiştir. Bütün bu sıfat ve isimlerinin yanında Tanrı buyurur dedikten sonra “Ya Muhammed! benim en yüce adım Allah’tır. Onun için Allah’tan ayrı adlarım varsa hepsi sıfattır. Nitekim “Halik” deyince yaratıcılığım belirir, “Rahman” deyince rahmetimin çokluğu belirir…”<sup class="calibre2"><a href="../Text/alevibektasi_split_404.html#footnote-464-384" id="footnote-464-384-backlink">[384]</a></sup> şeklinde yaptığı bu nakil ile “Allah” isminin O’nun en yüce ismi olduğunu, diğer isimlerininse bu ismin birer sıfatı olduğunu belirtir. Ancak insanlar bu isimlerle “ilme’l-yakin” derecesinde Allah’ı bildiklerini, gerçek niteliğini mahiyetini kavramaktan ise aciz olduklarını ifade eder.<sup class="calibre2"><a href="../Text/alevibektasi_split_405.html#footnote-464-385" id="footnote-464-385-backlink">[385]</a></sup></p>

  <p class="normal">Hacı Bektaş’ın gerçek manada Tanrı’yı bilme işi olan tevhidin aslına gelince o da tıpkı diğer sufilerde özellikle de Cüneydi Bağdadi’de ve Ahmet Yesevi’de<sup class="calibre2"><a href="../Text/alevibektasi_split_406.html#footnote-464-386" id="footnote-464-386-backlink">[386]</a></sup> olduğu gibi insan zerreler halindeyken “Elest bezmi”nde “Ben sizin Rabbiniz değil miyim? ilahî hitaba vermiş olduğu “kalü- bela” ikrarına dayanır. Dolayısıyla aklî, naklî usullerle Allah’ı bilmenin yetersiz olduğunu kavrayan sûfîlerin, sûfî tecrübe sonucunda bir zevk olarak yaşanan, ifadesi imkânsız olan, aklın idrak edemediği bir hal olarak kalbe tecelli eden bir tevhîdi (vahdet-i şühûd) veya iradî davranışların, şahsiyet, benlik, masiva bilincinin yok olduğu, sûfinin Allah’tan başka bir şey görmez ve Hakk’ın fiil ve iradesinin dışında bir şey hissetmez hale geldiği bir tevhid (fena / vahdet-i vücûd) benimsedikleri görülür.<sup class="calibre2"><a href="../Text/alevibektasi_split_407.html#footnote-464-387" id="footnote-464-387-backlink">[387]</a></sup></p>

  <p class="normal">İşte Hacı Bektaş’ın “Ve sana yakîn gelinceye kadar ibadet et!”<sup class="calibre2"><a href="../Text/alevibektasi_split_408.html#footnote-464-388" id="footnote-464-388-backlink">[388]</a></sup> âyeti bağlamında “yakîn” kavramını, insanın Tanrı’ya yakınlığı, O’nda insanın ölümsüz, sonsuz ve kalımlı (bakî) olması, ve yine “hakkka’l-yakîn” makamını, “Tüm varlıklarda gerçek varlıktan başka bir varlık kalmaz (fena fillah)”<sup class="calibre2"><a href="../Text/alevibektasi_split_409.html#footnote-464-389" id="footnote-464-389-backlink">[389]</a></sup> şeklindeki ifadesi, <span class="ideitalik">Makâlat</span>’ın da Hakikat babının onuncu makamını, “Çalap Teâlâ’ya vuslat / ulaşmak”<sup class="calibre2"><a href="../Text/alevibektasi_split_410.html#footnote-464-390" id="footnote-464-390-backlink">[390]</a></sup> şeklinde izah etmesi bu tasavvufî tevhid anlayışını ortaya koyar.</p>

  <p class="ortayazi"><span class="idebold">1) Vahdet-i Vücûd</span></p>

  <p class="normal">Hacı Bektaş da “ilme’l-yakîn/nakil ile bilme” ile gerçek tevhide ulaşılamayacağından dolayı mevcut sûfi anlayışı takip etmiştir. Bu nedenle sûfiler gerçek tevhide ulaşmanın hal ve makamlarının olduğunu, farklı makamlardaki tevhide ulaşan insanları “avamın”, “havasın” “arifin” zühdü ve “avamın tevhidi” “havasın tevhidi” “hâssu’l-hâssın tevhidi”<sup class="calibre2"><a href="../Text/alevibektasi_split_411.html#footnote-464-391" id="footnote-464-391-backlink">[391]</a></sup> “avamın tevbesi” “havasın tevbesi”<sup class="calibre2"><a href="../Text/alevibektasi_split_412.html#footnote-464-392" id="footnote-464-392-backlink">[392]</a></sup> gibi çeşitli sınıflamalar ile ortaya koydukları gibi Hacı Bektaş da Allah’ı tanıma açısından insanları ve Allah’ı bilme makamlarını çeşitli sınıflara ayırmıştır. Mesela, tevhid makamlarındaki insanları “abidler”, “zahidler”, “arifler” ve “muhibler” diye dörde ayırarak abidlerin, Allah’ı tanımasının “kal-u kıl” yani kulaktan duyma haberlere, zahidlerin, ibadet ve havf-ü raca’ya yani “ilme’l-yakîn”e, ariflerin, “ayne’l-yakîn”e, muhîblerin ise “hakka’l-yakîn” ile Allah’ı bildiklerini belirtir.<sup class="calibre2"><a href="../Text/alevibektasi_split_413.html#footnote-464-393" id="footnote-464-393-backlink">[393]</a></sup> Hacı Bektaş’taki bu tasnif onun dört kapı (şeriat, tarikat, marifet, hakikat) tasnifine de takabül eder. Abid, şeriat makamını, zahid, tarikat makamını, arif, marifet makamını, muhîb de hakikat makamını sembolize eder. Bir başka yerde “Dünyayı isteyeniniz vardı ahireti isteyeniniz vardı…”<sup class="calibre2"><a href="../Text/alevibektasi_split_414.html#footnote-464-394" id="footnote-464-394-backlink">[394]</a></sup> âyetinden hareketle istekleri açısından insanları üç sınıfa ayırarak dünyayı isteyenlerin; hayvanlardan daha aşağı insanlar olduğunu, ahireti isteyenlerin “havf-ü reca” kavmi olduğunu, âyete ilave bir yorumla da mevlayı iseteyenlerin ise “müşahede” kavmi olduğunu belirtir.<sup class="calibre2"><a href="../Text/alevibektasi_split_415.html#footnote-464-395" id="footnote-464-395-backlink">[395]</a></sup> Dolayısıyla onda “İnsan-ı Kamil” olma nasıl bir süreç ise “tevhid-i hakiki” de şeriat makamıyla başlayıp, hakikat makamıyla devam eden bir süreçtir. Allah’ı bilme olmuş bitmiş bir süreç değildir. Aksine ibadetle başlayıp ilme’l-yakîn, ayne’l-yakîn (müşahede) ile devam edip, ruhî bir tecrübe ve zevk hali olarak hakka’l-yakîn makamında zirveye ulaşan bir haldir. Bu nedenle Hacı Bektaş, “ilme’l-yakîn” makamında olan zahidin, tıpkı “şeker” ismini söyleyip de ancak şekeri tatmamış kişi gibi olduğunu belirterek gerçek tevhidin, filozofların, kelamcıların ve fakihlerin aklî ve naklî kalıplarla kayıtladıkları, derûnî ruhtan yoksun ve soyut ilkelerden oluşan bir tevhid yerine, Allah’ı hakkıyla tanımanın ruhî bir zevk halinin aşamaları olan bu tasnifi ortaya koymuştur. İşte bu rûhî zevk hali de vahdet-i şühûd, vahdet-i vücûd ile yani “Fenâ fillah, Fena filhakk” ile gerçekleşir. Fenâ ile ilgili de çeşitli tanımlar ortaya çıkmıştır:</p>

  <p class="normal">Birincisi: Kuşeyri’nin “Mahlûkattan fenâ, Hak’la bekâ ve sadece Hakk’ın müşahedesi”ne işaret ettiği tevhid-i şühûdidir.</p>

  <p class="normal">İkincisi: Allah’tan başka mevcut yoktur, sözünün ifade ettiği hal.</p>

  <p class="normal">Üçüncüsü: Benlik ve objektif âlem hakkında bilincin yok olması.</p>

  <p class="normal">Dördüncüsü: Tedrici merhalelerden geçerek şehevî şeyleri, kötü fiilleri ve masivayı terk edip Allah’la bâki olmak.</p>

  <p class="normal">Beşincisi: Serrac ve Kuşeyri’nin yapmış oldukları tanımlamadır ki bu da benlik şuurunun kaybolmasıdır.<sup class="calibre2"><a href="../Text/alevibektasi_split_416.html#footnote-464-396" id="footnote-464-396-backlink">[396]</a></sup></p>

  <p class="normal">İşte Hacı Bektaş’ta da bu tasavvufî gelenek aynen devam etmektedir. Onun “Fenâ, insanın kendi zatından sıyrılıp çıkmasıdır ki (huve’l-hurûc an zatihi) bu da vücutta Allah’tan başka fail (özne) olmaması demektir…talib bu menzile ulaştığında Allah’tan başka hiçbir şey kalmaz”<sup class="calibre2"><a href="../Text/alevibektasi_split_417.html#footnote-464-397" id="footnote-464-397-backlink">[397]</a></sup> ve “Kalbinin Tanrı ile bir an karar bulması, Tanrı ile bir göz kırpımı kadar dinlenip rahatlaması” şeklindeki ifadeleri vahdet-i vücûd düşüncesini ortaya koyduğu gibi, “Talib bu menzile ulaştığında Allah’tan başka hiçbir şey kalmaz” ifadesiyle de vahdet-i vücûd, fenâfillah düşüncesini ortaya koymaktadır. Muhyiddin ibn Arabî kâinat ve insanı zaman zaman Allah’ın tecellisi ve tezahürü olarak yansıttığı gibi, bazen de bu kesret âlemi vahdaniyetle bir ve aynı şey izlenimini verir.<sup class="calibre2"><a href="../Text/alevibektasi_split_418.html#footnote-464-398" id="footnote-464-398-backlink">[398]</a></sup> Hacı Bektaş <span class="ideitalik">Makâlat</span>ındaki “Çalab Teâlâ’nın, zâhir ve bâtınî vardır. Zâhirî bu cihandır, bâtınî ol cihandır. Ve lakin bu cihanın ahiri harap olacaktır”<sup class="calibre2"><a href="../Text/alevibektasi_split_419.html#footnote-464-399" id="footnote-464-399-backlink">[399]</a></sup> ifadeleriyle bu evrenin, Tanrı’nın zâhirî/tecellisi, bir başka ifadeyle Yaratan’ın (Hakk’ın) görüntü denizi, zuhurunun nurları olduğunu<sup class="calibre2"><a href="../Text/alevibektasi_split_420.html#footnote-464-400" id="footnote-464-400-backlink">[400]</a></sup> ve “Yer başka bir yer, gökler de (başka gökler) haline getirildiği, (insanlar) bir ve gücüne karşı durulmaz olan Allah’ın huzuruna çıktıkları gün…”<sup class="calibre2"><a href="../Text/alevibektasi_split_421.html#footnote-464-401" id="footnote-464-401-backlink">[401]</a></sup> âyetiyle de bu tecelliyatın bir gün harap olacağını belirtir. Sadece bu kâinatın değil, aynı zamanda Allah’ın ruhundan üflemesiyle tecelliyatıyla bezediği insanın da bu akıbetle yüz yüze geleceğini “Her nefis ölümü tadacaktır”<sup class="calibre2"><a href="../Text/alevibektasi_split_422.html#footnote-464-402" id="footnote-464-402-backlink">[402]</a></sup> âyetiyle ifade etmiştir. Dolayısıyla ona göre Tanrı’nın zâhirî, bir başka ifadesiyle sanatı olan bu evren, O’nun güneşten daha açık seçik olduğunu ortaya koyar. İşte bu açıklığı müşahede etme halinin de talib için hakikat makamında gerçekleştiğini belirtir. Varlıkta ve kendi zatında Hakk’ı müşahede eden talib, her şeyin Hakk’la var olduğunu ve Hakk’ın da her şeyle var olduğunu, kendisinden hiçbir şeyin gizli kalmadığı müşahede derecesine gelir ki neyzen ile neyin kendisinin aynı olduğu makama (Fenâ fillaha) ulaşır.<sup class="calibre2"><a href="../Text/alevibektasi_split_423.html#footnote-464-403" id="footnote-464-403-backlink">[403]</a></sup> Ve onun “İnsanın özü benim sırrımdır, ben de onun sırrıyım”<sup class="calibre2"><a href="../Text/alevibektasi_split_424.html#footnote-464-404" id="footnote-464-404-backlink">[404]</a></sup> veya “Allah’ın adını anan insan Allah’ın adını anmakta yok olunca ananın yerine yalnızca anılan Allah kalır, işte o zaman sen kim olduğunu anlarsın”<sup class="calibre2"><a href="../Text/alevibektasi_split_425.html#footnote-464-405" id="footnote-464-405-backlink">[405]</a></sup> ifadelerinde vahdet-i vücûdcu mutasavvıflarda olduğu gibi kesretin yok olup vahdetin ortaya çıktığı fenâ makamının ruhî tecrübe halini ifade eder.</p>

  <p class="ortayazi"><span class="idebold">2) Allah ve İnsan</span></p>

  <p class="normal">Hacı Bektaş’taki bu tevhid anlayışının temeli, gerçekte Allah ve insan telakkisine dayanır. Hacı Bektaş’ta insanı tanımadan Allah’ı hakkıyla tanımak söz konusu olamayacağından, Allah’tan bahsedildiği yerde insandan, İnsandan bahsedildiği yerde de Allah’tan bahsedilmiştir. Dolayısıyla Allah’ın insanın kalbindeki yeri ve insanın Allah katındaki değeri nedeniyle bu başlığı tevhid konusunda ele aldık. Hacı Bektaş’ta Allah, seven-sevilen bir ilahtır. Ondaki bu Allah anlayışı da, tasavvuf tarihinde Hicri II. asırda ortaya çıkan korkulan Tanrı yerine bu anlayışın yerini, Hicri III. asırda sevilen Tanrı’ya bırakan<sup class="calibre2"><a href="../Text/alevibektasi_split_426.html#footnote-464-406" id="footnote-464-406-backlink">[406]</a></sup> bir Allah anlayışının geleneksel devamı niteliğindedir.</p>

  <p class="normal">Hacı Bektaş’ta Allah, genellikle fakihlerde olduğu gibi azap eden, korkulan, abid-ma’bud ilişkisine dayalı dolayısıyla da ibadet ve taat yapılması gereken bir varlık anlayışı yerine, Hicri III. asrın sûfileri Rabia el-Adeviyye, Haris el-Muhasibi, Yahya b. Muaz, Sırrî es-Sakâtî, Zunnun el-Mısrî, Sehl b. Abdullah et-Tüsteri, Semnun Hamza el-Bağdadî ve Ebu Bekir Şibli’de olduğu gibi merhamet eden, seven-sevilen (muhib-mahbub), bundan dolayı da ibadet ve taat edilmesi gereken bir aşk ilahı anlayışı söz konusudur. Öyle ki, bu Allah ve insan ilişkisinde Kur’ân bile “Âşıktan maşûka gönderilen bir mektup”<sup class="calibre2"><a href="../Text/alevibektasi_split_427.html#footnote-464-407" id="footnote-464-407-backlink">[407]</a></sup> olarak telakki edilmiş, sünnet ve farz gibi fıkhî kavramlar bile “Sünnet, dünya ve öte dünyayı bırakma, farz ise Tanrı sevgisidir.”<sup class="calibre2"><a href="../Text/alevibektasi_split_428.html#footnote-464-408" id="footnote-464-408-backlink">[408]</a></sup> ve “Dünyayı terk etmek vacip, Mevla’yı istemek farzdır”<sup class="calibre2"><a href="../Text/alevibektasi_split_429.html#footnote-464-409" id="footnote-464-409-backlink">[409]</a></sup> şeklinde Tanrı sevgisi ve ilahî aşkla ifade edilmiştir. Bundan dolayıdır ki “Alevi- Bektaşî öğretisinde Tanrı’ya korkuyla bağlılık yoktur, sevgiyle bağlılık vardır. Korkunun olduğu yerde sevgi olmaz, bağlılık olmaz, sahte bir bağlılık olur.”<sup class="calibre2"><a href="../Text/alevibektasi_split_430.html#footnote-464-410" id="footnote-464-410-backlink">[410]</a></sup></p>

  <p class="normal">Fakihlerin Kelamcıların, tenzih ve tecrid adına Allah ile insan arasına çektikleri perde Hacı Bektaş’ta ve Alevi-Bektaşi düşüncesinde söz konusu değildir. İnsan, Tanrı’nın manevi bir parçası, O’nun ruhunun eseridir. Öyle ki, Allah, insana, insanın kendi teninden ve organlarından hatta kendi canından dahi insana yakın olduğunu, daima onunla var ve bir olduğunu “Biz ona sizden daha yakınız, ama göremezsiniz”<sup class="calibre2"><a href="../Text/alevibektasi_split_431.html#footnote-464-411" id="footnote-464-411-backlink">[411]</a></sup>, “…Biz ona şah damarından daha yakınız”<sup class="calibre2"><a href="../Text/alevibektasi_split_432.html#footnote-464-412" id="footnote-464-412-backlink">[412]</a></sup>, “…Nerede bulunurlarsa bulunsunlar mutlaka O, onlarla beraberdir”<sup class="calibre2"><a href="../Text/alevibektasi_split_433.html#footnote-464-413" id="footnote-464-413-backlink">[413]</a></sup> âyetleriyle ortaya koymuştur. Ve yine “Kullarım sana, beni sorduğunda (söyle onlara): Ben çok yakınım. Bana dua ettiği vakit dua edenin dileğine karşılık veririm”<sup class="calibre2"><a href="../Text/alevibektasi_split_434.html#footnote-464-414" id="footnote-464-414-backlink">[414]</a></sup> âyetine getirmiş olduğu “Ey kullarım! Beni ne ırakta isteyin, ne de yakında, her nerede olursanız benimle olun, zira sizlere sizden daha yakınım ve her nerede iseniz beni bilesiz”<sup class="calibre2"><a href="../Text/alevibektasi_split_435.html#footnote-464-415" id="footnote-464-415-backlink">[415]</a></sup> şeklindeki bu yorum, onun Allah ile insan arasındaki iletişim anlayışını ortaya koyuyor. Âfîfî’nin ifadesiyle Allah teâlânın kendisini, gafûr vedûd, karîb, dualara icabet eden, insana şah damarından daha yakın olduğunu ifade etmesi, kullarına karşı rahmet, şefkat ve sevgisine işaret eden âyetlerle kendini vasfetmesi tasavvuftaki ilahi sevginin temelini ortaya koyar.<sup class="calibre2"><a href="../Text/alevibektasi_split_436.html#footnote-464-416" id="footnote-464-416-backlink">[416]</a></sup> Hacı Bektaş’ta Allah’ın seven-sevilen bir varlık olduğu hususunda ve Allah-insan anlayışında “İnsanlardan bazıları Allah’tan başkasını Allah’a denk Tanrılar edinir de onları Allah’ı sever gibi severler. İman edenlerin Allah’a olan sevgileri (onlarınkinden) çok daha fazladır”, “Eğer Allah’ı seviyorsanız bana uyun ki Allah da sizi sevsin”<sup class="calibre2"><a href="../Text/alevibektasi_split_437.html#footnote-464-417" id="footnote-464-417-backlink">[417]</a></sup> şeklinde Kur’ândan iktibas edilen bu ve buna benzer pek çok âyet, el-Muhasibi ve Zunnun el-Mısrî gibi daha pekçok sevgi lideri mutasavvıflar tarafından da işlendiği görülmektedir.</p>

  <p class="normal">Hacı Bektaş’ta insan kutsaldır, yücedir. Yeryüzü onun hizmetine verilmiş “Biz hakikaten insanoğlunu şan ve şeref sahibi kıldık…” ve melekler insana secde etmiş,<sup class="calibre2"><a href="../Text/alevibektasi_split_438.html#footnote-464-418" id="footnote-464-418-backlink">[418]</a></sup> Allah’ın denetiminde insanın yüceliğini kabul etmişlerdir. Ve insan “Hani Rabbin Meleklere: Ben yeryüzünde bir halife yaratacağım, dedi…”<sup class="calibre2"><a href="../Text/alevibektasi_split_439.html#footnote-464-419" id="footnote-464-419-backlink">[419]</a></sup> âyetiyle yeryüzünün efendisi kılınmıştır. Her şeyden daha önemlisi insan Allah’ın zâhirî ve tecelliyatı olan kâinatın özü ve özetidir.<sup class="calibre2"><a href="../Text/alevibektasi_split_440.html#footnote-464-420" id="footnote-464-420-backlink">[420]</a></sup> Bundan dolayıdır ki Allah’ı tanımak için harici bir delile ihtiyaç duyulmamış “Kendini bilen Rabbini bilir” hadis-i şerifi gereğince insanın kendini keşfetmesi öngörülmüştür. Çünkü Tanrı, insanın kalbinin bekçisi, gönül Tanrı’nın evi, hazinesi ve nazargâhıdır.<sup class="calibre2"><a href="../Text/alevibektasi_split_441.html#footnote-464-421" id="footnote-464-421-backlink">[421]</a></sup> Öyle ki, meleklerin tavaf ettiği Beytu’l-Ma’mur’dan ve insanların tavaf ettiği Ka’be’den daha yeğdir. Çünkü Beyt-i Ma’mûr’u melekler, Ka’be’yi insanlar, gönlü ise Allah tavaf eder, yani gönle nazar eder. Ka’be’nin klavuzu Kur’ân iken, gönlün yoldaşı Allah’tır. Dolayısıyla “Gönül ile Çalab Tanrı arasında perde yoktur.”<sup class="calibre2"><a href="../Text/alevibektasi_split_442.html#footnote-464-422" id="footnote-464-422-backlink">[422]</a></sup> Eğer bir perde varsa <span class="ideitalik">Fevâid</span>’in ifadeleriyle o da “Yer ve gök, arş ve kürsi değil, sen ve ben” dir. Benlik ve nefis tasavvufî düşüncede ve bu geleneğin takipçisi Hacı Bektaş’ta Sevgili’ye ulaşmada en büyük engel kabul edildiğinden, onunla mücadele de en büyük cihad olarak telakki edilmiştir.</p>

  <p class="normal">İşte Hacı Bektaş’ta, Alevi-Bektaşi geleneğinde insanın kutsallığı ve değerinin fikri kökeni buradan kaynaklanıyor. Allah nezdinde ve diğer varlıklar arasında insana biçilen bu değer sadece Alevi-Bektaşi geleneğinin bir anlayışı değil, aşağı yukarı bütün mutasavvıfların ortak düşüncesidir. Çünkü bu düşüncelerin temeli Kur’ân ve hadise dayanmaktadır. Mesela, aynı şekilde Hacı Bektaş’tan yaklaşık iki asır sonra gelen Eşref-i Rûmî’de de (ö. 874/1470) “Hakk velilerinin gönülleri de birer kâbedir. Mekke-i Mükerreme’de bulunan zâhir Kâbe’ye; “Kâbe-i Halîlî” derler. Gönül kâbesine de: “Kâbe-i Celîlî” derler. Zâhir Kâbe’sini İbrahim (a.s), taşla toprakla bina eylemiştir. Gönül kâbesini ise Celîl ve Cebbâr Hak buyurmuştur. Zâhir Kâbesini ziyaret edenin vücudu ateşten halas olur, …bâtın kâbesini ziyaret edenlerin ise hem canları hem vücutları ateşten halas olur. Kaldı ki dost visâli de bu ka’bededir.”<sup class="calibre2"><a href="../Text/alevibektasi_split_443.html#footnote-464-423" id="footnote-464-423-backlink">[423]</a></sup> Bu ifadelerle aynı düşünceler yer almaktadır. Ancak şunu da ifade edelim ki kitabî ve nebevî kaynağa dayanan Hacı Bektaş’taki bu insan telakkisi, Süleyman Hayri Bolay’ın belirttiği gibi kimi Alevi-Bektaşi çevrelerce insanın Tanrı olduğu fikrinin beyanına götürmüştür ki, bu da tasavvuftaki vahdet-i vücud düşüncesinin anlaşılmadığından kaynaklanır. Ve özellikle de 20. asrın ilk çeyreğinde alan araştırmalarıyla ünlü Yusuf Ziya Yörükan’ın, Alevi-Bektaşilerde zaman zaman Hz. Ali’nin Tanrı kabul edildiği, hulul, ittihat ve tenasüh gibi inançlara sahip oldukları,<sup class="calibre2"><a href="../Text/alevibektasi_split_444.html#footnote-464-424" id="footnote-464-424-backlink">[424]</a></sup> yine 16. yüzyıl sonrası göçebe Aleviler üzerine teorilerini kuran Ahmet Yaşar Ocak’ın Alevi-Bektaşilerin büyük çoğunluğunun hulul, tenasüh gibi Budizm, Manihaizm ve Şamanizmden gelme itikatlara sahip oldukları<sup class="calibre2"><a href="../Text/alevibektasi_split_445.html#footnote-464-425" id="footnote-464-425-backlink">[425]</a></sup> ve İ. Zeki Eyüboğlu’nun kimi Bektaşilerin Tanrı’nın, Ali’nin kişiliğinde göründüğüne (zuhur ettiğine) inandıkları<sup class="calibre2"><a href="../Text/alevibektasi_split_446.html#footnote-464-426" id="footnote-464-426-backlink">[426]</a></sup> şeklindeki inançların, Hacı Bektaş’ta oturtulacak zemini yoktur. Onda mevcut tasavvufî düşüncede var olan vahdet-i vücud, fenâ anlayışı vardır ki, bu anlayışta da Tanrı’nın insana hululü veya ittihadı değil, Ebubekir Şiblî ve Hallaç Mansur’da olduğu gibi benlik ve objektif âlem hakkında şuurunun yok olmasıyla yalnız Allah ile olan bir bilinç haline ve Tanrı, insan ve varlığın ayrı şeyler olduğunu kabul eden bir anlayışa dayanır. Yoksa Panteizmde olduğu gibi Tanrı’nın varlıkta içkinliği söz konusu değildir. Bundan dolayıdır ki Hacı Bektaş, bir yandan Tanrı’nın insana şah damarından daha yakın olduğunu ifade eden âyetlere fena anlayışı çerçevesinde vurgu yaparken, diğer yandan da Allah ve varlık ayrıklığını ifade eden “O’nun benzeri hiçbir şey yoktur”<sup class="calibre2"><a href="../Text/alevibektasi_split_447.html#footnote-464-427" id="footnote-464-427-backlink">[427]</a></sup> şeklindeki âyetlere tevhid babında vurgu yapmaktadır. Her şeyden öte Hacı Bektaş’ta insan yaratılmıştır ve ölümlüdür.<sup class="calibre2"><a href="../Text/alevibektasi_split_448.html#footnote-464-428" id="footnote-464-428-backlink">[428]</a></sup> Dolayısıyla Ahmet Yaşar Ocak’ın belirttiği ve Hocası İrene Melikoff’un da desteklediği Hz<span class="ideitalik">. Ali kültü, 12 imam kültü vb</span>. günümüz Aleviliğin temelinde olan bu unsurların, XVI. yüzyılın başlarında “<span class="ideitalik">Ali’li dönem / Şah İsmail’den sonraki</span> <span class="ideitalik">dönem”</span> ile başladığını belirttiği<sup class="calibre2"><a href="../Text/alevibektasi_split_449.html#footnote-464-429" id="footnote-464-429-backlink">[429]</a></sup> bu inançların, Hacı Bektaş’ın eserlerinde olmadığı gibi 16. yüzyıl sonrası giderek artan bir heyecanla işlenen “Allah Muhammed Ali” üçlemesi de söz konusu değildir. Sünni literatürde olduğu gibi sadece tarihsel ilmi kişiliğinden dolayı Hz. Ali’ye, bolca nakiller yapılmaktan başka bir amaçla yer verilmemiştir.</p>

  <h3 class="ortayazi1" id="calibre_toc_32">B) Melek ve Şeytan.</h3>

  <p class="normal">İslâm dininde, Allah’a imandan sonra inanç esaslarından ikincisini meleklere iman teşkil eder. Allah’ın melekleri vardır. Melekler yapıları ve ifa ettikleri görevler bakımından diğer varlıklardan farklıdırlar. Allah’ın vahyini ve nübüvvetini gayb âleminden insanın yaşadığı müşahede âlemine taşıma, âlemdeki nizamı sağlama ve insanının psikolojik yapısındaki iyilik ve güzelliklerin ilhamı gibi önemli rolleri üstlenirler. Şeytan da yapı itibariyle melekler gibi maddi olmayan varlıklardır. Ama fonksiyonları bakımından onlar meleklerden farklıdır. Kur’ân’da birçok âyeti kerimede meleklere imandan bahsedildiği gibi çeşitli isimler altında çeşitli görevler üstlenmelerinden de bahsedilir.<sup class="calibre2"><a href="../Text/alevibektasi_split_450.html#footnote-464-430" id="footnote-464-430-backlink">[430]</a></sup> Kur’ân’da meleklere imandan ve Mukarrabun meleklerinden<sup class="calibre2"><a href="../Text/alevibektasi_split_451.html#footnote-464-431" id="footnote-464-431-backlink">[431]</a></sup> ve Kiramen Kâtibin ve Cibrîl<sup class="calibre2"><a href="../Text/alevibektasi_split_452.html#footnote-464-432" id="footnote-464-432-backlink">[432]</a></sup> gibi çeşitli görevler üstlenen melekelerden bahsedilir. Dolayısıyla bu görünmez varlıklara inanmak dinî nasların bir gereğidir.</p>

  <p class="normal">İşte Hacı Bektaş da <span class="ideitalik">Makâlat</span>ın Ma’rifet babını izah ederken İslâm’ın altı inanç esasından birinin de meleklere iman getirmek olduğunu belirtir.<sup class="calibre2"><a href="../Text/alevibektasi_split_453.html#footnote-464-433" id="footnote-464-433-backlink">[433]</a></sup> Ancak ondaki bu inanç salt soyut bir inanç olmaktan öte, amelî bir işleve sahiptir. O, meleklere imanın kişiye işlevsel bir sorumluluk kazandırması gerektiğini de “Pes imdi aziz-i men! Her bir kişiye üç yüz altmış melek vekil kılınmıştır. Pes bunca melekler arasında edepsizlik edersin ve senin gibi kişi katında edepsizlik etmezsin. Pes hani meleklere iman ettiğin”<sup class="calibre2"><a href="../Text/alevibektasi_split_454.html#footnote-464-434" id="footnote-464-434-backlink">[434]</a></sup> şeklindeki ifadeleriyle dile getirir. Dolayısıyla diğer inanç esaslarında olduğu gibi ona göre meleklere inanmanın asıl fonksiyonu, pratik bir işleve sahip olmasında yatmaktadır.</p>

  <p class="normal">Hacı Bektaş geleneksel melek tasnifi ve görev sınıflamaların da olduğu gibi doğrudan doğruya meleklerden, onların görevlerinden bahsettiği gibi bazen de çeşitli işlevlerin yerine getirilmesindeki rollerinden bahseder. Mesela, o dört büyük melekten ve onların görevlerinden çeşitli vesilelerle bahsederken Cebrail’in ilmin (vahyin) taşıyıcısı ve makamının kalp olduğunu, Mikail’in, hakikat erzakının taşıyıcısı, İsrafil’in, “sur”a üfleme sıfatının<sup class="calibre2"><a href="../Text/alevibektasi_split_455.html#footnote-464-435" id="footnote-464-435-backlink">[435]</a></sup> ve Azrail’in de insanların canını almakla muttasıf olduğunu ortaya koyar. Bu görevlendirmelerin yanında tasavvufî düşünceye özgü bazı yaklaşımlar da söz konusudur. Mesela, bu melekleri dört kapıyla ilişkilendirerek Cebrail’in şeriat makamını, Mikail’in tarikat makamını, Azrail’inse hakikat makamını temsil ettiğini belirtir.<sup class="calibre2"><a href="../Text/alevibektasi_split_456.html#footnote-464-436" id="footnote-464-436-backlink">[436]</a></sup> Ayrıca Hacı Bektaş’ta insan, Tanrı’nın, cennetin ve mevcut bütün âlemlerin özeti (küçük âlem) olması açısından da dört melek yorumlanmıştır. Mesela, göz Azrail’in, kulak Mikail’in, görüş İsrafil’in, ağız Cebrail’in göründüğü yerdir, diyerek meleklerin de bir anlamda insanda dürüldüğünü ortaya koymuş bulunmaktadır. Bunların dışında Hacı Bektaş bir de cennetin hazinedarı olarak “Rıdvan” meleğinden<sup class="calibre2"><a href="../Text/alevibektasi_split_457.html#footnote-464-437" id="footnote-464-437-backlink">[437]</a></sup> ve Hz Âdem’in yaratılışında görev üstlenmiş olan meleklerden bahsetmiştir. Ve Hz. Âdem’in maddi yapısının yaratılmasında meleklerin Âdem’in çamurunu günlerce yoğurmalarından ve dört meleğin Allah’ın fermanı ile gelip ecelini, rızkını, başına gelecek olayları ve şakî mi yoksa saîd mi olacağını yazdıklarını belirtir.<sup class="calibre2"><a href="../Text/alevibektasi_split_458.html#footnote-464-438" id="footnote-464-438-backlink">[438]</a></sup> Bu da geleneksel İslâm düşüncesinde yaygın olan insanın, ana rahminde dünyada başına gelecek her şeyin yazıldığı inancının bir devamıdır.</p>

  <p class="normal">Hacı Bektaş makam ve hal bakımından Allah’a en yakın olan “mukarrabun” meleklerinden de bahsetmiştir. Hatta “Hani biz melekelere Âdem’e secde edin demiştik. İblis hariç hepsi secde ettiler. O yüz çevirdi ve büyüklük tasladı, böylece kâfirlerden oldu”<sup class="calibre2"><a href="../Text/alevibektasi_split_459.html#footnote-464-439" id="footnote-464-439-backlink">[439]</a></sup> âyetini iktibas ederek Âdem’e secde etmediğini ve “Beni ateşten onu topraktan yarattın”<sup class="calibre2"><a href="../Text/alevibektasi_split_460.html#footnote-464-440" id="footnote-464-440-backlink">[440]</a></sup> şeklindeki itiraz ve isyanından dolayı İblis’in, önceden “Mukarrabun” meleği ve adı da “Haris” iken, daha sonra lanetlenerek Şeytan / İblis ismini aldığını belirtir.<sup class="calibre2"><a href="../Text/alevibektasi_split_461.html#footnote-464-441" id="footnote-464-441-backlink">[441]</a></sup></p>

  <p class="normal">Kur’ân’ı Kerimde birçok âyette kendisinden bahsedilen şeytan, cin taifesinden olup melek ve cinler gibi görünmeyen varlıklardır. Ancak Hacı Bektaş’ta olduğu gibi kimi âlimler şeytanın meleklerden olduğu görüşüne sahip olsalar da yaygın kanaate göre İblis, meleklerden değil cinlerdendir. Ayrıca rolleri de farklıdır. Şeytan kötülüğün ve şerrin temsilcisi olarak daima kötülüğü temsil ederken melek de iyiliğin ve hayrın temsilcisi olup daima iyiliği temsil etmektedir.</p>

  <p class="normal">Hacı Bektaş, <span class="ideitalik">Makâlat’</span>ında Şeytan’ın halleri ile ilgili özel bir bab ayırmıştır. Çünkü onda kendini bilmenin yolu Rahman ile Şeytanın farkını bilmekten geçer. Rahman ile şeytanın farkını bilmeyen kendini bilemeyeceği gibi Rahman’ın yolunu da bulamaz.<sup class="calibre2"><a href="../Text/alevibektasi_split_462.html#footnote-464-442" id="footnote-464-442-backlink">[442]</a></sup> Hacı Bektaş, tasavvufî düşüncedeki insanın kâinatta var olan her şeyin bir özeti olduğu fikrine sahib olduğundan, arştan ve tahtas-seraya kadar var olan her şeyin, insan şehristanında (küçük âlem) var olduğunu ve bu şehristanda Rahman ve Şeytan iki sultanın bulunduğunu belirtir. İnsandaki birbirine zıt bu iki dualist gücün naib ve subaşıları şeklinde askeri kolları vardır. Allah’ın naibi akıl ve subaşıları iman, can, marifet, ilim, miskinlik, cömertlik, sabır, perhizkarlık, korku, edep ve haya iken, Şeytan / İblis’in naibi nefis ve subaşıları küfür / şüphe, heva, kibir, hased, cimrilik, tama’, öfke, gıybet, gülmek ve maskaralıktır.<sup class="calibre2"><a href="../Text/alevibektasi_split_463.html#footnote-464-443" id="footnote-464-443-backlink">[443]</a></sup> Hacı Bektaş’ta bu iki güç ve askerleri savaş halindedirler. Aslı Allah’tan olan değerler ile aslı Şeytan’a dayanan bu değerler birbirleri ile savaş halindedirler. Mesela aslı Şeytan’dan olan kibir, aslı Rahman’dan olan miskinlik ile aslı şeytandan olan cimrilik, aslı Rahman’dan olan cömertlik ile mücadele halindedir. Rahman’ın naibi ve subaşıları birbirini destekleyip sevdikleri gibi Şeytan’ınkiler de öyledir. Şeytan’dan olan bu unsurlar iman ve marifetin düşmanıdırlar. Ancak Rahman’ın naibi akıl ve aklın subaşıları imana bekçilik etmektedirler.<sup class="calibre2"><a href="../Text/alevibektasi_split_464.html#footnote-464-444" id="footnote-464-444-backlink">[444]</a></sup> Aklın, imana bekçilik eden sabır, hayâ (utanmak), ve kânâ’at gibi üç hassâkîsi (asker, er) vardır ki, Şeytan’ın korktuğu ve yenildiği üç temel ahlâkî değerdir. İşte Hacı Bektaş’ta iyiliğin ve imanî değerlerin temsilcisi olan Rahman ile kötülüğün ve küfrün temsilcisi Şeytan arasındaki bu mücadeleden dolayı ten ve mal düşmanı olan kâfirden daha ziyade, iman ve İnsan-ı kâmil değerlerinin düşmanı olan İblis, en tehlikeli düşman olarak telakki edilmiştir.<sup class="calibre2"><a href="../Text/alevibektasi_split_465.html#footnote-464-445" id="footnote-464-445-backlink">[445]</a></sup> Bundan dolayıdır ki tasavvufî bir kavram olan mücahede (cihad) nefis ve Şeytan’la savaşmak şeklinde ele alınmıştır.</p>

  <p class="normal">Hacı Bektaş’ta bu kötü düşmana karşı savaşmanın veya korunup önlem almanın en büyük silahı da “Bakın ey inanlar! Görünmeyen bir düşmanınız var, adı “taşlanası şeytan”dır. Yine görünmeyen bir dostunuz var, adı “Errahmanıirrahim”dir. Sen de Errahmanirrahim’i oku Şeytanirracim’i koğsun, kahretsin.”<sup class="calibre2"><a href="../Text/alevibektasi_split_466.html#footnote-464-446" id="footnote-464-446-backlink">[446]</a></sup> ifadelerinde olduğu gibi “Euzü besmele” yi okuyarak güçlü ve en tehlikeli düşman olarak görülen Şeytan’a karşı yegâne güç Allah’a (Rahman) sığınmaktır.</p>

  <p class="normal">Hacı Bektaş, bu kötü düşmanın kimleri doğru yoldan alıkoyup-koyamayacağı meselesine de değinerek “(İblis) dedi ki: Rabbim! Beni azdırmana karşılık ben de yeryüzünde onlara (günahları) süsleyeceğim ve onların hepsini mutlaka azdıracağım! Ancak onlardan ihlâslı kulların hariç”<sup class="calibre2"><a href="../Text/alevibektasi_split_467.html#footnote-464-447" id="footnote-464-447-backlink">[447]</a></sup> âyetini iktibasla Şeytan’ın herkesi doğru yoldan çıkarabileceğini, ancak ârif dediği Allah dostlarını doğru yoldan alıkoyamayacağını belirtir. Bırakın Şeytan’ın bunları doğru yoldan çıkarmasını yanlarına dahi yaklaşamadığını hatta gölgelerinden dahi kaçtığını belirtir. Hacı Bektaş’ın soyut varlıklar olan Rahman ve Şeytan’ı büyük bir şehri (insanı) yöneten iki sultan ve bunlardan kaynaklanan iyi-kötü değerleri sultanın naibi ve subaşıları şeklinde sembolize etmesi, onun eğitimde soyutu daha iyi anlaşılsın diye somutlaştırma ilkesinin en güzel örneğini ortaya koyduğu gibi, Anadolu’da ve Balkanlarda zihinleri saf olan Türkmen kitleleri arasında Bektaşiliğin yayılış nedenini de ortaya koyar. Medresenin, Allah’ı teşbîh ve tecsîme düşülür korkusuyla birtakım sembollerle ifade etmekten çekinmesi karşısında, sufîlerin bu tür soyut kavramları teşbih ve tecsime düşmeden basit halk kitlelerine indirgemeleri tasavvufun ve tasavvufun bir kolu olan Bektaşiliğin şöhret nedenini ortaya koymaktadır.</p>

  <h3 class="ortayazi1" id="calibre_toc_33">C) Kitap</h3>

  <p class="normal">Biz Hacı Bektaş’ın Kur’ân anlayışı başlığı altında genel olarak bu konuya değinmiştik. Ancak bazı yönleri kapalı kalması ve bazı meselelere de değinmediğimizden ilahî kitaplar ve Kur’ân anlayışının daha açığa kavuşması için burada da kısaca temas edeceğiz. Allah Tealâ, insanoğluna dünya hayatında rahmet, öğüt, hidayet, huzur, emniyet, saadet ve selamet vesilesi olsun diye her millete içlerinden bir Peygamber göndermiş<sup class="calibre2"><a href="../Text/alevibektasi_split_468.html#footnote-464-448" id="footnote-464-448-backlink">[448]</a></sup> ve gönderdiği bu Peygamberlerden bazısına kendi katından doğrudan kitap vermiş bazısı da kendinden önceki peygamberin kitabına uymuştur. İlahî kitap, Allah’ın insanlığa talim ettiği hak dinin asıl rüknünü oluşturduğundan kitaplara iman, iman esaslarından sayılmıştır.<sup class="calibre2"><a href="../Text/alevibektasi_split_469.html#footnote-464-449" id="footnote-464-449-backlink">[449]</a></sup> Ve bu husus Kur’ân’da birçok yerde açıkça ifade edilmiştir. İşte inanç, ibadet, muamelat ve âdab sistemini tamamen Kur’ân’la temellendirmeye çalışan Hacı Bektaş, altı iman esası için iktibas etmiş olduğu Bakara 2/285. âyeti<sup class="calibre2"><a href="../Text/alevibektasi_split_470.html#footnote-464-450" id="footnote-464-450-backlink">[450]</a></sup> bağlamında “Ve hem Tanrı’nın Kur’ân’ına inanmak ve dahi kitaplarına inanmak imandır.”<sup class="calibre2"><a href="../Text/alevibektasi_split_471.html#footnote-464-451" id="footnote-464-451-backlink">[451]</a></sup> diyerek Kur’ân’a ve Kitaplara iman etmenin, imanın bir rüknü olduğunu ortaya koymuştur. Ancak bu iman Allah’a, meleklere iman anlayışında olduğu gibi mücerred bir iman değil, aksine Kitab’a iman ile içindekilerle amel arasında nedensel bir ilişkiyi ortaya koyan bir imandır. Dolayısıyla kibir, hased, cimrilik, tama’, öfke, gıybet, kahkaha ve maskaralık gibi ilahî kitapların yasakladığı ve bu kitaplarda yeri olmayan bu gayri ahlâkî değerleri içinde bulunduran ehl-i imana hitaben, “Hani kitaplarına ve haberlerine inandığın?”<sup class="calibre2"><a href="../Text/alevibektasi_split_472.html#footnote-464-452" id="footnote-464-452-backlink">[452]</a></sup> şeklindeki inkârî istifham ile Kur’ân’a ve ilahî kitaplara imanın, içindeki öğütleri tutmakla eş değer olduğunu ortaya koyar. Öyle ki, Hacı Bektaş’ta kendini Kur’ân’a layık hale getirmeyen, onunla aydınlanmayan, onun rahmet ve izzetini kazanmayan, onunla amel etmeyenin kör olup karanlıkta kalacağını ve Allah Teâla’nın “Kim de beni anmaktan yüz çevirirse şüphesiz onun sıkıntılı bir hayatı olacak ve biz onu, kıyamet günü kör olarak haşredeceğiz”<sup class="calibre2"><a href="../Text/alevibektasi_split_473.html#footnote-464-453" id="footnote-464-453-backlink">[453]</a></sup> buyruğundan kurtulamayacağını ifade eder.<sup class="calibre2"><a href="../Text/alevibektasi_split_474.html#footnote-464-454" id="footnote-464-454-backlink">[454]</a></sup></p>

  <p class="normal">Hacı Bektaş’taki bu hassas tavrın nedeni de benliğin, hakikat makamına ulaşmada en büyük engel kabul edilmesi, dolayısıyla da insan benliğinden kaynaklanan bu kötü huylardan sıyrılmadıkça Rabbini tanıyamayacağı, hakikate ulaşamayacağı düşüncesidir. Bundan dolayıdır ki kökü ahlâkî bir tavra dayanan Bektaşilikte bu tür erdem karşıtı unsurların iman derecesinde görülmesi normaldir. Zâhirî ulema bedenin eylemlerine nispetle kalbin bir eylemi olan imanı, amelden ayrı telakki ederken, Hacı Bektaş everensel kötü huyları inançsızlığın, iyi huyları ise inancın bir tezahürü olarak görmektedir.</p>

  <p class="normal">Biz Kur’ân anlayışı bölümünde diğer kutsal Kitaplara ve Kur’ân’ın bütün ilahi kitapların sırlarını ihtiva ettiği hususuna değinmiştik. 16. yüzyıl sonrası Alevi- Bektaşi ürünleri olan buyruklarda ve günümüzde de tıpkı Hacı Bektaş’ta olduğu gibi vahiy olgusu, dört Kutsal kitap vurgusu ve bu kutsal kitapların bütün ilahî sırları ihtiva ettiği düşüncesi hâkimdir. Dört kutsal kitap vurgusu Kur’ân’ın bir geleneği olduğu gibi, Kur’ân’ın kendinden önceki ilahi kitapları tasdik edici ve onların hükümlerini neshedici olarak gelen son vahiy olduğu gerçeği de Kur’ân’î bir gelenektir.<sup class="calibre2"><a href="../Text/alevibektasi_split_475.html#footnote-464-455" id="footnote-464-455-backlink">[455]</a></sup> İşte bu geleneği takip eden Hacı Bektaş, Hz. Peygamber’e gelen vahyin, Kur’ân’ın diğer ilahi kitapları nesheden son ilahî mucizevî bir kitap olduğunu da ortaya koyar. Ona göre, Nübüvvet Hz. Peygamberle son makama ulaştığı gibi, vahiy de Kur’ân’la son halkasını tamamlamış ve Hz. Peygamber’e gelen yeni Kitap, önceki şeriatleri ortadan kaldırarak yerine yeni bir şeriat getirmiştir.<sup class="calibre2"><a href="../Text/alevibektasi_split_476.html#footnote-464-456" id="footnote-464-456-backlink">[456]</a></sup> Dolayısıyla Hacı Bektaş’ta ve Bektaşilikte Kur’ân, son kitap ve diğer ilahî kitapları da içinde barındırdığı inancı vardır.</p>

  <p class="normal">Hacı Bektaş’ın Taha 20/124-125 âyetleriyle temellendirdiği ona layık olma, onunla aydınlanma, onu okuyup, dinleyip, onunla amel etme gerekliliği, aksi durumda insanın kör olup karanlıkta kalacağı fikri, sonraki dönem Alevi-Bektaşilerde inanç açısından öyle bir yer etmiş ki, Kur’ân artık onların sözlerinin, sazlarının, şiirlerinin ve hayatlarının virdi haline gelmiştir. Öyle ki Hacı Bektaş’taki bu Kur’ân vurgusu, sonraki dönem Alevi-Bektaşi kaynaklarında âyetsiz kitapsız konuşmaların, Kur’ân’a uymayan nasihat ve konuşmaların saygın olmadığı şeklinde yer etmiştir. Bu nedenle Hacı Bektaş’ın ortaya koymuş olduğu her bir ilkeyi Kur’ân’la destekleme çabası, sonraki dönem ve günümüz Aleviliğinin de bir ayrımı haline gelmiştir. Öyle ki Alevi-Bektaşi eserlerinde gerek tevhid, adalet, nübüvvet, mead gibi inanç esasları olsun, gerekse imamet, takiyye, Ehl-i Beyt sevgisi, tevella ve teberra gibi inanç ilkeleri, gerekse de ibadet, nikâh, cem, dar, semah, ikrar ve müsahiplik gibi bütün inanç, ibadet, muamelat, âdab ve erkânın Kur’ân’dan âyetlere dayandırıldığı görülür.<sup class="calibre2"><a href="../Text/alevibektasi_split_477.html#footnote-464-457" id="footnote-464-457-backlink">[457]</a></sup></p>

  <p class="normal">Hacı Bektaş’ta, Kur’ân’ı yorumlama anlayışına gelince, biz bu konuyu detaylı bir biçimde Kur’ân’ı yorum yöntemi başlığı altında belirtmiştik. Ve özellikle de Kur’ân’ın işari / bâtınî yorumunu önceleyen bir anlayışa sahip olduğunu ortaya koymuştuk. Hacı Bektaş’ta Kur’ân’ın hem zâhirî hem de bâtınî anlamı vardır. Ancak tasavvufî gelenekte olduğu gibi asıl mana işari / bâtınî manadır. Öyle ki, onda “Artık kimlerin tartıları ağır basarsa, işte asıl bunlar kurtuluşa erenlerdir”<sup class="calibre2"><a href="../Text/alevibektasi_split_478.html#footnote-464-458" id="footnote-464-458-backlink">[458]</a></sup> âyetinde ifade edilen kurtuluşa eren kişiler, bâtından bakan kişilerdir. Hacı Bektaş’ta bu zâhir-bâtın dualizmi sadece Kur’ân’ı anlamada değil, bütün eşyayı algılamada bu bakış açısı geçerlidir. Öyle ki o, gözleri zâhir ve bâtın gözü,<sup class="calibre2"><a href="../Text/alevibektasi_split_479.html#footnote-464-459" id="footnote-464-459-backlink">[459]</a></sup> resulü zâhir (dil) ve bâtın (gönül) resulü, şeklinde ikiye ayırarak bu bakış açısını bütün eşyayı algılamada da bir yöntem olarak kullanmıştır. Ancak Hacı Bektaş’taki Kur’ân’ın zâhir ve bâtın anlamının varlığının temel dayanağının, Kur’ân’ın veya Kur’ân harflerinin her bir harfinin hem zâhirî hem Bâtınî anlamının olduğunu belirten hadislere dayandığını ortaya koymuştuk. Hacı Bektaş’ta işari içsel anlam esas olmakla birlikte Kur’ân’ın zâhirî anlamları dışlanamaz. Rıza Zelyut’un Aleviliğin Kur’ân anlayışı hususunda dile getirdiği gibi sadece zâhirî mana ile sınırlı kalınmaz.<sup class="calibre2"><a href="../Text/alevibektasi_split_480.html#footnote-464-460" id="footnote-464-460-backlink">[460]</a></sup> Kur’ân’ın zâhir ve bâtın manası esas olmakla birlikte asıl olan bâtın anlamdır. Esas alınan bu içsel anlamdan dolayıdır ki, Bektaşi dedebabası Bedri Noyan, Bektaşileri Kur’ân’ı Kerim’in hakiki manalarına uyan güruh olarak telakki eder.<sup class="calibre2"><a href="../Text/alevibektasi_split_481.html#footnote-464-461" id="footnote-464-461-backlink">[461]</a></sup> Bütün bunlarla birlikte günümüzde Alevilik-Bektaşiliğin Kur’ân’ın zâhirî manasını dışlayan tamamen Bâtınî bir hareket olduğunu ileri sürenler de vardır.</p>

  <p class="normal">Kur’ân’ı kimlerin yorumlayacağı meselesine gelince, Hacı Bektaş’ta, Hz. Peygamber’in sözleri ve uygulamaları dışında kutsallığına inanılan Şii Kur’ân anlayışında olduğu gibi imtiyazlı otoriteler söz konusu değildir. Alevi-Bektaşiliği, Şiiliğin Anadolu’daki bir uzantısı olarak görenlerin ileri sürdükleri, Kur’ân’ın iç yüzünü, din ve vahdet sırrını, Hz. Peygamber’in, Hz. Ali, 12 İmam, Ehl-i Beyt, Ashabın uluları ve Velilere gizli ve açık olarak öğrettiği, dolayısıyla da bunlarsız Kur’ân’ın hakiki manalarının anlaşılamayacağı inancı<sup class="calibre2"><a href="../Text/alevibektasi_split_482.html#footnote-464-462" id="footnote-464-462-backlink">[462]</a></sup> da söz konusu değildir. Aynı şekilde 16. yüzyıl sonrası Alevi-Bektaşi kaynaklarında Şii uzantılı bir anlayışla Hz. Ali ve Ehli Beyti tebcil, ilk üç halifeyi tahkir amacıyla da âyetlere referans yapılmamıştır. Ancak O’nda hakikat makamına ulaşmada insanları zahidler, abidler, arifler veliler (muhibler) şeklinde sınıflaması ve velilerin hakikat bilgisine ermiş oldukları, Rahman’ın kendilerine vasıtasız Kur’ân’ı öğrettiği (Er-Rahman alleme’l-Kur’ân)<sup class="calibre2"><a href="../Text/alevibektasi_split_483.html#footnote-464-463" id="footnote-464-463-backlink">[463]</a></sup> “ilm-i ledun” bilgisine sahip oldukları düşüncesi, tasavvufî düşüncede olduğu gibi velilerin Kur’ân’ın hakiki manalarına ulaşmada özel bir yere sahip oldukları fikrini ortaya koymaktadır.</p>

  <p class="normal">Kur’ân’ın eksiklik ve fazlalık meselesine gelince, bu düşünce de geçmişte Gulat-ı Şia tarafından ileri sürülen bir geleneğin uzantısı olarak günümüzde de sözlü gelenekte kimi Alevi ağızlardan Kur’ân’ın tahrif olduğu, noksanlaştırıldığı iddiaları ileri sürülse de<sup class="calibre2"><a href="../Text/alevibektasi_split_484.html#footnote-464-464" id="footnote-464-464-backlink">[464]</a></sup> böyle bir inancı yazılı kaynaklarda en azından Hacı Bektaş’a atfedilen eserlerde görmek mümkün değildir. Ve Hacı Bektaş’ın göklerde ve yerde küçük büyük, yaş ve kuru her ne varsa Kur’ân’da mevcut olduğuna ve Kur’ân’ın insan için lazım olan her şeyi teybin ve tafsil ettiğine dair âyetleri özellikle iktibas etmiş olması, Kur’ân’ın muhtevasının tam ve noksansız olduğu gerçeğini ortaya koyar. Ayrıca Kur’ân’ın korunmuşluğu, kutsallığı hususunda Alevi-Bektaşilerin inançları Sünnîlerinkinden farklı değildir. Sünnilerdeki inanç ne ise Alevi-Bektaşilerde de aynı inanç hâkimdir. Ancak 16. yüzyılın başlarından itibaren Şii-Safevi akidenin yoğun propagandasına maruz kalan Alevi-Bektaşiler Şia’nın Kur’ân telakkisinin<sup class="calibre2"><a href="../Text/alevibektasi_split_485.html#footnote-464-465" id="footnote-464-465-backlink">[465]</a></sup> etkisinde kalarak Kur’ân’ın Hz. Ebu Bekr, Hz. Ömer, Hz. Osman ve Emeviler döneminde tahrif edildiğini bazıları ileri sürseler de bu iddiayı ispat edecek delillerden yoksundurlar. Çünkü bu iddianın temeli İmamet-Velayet siyaset teorisine dayanır.<sup class="calibre2"><a href="../Text/alevibektasi_split_486.html#footnote-464-466" id="footnote-464-466-backlink">[466]</a></sup></p>

  <h3 class="ortayazi1" id="calibre_toc_34">D) Peygamberler ve Risalet</h3>

  <p class="normal">İslâm dini gerçekte nübüvvet üzerine bina edilmiştir. Peygamberlere iman ve nübüvvet müessesesi, inancın özünü teşkil eder. Bir tek Allah’a kâmil manada iman, ancak nebiler ve resuller vasıtasıyla, onların rehberliğiyle mümkündür. Bu nedenle husun ve kubuh, hayır ve şer, iyi ve kötünün mücerred akılla bilineceği şeklinde Mu’tezile ve İslâm filozofları tarafından ileri sürülen teorik düşünceler bir yana, bütün İslâm mezhepleri, insanların nübüvvete olan ihtiyacı ve Peygamberlik ve risaletin gerek inanç, ibadet ve muamelatla ilgili teklifleri yerine getirme de gerekse de insanlık medeniyetinin inşa ve gelişmesinde vazgeçilmez olduğu hususunda müttefiktirler.<sup class="calibre2"><a href="../Text/alevibektasi_split_487.html#footnote-464-467" id="footnote-464-467-backlink">[467]</a></sup></p>

  <p class="normal">İşte Hacı Bektaş da doğru yolu bulmanın ve Allah’ı tanımanın yegâne kaynağı olarak Kitaplara imandan sonra Peygamberlere iman meselesini ele alır. Ve “Tanrı dostlarına (Peygamberlere) inanmak imandır” dedikten sonra Tanrı dostlarının hepsinin aynı kaynaktan olduğunu, yollarının bir olduğunu belirtir. Aynı şekilde diğer inanç esaslarında olduğu gibi nasıl ki Peygamberlerin en küçük zelleleri yüzlerine vurulmuş ise kendi günahlarının da bir gün yüzlerine vurulacağını bilip de hâlâ günaha devam eden insanlara hitaben hani Peygamberlerine inandığın? şeklindeki istifhamı inkâri ile Peygamberlere inancı da işlevsel açıdan ele almıştır.</p>

  <p class="normal">Hacı Bektaş, kelamda İslâm bilginlerinin İnsanın Allah’ı tanıması ve doğru yolu bulması için vahiy ve nübüvvetin gerekli olup olmadığı hususuna da “Her zaman Tanrı kendini bir kimseden saklarsa ve hiçbir delil ve haber göndermezse; yani Tanrı kendini kulundan saklarsa ona kimse ne doğru yolu gösterebilir, ne de haber (vahiy) gönderebilir”<sup class="calibre2"><a href="../Text/alevibektasi_split_488.html#footnote-464-468" id="footnote-464-468-backlink">[468]</a></sup> şeklindeki ifadeleriyle ışık tutmaktadır. Bu ifadelerle diğer İslâm bilginlerinde olduğu gibi insanın Allah’ı tanıması, ona inanması ve doğru yolu bulması için nübüvvet ve risaletin vazgeçilmez bir ihtiyaç olduğunu ortaya koyar. Ayrıca onun “Sudan ve çamurdan yaratılmış bu tenin doktorları olduğu gibi, can ve gönlün de doktorları vardır. Onlar da Peygamberler ile Velilerdir”<sup class="calibre2"><a href="../Text/alevibektasi_split_489.html#footnote-464-469" id="footnote-464-469-backlink">[469]</a></sup> şeklindeki ifadeleri insanların Peygamberlik kurumuna olan zorunlu ihtiyacı ortaya koymaktadır. Hacı Bektaş risalet ve nübüvvetin bir ihtiyaç olduğunu şu benzetmesiyle ortaya koymaktadır; Et ve kemikten müteşekkil olan ten nasıl ki doktora muhtaç ise, gönül de Peygamberlere ve onların vârislerine muhtaçtır. Yine o basit bir sanat ve meslek öğretmen ve usta olmadan öğrenilemez ise işlerin en değerlisi, en üstünü ve en zoru olan Allah’ı tanıma işi de bir usta olmadan kendiliğinden öğrenilmesi mümkün değildir. İşte bu işin önemi ve büyüklüğündendir ki Allah Teâlâ Peygamberleri insanlara ustad ve öğretmen olarak göndermiştir. Dolayısıyla da peygamberler olmadan bu iş başarılamaz. Ve Hacı Bektaş, Peygamberin getirdiği vahye ve onun öğrettiklerine tâbi olup uymanın insan için vazgeçilmez olduğunu da “Ben Peygamberden (a.s) almam, onların buldukları yerden isterim demesi de yakışmaz. Bu düşüncede olan kâfir olur. Bu şuna benzer: Bir kişi bir lamba yakar, lambayı isteyen bir talip ise: Ben bu lambayı yakmam, senin bu lambayı aldığın yerden ben de alıp yakarım derse bu söz gülünç olur” şeklindeki ifadeleriyle dile getirmiştir.<sup class="calibre2"><a href="../Text/alevibektasi_split_490.html#footnote-464-470" id="footnote-464-470-backlink">[470]</a></sup> Anlaşılan o ki Hacı Bektaş bu misalle, Kur’ân’da ışık ve nura benzetilen vahiy ve nübüvvete telmihte bulunmaktadır. Hacı Bektaş’ın genel olarak Peygamber ve vahiy anlayışı budur.</p>

  <p class="ortayazi"><span class="idebold">1) Hz. Peygamber</span></p>

  <p class="normal">Hacı Bektaş’ın, Şeriatını takip ettiği son Peygamber Hz. Muhammed (a.s) telakkisine gelince Hz. Peygamber, diğer Peygamberlere nispetle onun nazarında özel bir konuma sahiptir. Öyle ki Allah, Hz. Muhammed’i dergâhının sevgilisi, iki cihanın maksadı, padişahı eylemiş ve başına büyüklük tacı koyarak hakkında “Eğer sen olmasaydın gökleri yaratmazdım ve eğer sen olmasaydın Rububiyyeti izhar etmezdim” hadisini buyurduğunu belirtir.<sup class="calibre2"><a href="../Text/alevibektasi_split_491.html#footnote-464-471" id="footnote-464-471-backlink">[471]</a></sup> Ve Hacı Bektaş’taki Hz. Peygamber’in kâinatın aslı ve özü olması, iki cihanın gayesi, padişahı ve Allah’ın sevgilisi ve bu sevgilinin adına kâinatın yaratılmasıyla Rubibiyyetin izhar edilmesi fikri, tasavvufî gelenekteki “Nur-ı Muhammedî” veya “Hakikat-ı Muhammediyye” düşüncesi etrafında hadislerle temellendirilen ilk yaratılan ruhun onun ruhu olması, kâinatın ve bütün ruhların onun ruhundan, onun hürmetine yaratılmış olması ve Peygamberlerin ilki, sonuncusu ve efendisi olduğu anlayışının bir uzantısıdır. Yukarıda ifade edildiği gibi bu anlayışın temeli de tasavvufî literatürde yer alan hadislerdir. İşte tasavvufî anlayışta Hz. Muhammed, insan-ı kâmil’in en mükemmel örneği kabul edildiğinden, doğru yol almak isteyen (vuslat) bir kimsenin Hakikat-i Muhammediyye’ye ulaşması arzu edilen bir ideal sayılmıştır.<sup class="calibre2"><a href="../Text/alevibektasi_split_492.html#footnote-464-472" id="footnote-464-472-backlink">[472]</a></sup> Dolayısıyla vuslata ermenin yolu da Allah’ını tam bilmiş ve bulmuş olan gerçek bir kâmil insandan ders almanın ve ruhi bir terbiye görmenin gerekliliği vurgulanmış<sup class="calibre2"><a href="../Text/alevibektasi_split_493.html#footnote-464-473" id="footnote-464-473-backlink">[473]</a></sup> ve bu geleneğin takipçisi Hacı Bektaş da bu İdeal insana tâbi olmayı “Ey Derviş bilesin ki Yüce Allah’ın Rızasını kazanmak, Hz. Mustafa’ya itaat etmek Kur’ân’ın emridir” şeklindeki ifadelerinde olduğu gibi, Kur’ân’ın bir emri telakki etmiş ve bunu da “(Resulüm !) De ki: Eğer Allah’ı Seviyorsanız bana uyunuz ki Allah da sizi sevsin ve günahlarınızı bağışlasın.”<sup class="calibre2"><a href="../Text/alevibektasi_split_494.html#footnote-464-474" id="footnote-464-474-backlink">[474]</a></sup>, “Ey iman edenler! Allah’tan korkun O’na yaklaşmaya yol arayın…”<sup class="calibre2"><a href="../Text/alevibektasi_split_495.html#footnote-464-475" id="footnote-464-475-backlink">[475]</a></sup> âyetleriyle temellendirmeye çalışmıştır.<sup class="calibre2"><a href="../Text/alevibektasi_split_496.html#footnote-464-476" id="footnote-464-476-backlink">[476]</a></sup></p>

  <p class="normal">Ayrıca Hacı Bektaş’ı geleneksel Peygamber anlayışından ayıran en temel özelliği, tıpkı mürid, talib ve veli’de olduğu gibi Hz. Peygamber’in de fena ve seyir halini yaşamış olmasıdır. Öyle ki Hz. Mustafa (a.s) her gün yetmiş iki aşama geçer, hiçbir zaman seyirden geri kalmazdı ve her zaman “Allah’ım bilgimi artır” der ve daha yüksek makam isterdi.<sup class="calibre2"><a href="../Text/alevibektasi_split_497.html#footnote-464-477" id="footnote-464-477-backlink">[477]</a></sup> Ve Hz. Muhammed’in seyir halini, katettiği makamları ve bu halin en son makamı olan “Makam-ı Mahmud”a nasıl ulaştığını şöyle ifade eder: Sonra da sana; “Doğru yola yönelerek İbrahim’in dinine dön! O müşriklerden değildi diye vahyettik”<sup class="calibre2"><a href="../Text/alevibektasi_split_498.html#footnote-464-478" id="footnote-464-478-backlink">[478]</a></sup> âyeti indirilince, kendisinden önce geçmiş olan Peygamberleri onayladı. Böylece <span class="idebold">“İman”</span> makamına erdi. O’nun adı <span class="idebold">“Abid”</span> (ibadet edici) oldu. İbadet yüzü ile yüzünü dünyadan ve tüm varlıklardan tümüyle çevirdi. Böylece “Zühd” makamına erdi ve adı <span class="idebold">“Zahid”</span> oldu.</p>

  <p class="normal">“Zühd” (dünyalıktan uzaklaşıp kendini Tanrı’ya adama) yüzünden “Ya Rabbi, bize bütün şeylerin / varlıkların gerçek yüzünü göster.”dileğiyle varlıkların gerçek amacına (hikmetine) ilişkin bilgi edindi. Adı <span class="idebold">“Arif”</span> (Allah’ı bilen) oldu.</p>

  <p class="normal">Marifet varlığıyla Tanrı onu özsel olarak “sevgi ve esin” (muhabbet ve ilham) nimetine eriştirdi. Velilik makamına eriştirdi, adı <span class="idebold">“Veli”</span> oldu.</p>

  <p class="normal">Velilik varlığıyla Tanrı onu vahyine ve mucizesine ayırmayı buyurdu. O’nu iyilikle halka gönderdi. Görevi halkı Hakk’a çağırmaktı. Böylece “nebilik / nübüvvet” makamına erdi ve adı <span class="idebold">“Nebi”</span> oldu.</p>

  <p class="normal">Eriştiği vahiy ve mucizenin varlığıyla Tanrı kendine özgü kitabını ortadan kaldırarak, diğer bir kitap, şeriat getirdi. Bununla o <span class="idebold">“Ulul-azm”<sup class="calibre2"><a href="../Text/alevibektasi_split_499.html#footnote-464-479" id="footnote-464-479-backlink">[479]</a></sup></span> yani sabır ve sebat sahibi zatlardan oldu. Önceki şeriatı kaldırıp yerine yeni şeriatı getirmekle “Makam-ıhatm”a (son makam) erişti ve adı <span class="idebold">“Hatim”<sup class="calibre2"><a href="../Text/alevibektasi_split_500.html#footnote-464-480" id="footnote-464-480-backlink">[480]</a></sup></span> (son Peygamber) oldu.”<sup class="calibre2"><a href="../Text/alevibektasi_split_501.html#footnote-464-481" id="footnote-464-481-backlink">[481]</a></sup></p>

  <p class="normal">Görüldüğü gibi Hacı Bektaş’ta mürid ve velilerin riyazet ve mücahede ile seyr-ü sülük yolunda elde ettikleri manevi hal ve makamlar Peygamber telakkisinde de vardır. Öyle ki Hz. Peygamber de seyr yolunda abidler, zahidler, arifler, veliler (muhibler), nebiler ve “Ulul-Azm” Peygamberlerinin makamlarını aşarak en yüce ve en son makam olan hatim, son peygamberlik makamına ulaşmıştır. Ayrıca Hacı Bektaş, “Bütün bu makamlara ulaşmak hakimlere (bilge), filozoflara göre çalışmakla elde edilse de gerçekte ariflere göre Tanrı vergisidir.”<sup class="calibre2"><a href="../Text/alevibektasi_split_502.html#footnote-464-482" id="footnote-464-482-backlink">[482]</a></sup> diyerek filozofların ve bazı mutasavvıfların iddia ettikleri gibi Risalet ve Nübüvvet’in kesbî değil tamamen Tanrı’sal bir lütuf olduğunu ortaya koymuştur.</p>

  <p class="normal">Ayrıca İslâm’ın hâkim Peygamber telakkisiyle paralellik arz eden Hacı Bektaş’ın Hz. Muhammed düşüncesi sonraki dönem Alevi Bektaşi geleneğinin yazılı kaynaklarından olan <span class="ideitalik">Faziletnâme</span> ve <span class="ideitalik">Buyruklarda</span> da mevcuttur. Ancak bu eserlerde daha çok 15. yüzyıl sonrası ortaya çıkan Allah, Muhammed ve Ali şeklindeki bir üçlemeyle Hz. Muhammed telakki edilmiştir. Bütün bunlarla birlikte ona göre Hz. Muhammed, Allah’ın Resulü, Peygamberlerin önderi, müminlerin şefaatçisi, âlemlerin yaratılış sebebi ve âlemlere rahmet mucize sahibi son Peygamber’dir. Öyle ki Muhammedsiz İslâmiyet,<sup class="calibre2"><a href="../Text/alevibektasi_split_503.html#footnote-464-483" id="footnote-464-483-backlink">[483]</a></sup> Muhammedsiz (onun sünneti olmadan) muhabbet (Allah sevgisi) imkânsızlığından dolayı Peygamber’e mutabaat olmadan Allah’a muhabbetin olamayacağını ifade eden “Allah’ı seviyorsanız bana uyun…”<sup class="calibre2"><a href="../Text/alevibektasi_split_504.html#footnote-464-484" id="footnote-464-484-backlink">[484]</a></sup> âyeti üzerinde defalarca durmuştur.<sup class="calibre2"><a href="../Text/alevibektasi_split_505.html#footnote-464-485" id="footnote-464-485-backlink">[485]</a></sup></p>

  <p class="ortayazi"><span class="idebold">2) Hz. Peygamber ve Mucize</span></p>

  <p class="normal">Hacı Bektaş’ta Hz. Peygamber’e verilen en büyük mucize mevcut İslâm düşüncesinde olduğu gibi yeni bir kitabın ve yeni bir şeriatın verilmesidir.<sup class="calibre2"><a href="../Text/alevibektasi_split_506.html#footnote-464-486" id="footnote-464-486-backlink">[486]</a></sup> O, Kur’ân’ın mucizevî özelliği üzerinde özel bir şekilde durmasa da zaman zaman mucizevî yönüyle ilgili olan onun insanlık medeniyeti için her şeyi kapsadığını, müminler için şifa ve rahmet olduğunu<sup class="calibre2"><a href="../Text/alevibektasi_split_507.html#footnote-464-487" id="footnote-464-487-backlink">[487]</a></sup> ifade eden âyetlere vurgu yapması muhteva yönünden Kur’ân’ın ilahî bir mucize olduğuna işaret etmiş bulunmaktadır.</p>

  <p class="normal">Hz. Peygamber’in diğer mucizeleri konusuna gelince İslâm dünyasında Kur’ân’dan sonra en fazla üzerinde durulan, adına kasideler, şiirler, kitaplar yazılan ve özel bir kutlama gecesi yapılan miraç mucizesidir ki bütün tarikat ve mezheplerde olduğu gibi tasavvufun bir uzantısı olan Hacı Bektaş’ta ve sonrası dönem Alevi-Bektaşiliğinde de önemli bir yere sahiptir.</p>

  <p class="normal">Hacı Bektaş’ın Peygamber’in mucizesi olarak en fazla üzerinde durduğu mucize Miraç mucizesidir. Öyle ki, Besmele Tefsiri adlı eserinin muhtevası miraç mucizesi ve bu olayda Allah ile Hz. Peygamber arasında geçen olağanüstü diyalog hadiseleriyle doludur.<sup class="calibre2"><a href="../Text/alevibektasi_split_508.html#footnote-464-488" id="footnote-464-488-backlink">[488]</a></sup> Bu diyalogların kilit noktası Hz. Peygamber’in “Allah’ım bu bağış (bağışlanma) bu lütuf (cennet), yalnız ben kulun için mi yoksa başka kimselerin de bunda ortaklığı var mı? Yüce Allah “Ya Muhammed! Bismillâhirrahmânirrahîm’i ümmetine armağan et, gördüğün ne kadar armağan ihsan var ise hepsi Bismillâhirrahmânirrahîm diyenlerindir.”<sup class="calibre2"><a href="../Text/alevibektasi_split_509.html#footnote-464-489" id="footnote-464-489-backlink">[489]</a></sup> ifadelerinde olduğu gibi Allah, Rahman ve Rahîm isimlerinden mürekkep olan “Besmele”nin, Hz. Peygamber’e ümmetinin affı ve kurtuluşu için hediye edilmesidir. Miraç olayında Hacı Bektaş’ta Besmelenin armağan edilmesi anlayışı, Bakara suresinin son iki âyetinin Hz. Peygamber ve ümmetine armağan edildiği düşüncesiyle de çelişmez. Çünkü bu iki âyetin özü de tevhid ve ümmetin affıyla ilgilidir.</p>

  <p class="normal">Hacı Bektaş’ta miraç hadisesi Besmele’nin armağanına ve bu armağanı gönlüne, diline ve bütün hayatlarına vird edinenlerin ne kadar günahları olursa olsun af ve kurtuluşuna ayrılmışken, 16. yüzyıl sonrası Şii / Safevî propagandasının tesirinde gelişen Alevi-Bektaşilikte Miraç hadisesi, Hz. Muhammed yanında, Hz. Ali Ehl-i Beyt (Hasan, Hüseyin), Selman-ı Farisi, Kırklar Meclisi, aslanın Miraç’ta Hz. Peygamber’in önünü kesmesi gibi daha farklı figürlerle örülmüştür.<sup class="calibre2"><a href="../Text/alevibektasi_split_510.html#footnote-464-490" id="footnote-464-490-backlink">[490]</a></sup></p>

  <p class="normal">Genel İslâmî düşünce de olduğu gibi Hacı Bektaş’ta da her Peygamber’in getirdiği mucize, kendi çağının özelliğine göredir. Tıpkı her bir doktor aynı hastalığı farklı farklı ilaçlarla tedavi ediyorsa, her Peygamber de kendi döneminin özelliğine göre kimi ayı ikiye ayırmış (Şakku’l-Kamer), kimi ölüleri diriltmiş, kimi de ateşi gül bahçesine çevirmiştir. Yani hal ve şartlar hangi tür mucizeyi gerektiriyorsa o mucizeyi getirmişlerdir.</p>

  <p class="footnote">Hacı Bektaş Peygamberler elinde gerçekleşen mucizenin asli kaynağının da Allah olduğunu belirtir. Peygamberler, Tanrı’nın bağışına erişen ve O’nun araçları olan kimselerdir. Aracın (aletin) yapmış olduğu her şeyi gerçekte asıl yaratıcı yapmış olur. Nasıl ki bir yazarın elinde yazan kalemin yönetimi, yazarın elinde ise Peygamberlerin elinde gerçekleşen mucizelerin de ortaya koyucusu gerçekte Allah’tır. Ayrıca Tanrı neden bazı kullarında bu tür tasarruflarda bulunuyor da başkalarında bulunmuyor? şeklinde mucize ve keramet inkârcılarından çıkan bu tür sözlerin de gerçekte küfür yani mucizeyi inkâr olduğunu belirtir.<sup class="calibre2"><a href="../Text/alevibektasi_split_511.html#footnote-464-491" id="footnote-464-491-backlink">[491]</a></sup> Hacı Bektaş’ın mucize getirme ve ortaya koyma konusunda Peygamberlerin bir alet (araç) oldukları, herhangi bir yetkilerinin olmadığı şeklinde ortaya koyduğu bu gerçek, Kur’ân’da inkârcıların Hz. Peygamber’den yerden bir kaynak fışkırtmasını, kendisi için içinden gürül gürül bir ırmağın akacağı hurma bahçesi ve üzüm bağı ortaya koymasını, gökten taş parçaları yağdırmasını, Allah’ı ve melekleri gözlerinin önüne getirmesini, altından bir evinin olmasını, göğe çıkmasını ve elleriyle tutup okuyacakları bir kitap getirmesini talep etmeleri karşılığında Hz. Peygamber’in ben elçiyim ama insanım (melek değilim) sözüyle ortaya konmuştur.</p>

  <p class="ortayazi"><span class="idebold">3) Velâyet ve Veliler</span></p>

  <p class="normal">Tasavvufî düşüncede ve bu düşüncenin uzantısı olan Hacı Bektaş’ta velâyet, nübüvvetin bir parçası olduğundan biz velâyeti, nübüvvet konusu başlığı altında ele aldık.</p>

  <p class="normal">Sufiler nübüvvet anlayışını daha çok velayet anlayışı ile irtibatlı olarak ele almışlardır. Bundan dolayı onların nübüvvet öğretilerinin en belirgin yönü velâyeti nübüvvetin bir parçası olarak görmeleri ve onu, bir bakıma devam eden nübüvvet şeklinde telakki etmeleridir. Düşünce yönüyle tasavvufî gelenekte yer alan Hacı Bektaş da velâyeti nübüvvetin devamı veya bir parçası olarak gördüğünden nübüvvetten ve Peygamberlerden bahsettiği yerde velâyet ve velilerden de bahsetmiştir. Bu nedenle nübüvvet ile velâyet konusunu aynı başlık altında ele aldık.</p>

  <p class="normal">Velâyet; velinin bulunduğu manevi makam, Veli ise; Allah’ın dostu, yakını, Allah’a itaat ve muhabbette çok ileri derecede olup Hz. Peygamber’in sünnetini yerine getirmede çok titiz davranan<sup class="calibre2"><a href="../Text/alevibektasi_split_512.html#footnote-464-492" id="footnote-464-492-backlink">[492]</a></sup> ma’siyetlerden kaçınan şehvet ve lezzetlere dalmaktan uzak duran ve hatta her çeşit arzusuna yönelmekten sırt çeviren her yönüyle Allah’a teveccüh eden<sup class="calibre2"><a href="../Text/alevibektasi_split_513.html#footnote-464-493" id="footnote-464-493-backlink">[493]</a></sup> Allah’ın ilgisini, yakınlığını, yardım ve sevgisini kazanmış, ermiş bir kimsedir.</p>

  <p class="normal">Genel olarak nasıl ki tasavvufî gelenekte velâyet makamından, Veli’den, bunların nübüvvet ve Peygamberlik makamıyla olan ilişkisinden, velilerin Peygamberlerin manevi makamına varis olmalarından, şeriatta Hz. Peygamber’e bağlı olduklarından, ahlâk eğitiminde vazgeçilmez bir kaynak olmalarından, kerametlerinden, bunların korunmuş olmalarından, farklı makamlara sahip olduklarından ve çeşitli özelliklerinden bahsedildiği gibi<sup class="calibre2"><a href="../Text/alevibektasi_split_514.html#footnote-464-494" id="footnote-464-494-backlink">[494]</a></sup> Hacı Bektaş’ta da aynı meseleler çeşitli vesilelerle dile getirilmiştir.</p>

  <p class="normal">Eserlerinde pir, veli, arif, mürşid, şeyh, mürid, talib, derviş kavramlarından ve zaman zaman mürşid ve mürid ilişkisinden bahseden Hacı Bektaş, dört kapı başlığı altında özetlediği <span class="ideitalik">Makâlat’</span>ının ikinci babını bu konuya ayırmıştır. Tasavvufî düşünce de olduğu gibi Hacı Bektaş da manevî arınmada bir pîre tutunmanın gerekliliği ve bu pîrin ahlâkî arınmadaki rolü hususunda “Hep birlikte Allah’ın ipine sımsıkı sarılın”<sup class="calibre2"><a href="../Text/alevibektasi_split_515.html#footnote-464-495" id="footnote-464-495-backlink">[495]</a></sup> âyetini iktibas ederken, bu pîre mürîd olmayı da “Eğer bilmiyorsanız bilenlere sorun”<sup class="calibre2"><a href="../Text/alevibektasi_split_516.html#footnote-464-496" id="footnote-464-496-backlink">[496]</a></sup> âyetiyle temellendirmiştir.<sup class="calibre2"><a href="../Text/alevibektasi_split_517.html#footnote-464-497" id="footnote-464-497-backlink">[497]</a></sup></p>

  <p class="normal">Velilerin, varlık ve otoritelerini âyetlerle temellendiren Hacı Bektaş, onlara özel bir rol biçer. Bu rol de “Onların hepsini mutlaka azdıracağım ancak onlardan ihlâslı kulların hariç”<sup class="calibre2"><a href="../Text/alevibektasi_split_518.html#footnote-464-498" id="footnote-464-498-backlink">[498]</a></sup> âyetiyle delillendirdiği diğer insanlara nispeten velilerin, şeytanın tuzağına düşmeyen müstesna insanlar olmalarıdır. Dolayısıyla nasıl ki “Gerçektir ki şeytan Ali’nin gölgesinden kaçar” buyrulduğu gibi, bir velinin gölgesine sığınan kimsenin de yanına şeytanın yaklaşamayacağını ifade eder.<sup class="calibre2"><a href="../Text/alevibektasi_split_519.html#footnote-464-499" id="footnote-464-499-backlink">[499]</a></sup></p>

  <p class="normal">Kendi şehevî ve dünyevî arzularından soyutlanmış, insanı kâmil yolunda en ileri derecede yer alan bu insanlar, sadece Allah’a yakın olma ve şeytandan uzak olma açısından diğer insanlardan ayrılmıyorlar, bilgilerinin kaynağı bakımından da farklılık arzederler. Çünkü ona göre, veliler / arifler “Rahman Kur’ân’ı öğretti … ona açıklamayı öğreti”<sup class="calibre2"><a href="../Text/alevibektasi_split_520.html#footnote-464-500" id="footnote-464-500-backlink">[500]</a></sup> âyetinde ifade edildiği gibi, Tanrı’nın şeyhsiz, üstatsız ilim öğrettiği kimselerdir. Ve “Ey iman edenler! Allah’tan korkun ona yaklaşmaya yol arayın”<sup class="calibre2"><a href="../Text/alevibektasi_split_521.html#footnote-464-501" id="footnote-464-501-backlink">[501]</a></sup> âyetiyle delillendirdiği şekliyle Tanrısal ahlâka ulaşmanın aracılarıdır.<sup class="calibre2"><a href="../Text/alevibektasi_split_522.html#footnote-464-502" id="footnote-464-502-backlink">[502]</a></sup> Dolayısıyla veliler / arifler insanların öğretmenidirler, nasıl ki bir sanat ve mesleğin üstad ve öğretmenleri varsa Allah’ı tanımanın da üstad ve öğretmenleri vardır ki, bunlar da Peygamberler ve velilerdir. Nasıl ki sudan ve çamurdan yaratılmış olan bedenin doktorları olduğu gibi can ve gönlün doktorları da Peygamberler ve velilerdir. Doktorlar nasıl ki bedenin sağlıklı ve güçlü olmasının teminatı ise Peygamberler ve veliler de can ve gönlün mutluluğunun garantisidirler.<sup class="calibre2"><a href="../Text/alevibektasi_split_523.html#footnote-464-503" id="footnote-464-503-backlink">[503]</a></sup> Hz. Peygamber’in “Allah Teâlâ’nın ahlâkı ile ahlâklanınız”<sup class="calibre2"><a href="../Text/alevibektasi_split_524.html#footnote-464-504" id="footnote-464-504-backlink">[504]</a></sup> hadisi gereği Allah’ın ahlâkıyla ahlâklanmış kemalata ermiş kimselerdir.<sup class="calibre2"><a href="../Text/alevibektasi_split_525.html#footnote-464-505" id="footnote-464-505-backlink">[505]</a></sup> Bir başka ifadeyle veliler / âlimler anadan, babadan dahi yeğdirler. Çünkü ana baba kendi çocuklarını dünya sıkıntıları ve dünya ateşine karşı korurlarken, arifler ve veliler de Müslümanları ahiretin bela ve sıkıntılarından korurlar. Bundan dolayıdır ki Hacı Bektaş evliya ile söyleşi / sohbeti kulluğun en üstünü ve ibadetlerin en yararlısı olarak görmekte ve bir kimsenin kendi çalışmasıyla uzun süre elde edemeyeceği verimli sonucu, velinin bir saatlik konuşmasıyla elde edeceği düşüncesindedir. Çünkü bilgisi Allah’tan olan velilerin sözleri hakka ulaştırıcıdır.<sup class="calibre2"><a href="../Text/alevibektasi_split_526.html#footnote-464-506" id="footnote-464-506-backlink">[506]</a></sup></p>

  <p class="normal">Hacı Bektaş’ın zaman zaman Peygamber ve velileri yan yana zikretmesi, her ikisinin de bilgilerini ilahi kaynaktan almış olmaları ve toplumun üstatları olduğunu vurgulaması, tasavvufî düşüncedeki velâyetin, nübüvvetin bir uzantısı olduğu fikrini ortaya koyar. Ancak tasavvufî düşüncede olduğu gibi velinin bilgisi, her ne kadar Peygamberler gibi vehbi olsa da ve onlar gibi birtakım tasarruflar da bulunsa da peygamberliğe ilişkin konularda çağın Peygamberine uyar ve gerçekte Peygamberlik makamına bağlıdır.<sup class="calibre2"><a href="../Text/alevibektasi_split_527.html#footnote-464-507" id="footnote-464-507-backlink">[507]</a></sup></p>

  <p class="normal">Hacı Bektaş velâyetin önemi ve velilerin insanın manevî arınmadaki rollerinin yanında, velâyetin makamları ve velilerin çeşitlerinden de bahsetmiştir. Tasavvufta yaygın bir inanç biçimi olan Ricalu’l-Gayb yani insanlar arasında gözlerden gaib olan, bilgilerini ve rızıklarını gaibden elde eden, insanların çoğu tarafından bilinmeyen, tanınmayan<sup class="calibre2"><a href="../Text/alevibektasi_split_528.html#footnote-464-508" id="footnote-464-508-backlink">[508]</a></sup>gizli hakikatlere, sırlara vâkıf olan, aşağıdan yukarıya doğru hiyerarşik bir düzen içinde nukabâ, nücebâ, abdal, ahyâr / evtad, umed / imameyn, gavs / kutup diye adlandırılan ve âlemdeki manevî, ruhanî düzeni kurmakla görevli gayb adamları düşüncesi Hacı Bektaş’ta da devam etmektedir. O evliyanın hal ve makamlarından bahsederken genel olarak süluk edip de velâyet makamına erenleri dörde ayırır;</p>

  <p class="normal">Birincisi meczub-u sâlik: Bu halde olan cezbe halinde olup hakikî zatın güneşinin vücuduna ulaşıp, kendine şebnem gibi çektiği ve cezbeden sonra süluk edip nihayete eren kişidir.</p>

  <p class="normal">İkincisi sâlik-i meczub: Süluk edip cezbe bulduğunda kemale eren kimsedir.</p>

  <p class="normal">Üçüncüsü sâlik olmayan meczub: Aracısız cezbeye eren, temizlik denizinde gerçek sevgili hazretlerinde boğulan, fenâ fillah makamında baki kalan ve cümle yükümlülüklerden arınan kişidir.</p>

  <p class="normal">Dördüncüsü meczub olmayan sâlik: Tam bir riyazet ve gayret ile kendini mürşidi kâmilin ellerine teslim eden, gerçek kulluk örneklerini sergilyen, kendine olan sevgisini yok eden, “Emrolunduğun gibi dosdoğru ol!”<sup class="calibre2"><a href="../Text/alevibektasi_split_529.html#footnote-464-509" id="footnote-464-509-backlink">[509]</a></sup> âyetinin hükmüne uyan, “Bizim uğrumuzda cihad edenleri elbette kendi yollarımıza eriştireceğiz”<sup class="calibre2"><a href="../Text/alevibektasi_split_530.html#footnote-464-510" id="footnote-464-510-backlink">[510]</a></sup> âyetinin vadine mazhar olan, dünyadan tüm ilgi ve bağlarını keserek “De ki: Eğer Allah’ı seviyorsanız bana uyunuz ki, Allah da sizi sevsin ve günahlarınızı bağışlasın”<sup class="calibre2"><a href="../Text/alevibektasi_split_531.html#footnote-464-511" id="footnote-464-511-backlink">[511]</a></sup> âyetinin hükmüyle amel eden gönül gözünü başkalarını görmekten alıkoyup, gönül evini başka şeylerden temizleyen kişidir. Benzeri tasnifler geçmişteki mutasavvıflarda da yer almaktadır. Mesela Hacı Bektaş’ın çağdaşı olan Suhreverdî’de de (ö. 632 / 1234), Mücerred sâlik (cezbesiz sülûk eden), Mücerred Meczûb (sadece cezbe halinde olan ve kalan), Sâlik-i meczûb (önce süluka başlayıp peşinden cezbeye ulaşan), Meczub-u sâlik (bidayette cezbe halinde olup, ardından sülûke başlayan) şeklinde kısımlara ayırmıştır.<sup class="calibre2"><a href="../Text/alevibektasi_split_532.html#footnote-464-512" id="footnote-464-512-backlink">[512]</a></sup></p>

  <p class="normal">Bütün manevî âlemin kendisine bağlı olduğu kutuptan bahsetmesinin yanında makam bakımından üstün olan ve sır sahibi büyük şeyhlerin, kendilerini aradığı gizli evliyalardan da (Ricalü’l-Gayb) bahseder. Tasavvufî düşüncedeki Ricalü’l-Gayb anlayışını devam ettiren Hacı Bektaş, hemen hemen her düşüncede olduğu gibi, bunu da Kur’ân’dan Hz. Musa ve Hızır kıssasıyla ve “Velilerim kubbelerimin altındadır, onları benden başkası bilmez”<sup class="calibre2"><a href="../Text/alevibektasi_split_533.html#footnote-464-513" id="footnote-464-513-backlink">[513]</a></sup> kudsî hadisiyle temellendirmektedir. Bu kıssada Hz. Musa kendisinden üstün ve gizli olan bir lidere nasıl ki tâbi olmak istemiş ise veliler arasında da Hızır gibi gizli olanlar vardır. Ve zâhir olan veliler daima bu gizlilerden birini bulma arzusundadırlar. İşte Hacı Bektaş’ın âyete dayandırdığı, bütün açık ve gizli velilerin kendisine bağlı olduğu bir veli vardır ki o da kutuptur. Ona göre evliyanın en mükemmel makamı “Kutup”tur. Kutup, evliyanın padişahıdır, (diğer) evliyanın devleti ve yaptıkları işler, her ne kadar büyük bir görkem taşısa da kutbun azametinin yanında az ve değersiz kalır. Onların görkemi kutbu etkilemez çünkü kutbun görkemi yüz bin kere büyüktür.<sup class="calibre2"><a href="../Text/alevibektasi_split_534.html#footnote-464-514" id="footnote-464-514-backlink">[514]</a></sup></p>

  <p class="normal">Tasavvufî düşüncede var olan gizli veliler (Ricalü’l-Gayb), kutup, gavs düşüncesi, Şia’daki beklenen mehdi inancıyla bağlantılandırılsa da ve sufilerin Şia’yı taklit sonucu ortaya çıktığı söylense de gerçekte bunu söylemenin zor olduğunu çünkü ilk asırlarda bazı sufilerin bu tür kavramları kullandıklarını görüyoruz.<sup class="calibre2"><a href="../Text/alevibektasi_split_535.html#footnote-464-515" id="footnote-464-515-backlink">[515]</a></sup></p>

  <p class="normal">Hacı Bektaş bütün bunların yanında velilerin kerametlerinden de bahsetmiştir. O’na göre Allah, Peygamberler ve veliler gibi kimi kullarda özgürce davranır ve onlar aracılığı ile bazı hizmet ve tasarruflarda bulunur. Öyle ki veli, bir yazarın elindeki kalem gibi Tanrı’nın kudret ellerinin aracılarıdır. Nasıl ki Allah Peygamberler aracılığı ile mucizeler ortaya koymuş ise veliler aracılığıyla da kerametler ortaya koymuştur. Hacı Bektaş, mucizelerde olduğu gibi kerametlerde de velinin bir fonksiyonu olmadığını belirtmiş ve kendi isteğiyle keramet gösterdiğini ileri sürenleri de “müddei” diye nitelemiştir.<sup class="calibre2"><a href="../Text/alevibektasi_split_536.html#footnote-464-516" id="footnote-464-516-backlink">[516]</a></sup></p>

  <p class="normal">Hacı Bektaş, kerametin niteliğinden de bahsederek kerametin olağanüstü bir niteliğe sahip olması gerektiğini, dolayısıyla bir velinin, müridine “Sen şunu yedin, böyle uyudun” demesinin keramet açısından ve müride faydası bakımından fazla bir değer taşımadığını belirterek, asıl kerametin gaibe ait sırlarla müridi aydınlatmak olduğunu ifade eder. Dolayısıyla müritleri yönlendirmede diğer şeyhlere nispetle güneş mesabesinde olup, taş olan müridi yakuta çevirdiğine inanılan Hacı Bektaş gibi<sup class="calibre2"><a href="../Text/alevibektasi_split_537.html#footnote-464-517" id="footnote-464-517-backlink">[517]</a></sup> bir velinin kerametlerinin olmaması da düşünülemez. Bu nedenle Hacı Bektaş’a atfedilen <span class="ideitalik">Vilayetnâme</span>, Hacı Bektaş’ın, susam yaprağına seccade serip iki rekât namaz kılması, şahin şekline girip tekrar silkinip insan şekline girmesi,<sup class="calibre2"><a href="../Text/alevibektasi_split_538.html#footnote-464-518" id="footnote-464-518-backlink">[518]</a></sup> önüne çıkan aslan ve sırtlanların sırtlarını sıvazlayıp taş kesmesi, ırmaktaki balıkların selam vermesi, güvercin şekline girmesi, ilkbaharda kavunu erdirmesi,<sup class="calibre2"><a href="../Text/alevibektasi_split_539.html#footnote-464-519" id="footnote-464-519-backlink">[519]</a></sup> ekilmiş çavdarı buğdaya, buğdayı çavdara dönüştürmesi, yağın artmasını sağlaması, su üstünde yürümesi, pınarın suyunu kana dönüştürmesi,<sup class="calibre2"><a href="../Text/alevibektasi_split_540.html#footnote-464-520" id="footnote-464-520-backlink">[520]</a></sup> taşların tanıklık etmesi, kış mevsiminde ağaçta elma yeşertmesi, kayayı ayaklarıyla yoğurması, taşı hıyar gibi kesmesi, buğdayı mercimeği taş etmesi, erkeğe çocuk doğurtması ve bir avuç unu kırk gün pişirilen yemek haline getirmesi<sup class="calibre2"><a href="../Text/alevibektasi_split_541.html#footnote-464-521" id="footnote-464-521-backlink">[521]</a></sup> gibi olağanüstü kerametleriyle doludur.</p>

  <p class="normal">Velilerin kerametlerinin kaynağı Kur’ân’dır. Hz. İsa’nın annesi Hz. Meryem’in peygamber olmadığı halde olağanüstü bir halde kendisine birtakım yiyeceklerin verilmesi ve Hz. Zekeriyya’nın onun bu haline şaşırması<sup class="calibre2"><a href="../Text/alevibektasi_split_542.html#footnote-464-522" id="footnote-464-522-backlink">[522]</a></sup> ve inanmış erdemli gençler olan Ashab-ı Kehf’in, mağarada uzun yıllar uyutulduktan sonra tekrar hayata döndürülmeleri<sup class="calibre2"><a href="../Text/alevibektasi_split_543.html#footnote-464-523" id="footnote-464-523-backlink">[523]</a></sup> ve Hz. Süleyman’ın veziri ve kâtibi olup kitabın bilgisine sahip olan takva ehl-i Asaf’ın göz açıp kapayıncaya kadar Hz. Süleyman’a Belkıs’ın tahtını getirmesi, Allah dostu bazı insanların bu tür olağanüstü hallere sahip olduklarını gösterir. Ve Hz. Peygamber’in de geçmiş ümmetlerden üç kişinin mağaraya sığınması üzerine kocaman bir kaya ile mağaranın çıkışının kapanması ve bu kişilerin yalvarışlarıyla olağanüstü bir biçimde mağaranın kapısının açılması rivayeti<sup class="calibre2"><a href="../Text/alevibektasi_split_544.html#footnote-464-524" id="footnote-464-524-backlink">[524]</a></sup> kerametin hak olduğunu ortaya koyar.</p>

  <p class="normal">Keramet bir olgu olarak hak olsa da <span class="ideitalik">Vilâytenâmede</span> Hacı Bektaş’a atfedilen bu kerametlerin tarihîliği ve vakiîliği tartışılır. Çünkü eser sonradan müritleri tarafından ele alındığından gerçekte bu kerametler Hacı Bektaş’tan mı sadır olmuş yoksa onun adına üretilmiş midir belli değil. Şu da bir gerçektir ki bu kerametlerin tarihîlik tartışması bir yana, kerametlerin birçoğunun içeriği ve dizini Kur’ân kaynaklıdır. Ancak İslâm’ın temel kaynaklarından Kur’ân’dan ve hadisten haberi olmayan bazı Alevî Bektaşî araştırmacıları, Hacı Bektaş’a atfedilen bu kerametlerin kaynağını İslâm öncesi din ve kültürlerde arayıp, Bektaşiliğin inanç sistemini bu medeniyetlere bağlasalar da formatı Kur’ân ve hadislerdeki olağanüstü hallerle benzerlik arzeden bu kerametleri ve kaynağını bir başka kültüre bağlamak mümkün olmadığı gibi bir o kadarda safdillik olur.</p>

  <p class="normal">Mesela, Hacı Bektaş’ın namaz kılıp dua ettikten sonra, kâfir Bedahşan süvarilerine karşı mağaranın önünde yedi başlı bir ejderhayı keramet olarak ortaya koyması üzerine, bu inkârcıların hepsi dize gelip Hacı Bektaş’a yalvarırlar, İslâm’a ve Hz. Muhammed’in dinine döneceklerine dair de söz verirler. Ancak daha sonra Hacı Bektaş’ı büyücülükle niteleyip İslâm’dan tekrar dönmeleri üzerine, Hacı Bektaş’ta Allah’tan tekrar dua ve niyazla onların kıtlık müptelasına tutulmalarını temenni eder ve kıtlık olur. Bu inkârcılar kıtlık belasının kaldırılması için tekrar Hacı Bektaş’a gelip yalvarırlar ve Hacı Bektaş kıtlığın ortadan kalkması için Allah’a niyaz eder ve kıtlık ortadan kalkar. Ancak inkârcılar tekrar Hacı Bektaş’ı büyücülükle niteleyerek küfre dönerler. Bunun üzerine Hacı Bektaş dua eder odları yanmaz, çayları ve ırmakları kurur, tekrar yalvarmaları üzerine bu belaların da kalkması için dua eder. Ve bunlar da ortadan kalkınca geriye kalan inanmayanları ejderhanın yutması için dua eder ve ejderha münkirlerin hepsini yutar.<sup class="calibre2"><a href="../Text/alevibektasi_split_545.html#footnote-464-525" id="footnote-464-525-backlink">[525]</a></sup></p>

  <p class="normal">Bu kerametlerin dizin ve içeriğine iyice bakıldığında Kur’ân’da Firavun ve ordusunun, Hz. Musa ile mücadelesinden ve Hz. Musa’nın kendisini inkâr eden ve büyücülükle itham eden firavun halkına karşı gösterdiği mucizelerden mülhem olduğu görülür. Şöyle ki Bedahşan halkının başına gelen kötülüklerin Hacı Bektaş’tan bilinmesi, Firavun halkının başına gelenlerin Musa ve beraberindekilerden bilinmesinden, Hacı Bektaş’ın yağmuru yağdırmama ve ekini bitirmeme kerametinin, Hz. Musa’nın kuraklık ve kıtlık mucizesinden,<sup class="calibre2"><a href="../Text/alevibektasi_split_546.html#footnote-464-526" id="footnote-464-526-backlink">[526]</a></sup> Bedahşan halkının Hacı Bektaş’ı büyücü diye nitelemeleri, Firavun ve halkının Hz. Musa’yı büyücü ve gösterdiği mucizeleri de sihir diye nitelendirmelerinden, bu belaların defi için Bedahşan halkının gelip Hacı Bektaş’a yalvarmaları, firavun halkının bu belanın kalkması için Hz. Musa’ya gelip yalvarmasından<sup class="calibre2"><a href="../Text/alevibektasi_split_547.html#footnote-464-527" id="footnote-464-527-backlink">[527]</a></sup> pınarın suyunu kıpkızıl kana dönüştürmesi, Hz. Musa’nın Allah’tan bir mucize olarak firavun halkının bütün içeceklerini kana dönüştürmesinden mülhemdir.</p>

  <p class="normal">Yine Erzincan civarında Cengiz Han’ın oğlu Kâvus Han’ı ve erlerini İslâm’a davet için ve taptıkları putları terk etmeleri için Hacı Bektaş’ın gönderdiği Karadonlu Can Baba’nın, büyük bir odun yığınının içine yakılmak için atılması ancak Allah’ın inayeti, Peygamber’in Mucizesi ve erlerin himmetiyle ona hiçbir şey olmaması mucizesi,<sup class="calibre2"><a href="../Text/alevibektasi_split_548.html#footnote-464-528" id="footnote-464-528-backlink">[528]</a></sup> Kur’ân’da Hz. İbrahim’in Nemrut ve halkını putlara tapmaktan vazgeçirmesi ve bunun neticesinde yakılan büyük bir odun yığınına atılması ve Allah’ın emriyle yanmaması mucizesinden mülhemdir.</p>

  <p class="normal">Yine Hacı Bektaş, Huy Ata adlı dervişi, Tatarları putperest kalıntılardan temizlesin ve onları İslâm’a davet etsin diye gönderir. Günlerce yığdığı odunların içine Tatarların saygı duydukları putları da atar ve kendisi de odunun içinde bağdaş kurup odun yığınını ateşe verir, ancak kendisine bir şey olmaz. Durumdan haberdar edilen Tatar Padişahı, nedir bu halin demesi üzerine o da Tanrı’yı, Peygamberi tanıdınız, erenlere muti oldunuz, yine de putları bırakmazsınız, putlardan bir fayda gelmez, putların ellerinde bir şey olsaydı kendilerini ateşten kurtarırlardı yahut bana bir zarar gelirdi. Din Muhammed dinidir, yaptığınız iş şeriat bakımından da, tarikat bakımından da doğru değildir, der.<sup class="calibre2"><a href="../Text/alevibektasi_split_549.html#footnote-464-529" id="footnote-464-529-backlink">[529]</a></sup></p>

  <p class="normal">Hacı Bektaş’ın dervişi Huy Ata’nın puta tapan bir kavmi putçuluk inancından menedip tek Tanrı inancına çağırması, putları birer birer ateşe atması ve kendisinin de ateşte bağdaş kurup oturmasına rağmen bir şey olmaması ve putların insana ne bir zarar ne de bir fayda verme gücüne sahip olmadıklarını vurgulaması, Kur’ân’daki Hz. İbrahim’in Nemrut ve ahalisini putlardan temizleme çabasını ifade eden kıssadan ve Hz. İbrahim’in ateşe atılıp da yanmama mucizesinden mülhemdir.</p>

  <p class="normal">Yine Hacı Bektaş’ın hata ile öldürülen bir çocuğu diriltmesi kerameti,<sup class="calibre2"><a href="../Text/alevibektasi_split_550.html#footnote-464-530" id="footnote-464-530-backlink">[530]</a></sup> Hz. İsa’nın ölüleri diriltme mucizesinden, Hızır (a.s) ın Hacı Bektaş ile Karadenizde batan bir gemiyi kurtarmaları kerameti<sup class="calibre2"><a href="../Text/alevibektasi_split_551.html#footnote-464-531" id="footnote-464-531-backlink">[531]</a></sup> de Kur’ân’da Hızır ile Hz. Musa’nın gemiyi kurtarma kıssasından formatlanmıştır. Zaten Hacı Bektaş’ın sık sık Hızır’la görüşmeleri ve birlikte birtakım kerametler göstermeleri ona atfedilen olağanüstü olayların temelini ortaya koyuyor. Bu temel de Kur’ân’da Peygamberlerin birtakım olağanüstü haller sergilemiş olmalarıdır.</p>

  <p class="normal">Kısaca yukarıda analiz ettiğimiz gibi İslâm kültürü içerisinde yer alan Hacı Bektaş’ı kendi inanç kültürü içerisinde değerlendirmemiz gerekir. İslâm’ın temel kaynaklarında Kur’ân’da, Hadis’te yer alan Hacı Bektaş’a atfedilen olağanüstü halleri bir başka kültürde aramak veya bir başka inanç sisteminde de bulunduğundan hareketle o inanç ve kültüre indirgemek ya İslâm geleneğini bilmemekten ya da Bektaşiliği Türk İslâm kültüründen soyutlama ideolojisinden kaynaklanmaktadır. Biz örnek olması bakımından birkaç misalle yetinerek sözü fazla uzatmaya gerek duymadık. Şayet bu türden kerametler, İslâm kültürüne hâkim bir kafayla incelendiği zaman, kaynağının Kur’ân, Hadis ve Hz. Peygamber’in uygulamaları olduğu görülecektir.<sup class="calibre2"><a href="../Text/alevibektasi_split_552.html#footnote-464-532" id="footnote-464-532-backlink">[532]</a></sup></p>

  <h3 class="ortayazi1" id="calibre_toc_35">F) Kaza ve Kader</h3>

  <p class="normal">İslâm’ın altı inanç esaslarından biri de kaza ve kadere, hayra ve şerre olan inançtır. Kaza; ezeldeki hüküm, bütün mahlûkatın levh-i Mahfuzda bulunuş halidir. Kader ise; bu ezeldeki hükmün şartlar vuku bulduğunda birer birer ortaya çıkmasıdır. Maturidîler ise Eşarîlerin verdiği bu manaların tersini vermişlerdir.<sup class="calibre2"><a href="../Text/alevibektasi_split_553.html#footnote-464-533" id="footnote-464-533-backlink">[533]</a></sup></p>

  <p class="normal">Kaza ve kader meselesi İslâm düşüncesinde en fazla tartışmalara neden olmuş, bu tartışmalar da beraberinde insanın irade ve fiillerinde özgür olup olmadığı meselesini gündeme getirmiş ve bu hususta çeşitli görüşler ileri sürülmüştür. Mu’tezile, kulun kendi fiilinin yaratıcısı olduğunu, hayrın da şerrinde kaynağının insan olduğunu ileri sürerken, Cebriye de kulun yaptığı işlerde hiçbir rolünün olmadığını, rüzgâra kapılan bir yaprak gibi, Tanrı iradesinin estiği yöne savrulduğu inancını benimsemiştir. Ehli Sünnet ise Allah’ın ezelde her şeyi bildiği, dilediği ve yarattığı, kulun kendi iradesiyle seçeceği fiili önceden bilip takdir ettiğini ancak kul, fiili irade ettiğinden, sorumlu olacağı fikrini benimsemiştir.<sup class="calibre2"><a href="../Text/alevibektasi_split_554.html#footnote-464-534" id="footnote-464-534-backlink">[534]</a></sup></p>

  <p class="normal">Ehli Sünnet gurubu içinde olan mutasavvıflar da Allah sevgisi, Fenâ fillah duygusu nedeniyle kader hususunda Cebriye’ye yakın bir noktada bulunmaktadırlar. İşte altı inanç esasından biri olarak Hacı Bektaş’ın zikrettiği kader, hayır ve şer inancı da<sup class="calibre2"><a href="../Text/alevibektasi_split_555.html#footnote-464-535" id="footnote-464-535-backlink">[535]</a></sup> tasavvufî kader inancı çizgisindedir. Çünkü Hacı Bektaş’ın da iktibas ettiği “Yaş ve kuru her ne varsa apaçık bir kitaptadır”<sup class="calibre2"><a href="../Text/alevibektasi_split_556.html#footnote-464-536" id="footnote-464-536-backlink">[536]</a></sup> âyetinde olduğu gibi her şey Tanrı’sal bir belirlenim / bilgi dâhilinde cereyan etmektedir. Her şey tanrısal irade sonucu gerçekleştiği ve varlıkta Allah’tan başka gerçek fail (la faile fi’l-mevcûdi illellah) olmadığı inancından dolayı her şeye, sevinç ve hüzne, sağlık ve hastalığa, bolluk ve darlığa “rıza” ve “teslimiyet” tavrı sergilenmiştir. Hatta bunların Hak’tan tezahür etmesi nedeniyle bunları canu gönülden kabullenmeli ve bunlarla sevinip gülünmeli düşüncesi ileri sürülmüştür.<sup class="calibre2"><a href="../Text/alevibektasi_split_557.html#footnote-464-537" id="footnote-464-537-backlink">[537]</a></sup></p>

  <p class="normal">İnsanın başına gelen olaylarda olduğu gibi imanı ve küfrü tercihte hayra ve şerre olan eğilimde de Hacı Bektaş’ta ezeldeki belirlenimin rolü önemlidir. Bunu da “Elest bezmi” ile ilgili âyete getirmiş olduğu izahta görüyoruz:</p>

  <p class="normal">“Tanrı Te’ala bütün canları (ruhları) huzuruna arz eyledi. Müminlerin canlarını sağ yana, kâfirlerin canlarını sol yana koydu. Ve Allah Teâlâ, “Elestü birabbiküm”<sup class="calibre2"><a href="../Text/alevibektasi_split_558.html#footnote-464-538" id="footnote-464-538-backlink">[538]</a></sup> (Ben sizin Rabbiniz değil miyim?) dedi. Hakk’a layık olanlar kulaksız işitip dilsiz cevap verdiler. Bu ruhların bir kısmı “belâ” bir kısmı “lâ” bir kısmı da hiç tınmadı.</p>

  <p class="normal">İkinci kez Allah, “Elestü birabbiküm” dedi. Birinci kez “belâ” diyenlerin bir kısmı “lâ” dediler ve bir kısmı tınmadı, bir kısmı da yine “belâ” dediler.</p>

  <p class="normal">Ve yine birinci kez “lâ” diyenlerin bir kısmı “belâ” dediler, bir kısmı hiç tınmadı bir kısmı da yine “lâ” dediler.</p>

  <p class="normal">Ve birinci kez tınmayanların bir kısmı “belâ” dediler, bir kısmı “lâ” dedi, bir kısmı da yine tınmadı.</p>

  <p class="normal">Şimdi azizim! Her kim ki, iki kez “belâ” dedi, Müslüman doğdu, Müslüman dirildi ve Müslüman öldü.</p>

  <p class="normal">Ve her kim ki iki kez “lâ” dedi, kâfir doğdu, kâfir dirildi ve kâfir öldü.</p>

  <p class="normal">Ve her kim ki birinci kez “lâ” dedi, sonra “belâ” dedi, kâfir doğdu, kâfir dirildi ve Müslüman öldü.</p>

  <p class="normal">Ve her kim ki birinci kez “belâ” dedi, sonra “lâ” dedi Müslüman doğdu, Müslüman dirildi ve kâfir öldü. Ve her kim iki kez tınmadı ne’ûzu billâh hayvanlardan dahi kötü ve azgındır, “ke’l-en’am” dedikleri onlardır.”<sup class="calibre2"><a href="../Text/alevibektasi_split_559.html#footnote-464-539" id="footnote-464-539-backlink">[539]</a></sup></p>

  <p class="normal">Yine insanın yaratılışı babında dokuz günlükken meleklerin gelip insanın ecelini, saîd mi şaki mi olacağını, rızkını ve başına gelecek olayları yazması şeklindeki düşünceye vurgu yapması<sup class="calibre2"><a href="../Text/alevibektasi_split_560.html#footnote-464-540" id="footnote-464-540-backlink">[540]</a></sup> onun ezeldeki Tanrısal takdir gerçeğini ortaya koymaktadır. Bu âyetle ilgili insan henüz cisim halinde yaratılmazdan evvel kudret halindeyken Tanrı’nın varlığına tanıklık ettiği hususunda es-Sülemi de, Ebu’l-Huseyin b. Bennan ve Ali b. Abdurrahim’den nakillerde bulunmuştur.<sup class="calibre2"><a href="../Text/alevibektasi_split_561.html#footnote-464-541" id="footnote-464-541-backlink">[541]</a></sup></p>

  <p class="normal">Bu yorumdan anlaşılan şu ki Hacı Bektaş’ta insanın bu dünya da mümin veya kâfir oluşu iyi veya kötü oluşu, insanın henüz kudret halindeyken Tanrı’nın “Elestü bi-Rabbiküm” arzına gösterilen tavrın bir davamıdır. Bir başka ifade ile insan fiilleri Hakkın kudretinin tecellisinden, insanın bu dünyada amel ve inanç bakımdan farklılığı ezelde ruhların farklı istidatlarda olmalarından<sup class="calibre2"><a href="../Text/alevibektasi_split_562.html#footnote-464-542" id="footnote-464-542-backlink">[542]</a></sup> ve kuldan zuhur eden bütün fiilleri Allah’ın kulun ayn-i sabitesine takdir etmesinden ileri gelmektedir. Bu istidatlarda ilim, irade, kudret, idrak şeklinde tezahür etmiştir. İşte bu kabiliyetlerden dolayı insan sorumludur. Tasavvufî düşüncede olan insanın bütün eylemlerinin Allah tarafından takdir edildiği şeklindeki bir kaza ve kader inancı, onları şehevi arzularına mesnet yapmamış aksine bu kötü fiiller insan doğasındaki kötü nefisten geldiği düşünülerek ayıplanması, kınanması öngörülmüştür.</p>

  <p class="normal">Tasavvufî düşüncede kaza ve kader, yani her şeyi Allah’ın takdir ettiği inancıyla hedeflenen şey de yine insanın mutluluğudur. İnsanın yaptığı iyi fiillerle insanın gurura ve kibire kapılma, başına gelen felâketlerden dolayı da üzüntüye, rûhî bunalımlara düşme riski ortadan kaldırılmaya ve insanın mutluluğu hedeflenmeye çalışılmıştır.</p>

  <p class="normal">Şunu da belirtmek gerekir ki, gerek Cebriye gerek Ehli Sünnet gerekse de Hacı Bektaş gibi tasavvuf önderleri, teoride bu tür bir kader anlayışını ileri sürseler de pratikte insanın sorumluluk sahibi bir varlık olduğu ve yapıp ettiklerinden bir gün hesaba çekileceği gerçeğini de vurgulamayı ihmal etmemişlerdir.</p>

  <p class="normal">Kısaca genel olarak Alevi-Bektaşilerin akâid sistemleriyle ilgili açık, insicamlı bir akâid silsilesine sahip olmadıkları, inanç sistemlerine kesin çizgiler çizmenin zor olduğu<sup class="calibre2"><a href="../Text/alevibektasi_split_563.html#footnote-464-543" id="footnote-464-543-backlink">[543]</a></sup> ve Alevi teolojisinin işlenmiş, kitabî, sistematik bir teoloji olmadığı, Orta Asya’dan Balkanlar’a X. yüzyıldan zamanımıza kadar uzanan çok geniş bir zaman ve mekân boyutunda, bütün bu mekânların inanç ve kültürlerinden izler taşıyan senkretik / çeşni, mitolojik ve şifahî bir teoloji olduğu ileri sürülse de yukarıda gördüğümüz gibi Hacı Bektaş’a ve Bektaşiliğe atfedilen bu eserlerde bu düşünceleri doğrulayacak bir bulgu söz konusu değildir. Çünkü Hacı Bektaş’ta, genel olarak Alev-Bektaşi inancı için ileri sürülen Bâtınilik, Hurufîlik, Vucûdiyye, Dehriyye, Tenâsüh, Hulûl, İbâhiyye ve İştirak gibi itikatlar halîtası olduğu düşüncesini<sup class="calibre2"><a href="../Text/alevibektasi_split_564.html#footnote-464-544" id="footnote-464-544-backlink">[544]</a></sup> doğrulayacak bir inanç sistemi göremiyoruz. Tam aksine Allah, melek Kitap, Peygamber, ahiret, kaza ve kader inancı ile genel İslâmî inanç sistemi içerisinde yer alan ve inanç sistemlerini Kur’ân ve Sünnet’le temellendiren, Bektaşî inancını kitabîleştirip sistematize eden bir Bektaşî düşüncesi hâkimdir.</p>

  <h3 class="ortayazi1" id="calibre_toc_36">E) Kıyamet ve Ahiret</h3>

  <p class="normal">İman esaslarından biri de ahirete imandır. Ahiret inancı Kur’ân’ın en fazla üzerinde durduğu inanç esaslarından biridir.</p>

  <p class="normal">İşte Hacı Bektaş da bu inanç esaslarından birinin kıyamete (ahirete) inanmak olduğunu belirtir. Ancak diğer inanç esaslarında olduğu gibi bu inancın da işlevsel olması gerektiğini, bunu da “Pes iy müminler kıyamete inanmak böyle değil kim siz inanırsınız zira kim her ne bulursanız haramdan ve helalden geyursiz ve donanursuz, haksız yere nimetler yiyip gönenursiz iş bu inanmak mıdır. Kim siz inanursız?”<sup class="calibre2"><a href="../Text/alevibektasi_split_565.html#footnote-464-545" id="footnote-464-545-backlink">[545]</a></sup> ifadeleriyle dile getirir.</p>

  <p class="normal">Hacı Bektaş, ahirete inanç yanında kıyamet alametlerinden, kıyametin kopuşundan, tekrar dirilişten (ba’s), insanların bir araya gelmesinden (haşr), müminlerin konağı olan cennetten de bahsetmiştir. Deccal, Dabbet’ül-Arz, Hz. İsa’nın inişi, insanları önüne katıp sürükleyen bir ateşin ortaya çıkması gibi İslâm geleneğinde yer alan kıyamet alametlerine ve hallerine temas etmiş, ancak bu alametleri zâhirî gelenekte olduğu gibi değil, tasavvufî yöntemle yani işari ve Bâtınî bir tarzda ele almıştır. Mesela, “Deccalın ortaya çıkışını”, “Nefsi Emmârenin”<sup class="calibre2"><a href="../Text/alevibektasi_split_566.html#footnote-464-546" id="footnote-464-546-backlink">[546]</a></sup> (kötülüğü emreden nefsin), “Nefsi Mutmaine”ye üstün gelmesi ile, “Hz. İsa’nın Nüzûlunu”, ruhun deccalı olarak nitelenen “Nefsin” yok edilmesi ile, “Dabbbetü’l-Arz”ın<sup class="calibre2"><a href="../Text/alevibektasi_split_567.html#footnote-464-547" id="footnote-464-547-backlink">[547]</a></sup> ortaya çıkışını, “Nefsi- Levvâme”nin (kötülüğü kınayan ve iyiliğe eğilimli nefis) ortaya çıkışı ile, “Ateşin meydana çıkışını”, “Nefsi Emmâre” nin ortaya çıkışı ile, “Göklerin ve yerlerin yıkılıp yok olmasını”, “Ruh ve Maddenin gerçek varlıkta yok olması ile”, “İsrafil’in “sûr”a<sup class="calibre2"><a href="../Text/alevibektasi_split_568.html#footnote-464-548" id="footnote-464-548-backlink">[548]</a></sup> üflemesini”, “Ruh ve hoş cisimlerin ortaya çıkışıyla”, “Haşri”<sup class="calibre2"><a href="../Text/alevibektasi_split_569.html#footnote-464-549" id="footnote-464-549-backlink">[549]</a></sup> (yaratıkların bir araya toplanmasını) “Sonsuzluk evrenin belirmesiyle”, “Müminlerin yüzlerinin beyazlanmasını”, “Onların kalplerinin ilahî nur ile aydınlanmasıyla”, “İnkârcıların yüzlerinin kararmasını”,<sup class="calibre2"><a href="../Text/alevibektasi_split_570.html#footnote-464-550" id="footnote-464-550-backlink">[550]</a></sup> “İlahî nurdan yoksun kalmalarıyla”, “Göklerin ve yerin değişmesini”, “Nefislerin temellerinin kalp temellerine dönüşmesi, kalp temellerinin ruhunun ise gök yüzüne dönüşmesi yani Tanrı’dan başka her şeyin ölümlü ve yok olmasıyla” sembolize etmiştir.<sup class="calibre2"><a href="../Text/alevibektasi_split_571.html#footnote-464-551" id="footnote-464-551-backlink">[551]</a></sup></p>

  <p class="normal">Hacı Bektaş, bu tür işari anlamların yanında kıyamet ve ahiret süreciyle ilgili zâhirî tablolar da çizer ve bu tabloları da Kur’ân âyetleriyle tasvir eder. Mesela, o, kıyametin kopuş sürecini üç safhaya ayırır. Birinci safhayı, “Artık sûra bir defa üflendiği, yeryüzü ve dağlar kaldırılıp birbirine çarpılıp darma dağın edildiği zaman, işte o gün olacak olur.”<sup class="calibre2"><a href="../Text/alevibektasi_split_572.html#footnote-464-552" id="footnote-464-552-backlink">[552]</a></sup> âyetiyle, Allah’ın diledikleri dışında yeryüzündeki bütün canlıların yüzü koyun düşüp öleceği ikinci safhayı, “Sûr’a üflenince Allah’ın diledikleri müstesna olmak üzere göklerde ve yerde ne varsa hepsi ölecektir.”<sup class="calibre2"><a href="../Text/alevibektasi_split_573.html#footnote-464-553" id="footnote-464-553-backlink">[553]</a></sup> âyetiyle, bütün yaratılmışların ayağı kalkıp yıldızların nasıl param parça olduklarını, dağların nasıl pamuk yığını gibi yürütüldüğünü, cehennemin nasıl kızdırıldığını, zebânîlerin inkârcılara nasıl üşüştüklerini, inkârcıların günahlarını nasıl karşılayacaklarını,<sup class="calibre2"><a href="../Text/alevibektasi_split_574.html#footnote-464-554" id="footnote-464-554-backlink">[554]</a></sup> terazilerin kurulup amellerin nasıl sonuçlanacağını, ana babanın oğul ve kızlarından nasıl yüz çevirdiklerini<sup class="calibre2"><a href="../Text/alevibektasi_split_575.html#footnote-464-555" id="footnote-464-555-backlink">[555]</a></sup> görecekleri üçüncü safhayı da, “Sonra ona bir daha üflenince, bir de ne göresin, onlar ayağı kalkmış bakıyorlar!”<sup class="calibre2"><a href="../Text/alevibektasi_split_576.html#footnote-464-556" id="footnote-464-556-backlink">[556]</a></sup> âyetiyle ifade etmiştir.</p>

  <p class="normal">İkinci sûr safhasında âyette geçen “Allah’ın diledikleri hariç…” ifadesini müfessirler dört büyük melek, Hamele-i Arş, Rıdvan melekleri, Malik, hûriler zebâniler veya şehidler şeklinde yorumlamalarına karşın<sup class="calibre2"><a href="../Text/alevibektasi_split_577.html#footnote-464-557" id="footnote-464-557-backlink">[557]</a></sup> Hacı Bektaş Muhammed erleri olarak ele almış ve bu kıyamet gününde Allah’ın onlara, Muhammed ümmetine ve onların asilerinin kurtuluşuna Besmelenin yani “Allah”, “Rahman” ve “Rahim” isimlerini dünyada anmalarına karşılık onlara özel bir statü tanınacağını ortaya koyar. Bu özel statü de Hacı Bektaş’ta Makam-ı Mahmud (şefaat) makamıdır<sup class="calibre2"><a href="../Text/alevibektasi_split_578.html#footnote-464-558" id="footnote-464-558-backlink">[558]</a></sup> ki Muhammed Mustafa’nın yüzü suyu hürmetine asi müminlerin kıyamet günü bağışlanmasıdır.</p>

  <p class="normal">Hacı Bektaş, cennetten de bahsetmiş ve kin, hased, dedikodu, iki yüzlülük, hırs gibi Alevi-Bektaşi ahlâk felsefesiyle bağdaşmayan unsurlardan kendini arındırmış, yaptığı kötülüklere pişmanlık duymuş, diline Allah’ın ismini (besmele), gönlüne O’nun sevgisini ve bedeniyle de O’na kul olan müminlere, Kur’ân’ın tasvir ettiği Firdevs cennetini Allah’ın lütfedeceğini belirtir. Hacı Bektaş, bu cennetin her bir özelliğini Kur’ân’dan âyetlerle tasvir etmeye çalışmıştır. Kulları cennete girmezden evvel mahşeri karanlıkta önlerini bir nurun aydınlatacağını “Mümin erkek ve mümin kadınları, önlerinden ve sağlarından (amellerinin) nurları aydınlatıp giderken gördüğün günde…”<sup class="calibre2"><a href="../Text/alevibektasi_split_579.html#footnote-464-559" id="footnote-464-559-backlink">[559]</a></sup> âyetiyle, cennetin kapısına yaklaştıklarında cennet kapıcısıyla hurîlerin bu müminleri karşılamasını “…Oraya varıp da kapıları açıldığında bekçileri onlara: Selam size! Tertemiz geldiniz. Artık ebedi kalmak üzere girin buraya, derler”<sup class="calibre2"><a href="../Text/alevibektasi_split_580.html#footnote-464-560" id="footnote-464-560-backlink">[560]</a></sup> âyetiyle, ve cennete girdikten sonra kendilerine sunulan bu ikram sofrasını, “Orada (cennette) devamlı akan bir pınar, orada yükseltilmiş tahtlar…”<sup class="calibre2"><a href="../Text/alevibektasi_split_581.html#footnote-464-561" id="footnote-464-561-backlink">[561]</a></sup> âyetleriyle, bu bağış tahtlarında oturanların hallerini “Cevherlerle işlenmiş tahtlar üzerindedir. Karşılıklı olarak oturup yaslanırlar.”<sup class="calibre2"><a href="../Text/alevibektasi_split_582.html#footnote-464-562" id="footnote-464-562-backlink">[562]</a></sup> âyetleriyle, giyim kuşamlarını “Üzerlerinde yeşil ipekten ince ve kalın elbiseler vardır. Gümüş bilezikler takınmışlardır.”<sup class="calibre2"><a href="../Text/alevibektasi_split_583.html#footnote-464-563" id="footnote-464-563-backlink">[563]</a></sup> âyetiyle, ceylan gözlü hûrilerden “Otağlar içinde sahiplerine tahsis edilmiş hûriler vardır”<sup class="calibre2"><a href="../Text/alevibektasi_split_584.html#footnote-464-564" id="footnote-464-564-backlink">[564]</a></sup> âyetiyle, bu ikram sofrasında yetmiş bin çeşit renk ve kokuda yiyeceklerin olduğunu, “Onlara altın tepsiler ve kadehler dolaştırılır. Orada canlarının istediği, gözlerinin hoşlandığı her şey vardır”<sup class="calibre2"><a href="../Text/alevibektasi_split_585.html#footnote-464-565" id="footnote-464-565-backlink">[565]</a></sup> âyetiyle, ve yine bu ikram sofrasının içeceklerinden ve cennet şarabından “Rableri onlara tertemiz bir içki içirir”,<sup class="calibre2"><a href="../Text/alevibektasi_split_586.html#footnote-464-566" id="footnote-464-566-backlink">[566]</a></sup> “Orada karşılıklı kadeh tokuştururlar, ama burada (içki yüzünden) ne saçmalama vardır ne de günaha girme”<sup class="calibre2"><a href="../Text/alevibektasi_split_587.html#footnote-464-567" id="footnote-464-567-backlink">[567]</a></sup> âyetleriyle, bu konukları melekelerin karşılayacağını “Melekler kendilerini şöyle karşılar: İşte bu size vadedilmiş (mutlu) gününüzdür.”<sup class="calibre2"><a href="../Text/alevibektasi_split_588.html#footnote-464-568" id="footnote-464-568-backlink">[568]</a></sup> âyetiyle, bu sakinlerin Rablerinin huzuruna konuk olacaklarını “Takva sahiplerini heyet halinde çok merhametli olan Allah’ın huzurunda topladığımız gün…”<sup class="calibre2"><a href="../Text/alevibektasi_split_589.html#footnote-464-569" id="footnote-464-569-backlink">[569]</a></sup> âyetiyle, ve köşklerde cennete en yüce makam olan Allah’ın hürmet ve selamıyla karşılaşacaklarını “İşte onlara, sabretmelerine karşılık cennetin en yüksek makamı verilecek orada hürmet ve selamla karşılaşacaklar.”<sup class="calibre2"><a href="../Text/alevibektasi_split_590.html#footnote-464-570" id="footnote-464-570-backlink">[570]</a></sup> âyetleriyle ahiret, cennet ve cennetteki müminlerin halini Kur’ân’ın farklı sûrelerine serpiştirilmiş âyetlerle tasvir etmiştir.</p>

  <p class="normal">Görüldüğü gibi Hacı Bektaş İslâm düşüncesinde yer alan ahiret, diriliş ve cennet inancını ortaya koymuş, bu düşünceyle de Alevilik- Bektaşilikte “tenasüh” inancı olduğunu ileri sürenlerin iddialarını boşa çıkarmaktadır. Ayrıca kıyamet ve ahiret halleriyle ilgili manevi yorumlarının yanında cennetin maddi nimetlerinden de bahsetmesi, tasavvufî düşüncede yaygın olan cennet ve cehennemin yalnız ruhanî değil hem ruhanî hem de cismanî olduğu, ancak Süleyman Ateş’in de ifade ettiği gibi asıl olanın surî amelin karşılığı olan cennet değil, onun ötesinde ruhanî maârif ve müşahede cenneti olduğu fikrini<sup class="calibre2"><a href="../Text/alevibektasi_split_591.html#footnote-464-571" id="footnote-464-571-backlink">[571]</a></sup> sergilemektedir. Çünkü tasavvufî düşüncede olduğu gibi Hacı Bektaş’ta da asıl hedef “Hakikat”tir, “Fenâ Fillah”dır, masivayı terk edib Allah’a teveccühtür. İbadet ve taatler yaratılmış olan cennet için değil, Hakkı müşahede ve O’nun rızası için yapılır. Cennetteki abidler ve zahidlerin yetindiği zâhirî nimetler onlar için yeterli değildir, onların en büyük cenneti, cennette Tanrı’yı müşahede etmek O’nun cemalini seyretmektir. İşte bu nedenledir ki, Sünni ulema ve mutasavvıflar tarafından da cennette Allah’ın cemalinin görüleceğine dair delil getirilen “Güzel davrananlara daha güzel karşılık bir de fazlası vardır”<sup class="calibre2"><a href="../Text/alevibektasi_split_592.html#footnote-464-572" id="footnote-464-572-backlink">[572]</a></sup> bu âyet, Hacı Bektaş tarafından da iktibas edilmiştir.</p>

  <p class="normal">Ayrıca Hacı Bektaş’ın bir konuda Kur’ân’ın farklı yerlerine serpiştirilmiş durumda olan âyetleri bir meseleye iktibas etmesi, onun ne derece Kur’ân’a hâkim olduğunu göstermenin yanında cennet üzerinde bu kadar durması sevgiye dair dini öğretinin, Rahman, Rahîm ve aşk ilahı anlayışının da bir ifadesidir.</p>
</body>
</html>
