<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alevibektasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_12">IV- Kaynakları</h2>

  <p class="normal1"><span class="idebold">A) KUR’ÂN VE HADİS KAYNAKLARI</span></p>

  <p class="normal">İslâmı anlama ve yorumlamada müslüman düşünürlerin iki temel kaynağı Kur’ân ve Sünnettir.</p>

  <p class="normal">Hacı Bektaş da İslâm düşünürlerin yüzyıllarca sürdürdüğü bu çizgiyi takip etmiştir. Onun eserlerindeki her bir düşünce doğrudan veya dolaylı olarak Kur’ân ve Sünnete dayanır. Eserlerine baktığımızda her bir fikri bir veya birkaç Kur’ân âyetiyle veya bir hadisle delillendirmeye çalışmıştır. Örneğin temel kitaplarından biri olan <span class="ideitalik">Makâlat’</span>a baktığımız da Kur’ân ve Sünnete dayandığını, Kur’ân’dan 160’a yakın âyetin ve 20’ye yakın da hadisin mealen verildiğini görüyoruz. Yaşar Nuri Öztürk de onun fikirlerinin bu iki temeli hususunda ilk dikkat çeken şeyin, <span class="ideitalik">Makâlat’</span>taki düşüncelerinin Kur’ân âyetlerine ve hadislere dayandırılmış olması ve bazı bölüm ve sayfaların hemen hemen tamamen Kur’ân âyetleriyle dolu olmasıdır dedikten sonra, bu iki kaynağın O’nun eserlerinin fikri yapısının vazgeçilmez iki temel unsuru olduğunu belirtir.</p>

  <p class="normal">Onun sadece <span class="ideitalik">Makâlat’</span>ında değil, diğer eserlerindeki fikirlere de temelde Kur’ân ve hadisler kaynaklık etmektedir. Örneğin <span class="ideitalik">Makâlat-ı Gaybiyye</span> adlı eserine baktığımızda Alemdar Yalçın’ın ifadesiyle en dikkat çekici yönlerinden biri yaradan ve yaratılmışla ilgili vermiş olduğu hükümlerin tümünü, Kur’ân’dan bunu açıklayan bir âyetle desteklemiş olmasıdır.<sup class="calibre2"><a href="../Text/alevibektasi_split_077.html#footnote-464-57" id="footnote-464-57-backlink">[57]</a></sup></p>

  <p class="normal">Hacı Bektaş’ın Bektaşilikteki Kur’ân ve Sünnet merkezli bu düşünce çığırı, çağımızda bazı yazar ve Alevi–Bektaşi meşrepli düşünürler tarafından da Bektaşilik felsefesinin temel kaynağı olarak kabul edilmiştir. Öyle ki çağımızın samimi Bektaşi dedebabası olan Münci Baba “Bektaşilerin Kur’ân ile Sünnetten başka amel edip değer verdikleri hiçbir kitap yoktur.”<sup class="calibre2"><a href="../Text/alevibektasi_split_078.html#footnote-464-58" id="footnote-464-58-backlink">[58]</a></sup> diyerek Hacı Bektaş’ın düşünce dünyasının temelini oluşturan bu iki kaynağın, Bektaşilerin vazgeçilmez değerleri olduğunu belirtir.</p>

  <p class="normal">Hacı Bektaş’ın, eserlerinde kullandığı âyet ve hadislere gelince daha çok tasavvufî düşüncede kullanılan âyet ve hadislerden ibaret olduğu görülür. Hadisleri aktarırken doğrudan Hz. Peygamber’in hadisi olduğunu belirterek aktarır. Zaman zaman da Abdullah b. Abbas (ö. 68/687-688), ve özellikle de Hz. Ali’den (ö. 40/661) naklen hadisleri zikreder. Hacı Bektaş’ın kullandığı hadisler tamamen tasavvufî edebiyatta kullanılan hadislerdir. Dolayısıyla sufî gelenekte olduğu gibi senede yer verilmemiş ve manayla rivayet yapılmıştır. Bu durum da onların edebiyatlarında bolca zayıf ve mevzu rivayetlerin bulunmasına neden olmuştur.<sup class="calibre2"><a href="../Text/alevibektasi_split_079.html#footnote-464-59" id="footnote-464-59-backlink">[59]</a></sup></p>

  <p class="normal">Kısaca Hacı Bektaş’ın eserlerindeki düşünce, temelde Kur’ân ve Sünnet’e dayanır. Öyle ki her bir satır ve düşünce için bir âyet ve bir hadis iktibas edilmeye çalışılmıştır.</p>

  <p class="normal1"><span class="idebold">B) DİĞER KAYNAKLARI</span></p>

  <p class="normal">Kur’ân ve Sünnet’ten sonra Hacı Bektaş’ın eserlerinin fikrî temeli, sahabe, tabiun, tebeu’t-tabiun ve sûfizmin tarihine damgasını vurmuş ünlü mutasavvıflardan ve tefsir ve hadis kitaplarından oluşur.</p>

  <p class="normal">O sahabeden, İbn Abbas ve Hz. Ali’den, tabiun ve etbeut-tabiun’dan Hasan Basri (ö. 110/728), ve Cafer as-Sadık (ö. 148/765), İmam Musa Kazım’dan (ö. 183/799) ve işari tefsirin sistemleşip inkişaf ettiği dönemin sûfilerinden Sehl b. Abdullah et-Tüsteri (ö. 283–296/896–905), Ebubekir Muhammed b. Musa al-Vasiti (ö. 351/942), İbrahim b. Ethem (ö. 161/777), Yahya b. Muaz b. Ca’fer er-Razi el-Vaiz (ö. 258/871–872), Ebu Abdur-rahman es-Sülemi (ö. 412/1021), Abdu’l-Kerim al-Kuşeyri (ö. 465/1072), Abdullah el-Ensari (ö. 481/1089), Abdü’l-Kadir Giylani (ö. 561/1165), ve ünlü Türk mutasavvıflarından Ahmed Yesevi ve Molla Sadettin’den nakillerde bulunmuştur. Ve Hacı Bektaş, yaptığı nakillerde bazen “Tarikat Pir-i Hace Abdullah Ensari buyurur” ve “Sülemi<sup class="calibre2"><a href="../Text/alevibektasi_split_080.html#footnote-464-60" id="footnote-464-60-backlink">[60]</a></sup> buyurur”<sup class="calibre2"><a href="../Text/alevibektasi_split_081.html#footnote-464-61" id="footnote-464-61-backlink">[61]</a></sup> şeklinde kişinin sadece ismini zikreder, bazen “Hz. İmam’ın Risaletü’l-Kavsiye isimli kitabında…” “Sülemi’nin Hakaik’ında denilir ki…” ve İhkak-ı Tefsir adlı eserinde Saci iletir ve Kaffal Şasi de<sup class="calibre2"><a href="../Text/alevibektasi_split_082.html#footnote-464-62" id="footnote-464-62-backlink">[62]</a></sup> kendi yorumunda anlatır…”<sup class="calibre2"><a href="../Text/alevibektasi_split_083.html#footnote-464-63" id="footnote-464-63-backlink">[63]</a></sup> şeklinde hem kişi adı hem de bizzat alıntıda bulunduğu kaynağı zikreder, bazen de “demişlerdir”<sup class="calibre2"><a href="../Text/alevibektasi_split_084.html#footnote-464-64" id="footnote-464-64-backlink">[64]</a></sup> “nakildir, haberde şöyle gelmiştir”<sup class="calibre2"><a href="../Text/alevibektasi_split_085.html#footnote-464-65" id="footnote-464-65-backlink">[65]</a></sup> ve “Kimilerinin dediğine göre”<sup class="calibre2"><a href="../Text/alevibektasi_split_086.html#footnote-464-66" id="footnote-464-66-backlink">[66]</a></sup> (gîle) ifadeleriyle belirsiz nakillerde bulunur. Bu belirsiz nakillerde fakihlere, filozof ve kelamcılara ait bilgi kırıntıları<sup class="calibre2"><a href="../Text/alevibektasi_split_087.html#footnote-464-67" id="footnote-464-67-backlink">[67]</a></sup> olduğu gibi <span class="ideitalik">Tezkiretu’l-Evliya<sup class="calibre2"><a href="../Text/alevibektasi_split_088.html#footnote-464-68" id="footnote-464-68-backlink">[68]</a></sup></span> kitap ve hatıratlarından alıntılar da vardır. Fakat bunlar çok nadirdir.</p>

  <p class="normal">Eserlerinde Kur’ân yorumunda kullanılan malzemelerden biri de şiir ve hikâyelerdir. O zaman zaman dakik yorumlarına şahit getirmek veya onları süslemek için şiir ve hikâyelere başvurur. Kur’ân yorumunda geleneksel tefsirlerde de şiire başvurulmuştur. Fakat bu genellikle cahiliye şiiridir. Halbuki Hacı Bektaş, tamamen arık bir dille yazılmış, Türk duygu ve düşüncesini yansıtan şiirleri referans almıştır.</p>

  <p class="normal">Hikâyeye gelince bu da genellikle işari yorumda sûfilerin kullandığı bir metoddur. Dolayısıyla bu yorum çizgisini devam ettiren Hacı Bektaş da zaman zaman hikâyelere muracaat etmiştir. Bu hikâyelerle âyetlerdeki ince esprileri ortaya koymuştur.</p>

  <p class="normal">Bütün bunların yanında onun Kur’ân ve İslâm yorum kaynaklarından biri de Türk gelenekleridir. O Kur’ân’ı ve İslâm’ı, bulunduğu kültürün ışığında yorumlamıştır. Hilmi Ziya Ülken’in ifadesiyle “Hacı Bektaş, fıkıhla örfü, oğuz töresiyle Kur’ân ve Sünneti te’life çalışan bir insandı.”<sup class="calibre2"><a href="../Text/alevibektasi_split_089.html#footnote-464-69" id="footnote-464-69-backlink">[69]</a></sup> Öyle ki, kendisindeki bu Alperen ruhu zaman zaman onu, alışılmış Kur’ân yorumlarının dışına itmiştir. O Peygamber ile şehidi karşılaştırırken şehidin peygamberden mertebe bakımından üstün olduğunu belirtir.<sup class="calibre2"><a href="../Text/alevibektasi_split_090.html#footnote-464-70" id="footnote-464-70-backlink">[70]</a></sup> Bir bakıma onun bu yorumları Kur’ân ve Sünnetten kaynaklanan İslâmî düşünce ile bu iki kaynağa ters düşmeyen Türk hassasiyetinin, duygusunun ve bir ölçüde de töresinin mükemmel bir kompozisyonudur.</p>

  <p class="normal">Hacı Bektaş’ın “Baki haberler Kur’ân tefsirinde, ehadis-i Nebevi’de ve Tezkiretü’l-Evliya’da ma’lum ola”<sup class="calibre2"><a href="../Text/alevibektasi_split_091.html#footnote-464-71" id="footnote-464-71-backlink">[71]</a></sup> ifadesi ve eserlerinde geçen bu isimler O’nun fikri kaynaklarını ve tarihte hangi düşünce ekolünün temsilcisi olduğunu ortaya koyar. O, farklı kaynaklardan beslenmenin yanında düşünce yapısı temelde Kur’ân ve Sünnet ve bu iki kaynakta temellenen İslâmî literatüre dayanır.</p>
</body>
</html>
