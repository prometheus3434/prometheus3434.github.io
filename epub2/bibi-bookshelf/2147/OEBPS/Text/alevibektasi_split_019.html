<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alevibektasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">Sonuç</h1>

  <p class="normal">İslam Tasavvuf akımının bir uzantısı olarak ortaya çıkan Alevilik-Bektaşilik, kısa zamanda Horasan’da, Anadolu’da ve Balkanlarda Türk toplumunu dini ve kültürel yönden derin bir şekilde etkilemeye başlamıştır. Özellikle de Horasan’da Ahmet Yesevi ile başlayan bu hareket, Hacı Bektaş aracılığıyla Anadolu’da devam etmiştir. Türk toplumunun rengini alan bu hareket Anadolu’nun Türkleşmesinde rol oynadığı gibi, İslâmlaşmasında da büyük bir etkiye sahiptir. Özellikle de Bektaşi geleneğe göre Hacı Bektaş’ın Anadolu’yu Türkleştirme ve irşad vazifesiyle Anadolu’ya gönderildiği düşüncesi de bu gerçeği ortaya koymaktadır. Hacı Bektaş’ın medrese ve ulemanın ulaşamadığı kitleleri İslâm’la tanıştırması, kısa sürede onun namının Anadolu’da ve Balkanlarda yayılmaya başlamasına neden olmuştur. Öyle ki onun bu şöhreti, Osmanlı devleti ve yeniçerilerle olan ilişkisine kadar götürülmüştür.</p>

  <p class="normal">Başlangıçta tamamen Kur’ân ve Sünnet merkezli olan bu hareket, zamanla özellikle de 16. yüzyıl siyasi dalgalanmaları neticesinde Bâtınî, Hurufi, Şii dailerin Anadolu’da Bektaşi tekkelerine girmeleri ve diğer harici tesirler gibi nedenlerle bozulmaya başlamıştır. Bu çözülmenin en fazla görüldüğü alan ise, dini nassların Bâtınî ve Hurufi anlayışla yorumlanması olmuştur. Bunun doğal sonucu olarak gerek özünü koruyan Bektaşiler, gerekse de Sünni ulema, dinin özüne yöneldiklerini söyleyen, dinî sembol ve şekilleri terk eden ve dinden uzaklaşmaya başlayan bu insanları, dinî teklifleri terk ve yasaklara karşı hafif meşreplikle suçlamışlardır. Kur’ân’ın asıl ruhunu temsil ettiklerini ileri süren Alevi-Bektaşiler ise Sünni ulemayı özden uzaklaşmış olmakla, kuru şekilcilikle suçlamışlardır. Nassları anlama ve uygulamadaki bu tartışma ve zıtlaşma kıyımlara kadar vardırılabilmiştir.</p>

  <p class="normal">Geçmişte derin izler bırakan bu tartışmalar günümüzde de devam etmektedir. Çağdaş Alevi-Bektaşiler kendilerini gerçek / öz İslâm’ın temsilcileri olarak görürlerken, karşı tarafı ise zâhirîcilikle, dinin özünden uzaklaşmakla suçlamaktalar. Sertleşen bu kutuplaşmalarda Alevi-Bektaşiler Sünnileri Emevi ve Abbasiler döneminde üretilen Arap Emevi-Abbasi dinine tâbi olmakla itham ederlerken, kimi Sünniler de Alevilik-Bektaşiliğin kökenini yabancı unsurlara dayandırma gibi mesnedsiz bir çaba içine girmişlerdir. Dini nassları anlama ve yorumlama yöntemine dayanan bu zıtlaşmalar görünürde Sünni-Alevi / Bektaşi faklılaşması olsa da gerçekte Hicri II. ve III. asırlarda mutasavvıfların ortaya koyduğu, kaynağı Kur’ân ve Hz. Peygambere dayanan marifet ve muhabbet merkezli din telakkisiyle, fakihlerin biçimci din anlayışının bir uzantısıdır.</p>

  <p class="normal">Alevi-Bektaşi dinî ve kültürel kimliğinin tartışıldığı bu bağlamda kimileri de Hıristiyanlık, Budizm, Zerdüştlük, Mazdeizm, Manihaizm, Yunan ve Eski Anadolu din ve kültür öğelerinde Alevilik-Bektaşiliğe kök aramaya başlamışlardır.</p>

  <p class="normal">İşte biz Alevilik-Bektaşiliğe yakıştırılmaya çalışılan bu giydirmeleri bir tarafa bırakarak bir akımı tanımlamanın asıl pir ve kurucu babasının fikirlerini ve kaynaklarını ele almak olduğunu düşünerek, Hacı Bektaş’ın beş temel eserinde Kur’ân ve bu bağlamda dini anlama ve yorumlama yöntemini ortaya koymaya çalıştık.</p>

  <p class="normal">Konuyu işlerken şöyle bir yöntem izledik. Hacı Bektaş’ın hayatı, çağdaşlarıyla olan ilişkileri ve Eserlerini birinci bölümde, Kur’ân anlayışı, rivayet, dirayet ve işaret yöntemini ikinci bölümde, inanç, ibadet, muamelat ve bazı helal ve haramlarla ilgili konuları da üçüncü bölümde ele aldık.</p>

  <p class="normal">Birinci bölümde daha çok geçmişte yazılan tarihi bibliyografi kitaplardan ve günümüzde Hacı Bektaş ile ilgili yazılmış eserlerden faydalanmaya çalıştık.</p>

  <p class="normal">Kur’ân’ı yorumlama yöntemi bakımından Hacı Bektaş tasavvufî gelenekte yer alması nedeniyle bu ikinci bölümde de âyetlere getirdiği yorumları diğer bazı dirayet ve rivayet tefsirlerinin yanında temelde kendi kaynakları arasında da yer alan es-Sülem’inin <span class="ideitalik">Hakaiku’t-Tefsir</span>’inden ve el-Kuşeyri’nin <span class="ideitalik">Letaifu’l-İşarat</span>’ından aynı veya benzeri yorumlarla karşılaştırmaya çalıştık.</p>

  <p class="normal">Üçüncü bölümde ise Hacı Bektaş’ın inanç, ibadet ve muamelatla ilgili benzeri veya farklı yorumları Alevi-Bektaşilikle ilgili yazılmış kitap ve makalelerden, geçmişte ve günümüzde yazılmış temel tasavvufî eserlerden, meşhur mutasavvıflardan ve 16. yüzyıl sonrası eserleri olan buyruklardan vermeye çalıştık.</p>

  <p class="normal">İşte biz, geçmişte ve günümüzde Alevi-Bektaşilerin İslâm’ı ve Kur’ân’ı anlama yöntemlerinin tartışıldığı, dini kimlik ve köken bulma çalışmaların yapıldığı bir dönemde Bektaşiliğin gerçek Pirinin hayatının, diğer itikat sistemleriyle olan ilişkilerinin, Kur’ân anlayışı ve yorum yönteminin, inanç, ibadet ve muamelat ile ilgili temel yaklaşımlarının bu kimlik kargaşasına ışık tutacağı kanaatinden hareketle yapmış olduğumuz bu çalışmada elde ettiğimiz bulgular şöyledir:</p>

  <p class="normal">Tarihi bir şahsiyet olarak Horasan’da Ahmet Yesevi kültüründe küçük yaşlardan itibaren özenle yetiştirilmiş, Anadolu’nun Türkleşmesi ve İslâmlaşması için genç yaşlarda Ahmet Yesevi’nin halifesi olarak sıradan göçebe guruplar arasında sıradan bir insan olarak değil de özel eğitimli ve özel amaçlı, milli ve manevi bir lider olarak Anadoluya gönderilmiştir. Mevlevi sevdalısı olan Eflaki’nin ariflikten ve şeyhlikten fariğ meczup bir derviş olduğu iddiası ve çağımızda da Bektaşiliğe farklı menşe arayanların konargöçer bir Türkmen sûfisinin İslâmî ilimlerde otorite olacak bir ilmi seviyeye yükselme imkânının olamayacağı, bir Türkmen şeyhinin âlim olmasının gerekli olmadığı söylense de Hacı Bektaş ile ilgili bilgi veren en eski kaynaklar onun şeri ilimlerde âlim ve amil tarikatta da arif olduğunu, hem zâhir hem de bâtın ilimleri küçük yaşta Nişabur’da tahsil ettiğini, öyle ki ilminin yüceliğinden kinaye olarak <span class="ideitalik">Vilâyetnâme</span>’de mürşidi Lokman Perende’nin ilmin başından Hacı Bektaş’ın ise sonundan haber vermesi ve Bedahşan halkının onu kendilerine beylik lideri yapmak istemesine rağmen onun Anadoluya gidip halka Kur’ân öğretmeyi ve namaz kıldırmayı tercih etmesi hem ilmi kişiliğini hem de Anadolu’ya geliş misyonunu ifade etmektedir. Ayrıca onun eserlerinde her bir fikir için bir âyet ve hadis getirilmeye çalışılması, tarikatının ilkelerini tek tek âyetlerle temellendirmesi ve Nişabur gibi bir ilim yuvasında validesinin de Nişabur Müftüsü Şeyh Ahmet’in kızı olması onun köklü bir tedrisat geleneğine sahip olduğunun bir göstergesidir. Bundan da öte tasavvuf geleneğinde yaygın olarak kullanılan hadisleri serdetmesi, Sahabeden, İbn Abbas ve Hz. Ali’den, tabiun ve etbeut-tabiun’dan Hasan Basri (ö. 110/728) ve Cafer as-Sadık (ö. 148/765), İmam Musa Kazım’dan (ö.183/799) ve işari tefsirin sistemleşip inkişaf ettiği dönemin sûfilerinden Sehl b. Abdullah et-Tüsteri (ö. 283–296/896–905), Ebubekir Muhammed b. Musa al-Vasiti (ö.351/942), İbrahim b. Ethem (ö. 161/777), Yahya b. Muaz b. Ca’fer er-Razi el-Vaiz (ö. 258/871–872), Ebu Abdurrahman es-Sülemi (ö. 412/1021), Abdu’l-Kerim al-Kuşeyri (ö. 465/1072), Abdullah el-Ensari (ö. 481/1089), Abdü’l-Kadir Giylani (ö. 561/1165) ve ünlü Türk mutasavvıflarından Ahmed Yesevi, Molla Sadettin’den ve tefsirde, hadiste, kelamda ve fıkıhta önder, Maveraunnehirde Bizansa karşı hazırlanan orduya katılan Türkistanlı bir âlim olan Ebu Bekr Muhammed b. Ali b. İsmail el-Kaffal es-Şasi’den, (ö. 365/976), doğrudan nakillerde bulunması ve yapmış olduğu yorumların aynılarının veya benzerlerinin Kuşeyri, Sülemi gibi Sünni tasavvuf önderlerinin ve diğer bazı müfessirlerin tefsirlerinde de yer alması İslâm literatürüne hakim alim, arif kimliğini ortaya koymanın yanında İslâm geleneğindeki çizgisini de ortaya koymaktadır.</p>

  <p class="normal">Hacı Bektaş’ın Anadoluya geliş serüveniyle ilgili Anadolu’ya niçin geldiğinin yanında neden Amasya, Kırşehir, Kayseri gibi merkezlere uğrayıp Sulucakarahöyüke (Nevşehire) yerleşmesi de önemlidir. Bunun da iddia edildiği gibi Kardeşi Menteş’in Babai isyanında öldürülmesinden kaynaklanan bir korkudan değil Anadoluyu Türkleştirme ve İslâmlaştırma misyonuna uygun olarak bu bölgelerin ahi / fütüvvet teşkilatlarının merkezi olmasından kaynaklanmaktadır.</p>

  <p class="normal">Hacı Bektaş’ın çağdaşlarıyla ve diğer bazı itikat sistemleriyle olan ilişkisine gelince onun Ahmet Yesevi ile doğrudan doğruya görüştükleri konusunda farklı bilgiler olsa da Horasan’da Yesevi ocağında eğitim aldığı ve bu ocağın halifesi olarak Anadolu’ya gönderildiği ve Anadolu’da bu amaçla faliyet yürüttüğü bir gerçektir. Hacı Bektaş-Mevlânâ ilişkisine gelince Hacı Bektaş’ın Mevlânâ’nın çağdaşı olduğu her ne kadar ilişkiler bazı eserlerde dergâh üstünlüğü şeklinde yansıtılsa da Hacı Bektaş dergâhı ile Mevlânâ’nın tekkesi arasında bir ilişkinin olduğu ancak birinde İran zevki ağır basarken diğerinde tamamen bir Türkmen zevkinin hâkim olduğunu görüyoruz. Hacı Bektaş-Yunus Emre ilişkisine gelince <span class="ideitalik">Vilâyetnâme</span>’de Hacı Bektaş’ın doğrudan Yunus Emre ve Taptuk Emre ile görüştüğü belirtilse de vefat tarihleri esas alındığında bu ilişkinin mümkün olmadığını ancak <span class="ideitalik">Vilâyetnâme</span>’de Yunus’un <span class="ideitalik">Divan</span>’ının Hacı Bektaş’ın nefes himmeti sonucunda gözünden perdenin kalkmasıyla oluştuğunun ifade edilmesi Yunus’un <span class="ideitalik">Divan</span>’ı ve <span class="ideitalik">Risaletün Nushiyesi</span>’nin <span class="ideitalik">Makâlat</span> ile fikir, muhteva yönünden benzerliklerin olması onun Hacı Bektaş’tan etkilendiğinin açık bir ifadesidir. Hacı Bektaş’ın Yeniçerilerle olan ilişkilerine gelince bazı klasik kaynaklarda Osmanlıda yeniçeri ocağının kuruluşunda yeraldığı ve Yeniçerilere börk giydirdiği ifade edilse de bunun tarihi olmaktan daha ziyade Osmanlıda her ocağın bir pire bağlı olmasından Osmanlının kuruluşunda yer alan ahi teşkilatının merkezinde Hacı Bektaş ve Bektaşi felsefesinin yer almasından ileri gelen tarihilikten ziyade manevi bir bağ sözkonusudur. Hacı Bektaş’ın ilişkilendirildiği bir başka kişi babai isyanı lideri Baba İlyas ve Babailerdir. Mevlevi tarihçileri Eflaki ve Sahih Ahmet Dede Hacı Bektaş’ı Baba İlyas’ın halifesi olarak zikretmiş olsalar da bunun tarikat karalama kampanyasından kaynaklandığını olsa olsa her ikisininde Horasani olmalarından kaynaklanan bir hemşerilik ve fikirdaşlık ilişkisinin olacağı kanaatindeyiz. Yine geçmişte ve günümüzde, Hacı Bektaş’ın Bâtınîlik, Hurufilik, Şiilik Şamanizm ile ilişkilendirilip ve Bektaşiliğin ise Zerdüştlük, Manihaizm, Mazdeizm’e, İlk Çağ, Ortaçağ, Asya, Eski Anadolu, Eski İran din ve geleneklerine dayalı bir itikat sistemi olarak telakki edilmeye çalışılsa da hatta İslâm’dan ayrı bir din olduğu, bir madde dini, materyalist felsefe üzerine kurulmuş bir hayat tarzı olduğu kimileirnce ileri sürülse de otanktikliği korunmuş olan eserlerinde Hacı Bektaş’ın bir Türkmen sufisi, Bektaşiliğin ise yukardaki iddialardan tamamen uzak Kur’ân ve Sünnet merkezinde Türk İslâm sufi geleneğiyle yoğrulmuş İslâm dairesinde yer alan bir sistem olduğu görülür.</p>

  <p class="normal">Hacı Bektaş’ın Kur’ân anlayışına ve Kur’ânı yorumlama yöntemine gelince Tasavvufî gelenekte olduğu gibi Kur’ân, bütün ilahi sır ve manaları kapsayan, diğer ilahi kitapların kendisinde, kendisinin ise fatiha, fatihanın da Besmelenin Rahman ve Rahim isminde dürüldüğü yaratanın sevgilisine bir merhamet tecellisi olarak âşıktan maşuka gönderilen bir risalet anlayışı ile ele alınmıştır. Ayrıca Bekataşlilkte farklı bir Kur’ân algısı da söz konusudur. O da insanın “Kur’ân-ı Natık” olmasıdır. Asıl Kur’ân insandır çünkü kâinat da Kur’ân da hatta Tanrı dahi küçük âlem insanda tecelli etmiş dolayısıyla Hz. Peygamberin “Kendini bilen Rabbini bilir” hadisinde de ifade edildiği gibi okunması gereken en büyük kitap insan kabul edilmiştir. Alevi / Bektaşilikte İnsan Kur’ân kadar kutsal kabul edilmiş. Çünkü o Allah’ın tecellisi, kalbi ise O’nun evi kabul edilmiştir. Hacı Bektaş’ta Kur’ân’a iman onunla amal ile eşdeğerdir, bu gün Bektaşilikte olduğu gibi özün (inanç) ve sözün (amelin) birliği esastır. Öyle ki Hacı Bektaş’ta kendini Kur’ân’a layık hale getirmeyenin ahirette kör olarak haşredilip Allah tarafından unutulacağı ifade edilmiştir.</p>

  <p class="normal">Yorum yönteminde Kur’ân’ı kimlerin yorumlayacağı meselesinde Hacı Bektaş’ta, Hz. Peygamber’in sözleri ve uygulamaları dışında kutsallığına inanılan Şii Kur’ân anlayışında olduğu gibi imtiyazlı otoriteler söz konusu değildir. Alevi-Bektaşiliği, Şiiliğin Anadolu’daki bir uzantısı olarak görenlerin ileri sürdükleri, Kur’ân’ın iç yüzünü, din ve vahdet sırrını, Hz. Peygamber’in, Hz. Ali, 12 imam, Ehl-i Beyt, Ashabın uluları ve Velilere gizli ve açık olarak öğrettiği, dolayısıyla da bunlarsız Kur’ân’ın hakiki manalarının anlaşılamayacağı inancı da söz konusu değildir. Aynı şekilde 16. yüzyıl sonrası Alevi-Bektaşi kaynaklarında Şii uzantılı bir anlayışla Hz. Ali ve Ehli Beyt’i tebcil, ilk üç halifeyi tahkir amacıyla da âyetlere referans yapılmamıştır. Ancak onda hakikat makamına ulaşmada insanları zahidler, abidler, arifler, veliler (muhibler) şeklinde sınıflaması ve velilerin hakikat bilgisine ermiş oldukları, Rahman’ın kendilerine vasıtasız Kur’ân’ı öğrettiği (Er-Rahman alleme’l-Kur’ân) “ilm-i ledun” bilgisine sahip oldukları düşüncesi, tasavvufî düşüncede olduğu gibi velilerin Kur’ân’ın hakiki manalarına ulaşmada özel bir yere sahip oldukları fikrini ortaya koymaktadır.</p>

  <p class="normal">Kur’ân’ın eksiklik ve fazlalık meselesine gelince, bu düşünce de geçmişte Gulat-ı Şia tarafından ileri sürülen bir geleneğin uzantısı olarak günümüzde de sözlü gelenekte kimi Alevi ağızlardan Kur’ân’ın tahrif olduğu, noksanlaştırıldığı iddiaları ileri sürülse de böyle bir inancı yazılı kaynaklarda en azından Hacı Bektaş’a atfedilen eserlerde görmek mümkün değildir. Ve Hacı Bektaş’ın göklerde ve yerde küçük büyük, yaş ve kuru her ne varsa Kur’ân’da mevcut olduğuna ve Kur’ân’ın insan için lazım olan her şeyi teybin ve tafsil ettiğine dair âyetleri özellikle iktibas etmiş olması, Kur’ân’ın muhtevasının tam ve noksansız olduğu gerçeğini ortaya koyar. Ayrıca Kur’ân’ın korunmuşluğu, kutsallığı hususunda Alevi-Bektaşilerin inançları Sünnîlerinkinden farklı değildir. Sünnilerdeki inanç ne ise Alevi-Bektaşilerde de aynı inanç hâkimdir. Ancak 16. yüzyılın başlarından itibaren yoğun Şii-Safevi akidenin propagandasına maruz kalan Alevi-Bektaşiler Şia’nın Kur’ân telakkisinin etkisinde kalarak Kur’ân’ın Hz. Ebu Bekr, Hz. Ömer, Hz. Osman ve Emeviler döneminde tahrif edildiğini bazıları ileri sürseler de bu iddiayı ispat edecek delillerden yoksundurlar. Çünkü bu iddianın temeli İmamet-Velayet siyaset teorisine dayanır.</p>

  <p class="normal">Rivayete dayalı yorumlarında Kur’ân’ı Kur’ânla, sahabe sözüyle tabiun ve diğer selef âlimlerinin, Horasan erenlerinin sözleriyle, kaynağı belli olmayan nakillerle, nüzul sebepleriyle tefsir etmiş ve zaman zaman Hz. Âdem ve Havva’nın yaratılışı, insanın nutfeden oluşumu ve bazı kıssa ve âyetlerle ilgili de İsrailiyyat nakledegelmiştir. Hacı Bektaş Veli de diğer birçok müfessirin müstağni olamadığı kadim din ve kültürlerin masal ve mitoloji türünden olan ürünlerini Kur’ân yorumunda kullanmıştır. Özellikle de tefsir geleneğinde yaratılış ve Kur’ân kıssalarını izah etmede ortaya çıkan bu kültür, Hacı Bektaş’ta da görülmektedir. Ancak her ne kadar bazıları bu tür İsrailî rivayetlerden hareketle Bektaşiliği eski Anadolu din (Hıristiyanlık) ve kültürlerine indirgemeye çalışsalarda Hacı Bektaş’ın da içinde bulunduğu pek çok din bilgininin Ehli Kitab’ın kaynaklarını bazı âyetlerde özellikle de kıssalarda malzeme olarak kullanmaları, Kur’ân’ın bazı meselelerde Tevrat ve İncil ile müttefik olması, Hz. Peygamber’in de Ehli Kitab’a indirilenin ne doğrulanması ne de yalanlanmaması sadece ona inanılması gerektiğini ifade etmesi gibi nedenlerle Kur’ân’la müttefik olan konularda, sınırlı ve dar bir kaynakta olsa sahabeyle başlayan bir geleneğe sahiptir. Taberi, İbn Kesir ve diğer birçok tefsirde Tevrat ve İncil kaynaklı bilgiler yer alıyor diye tefsir, Yahudi ve Hırıstiyanlık’a dayanıyor diyemediğimiz gibi Hacı Bektaş’ta da bazı yabancı kültür kalıntılarının yer alması fikri kaynağının temelinin o kültüre dayandığını göstermez. Dolayısıyla Hacı Bektaş’ta ve Bektaşi kültüründe zaman zaman Ehl-i kitap haberlerinin kullanılması dini geleneğin kendi içindeki tutarlılığı açısından pek de yadsınacak bir şey değildir.</p>

  <p class="normal">Dirayete dayalı yorumlarında luğavi tahlillerle, Türkmen kitlenin İslâmı rahat anlayacağı basit hikâyelerle ve tasavvufî İslâm anlayışının yayılmasında müzik gibi mühim bir rol oynayan Türk tasavvuf şiirleriyle Kur’ân’ın mesajını yansıtmıştır. Hacı Bektaş’ta bu şiire başvurma işi klasik tefsir kitaplarında olduğu gibi gramer kaygılarıyla veya metne verilen anlamın desteklenmesi gayesi ile başvurulan bir şey değildir. Tam tersine, ondaki bu şiir, uzun riyazet ve mucahede neticesinde ilahi kelamdan kalbe doğan mananın yahut tasavvufî duygu ve düşüncenin mistik ve edebi bir dille ifadesinden ibarettir.</p>

  <p class="normal">İşarete dayalı yorumlarında antropomorfist (teşbihi) yorumlar yani afaktaki her şeyin enfüste yani küçük âlem insanda da varolduğu şeklinde yapılan antropomorfist öğeler ve zaman zaman da kökeni Kur’ân, Hz. Peygamber, Sahabe ve Tabiun’a dayanan Hurufi yorumlar yer almaktadır. Kökenlerini Kur’ân, Sünnet ve sahabeden alan Hacı Bektaş’ın Kur’ân’ı yorum yöntemi işte bu işari ekol çizgisindedir. Onun eserlerinde karşılaştığımız yorumlar genelde işari / içsel yorumlardır. O’na göre, Kur’ân’a bakış hatta evrene ve eşyaya bakış temelde Bâtınî (iç bakış) olmalıdır. Hakiki manaya, gerçeğe ulaşmanın yegâne yolu da budur. Dolayısıyla çağımızda bazı yazarlar, Hacı Bektaş’taki bu tür bazı işari, içsel / bâtınî ve hurufi yorumlardan hareketle, Hacı Bektaş’ın bâtınî ve Hurufi olduğunu ve Bektaşiliğin de Bâtınî, Hurufi bir hareket olduğunu ileri sürmüşlerdir. 15. yüzyıl sonrası Bektaşilikte, Horasanlı Fazlullah Esterebâdî’ el-Hurufi’nin, <span class="ideitalik">Cavidan</span> adlı kitabında temellenen Hurufilik Anadolu’da Bektaşi tekkelerinde ve dervişlerde birtakım tesirler gösterse de Bektaşiliğin Hurufi bir tarikat olduğunu göstermez, hele otantikliğini koruyan ve İslâm tasavvuf çizgisinde yer alan Hacı Bektaş ve eserleri için bunu iddia etmek hiç söz konusu olamaz. Fazlullah el-Hurufi’nin <span class="ideitalik">Cavidan</span> adlı kitabında temellenen, dini yükümlülükleri hiçe sayan, yasakları, zevki, eğlenceyi, içkiyi vb. bayağılıkları ibadet yerine koyan bir Hurufilik, az bir etki altında kalmış olan, ne 15. yüzyıl sonrası Bektaşiliği için, ne de kurucusu Hacı Bektaş olan asli yapısıyla günümüze kadar gelen Bektaşilik için söz konusu olabilir. Çünkü Hacı Bektaş’ta ve Bektaşilik’te, Hurufilikte olduğu gibi dini hassasiyetleri hiçe sayan evreni ve insanı tamamen harflerle izah eden bir Hurufilik söz konusu değildir. Olsa olsa Hacı Bektaş’ta ve tasavvufî eserlerde gördüğümüz harflere bazı mistik manalar verme şeklinde ortaya çıkan ve bir müessese olarak tasavvufun da yakın bulunduğu bir “Hurufilik” vardır ki, Yaşar Nuri Öztürkün ifadesiyle “Bu da, hareket noktasıyla Kur’ân’a… Kur’ân’daki huruf-i Mukatta’a’ya dayanır. Ve birtakım harflere gizemli manalar yükleme işleminin sahabeyle özellikle de tefsirde otorite olan İbn Abbas’la başlamış olması sonraki asırlarda bu tür harflere birtakım manalar verme geleneğinin kökenini belirleyici olmaktadır. Dolayısıyla İslâmî gelenekte yer alan ve kökeni Kur’ân’a dayanan bir Hurufilikle İslâm’ın emir ve yasaklarını hiçe sayan, kendi arzularını harflere söyleten, kökeni Horasanlı Fazlullah el-Hurufi’ye dayanan bir Hurufilik tamamen birbirinden farklı şeylerdir. Ancak 15. ve 16. yüzyılda bâtınî Hurufi zümrelerin Bektaşi tekkelerine sığınıp fikirlerini Türkmen kitlelerine yaymaları Ethem Ruhi Fığlalı’nın da ifadesiyle Hacı Bektaş’ın Bâtinî, Hurufi ve Şii vasıflı bir menfi edebiyata alet edilmesine sebebiyet vermiştir.</p>

  <p class="normal">İmanla ilgili konularda Allah’ın varlığı ve sıfatları, Allah ve insan, melek, şeytan, kitap, Peygamberler ve Risalet, Hz. Peygamber ve mucizesi, velayet ve veliler, Kıyamet ve ahiret, kaza ve kader konusunda genelde Ehli sünnet çizgisinden farklı olmamakla birlikte özelde İslâm tasavvuf öğretisi hâkimdir. Ve bu inanç ilkeleri İslâm geleneğindeki izah tarzlarıyla âyet ve hadislerle tasavvufî düşünce ve yaklaşımlarla sistemli bir biçimde izah edilmeye çalışılmıştır. Ancak bazıları tarafından Alevi-Bektaşilerin akâid sistemleriyle ilgili açık, insicamlı bir akâid silsilesine sahip olmadıkları, inanç sistemlerine kesin çizgiler çizmenin zor olduğu ve Alevi teolojisinin işlenmiş, kitabî, sistematik bir teoloji olmadığı, Orta Asya’dan Balkanlar’a X. yüzyıldan zamanımıza kadar uzanan çok geniş bir zaman ve mekân boyutunda, bütün bu mekânların inanç ve kültürlerinden izler taşıyan senkretik / çeşni, mitolojik ve şifahî bir teoloji olduğu ileri sürülse de yaptığımız bu çalışmada, Hacı Bektaş’a ve Bektaşiliğe atfedilen bu eserlerde bu düşünceleri doğrulayacak bir bulgu söz konusu değildir. Çünkü Hacı Bektaş’ta, genel olarak Alevi-Bektaşi inancı için ileri sürülen Bâtınilik, Hurufîlik, Vucûdiyye, Dehriyye, Tenâsüh, Hulûl, İbâhiyye ve İştirak gibi itikatlar halîtası olduğu düşüncesini doğrulayacak bir inanç sistemi göremiyoruz. Tam aksine Allah, melek Kitap, Peygamber, ahiret, kaza ve kader inancı ile genel İslâmî inanç sistemi içerisinde yer alan ve inanç sistemlerini Kur’ân ve Sünnet’le temellendiren, Bektaşî inancını kitabîleştirip sistematize eden bir Bektaşî düşüncesi hâkimdir.</p>

  <p class="normal">Namaz, abdest, oruç, hac, zekât ve bazı haram ve helalerle ilgili İbadet ve muamelat konularında da Sünni İslâm tasavvuf geleneğinde yer aldığını görüyoruz. Hacı bektaş’ta bu tür şekli ibadetler yok sayılmadığı gibi aksine bunların şekilsel formlarının gerekliliği konusunda ilgili Kur’ân âyetleri iktibas edilerek bunların farz olduğunun, her müslümanın bunları yerine getirmekle mükellef olduğunun ısrarla vurgulandığını görüyoruz. Ancak temeli Kur’ân ve hadise dayanan her âyetin hem zâhirînin hem de bâtınının (içsel anlam) olduğu gerçeğinden hareketle tasavvufî gelenekte olduğu gibi namaz, abdest, oruç, hac, zekât gibi bu tür şekli formların birtakım işari, bâtınî, sembolik yorumlarının da yapıldığını görüyoruz. Yani mutasavvıflarda olduğu gibi Hacı Bektaş’ta da şekil ve öz ikilemi vardır ancak bunlar birbirine zıt olan bir arada bulunmaları imkânsız olan şeyler değillerdir. Hacı Bektaş’taki bu dualist yorum geleneğinde şekli formlar, İslâmın deruni, ruhi zevkten yoksun donuk kaidelerden ibaret olmadığı gibi Bâtınî telakkiler de geçmişte bazı mutasavvıflarda ve günümüzde bazı Alevi-Bektaşilerde olduğu gibi salt bâtını esas alıp da zâhirî ihmal / iskat / ibahiyyecilik gibi tehlikeli noktalarda değildir. Hacı Bektaş’ın, Kur’ân’daki âyetlere ve Hz. Peygamber’in Kur’ân’ın hem zâhirî hem de Bâtınî manalarının varlığını ifade eden nasslara dayandırdığını düşündüğümüz bu yaklaşım, tarihte ve günümüzde olduğu gibi ne salt ibadetin özünü esas alıp şekli dışlayan bir ibahiyyecilik, ne de ruhtan yoksun sadece kalıpta kalan bir fıkhî ibadet anlayışı sergilememektedir, tam aksine şekil ve özü birleştiren, şekilsel olanda kalmayıp gönül Müslümanlığını esas alan, ibadetlerin konuluş esprisini yakalayan bir dindarlık anlayışıdır.</p>

  <p class="normal">Kısaca objektif olarak ortaya koyduğumuz bu çalışmada Hacı Bektaş’ın, dini nassların zâhirîni dışlamamakla birlikte, bâtınî / işari yorumunu önceleyen, şeri ilimlerde âlim, ilmi ile amil, tarikatta arif Sünni İslâm tasavvuf geleneğinde yer alan bir Anadolu Türk sufisi olarak ortaya çıktığını görüyoruz.</p>

  <p class="normal">Geçmişteki olumsuzluklar ve bugün Alevi-Bektaşiliğe yeni bir köken ve kimlik arama çalışmaları bir tarafa bırakılıp, Alevi-Bektaşi klasiklerindeki düşünceler köklü İslâm literatürüyle karşılaştırıldığı zaman, Alevi-Bektaşiliğin merkezinde Kur’ân ve Sünnet olan, Türk duygu ve töresiyle yoğrulmuş tasavvufî bir İslâm düşüncesi olduğu ortaya çıkacaktır.</p>
</body>
</html>
