<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alevibektasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">Önsöz</h1>

  <p class="normal">Tasavvufi bir düşünce ve bir tarikat olan Alevilik-Bektaşilik, İslâm’ın değişik algılanış biçimlerinden biridir. İslâm’ın Türk duygu ve düşüncesiyle yoğrularak Horasan’da doğup Anadolu’da pişen, zamanla diğer İslâmî ekollerin gelişimine paralel olarak ortaya çıkmış ve kendine has inanç, ibadet, dünya ve evren anlayışı geliştiren bir İslâmî disiplin haline gelmiştir. Başlangıçta Kur’ân ve Sünnet’e dayalı tasavvufî bir düşünce ve hayat tarzı olan Alevilik-Bektaşilik 15. ve 16. yüzyılda Bâtınî, Hurufi, Şii tesirlerle mevcut İslâmî tasavvuf anlayışından farklı bir çizgide yer almaya başlamıştır. Bu gelişmelerin tabii bir sonucu olarak ilk dönem Sünni tasavvuf geleneğinde başlayan zâhirî din anlayışı ile bâtınî din telakkisi tartışmaları, 16. yüzyıl sonrası dönemde de topluma hâkim Sünni zâhirî din ulemasıyla dinin özünü temsil ettiğini söyleyen Alevi-Bektaşiler arasında görülmeye başlamıştır.</p>

  <p class="normal">Bu zâhirî ulema ile tasavvuf ehli arasında tartışma ve zıtlaşmanın siyasi, sosyal ve ekonomik nedenleri yanında temelde itikat, ibadet ve muamelatla ilgili Kur’ân ve dini nasslara yaklaşım ve yorumlama biçimi rol oynamaktadır. Dinî nassların zâhirî / lafzî yorumunu esas alan ulema, dinin mana ve maksadını (özünü) esas alan Alevi-Bektaşileri dini teklif ve yasakları iskat ve ibahiyyecilikle suçlarken bunlar da zâhirî esas alan ulemayı dinî ruh ve özden yoksun olmakla kuru şekilcilikle suçlamışlardır. Bu ithamlar tarihte tartışmaları da aşarak zaman zaman kıyımlara da neden olmuştur.</p>

  <p class="normal">Dinî nassların zâhirî ve bâtınî algılanışına yönelik bu tartışmalar, günümüzde de dini nassların şekline bağlılığın esas olduğunu ileri süren Sünni kesim ile şeklin yanında asıl olanın dinin ruhu olduğunu benimseyen Alevi-Bektaşiler arasında da devam etmektedir. Bu noktada bir uzlaşmaya varabilmek için Kur’ân’ın algılanış biçimiyle ilgili klasik Alevi-Bektaşi kaynakların araştırılması büyük bir önem arzetmektedir. Bu tür çalışmaların bugün Alevi-Bektaşilerin Yahudi, Hırıstiyan, Budizm, Mazdeizm, Manihaizm, Zerdüştlük, Yunan ve Eski Anadolu din ve kültür öğeleriyle doldurulmaya ve hatta etnik bakımdan ayrıştırılmaya çalışıldığı bir dönemde gerçek İslâmî çizgilerinin ortaya konulmasının yanında Türk toplumunun muhtaç olduğu birlik, beraberlik, karşılıklı anlayış ve işbirliğini oluşturmada büyük katkısı olacağı kanaatindeyiz. Ayrıca Alevi-Bektaşi klasiklerinde Kur’ân vurgusunun, Kur’ân’ı yorumlayış tarzlarının İslâm tasavvufî tefsir ve yorum geleneği çerçevesinde ele alınması Alevi-Bektaşilerin inanç kimliklerinin ortaya konulmasına da yardımcı olacaktır.</p>

  <p class="normal">Araştırılıp ortaya konulması gerçekten önemli olan böylesi bir konunun genel olarak İslâm düşüncesi, özel olarak da Alevi-Bektaşi disiplini için büyük bir hizmet olacağı ve Alevi-Bektaşi tartışmalarında büyük bir boşluğu dolduracağı kanaatindeyiz</p>

  <p class="normal">Araştırmamız boyunca, çalışma konusunun tespitinde ve baştan sona bu şekle gelmesinde büyük yardımları geçen değerli hocam Prof. Dr. Hüseyin Yaşar’a, kıymetli zamanlarından fedakârlık yaparak çalışmamızı okuyup çok değerli eleştiri ve düzeltmelerde bulunan kıymetli ilim ehli Prof. Dr. Ömer Dumlu’ya, Prof. Dr. Rıza Savaş’a, Prof. Dr. Bülent Ünal’a ve emeği geçen diğer herkese teşekkürü bir borç bilirim.</p>

  <p class="sagnormal"><span class="idebold">Emrah Dindi<br class="chapter" /></span>İstanbul, 2009</p>
</body>
</html>
