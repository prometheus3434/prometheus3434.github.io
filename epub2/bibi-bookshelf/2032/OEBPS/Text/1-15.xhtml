<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-15</title>
  <link href="../Styles/idGeneratedStyles.css" rel="stylesheet" type="text/css" />
  <meta content="urn:uuid:ddcbbe75-f902-4d4b-880a-46d91c0e22cf" name="Adept.expected.resource" />
</head>

<body id="x1" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-15" xml:lang="en-GB">9</p>

    <p class="ort">Özgür olmak</p>

    <p class="paragraf">Tıpkı gerçek gibi, 80/20 Kuralı da sizi özgürleştirir. Daha az çalışırsınız. Aynı zamanda daha fazla kazanır ve daha çok eğlenirsiniz. Bunun tek bedeli, 80/20 Düşünüşü üzerinde biraz ciddi olarak durmanız gerekliliğidir. Bunun sonucunda edineceğiniz birkaç kavrayışa uygun hareket etmeniz durumunda hayatınız değişebilir.</p>

    <p class="paragraf">Üstelik bu; din, ideoloji veya dışarıdan empoze edilen herhangi başka bir görüşün yükü olmaksızın gerçekleşir. 80/20 Düşünüşü’nün güzelliği, pragmatik olması ve içsel olarak yaratılması, bireyin etrafında gelişmesidir.</p>

    <p class="paragraf">Burada küçük bir püf noktası var. Bu düşünüşü siz yapmalısınız. Burada yazanları kendinize uydurmalı ve kendi amaçlarınıza göre detaylandırmalısınız.</p>

    <p class="paragraf">Çok zor olmasa gerek. 80/20 Düşünüşü’nden elde edilecek kavrayışlar az, ama çok güçlüdür. Hepsi de her okura uygun olmayacaktır, bu yüzden eğer siz farklı bir şey deneyimlerseniz, sizin durumunuza uygun bir kavrayışa rastlayana kadar devam edin.</p>

    <p class="arabaslik_sol">80/20 düşünmeye kendi hayatınızdan başlayın</p>

    <p class="paragraf">80/20 Düşünüşü’nden kavrayışlar sunup bunları kendi hayatınıza uyarlamanız azminde değilim. Aslında bundan çok daha azimliyim. 80/20 Düşünüşü’ne kilitlenmenizi istiyorum ki, böylece benim aklıma gelmeyen, hem özel hem de genel anlamda kendi kavrayışlarınızı geliştirebilesiniz. 80/20 Düşünüşü’nün dünyayı sarması için, sizi 80/20 düşünürleri ordusuna yazmak istiyorum.</p>

    <p class="paragraf">80/20 Düşünüşü’nün yaygın özellikleri, derin düşünmeyi gerektirmesi, alışılmadık, hedonist, stratejik olması ve doğrusal olmaması; ayrıca rahat ve kendine güvenli bir tutumla aşırı tutkuyu (işleri daha iyiye dönüştürme isteği anlamında) birleştirmesidir. Aynı zamanda sürekli 80/20 tipi hipotez ve kavrayış arayışındadır. Bu alanlara ait kimi açıklamalar, 80/20 Düşünüşü’nü doğru yolda olduğumuzu bilerek nasıl uygulayacağımıza dair bir gösterge sağlayacaktır.</p>

    <p class="arabaslik_sol">80/20 Düşünüşü derin düşünmeyi gerektirir</p>

    <p class="paragraf">80/20 Düşünüşü’nün amacı sizin ve başkalarının hayatlarında etkili iyileştirmeler yapacak eylemler oluşturmaktır. İstenen eylem tipi sıra dışı kavrayış gerektirir. Kavrayış ise derinlemesine düşünme ve iç gözlem gerektirir. Kavrayış kimi zaman veri toplamayı da gerektirir ki, buna da sizin kendi yaşamınızla ilgili olduğu kadarıyla biraz dokunacağız. Kavrayış genellikle yalnızca üzerinde düşünerek, bilgiye kesin bir gereklilik olmaksızın oluşturulabilir. Beyinde zaten tahmin edebileceğimizden çok daha fazla bilgi bulunmaktadır.</p>

    <p class="paragraf">80/20 Düşünüşü, günümüzde hâkim olan düşünme biçiminden farklıdır. Günümüzün düşünme biçimi genellikle aceleye getirilmiş, fırsatçı ve doğrusaldır (yani x ya iyidir ya da kötü, peki sebebi ne?) ve hedefe küçük adımlarla ilerlemeyi seçer. Günümüz dünyasında hâkim olan düşünme biçimi acil eyleme yakından bağlıdır ve bu yüzden büyük ölçüde güçsüz düşmüştür. Eylem, düşünceyi dışarıda bırakır. 80/20 düşünürleri olarak bizim amacımız, eylemi geride bırakıp biraz sakince düşünmek, bir parça değerli kavrayış bulup çıkarmak ve sonra harekete geçmektir: birkaç hedef için ve dar bir cephede seçici bir biçimde; mümkün olduğunca az enerjiyle ve az kaynakla şaşırtıcı sonuçlar yaratmak için kararlı ve etkileyici bir biçimde.</p>

    <p class="arabaslik_sol">80/20 Düşünüşü alışılmadıktır</p>

    <p class="paragraf">80/20 Düşünüşü genel inanışın yanlış olduğu noktaları, ki genellikle öyledir, açıklığa kavuşturur. İlerleme, gündelik yaşamlarımızdan başlayarak, yaşamın içinde özgün olarak var olan israf ve yetersizliklerin belirlenmesinden ve sonra da bunlarla ilgili harekete geçilmesinden doğar. Genel inanış, aksinin ispatı olması dışında, burada işe yaramaz. Her şeyden önce israfa ve yetersizliğe yol açan bu genel inanıştır. 80/20 Kuralı’nın gücü genel inanışa dayalı olmadan işleri farklı şekilde yapmakta yatar. Bunun için neden çoğu kişinin hatalı iş yaptığını veya potansiyellerinin çok azını kullandığını çözmeniz gerekir. Kavrayışlarınız genel inanışın dışında değilse, 80/20 düşünmüyorsunuzdur.</p>

    <p class="arabaslik_sol">80/20 Düşünüşü hedonisttir</p>

    <p class="paragraf">80/20 Düşünüşü haz peşindedir. Hayatın zevk almak için var olduğuna inanır. Çoğu başarının; menfaatin, keyfin ve gelecekte mutlu olma arzusunun bir yan ürünü olduğuna inanır. Bu, tartışmalı görünmeyebilir, ama çoğu insan mutluluklarına katkıda bulunacağını bile bile bazı basit şeyleri yapmaz. Çoğu insan şu tuzaklardan bir ikisine düşer: Pek de hoşlanmadıkları kişilerle çok zaman geçirirler. Heves duymadıkları işleri yaparlar. “Boş zamanlarının” (aklıma gelmişken, anti-hedonist bir kavram) çoğunu çok da hoşlanmadıkları faaliyetlere harcarlar. Tersi de doğrudur. En sevdikleri insanlara zamanlarının çoğunu ayırmazlar; en hoşlanacakları kariyerin peşinde koşmazlar; boş zamanlarının çoğunu en sevdikleri faaliyetlere harcamazlar. İyimser değildirler. İyimser olanlar dahi geleceklerini daha iyi hale getirmek için dikkatli bir plan yapmazlar.</p>

    <p class="paragraf">Bunların hepsi tuhaf. Diyebilirsiniz ki bu, deneyimin umuda galip gelmesidir; tabii “deneyimin” objektif dışsal gerçekliğin kendisindense bizim dışsal gerçeklik algımıza daha fazla borçlu olan kendiliğinden oluşmuş bir kurgu olması dışında. Sorumluluğun keyif, idrakin genetik ya da yazgının seçim karşısında; en gerçek anlamda ise ölümün yaşam karşısında kazandığı zafer olduğunu söylemek daha iyi olacaktır.</p>

    <p class="paragraf">“Hedonizm” genellikle bencilliği, başkalarını görmezden gelmeyi ve tutku eksikliğini ima etmek için kullanılır. Bunların hepsi iftira. Hedonizm esasında başkalarına yardım etmek ve başarı için gerekli bir koşuldur. Dişe dokunur bir şeyi, ondan zevk almadan başarmak çok zordur ve her zaman savurganlıktır. Daha fazla insan hedonist olsaydı, dünya daha güzel ve her anlamda daha zengin bir yer olurdu.</p>

    <p class="arabaslik_sol">80/20 Düşünüşü gelişime inanır</p>

    <p class="paragraf">Gelişimin var olup olmadığına, evrenin ve insanlığın tarihinin yukarı doğru zikzaklı bir yol mu izlediği, yoksa durumun daha mı az umut verici olduğuna dair son 3000 yıldır hiçbir fikir birliği bulunmamaktadır. Gelişim fikrine karşı olanlar Hesiodos (MÖ 800 civarı), Platon (MÖ 428 - 348), Aristoteles (MÖ 384 - 322), Seneca (MÖ 4 - MS 54), Horatius (MS 65 - 8), St. Augustine (MS 354 - 430) ve yaşayan felsefeci ve bilim insanlarının çoğudur. Gelişim fikrinden yana olanlar ise Fontenelle ve Condorcet gibi on yedinci yüzyılın sonları ile on sekizinci yüzyıl Aydınlanmacılarının hemen hemen tümü ve Darwin ile Marx da dahil olmak üzere on dokuzuncu yüzyıl düşünürleri ve bilim insanlarının çoğunluğudur. Gelişimden yana olanların takım kaptanı, <span class="CharOverride-11">Roma İmparatorluğu’nun Yükselişi ve Düşüşü</span>’nün yazarı, eksantrik tarihçi Edward Gibbon’dur (1737-94):</p>

    <p class="paragraf20"></p>

    <p class="arayazi">İnsan türünün, mükemmeliyete doğru ilerleyişinde ne mertebeye göz dikeceğinden emin olamayız [...] Bu nedenle dünyada her çağın, insan ırkının gerçek servetini, mutluluğunu, bilgisini ve belki de erdemini artırdığı şeklindeki memnuniyet verici sonucu güvenli bir şekilde kabullenebiliriz.</p>

    <p class="paragraf20"></p>

    <p class="paragraf">Elbette günümüzde gelişimin karşısında olan kanıtlar Gib­bons’ın zamanındakinden çok daha güçlüdür. Ama aynı şekilde gelişimden yana olan kanıtlar da öyledir. Bu tartışmanın sonu ampirik olarak hiçbir zaman sonuçlanamaz. Gelişime olan inanç, kişinin güvenini gösteren bir davranış olmak zorundadır. Gelişim bir görevdir.<span class="dip"><a class="_idFootnoteLink" href="#footnote-225-69" id="footnote-225-69-backlink">69</a></span>Gelişimin olabileceğine inanmasaydık, dünyayı asla daha iyiye doğru dönüştüremezdik. İş hayatı bunu kavramış durumda. Bir bütün olarak iş dünyası, bilimle ittifak kurarak gelişimin en büyük kanıtını sağlamakta. Doğal kaynakların tükenmez olmadığını keşfetmemiz gibi, iş dünyası ve bilim de bir araya gelip doğal olmayan tükenmezlik için yeni boyutlar sağladı: ekonomik alan, mikroçip, yeni kolaylaştırıcı teknolojiler.<span class="dip"><a class="_idFootnoteLink" href="#footnote-225-70" id="footnote-225-70-backlink">70</a></span>Ancak en fazla faydayı sağlamak açısından, gelişimi bilim, teknoloji ve iş dünyasıyla sınırlamamak gerekir. Hem bireysel hem de kolektif olarak gelişimi yaşam kalitemize uyarlamalıyız.</p>

    <p class="paragraf">80/20 Düşünüşü doğası gereği iyimserdir, çünkü paradoksal olarak olması gerekenin ciddi biçimde altında bir gidişat gösterir. Başarı açısından kaynakların yalnızca yüzde 20’si önem taşır. Kalanı, büyük çoğunluğu yerinde saymakta, çabanın toplamına göstermelik bir katkı sunmaktadır. Bu nedenle, yüzde 20’yi daha fazla güçlendirin, yüzde 80’i makul bir seviyeye yükseltin ki çıktıyı katlayabilesiniz. Gelişim sizi yeni ve çok daha yüksek bir seviyeye çeker. Ancak bu seviyede bile hâlâ 80/20 çıktı/girdi dağılımı tipik olarak var olacaktır. Yani bir kez daha çok daha yüksek bir seviyeye ilerleyebilirsiniz.</p>

    <p class="paragraf">İş hayatı ve bilimdeki gelişme 80/20 Kuralı’nı haklı çıkarmaktadır. Öncesindeki herhangi bir makineden birkaç kat daha hızlı hesaplama yapabilen büyük bir bilgisayar yapın. Bu bilgisayarın daha küçük, daha hızlı ve daha ucuz olmasına zorlayın, birkaç kat daha küçük, hızlı ve ucuz. Bu işlemi tekrarlayın. Bir daha tekrarlayın. Böylesi bir işlemin görünürde sonu yoktur. Şimdi aynı kuralı yaşamın başka alanlarına uygulayın. Gelişime inanıyorsak, 80/20 Kuralı bunu gerçekleştirmemize yardımcı olabilir. Hatta sonunda Edward Gibbon’ı haklı bile çıkarabiliriz: gerçek servet, mutluluk, bilgi ve belki de erdem sürekli olarak artırılabilir.</p>

    <p class="arabaslik_sol">80/20 Düşünüşü stratejiktir</p>

    <p class="paragraf">Stratejik olmak önemli olana, bize karşılaştırmalı üstünlük sağlayacak o az sayıdaki amaca, başkaları için değil de bizim için önemli olana odaklanmak ve sonuç planını kararlılıkla ve azimle planlamak ve yürütmektir.</p>

    <p class="arabaslik_sol">80/20 Düşünüşü doğrusal değildir</p>

    <p class="paragraf">Geleneksel düşünüş güçlü ama bazen hatalı ve yıkıcı bir zihinsel modelin içine kapatılmıştır. Doğrusaldır. x’in y’ye yol açtığına, y’nin z’ye neden olduğuna ve b’nin de a’nın kaçınılmaz sonucu olduğuna inanır. Beni mutsuz ettin, çünkü geç kaldın. Kötü eğitim hayatım kötü bir kariyere yol açtı. Başarılıyım, çünkü çok akıllıyım. Hitler İkinci Dünya Savaşı’na neden oldu. Firmam büyüyemiyor, çünkü sektör düşüşte. İşsizlik, düşük enflasyonun bedeli. Fakirlere, hastalara ve yaşlılara bakmak istiyorsak, yüksek vergiler gereklidir.</p>

    <p class="paragraf">Bu böyle uzar gider. Bunların hepsi doğrusal düşünüş örnekleridir. Doğrusal düşünüş, basit ve sıradan olduğu için çekicidir. Sorun şu ki dünyayı açıklamak için çok yetersiz bir tariftir ve hatta onu değiştirmek için kötü bir hazırlık faaliyetidir. Bilim insanları ve tarihçiler çok uzun süre önce doğrusal düşünüşü terk ettiler. Siz niye ona yapışıp kalasınız ki?</p>

    <p class="paragraf">80/20 Düşünüşü size bir cankurtaran botu sunar. Hiçbir şeyin tek bir basit sebebi yoktur. Hiçbir şey kaçınılmaz değildir. Hiçbir şey sonsuza kadar dengede ya da değiştirilemez değildir. İstenmeyen hiçbir gidişata katlanmak gerekmez. Arzulanan hiçbir şey ulaşılamaz olmak zorunda değildir. İyi ya da kötü herhangi bir şeye gerçekten neyin sebep olduğunu pek az insan anlar. Sebepler özellikle göze çarpmadan da ya da hatta (henüz) çok kapsamlı olmadan da gayet etkili olabilir. Koşulların dengesi küçük bir eylem tarafından önemli ölçüde değiştirilebilir. Yalnızca birkaç karar gerçekten önem taşır. Onlar da bir hayli önemlidir. Tercihler her zaman denenebilir.</p>

    <p class="paragraf">80/20 Düşünüşü deneyimden, iç gözlemden ve hayal gücünden destek alarak doğrusal mantık tuzağından kaçar. Mutsuzsanız, buna neden olan sebebin derdine düşmeyin. Mutlu olduğunuz zamanları düşünün ve benzer durumlara ulaşmak için manevralar yapın. Kariyerinizin önü tıkandıysa, kademeli iyileştirmeler peşinde koşup (daha büyük bit ofis, daha pahalı bir araba, kulağa daha haşmetli gelen bir unvan, daha az çalışma saatleri, daha anlayışlı bir patron) sorunun etrafında dolanmayın. Bütün hayatınız boyunca elde ettiğiniz az sayıdaki en önemli başarılarınızı düşünün ve aynılarından daha fazla elde etmeye çalışın, gerekirse bunun için işinizi hatta kariyerinizi değiştirin. Sebep aramayın, hele başarısızlık sebeplerini hiç aramayın. Sizi hem mutlu hem de verimli kılacak koşulları hayal edin ve sonra da yaratın.</p>

    <p class="arabaslik_sol">80/20 Düşünüşü aşırı hırsı, rahat ve kendine güvenli bir tutumla bir araya getirir</p>

    <p class="paragraf">İleri derecede hırsın hiperaktivite, uzun saatler, zalimlik, hem kendini hem de başkalarını davaya adamak ve aşırı yoğunlukla birbirini tamamladığını düşünmeye şartlandırılmış durumdayız. Kısacası bir keşmekeş. Bu fikir birlikteliği pahalıya mal olmakta. Bu kombinasyon ne istenen bir şey ne de gerekli.</p>

    <p class="paragraf">Çok daha cazip ve en azından aynı derecede ulaşılabilir olan ise aşırı hırsın, kendine güven, rahatlama ve medeni bir tutumla kombinasyonu. Bu, 80/20 idealidir. Ancak sağlam ampirik temellere dayanır. Pek çok büyük başarının üstesinden istikrarlı uygulama ve aniden ortaya çıkan kavrayışla gelinir. Banyoda oturan Arşimed’i ya da altında oturduğu ağaçtan kafasına elma düşen Newton’ı düşünün. Eğer Arşimed taşan suyu ya da Newton yerçekimini düşünüyor olmasaydı, bu şekilde ortaya çıkan bu son derece önemli kavrayışlar gerçekleşmeyecekti. Arşimed masasına mahkûm olsaydı ya da Newton bilim insanlarından oluşan bir ekibi çılgınca yönetiyor olsaydı bunların hiçbiri meydana gelmeyecekti.</p>

    <p class="paragraf">Hayatta başardığımız, kendimiz ve başkaları için bir şekilde ciddi bir değeri olduğunu düşündüğümüz şeylerin çoğu, çalışma yaşamımızın çok küçük bir bölümünde meydana gelir. 80/20 Düşünüşü ve gözlemi bunu mükemmel bir şekilde aydınlığa kavuşturur. Zamanımız fazlasıyla yeterli. Hem hırs eksikliği hem de hırsa hizmet edenin telaş ve meşguliyet olduğunu varsayarak kendimizi küçük düşürüyoruz. Başarıyı dürtüleyen şey, kavrayış ve seçici eylemlerdir. Sükûnetin dingin, mütevazı sesinin hayatımızdaki yeri, kabullendiğimizden daha fazladır. Kavrayış, kendimizi rahatlamış ve iyi hissettiğimizde ortaya çıkar. Kavrayış zaman gerektirir –ve zaman, genel kabulün tersine, bol bol mevcuttur.</p>

    <p class="arabaslik_sol">Bireyler için 80/20 kavrayışlar</p>

    <p class="paragraf">Üçüncü kısmın devamında kişisel yaşamınız için 80/20 kavrayışlarını keşfetmeye devam edeceğiz, bir kısmını tadımlık olarak burada bulabilirsiniz. Yaşam kalitenizi büyük ölçüde geliştirecek olan yalnızca birkaç kavrayıştır.</p>

    <p class="paragraf20"></p>

    <p class="paragraf">► Başarı ve mutluluğun yüzde 80’i, zamanımızın yüzde 20’sinde gerçekleşir – bu zirveleri de büyük ölçüde genişletebiliriz.</p>

    <p class="paragraf">► Yaşamlarımızı iyi ya da kötü derinden etkileyen birkaç olay ve birkaç karardır. Bu birkaç karar genellikle bilinçli bir seçim olarak değil de gıyaben alınır: Kendi yaşamlarımızı şekillendirmek yerine hayatın olagelmesine izin veririz. Dönüm noktalarını fark edip bizi mutlu ve verimli kılacak kararlar alarak yaşamlarımızı önemli ölçüde geliştirebiliriz.</p>

    <p class="paragraf">► Meydana gelen olayların her zaman birkaç önemli nedeni bulunur ve bunlar da genellikle gözle görülür olanlar değildir. Ana sebepler belirlenir ve dışlanırsa, çok büyük bir sıklıkla, bunların üzerinde mümkün olduğunu sandığımızdan çok daha fazla nüfuz kullanabiliriz.</p>

    <p class="paragraf">► Herkes önemli bir başarı elde edebilir. Burada önemli olan çaba değil, başaracak doğru şeyi bulmaktır. Bazı konularda diğerlerine göre çok daha fazla üretkensinizdir, ancak karşılaştırmalı becerinizin hiç de bu kadar iyi olmadığı alanlarda bir sürü şey yaparak bunun etkinliğini azaltırsınız.</p>

    <p class="paragraf">► Kazananlar ve kaybedenler her zaman olur – ikincisi hep daha fazladır. Doğru yarışı, doğru takımı ve doğru yöntemleri seçerek siz de kazananlardan olabilirsiniz. Performansınızı geliştirmeye çabalamaktansa eşitsizlikleri (meşru ve adil bir şekilde) kendi lehinize değiştirerek kazanma olasılığınız daha fazladır. Daha önce kazandıysanız, yeniden kazanma olasılığınız daha fazladır. Girdiğiniz yarışlarda seçici olduğunuzda, kazanma olasılığınız daha fazladır.</p>

    <p class="paragraf">► Çoğu başarısızlıklarımız başkalarının bizi soktuğu yarışlardandır. Çoğu başarılarımız ise kendi isteğimizle girdiğimiz yarışlardan. Çoğu yarışı kaybederiz, çünkü çok fazla yanlış yarışa gireriz: onların yarışlarına, kendimizinkilere değil.</p>

    <p class="paragraf">► Pek az insan hedefleri gerçekten ciddiye alır. Az sayıda önemli konuya üstün düşünce ve çaba atfetmektense, bir sürü konuya vasat bir çaba atfederler. En fazla başarı kazananlar kararlı oldukları kadar seçicidir de.</p>

    <p class="paragraf">► Çoğu insan zamanlarının büyük bölümünü hem kendileri hem de başkaları için fazla değeri olmayan şeylere harcarlar. 80/20 düşünen biri bu tuzaktan kaçınır ve daha az sayıdaki yüksek değere sahip hedeflerden daha çok miktarda ve dikkate değecek kadar fazla çaba sarf etmeden başarabilir.</p>

    <p class="paragraf">► Bir insanın hayatta alabileceği en önemli kararlardan biri müttefik seçimidir. Müttefikleriniz olmadan hemen hemen hiçbir şey başaramazsınız. Çoğu insan müttefiklerini dikkatli seçmez, hatta hiç seçmez. Müttefikler bir şekilde kendiliğinden gelir. Bu ciddi bir hayatı boşlama durumudur. Çoğu insan yanlış müttefiklere sahiptir. Çoğunun da çok fazla müttefiki vardır ve onları düzgün bir biçimde kullanmaz. 80/20 düşünenler az sayıda müttefiklerini dikkatle seçer ve özel hedeflerine ulaşmak için dikkatli ittifaklar kurar.</p>

    <p class="paragraf">► Müttefik seçerken yapılan dikkatsizliğe en uç örnek yanlış “sevgili” ya da hayat arkadaşı seçmektir. Çoğu insanın çok fazla arkadaşı vardır ve düzgünce seçilmiş, pekiştirilmiş bir yakın çevreye sahip değildir. Pek çok kişi yanlış hayat arkadaşına sahiptir –hatta doğru hayat arkadaşını hakkıyla koruyup kollamaz.</p>

    <p class="paragraf">► Doğru kullanılan para daha iyi bir yaşam tarzına geçmek için bir fırsat kaynağı olabilir. Pek az insan parayı nasıl çoğaltacağını bilir, ama 80/20 düşünenler bunu yapabiliyor olmalıdır. Para yaşam tarzına ve mutluluğa tabi kılındığı sürece bu yeteneğin bir zararı yoktur.</p>

    <p class="paragraf">► Pek az insan kendi mutluluğunu büyütmek için yeterli zaman harcar ve üzerinde düşünür. Para ve terfi gibi, elde etmesi zor olabilecek ve elde edildiğinde de mutlu olmak için yetersiz birer kaynak oldukları ortaya çıkacak dolaylı hedefler peşinde koşar. Mutluluk para olmamakla kalmaz, parayla bir benzerliği bile yoktur. Harcanmayan para biriktirilir, yatırıma aktarılır ve bileşik faiz mucizesi sayesinde çoğaltılır. Ama bugün kullanılmayan mutluluk, yarınki mutluluğa götürmez. Tıpkı zihin gibi, mutluluk da kullanılmazsa körelir. 80/20 düşünenler neyin kendileri için mutluluk yarattığını bilir ve yarının mutluluğunu kurmak ve çoğaltmak için bugünün mutluluğunu kullanarak, onun peşinden bilinçlice, neşeyle ve akıllıca koşar.</p>

    <p class="arabaslik_sol">Zaman tetikte bekliyor</p>

    <p class="paragraf">Başarı ve mutlulukla ilgili 80/20 Düşünüşü’ne başlamak için en iyi alan, zaman konusudur. Toplumumuzda zamanın kalitesi ve rolüne sunulan takdir çok zayıf. Pek çok insan içgüdüsel olarak bunu anlıyor ve yüzlerce yoğun yönetici, zaman yönetimi adı altında telafi arayışında. Ama bu yöneticiler ancak sorunun etrafında dolaşmaktalar. Zamana karşı tutumumuzu tamamıyla dönüştürmemiz gerekli. Zaman yönetimine değil, zaman devrimine ihtiyacımız var.</p>

    <div class="_idFootnotes">
      <div class="_idFootnote">
        <p class="dipnot"><a class="_idFootnoteAnchor" href="#footnote-225-69-backlink" id="footnote-225-69">69</a> <span class="CharOverride-14">Bu ifade, ilerleme üzerine fikrini utanmadan çaldığım Ivan Alexander’dan (a.g.e., Bölüm 2).</span></p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-70-backlink" id="footnote-225-70">70</a> <span class="CharOverride-14">Ivan Alexander, hoş bir şekilde diyor ki: “Şimdi artık dünyanın zenginliklerinin sınırlı olduğunun farkına varsak bile, başka boyutlarda fırsatlar keşfetmekteyiz; ticaretin büyüyüp genişleyebileceği yeni, yoğun ama bakir alanlar. Alım satım, ticaret, otomasyon, robotlaşma ve bilişim, hemen hemen yersiz ve süresiz olsalar da sınırsız fırsat alanlarıdır. Bilgisayar, insan türünün şimdiye dek icat ettiği en asgari boyutlu makinelerdir.”</span></p>
      </div>
    </div>
  </div>
</body>
</html>
