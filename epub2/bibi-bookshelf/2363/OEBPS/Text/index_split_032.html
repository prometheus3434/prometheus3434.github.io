<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_9">&nbsp;</p>

  <h1 class="block_11" id="toc_id_25">30</h1>

  <p class="block_9">&nbsp;</p>

  <p class="block_6">Köpekler duvarlardan atlamaya çalıştılar ama güçleri yetmedi. Nöbetçiler onları içeri kovaladı. Bir deri bir kemik kalmış ve insanlara hırlamaya başlamışlardı. Başgarson onları hafifçe okşayarak, uslu durup söz dinlerlerse onları Polonya’ya götüreceğini söyledi. Her şey kendilerine bağlıydı. Köpekler neler olup bittiğini anlayamıyorlardı. Gözlerindeki öfkeli bakış parlatılmış metal gibi ışıyordu.</p>

  <p class="block_6">Ve geceleri sessizliği paramparça ediyorlardı. Herkes kabus görüyordu. Mitzi hayatı boyunca bu kadar kötü kabuslar görmediğini söyledi. Salo onun rüyalarını hayra yordu ve suçu köpeklere attı: köpekler olmasa herkes huzur içinde uyuyabilirdi, yumuşak güz havası uyku için birebirdi.</p>

  <p class="block_6">Dr. Langmann’ın öfkesi geçmişti. Bir koltuğa oturup insanları seyrediyor, tek tük lafa karışıyordu. Kimse onu rahatsız etmiyordu. Karl bile ona düşmanlık duymaz olmuştu. Ama Mandelbaum köpeklere çok kızıyordu. Sık sık odasından çıkıp gürlüyordu, “Susun, barbarlar! İtlaf etmeli bunları.” Pastane sahibi odasına kapanmıştı. İhtiyar pasta ustası ütülü takımıyla kapıda dikilip gökyüzüne bakıyordu. Fırının başında geçen uzun yıllar, onda, kendine ait bir irade bırakmamıştı. Salo ona ekonomik ve sosyal şartları geliştirmek gerektiğini anlatıyordu. İşçiler sömürülüyordu. Polonya’da endüstrideki yeri için mücadele eden savaşçı bir işçi sınıfı vardı. Bu cesaret isterdi tabii ki, ama ilk korkuyu atar atmaz, geçmişte ne kadar aptalca davranmış olduğunuzu görebilirdiniz. Pastane sahibi bunlara kulak misafiri oldu ve ihtiyar ustaya palyaçoları ciddiye almamasını söyledi. Yapılması gereken tek şey <i class="calibre5">Ostjuden’i</i> doğuya postalamaktı. Son yıllarda hepsi Avusturya’ya akın ediyordu.</p>

  <p class="block_6">“Otel sahibine ne diyorsun?” dedi yaşlı adam.</p>

  <p class="block_6">“Otel sahibi Avusturyalı, doğru, ama güçlü duramadı ve kapısını o soytarı Dr. Pappenheim’a, <i class="calibre5">Ostjude</i>’nin azılısına, bütün dertlerimizin kaynağına açtı. Festivali icat eden Pappenheim değilse kim? Kasabayı çirkin sanatçılarla ve yoz tatilcilerle dolduran kim?”</p>

  <p class="block_6">“Peki ya ben?” dedi pasta ustası.</p>

  <p class="block_6">“Sen burada doğmuşsun; annen baban burada doğmuş. Sen Yahudi inancına bağlısın ama bir <i class="calibre5">Ostjude</i> değilsin.”</p>

  <p class="block_6">Pasta ustası mutlu oldu. Pastane sahibi daha önce kendisiyle konuşma zahmetine hiç girmemişti. Bunca yıl ona kaba davranmış ve yazları bir köle gibi çalıştırmıştı. Ama şimdi oturmuş, onunla bir insan gibi konuşuyordu.</p>

  <p class="block_6">“Peki Sally ve Gertie’yi buraya kim getirdi?” diye sordu pasta ustası.</p>

  <p class="block_6">“Kim getirdi demekle neyi kastediyorsun? Tabii ki Pappenheim! Hatırlasana, onları şarkıcı diye yutturmaya çalışmıştı. Ben ne olursa olsun onları eşiğimden içeri sokmadım.”</p>

  <p class="block_6">Başgarson köpeklere söz geçiremez olmuştu. İnsanlara düşmanlıkları gündüz saatlerinde daha da artıyordu. Lotte’ye saldırıp elbisesini yırttılar. Karl onları zehirleyeceğine yemin etti.</p>

  <p class="block_6">Başgarson onlara yalvarıyordu: “Sonuçta vahşi hayvanlar değilsiniz. Böyle davranmaya devam ederseniz sizi Polonya’ya götüremem. Bunca yıldır sizi besliyorum ve şimdi size verecek bir şeyim kalmayınca beni dinlemek istemiyorsunuz.”</p>

  <p class="block_6">Başgarson çaresizlik içinde dönüp, oradakilere, “Ne yapabilirim?” dedi.</p>

  <p class="block_6">“Pastane sahibi onlara bakar. O kalıyor, değil mi?”</p>

  <p class="block_6">“O köpeklerden nefret ediyor.”</p>

  <p class="block_6">Güz çiçekleri şimdiden havayı keskin kokularıyla dolduruyordu ve kurşuni güneş yavaşça tırmanıp gölgeleri emerek, yüksek pencerelerin üzerinde, sürekli parlıyordu. Tenis sahası sarı yapraklarla örtülmüştü ve terk edilmiş bir tarlayı andırıyordu.</p>

  <p class="block_6">“Ne yapabilirim? Onları artık kontrol edemiyorum,” diye mırıldandı başgarson, kendi kendine. “Keşke elimde bir parça taze et olsa, belki o zaman onları etkileyebilirdim. Köpek bunlar sonuçta.”</p>

  <p class="block_6">Ve güneş batıp gecenin ışığı caddeye vurduğunda pastane sahibi kafasını pencereden çıkarıp bağırdı: “Hepsi Dr. Pappenheim’in suçu. Ben olsam ta başından onu kasabaya sokmazdım. Doğuya gitsin -ona en uygun yer doğu. Biz kimseye bir zarar vermedik.” Sesinde inatçı bir ritim vardı ve otel lobisinde onu duyanlar birisi hoparlörden slogan atıyor sanırdı. Nihayet susup kafasını içeri çekti ve karanlıkla birlikte ağır bir sessizlik inerek lobinin köşelerinde öbekleşmiş insanları kuşattı.</p>

  <p class="block_12" id="calibre_pb_32">&nbsp;</p>
</body>
</html>
