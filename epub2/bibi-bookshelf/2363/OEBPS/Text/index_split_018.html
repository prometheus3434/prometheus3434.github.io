<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_9">&nbsp;</p>

  <h1 class="block_11" id="toc_id_13">16</h1>

  <p class="block_9">&nbsp;</p>

  <p class="block_6">Günler akıp gidiyordu. Kuzeyden soğuk bir ışık patladı ve uzun koridorda yayıldı. Işık değildi de sanki halıyı kesip karelere bölen bir sürü iğneydi. İnsanlar gölgeler gibi duvarlara yapışıyorlardı.</p>

  <p class="block_6">Okullu kız epey boy atmıştı. İncecik vücuduna oturan deri ceketi çok yakışıyordu ama yanakları, pembe, dolgun yanakları rengini kaybetmişti. Dr. Shutz onu kendi ceketine sarmak istedi ama kız izin vermedi.</p>

  <p class="block_6">Lobide ince bir camın kırılmasını andıran bir gülüş duyuldu. “Artık sizi görmeyecek miyiz?” diye sordu yüksek tınılı bir kadın sesi. Cevap yoktu ve bir an için, ses kendi kendine soruyor gibi oldu.</p>

  <p class="block_6">Okullu kız ayağa kalkıp, “Gel Shutz’cuğum, dışarı çıkalım. Neden burada oturuyoruz ki?” dedi. Sesinde onun ince, kırılgan görüntüsüne hiç de uymayan tuhaf bir iddiacılık vardı.</p>

  <p class="block_6">Onun ani davranışlarını torpillemeye çabalayarak, “Birazdan dondurma servisi var,” dedi Shutz. Kız tekrar oturdu ve kocaman yeşil gözleriyle, fısıldayan sesleri bakışıyla susturmak ister gibi, etrafa bakındı.</p>

  <p class="block_6">Saatlerdir orada oturuyorlardı. Sönükleşen ışıkta camın kıyısında büyüyen sarı süpürge otu görünüyordu. Lobi karardı ve anlık bir rahatlama oldu.</p>

  <p class="block_6">İnsanlar bakıştılar. Okullu kız ellerini dizlerinden çekmedi. Şimdi parmakları biraz şeffaf ve her zamankinden uzun görünüyordu.</p>

  <p class="block_6">Başgarsonun bariton sesi, “Dondurma servisi birazdan,” diye anons etti. Daha anons bitmeden o ve maiyeti kapıda, sahnedeki kuklalar gibi dikiliyorlardı. Bir an için orada durup, içindekiler yenip yutulmadan önce tabakları bütün ihtişamlarıyla sergilediler: ananas ve dondurma.</p>

  <p class="block_6">“Bak, sana dememiş miydim?” dedi Shutz, yeni yetme kızıyla konuşan bir babanın ses tonuyla. Okullu kız kafasını kaldırdı ve ona soğuk, azarlayan bir bakış fırlattı.</p>

  <p class="block_6">İnsanlar sessizce yiyorlardı, küçük zevklerine gömülmüşlerdi. Karanlığın taneleri odanın köşelerini dolduruyor ve alanı daha da daraltıyordu. Karl ve Lotte uzak bir köşeye oturmuşlardı.</p>

  <p class="block_6">Karl aniden, “Akvaryumdaki balıklar... akvaryumdaki balıklara ne oldu?” diye fısıldadı.</p>

  <p class="block_6">“Hiçbir şey, her zamanki gibi yüzüyorlar.”</p>

  <p class="block_6">“Yeşil renklileri kastediyorum; yeşil olanlar nereye kayboldular?”</p>

  <p class="block_6">“Ne tuhaf,” dedi Lotte, “Sürekli onları izliyorsun.”</p>

  <p class="block_6">“Karl küçük tabağı alıp dudak hizasına kaldırdı ama dondurmanın tadına bakmadan önce, “Yeşil olanlar, akvaryumdaki en güzel balıklar, kimsenin ruhu bile duymadan kayboldular,” dedi. Dondurmayı tattı ve tabağı, dikkatlice, yeniden sehpaya bıraktı.</p>

  <p class="block_6">Kahve gecikmedi -nefis, aromalı kahve. Frau Zauberblit, “Başgarson bize yiyecek yağdırıyor, ömrümüzün sonuna kadar kendisine minnet borçlu olacağız,” diye yorum yaptı.</p>

  <p class="block_6">“Bizi öteki dünyanın nimetlerinden mahrum bırakmak istiyor,” dedi Samitzky.</p>

  <p class="block_6">“Bu nasıl olacak?”</p>

  <p class="block_6">“Kahve değil ki bu, mür.”</p>

  <p class="block_6">Başgarson bunun stoktaki Brezilya kahvesi olduğunu söyleyerek özür diledi.</p>

  <p class="block_6">Karanlık çöktü. Işıldayan şömine etrafında oturanları aydınlattı ve tanıdık müzik odaya tekrar yerleşti. Okullu kız kendi düşüncelerinde kaybolmuştu. Shutz piposunu yaktı, bacak bacak üstüne attı, kendini alacakaranlığın yumuşak ellerine teslim eder gibi arkasına yaslandı ve hepsi orada, sessizlik içinde oturuyorken, bastonuna yaslanarak gelen Dr. Langmann’ı gördüler.</p>

  <p class="block_6">Dr. Langmann kapıda durup, “Müdürü görmek için Daire’ye uğradım ve yeniden bir inceleme istedim,” dedi.</p>

  <p class="block_6">“Neyi yeniden inceleyecekler?” Shutz gözlerini açtı.</p>

  <p class="block_6">“Durumumu, şahsi durumumu.”</p>

  <p class="block_6">“Peki, sana nasıl yardımcı olabiliriz?”</p>

  <p class="block_6">“Yardım istemiyorum.”</p>

  <p class="block_6">Bunaltısının sebebi, şüphesiz, çıkış arayan, gecikmiş bir öfkeydi. Girişte dikilip birinin kendisine sataşmasını bekledi ama kimse ona kızgın değildi. “Benim düşüncem ne olursa olsun değişmeyecek,” diye açıkladı.</p>

  <p class="block_6">“Peki, nedir sizin düşünceniz?”</p>

  <p class="block_6">“Ben doğma büyüme Avusturyalıyım ve yaşadığım sürece, benim için Avusturya yasaları geçerlidir.”</p>

  <p class="block_6">“Ama aynı zamanda bir Yahudi’siniz de, yanılmıyorsam.”</p>

  <p class="block_6">“Bir Yahudi. Bu ne demek? Belki nezaket gösterip, bunun ne anlama geldiğini açıklarsınız.”</p>

  <p class="block_6">“Bizi ilgilendirdiği kadarıyla,” dedi Frau Zauberblit, “bağı istediğiniz zaman reddedebilirsiniz.”</p>

  <p class="block_6">“Ben de tam bunu iddia ediyorum.”</p>

  <p class="block_6">“Öyleyse neden bize bu kadar kızgınsınız?”</p>

  <p class="block_6">“Ama Pappenheim, peki Pappenheim’a ne demeli? Onun bize Yahudi Soylular Topluluğu dediğini duymadınız mı?”</p>

  <p class="block_6">“Dr. Pappenheim’ın mizah duygusunun bu kadar gelişmiş olduğunu hiç bilmiyordum,” dedi Shutz.</p>

  <p class="block_6">Dr. Langmann sertçe, “Bu tarz açıklamaları hafife almamak gerekir,” dedi.</p>

  <p class="block_6">Shutz ateşi beslemek için biraz kömür getirmek üzere dışarı çıktı. Okullu kızın yüzü renk değiştirdi. Shutz ona yaklaşmadı. Bakışlarını ateşten uçuşan kıvılcımlara daha çok odakladı. Karanlık lobi üstüne tuhaf bir samimiyet çöktü, sözsüz bir samimiyet. Dr. Langmann piposunu yaktı ve tütünün hoş kokusu etrafa yayıldı.</p>

  <p class="block_6">Okullu kız aniden ayağa kalkarak: “Neden beni buradan çıkarmıyorsun? Artık dayanamadığımı görmüyor musun?” dedi. Shutz ayaklandı ve panik içinde kızın yanında durdu ama daha elini bile uzatamadan kız bayılarak yere düştü.</p>

  <p class="block_6">“Çocuk iyi değil,” diye bağırdı Frau Zauberblit. “Biraz brendi getirin.”</p>

  <p class="block_6">Alacakaranlık saati böylece parçalandı. Shutz diz çöküp kızı sofanın üstüne kaldırdı. Diğerleri onun etrafında suçlanmış yüzlerle durdular, sanki hayatın gerçekleri ansızın yüzlerine bir tokat atmıştı.</p>

  <p class="block_6">Sır ortaya çıktı. Okullu kız üç aylık hamileydi. Dr. Shutz utanmıştı ve kafası karışıktı. Oturup, annesine uzun bir mektup yazarak, hayatında önemli bir değişiklik meydana geldiğini anlattı. Kibar bir kadınla evlenmek üzereydi; seçiminden şüphesiz o da hoşnut kalırdı. Ama şu an için cebinde tek kuruşu kalmamıştı. Acele posta ya da özel ulakla bir miktar para yollayabilirse minnettar olurdu. Mektubu katlayıp bir zarfa koydu ama postaneye giderken, postane de dahil, her yerin kapandığı aklına geldi.</p>

  <p class="block_12" id="calibre_pb_18">&nbsp;</p>
</body>
</html>
