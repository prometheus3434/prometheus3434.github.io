<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_9">&nbsp;</p>

  <h1 class="block_11" id="toc_id_6">8</h1>

  <p class="block_9">&nbsp;</p>

  <p class="block_6">Mayıs ayı ağaçları bir kez daha allak bullak ediyordu. Kaldırımlar, kar yağmış gibi, çiçeklerle kaplanmıştı. Güneş göklerdeki otoyolundan ışıyıp geldi ve sokaklara daldı. Ormanın gölgeleri geri çekilip kasabayı ışığa terk ettiler. İlk sarhoşluk geçti. Bir kadın, uzaklarda bir evi olduğunu hatırladı. Burada ne arıyordu? Onu kim ayartmıştı?</p>

  <p class="block_6">“Banliyö treni oldukça yakından geçer,” diye açıkladı Martin, kadına istikameti göstererek. “Geceleri durur.”</p>

  <p class="block_6">Kadın umutsuzca, “Doğrudan giden bir otobüs yok mu, doğrudan giden bir tren?” diye sordu.</p>

  <p class="block_6">Dr. Pappenheim, yüzünde ikna edici bir gülümsemeyle açıklıyordu: Yalnızca biraz zamana ihtiyacı vardı. Sanatçılar sonunda gelirlerdi. Hep gelmişlerdi. Ama konuşmanın ne yararı vardı ki? ilk korku, bahar kokularıyla gelen ilk korku, kalpleri vurmuştu.</p>

  <p class="block_6">Bir erkek sesi “Burada kalın,” dedi.</p>

  <p class="block_6">Kadın bir an için ona kulak verip, “Beni burada tutacak ne var?” dedi. “Buranın neyi öyle muhteşem anlayamıyorum.”</p>

  <p class="block_6">“Festival, festival. Festivali elbette kaçırmak istemezsiniz.”</p>

  <p class="block_6">Kadın sihirli kelimeyi duyar duymaz sanki bir erkeğin baştan çıkarıcı sözlerini değil de uzaktan gelen bir sesi dinliyormuş gibi başını yana eğdi.</p>

  <p class="block_6">“Nerede yapılıyor?” diye sordu ve bu teklifi kabul ettiği anlamına gelebilir diye de hemen pişman oldu.</p>

  <p class="block_6">“Salonda, büyük salonda.”</p>

  <p class="block_6">“Kalmayacağım,” dedi kadın ve gitmeye davrandı.</p>

  <p class="block_6">“Ne harika olduğunu tahmin edemezsiniz. Gelen büyük sanatçıları, atmosferi...”</p>

  <p class="block_6">“Bana istasyona giden yolu gösterin. Sizden tek ricam bu. Bana yalnızca istasyona giden yolu gösterin.”</p>

  <p class="block_6">“Ama vakit gece. Her yer karanlık.”</p>

  <p class="block_6">“Beni neden buraya getirdiniz?”</p>

  <p class="block_6">Yalvaran bir sesle, ”İnanın bana,” dedi adam, “hiçbir kötü amacım yoktu. Size sanatsal bir tecrübe yaşatmak istemiştim.”</p>

  <p class="block_6">“Sanatsal tecrübe filan istemiyorum. Kasabaya dönmek istiyorum.”</p>

  <p class="block_6">“Kalmanızı ve sadece bir sanatçıyı dinlemenizi tavsiye ederim. Ondan sonra gidebilirsiniz. Böyle büyüleyici bir tecrübeyi kaçırırsanız yazık olur.”</p>

  <p class="block_6">İşin ilginç yanı, son cümle kadını ikna etti. Dönüp adama baktı ve tek kelime etmedi.</p>

  <p class="block_6">Adam tekrar, “İnanın bana,” dedi ve başka bir şey demedi.</p>

  <p class="block_6">Pastaneye girdiler. Pastalar, köy tarzı mobilya, kahvenin buharı kelimelerden daha etkiliydi. Adam ona sanatçılardan, Mandelbaum’dan, hevesli sanatçıların hamisi, harika organizatör Dr. Pappenheim’dan söz etti.</p>

  <p class="block_6">Adamın adı Karl’dı, kadınınki Lotte. Lotte’nin kocası büyük bir firmanın baş bayisiydi. Dağlarda gezerken hayatını kaybetmişti. Karl eşinden boşanmıştı. Çocukları Berlin’de emekli bir general olan dedeleriyle yaşıyorlardı. Dedeleri her gün onları çimende koşturuyordu. Onları askeri okula yollamak istiyordu. En büyüklerinin hassas, melankolik bir oğlan olduğunu söyledi Karl. Nasıl dayanırdı? Orada ne yapardı? “Elimden ne gelir? Anneleri doğma büyüme Prusyalı.”</p>

  <p class="block_6">Lotte sessizce dinledi. Karl bu hüzünlü düşünceleri ona aktardığı için biraz pişmandı. Başka kelimeler aradı ama bulamadı. Birkaç dakikalık bir suskunluktan sonra, “Badenheim’da konaklamanın size vereceği canlılığı hayal edemezsiniz. Kalmaya karar verdiğiniz için çok mutluyum. Kaçırılmaması gereken bir olay.”</p>

  <p class="block_6">“Olay mı?” dedi Lotte.</p>

  <p class="block_6">“Aklıma daha iyi bir kelime gelmiyor. Gördüğüm kadarıyla kelimelere karşı hassassınız.”</p>

  <p class="block_6">Dışarıda yeni bir çiçek açma dalgası vardı, usulca yere düşen ve keskin bir koku salan mor çiçekler. Çalıların arasından köpekler çıktı ve Lotte çığlık atarak geriledi. Karl ona sarıldı, güldü. “Korkmayın,” dedi, “köpekler iri ama çok uysallar. Bir zamanlar avcıydılar sanırım ama şimdi kesinlikle evciller. Çok sokulganlar ve okşanmak istiyorlar.”</p>

  <p class="block_6">“Bu kadar çok köpeği bir arada görmemiştim,” dedi Lotte.</p>

  <p class="block_6">“Sadece dört taneler. Oldukça uysallar, önceki hayatlarından iz bile kalmamış içlerinde.”</p>

  <p class="block_6">Lotte, ansızın, şimdiye kadar hayatında olan her şeyin ölüp temelli yittiğini sezdi. Mutlu değildi. Yavan bir hüzün boğazını tıkadı.</p>

  <p class="block_6">“Gidin, yatın artık,” diye seslendi Karl ve köpekler yeniden çalıların arasına daldılar.</p>

  <p class="block_6">Müzisyenler salonda davullarla ritim tutmaya başlamıştı bile. Herkes kayan adımlarla vals yapıyordu. Karl Lotte’nin koluna girdi ve ona çoktandır tanıdığı bir kadına eşlik eden bir erkek gibi yol gösterdi.</p>

  <p class="block_12" id="calibre_pb_10">&nbsp;</p>
</body>
</html>
