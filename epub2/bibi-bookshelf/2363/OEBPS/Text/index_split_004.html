<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_11" id="toc_id_3"><br class="calibre4" />
  2</h1>

  <p class="block_6"><br class="calibre1" />
  O gece orkestra geldi. Dr. Pappenheim bir mucize olmuş kadar mutluydu. Hamallar trompetleri ve davulları indirdiler. Müzisyenler ana kapının yanında, bir kirişe tünemiş evcil kuşlar gibi durdular. Dr. Pappenheim şeker dağıttı. Minibüsün sürücüsü hamallara çabuk olmalarını söyledi, müzisyenler ise sessizce şekerlerini yediler.</p>

  <p class="block_6">Dr. Pappenheim belirgin bir rahatlama duygusuyla, “Neden geciktiniz?” dedi.</p>

  <p class="block_6">“Minibüs geç geldi.”</p>

  <p class="block_6">Tadilat görmüş bir pelerin giyen şef, olup bitenler kendisini hiç ilgilendirmiyormuş gibi bir kenara çekilmişti. Geçen yıl boyunca Dr. Pappenheim’la ciddi bir zıtlaşma halinde olmuştu. Pappenheim onu kovmayı düşünmüş, ama emektar müzisyenler şeflerinin tarafını tutunca, bir şey yapamamıştı. Şef, her zamanki şartlarda, ayrıntılı, üç yıllık bir sözleşme istedi. Sonunda uzlaştılar.</p>

  <p class="block_6">O güne kadar. Dr. Pappenheim, müzisyenleri otelin zemin katındaki küçük, karanlık odalarda misafir ediyordu. Yeni sözleşmede müzisyenlere nezih odalar verileceğini belirten bir madde yer alıyordu. Şimdi hepsi yeni odalarını görmek için bekliyorlardı. Pappenheim şefe yaklaşıp kulağına fısıldadı: “Odalar hazır. En üst katta, geniş, havadar odalar.”</p>

  <p class="block_6">“Ya çarşaflar?” diye sordu şef.</p>

  <p class="block_6">“Çarşaflar da.”</p>

  <p class="block_6">Pappenheim sözünü tutmuştu. Odalar güzeldi. Müzisyenler odaları görünce çabucak soyunup mavi üniformalarını giydiler. Dr. Pappenheim bir kenara dikildi ve onları hızlandırmaya çalışmadı. Odalardan birinde kavga çıktı, yatak kavgası. Şef onları azarladı: Böyle güzel odalar sükûnet gerektirirdi. Ayrıca, aşağıya inmeden evvel bütün eşyalarını yerleştirmiş olmalıydılar.</p>

  <p class="block_6">Saat onda her şey hazırdı. Müzisyenler, çalgıları ellerinde, üçlü gruplar halinde dikiliyorlardı. Ama Pappenheim kızgınlığını gizleyemiyordu. Ah, bir parası olsaydı, hesaplarını kapatır, hepsine yol verirdi. Bu adamlar ona her şeyden çok başarısızlıklarını hatırlatıyorlardı. Otuz yıl. Her zaman geç. Prova filan arama. Bütün bildikleri gürültü çıkarmaktı. Bir de her yıl yeni yeni istekler.</p>

  <p class="block_6">Akşam başladı. Misafirler orkestranın etrafında arı gibi kaynaşıyordu. Müzisyenler borularını üfleyip davullarını çalarak sanki onları uzaklaştırmak istiyorlardı. Dr. Pappenheim salonda oturmuş, kupa kupa biraları deviriyordu.</p>

  <p class="block_6">Ertesi gün her şey sakin ve rahattı. Martin erken kalktı, girişi süpürdü, rafları sildi ve stokların ayrıntılı bir dökümünü hazırladı. Zor bir gece geçirmişti. Trude sakinleşmiyordu. İlacını almayı reddetmiş, sonunda Martin onu kandırıp bir uyku hapını çaktırmadan yutturmak zorunda kalmıştı.</p>

  <p class="block_6">Saat on civarında Sağlık Dairesi’nden bir müfettiş elinde bir teftiş emriyle çıkıp geldi. Bir ton tuhaf ayrıntıyı merak edip sorular sordu. İşyeri kime aitti, Martin’e miras mı kalmıştı, ne zaman ve kimden devralmıştı, değeri ne kadardı? Martin, şaşkınlıkla, her yerin badanalandığını ve baştan aşağı ilaçlandığını belirtti. Müfettiş bir metre çıkardı ve ölçtü. Martin’den özür dilemeden, teşekkür bile etmeden çekip gitti.</p>

  <p class="block_6">Martin’in bu ziyarete canı sıkılmıştı. Yetkililere güveniyor, doğal olarak da, kendini suçluyordu. Belki de arka kapı ihmal edilmişti. Bu ani ziyaret bütün sabah keyfini kaçırdı. Çimenlerde dikildi. Sıradan bir sabah. Sütçü ağır, köylü adımlarıyla yol boyunca yürüdü, müzisyenler bahçeye çıktılar. Pappenheim onları rahatsız etmedi, çimenlerin üstüne serilip güneşlendiler. Şef bir köşeye oturup kendi kendine iskambil falı açtı. Öğleden sonra, Frau Zauberblit eczaneye uğrayıp Badenheim’da tatil yapmak gibisinin olmadığını ilan etti. Üstünde puanlı poplin bir elbise vardı. Ama Martin’e, kadının rahmetli erkek kardeşi, ablasının hemen arkasında duruyormuş gibi geldi.</p>

  <p class="block_6">“Tuhaf değil mi?” diye sordu.</p>

  <p class="block_6">Kadın, sanki sorusunu anlamış gibi, “Her şey mümkün,” dedi.</p>

  <p class="block_6">Martin öfkelenmişti; hepsi Trude’un yüzündendi.</p>

  <p class="block_6">Müzisyenler bütün öğleden sonrayı çimenlerde yayılarak geçirdiler. Üzerlerinde üniformaları yokken etkileyici görünmüyorlardı. Yıllardır Dr. Pappenheim’la tartışmışlardı. Şimdi de kendi aralarında tartışıyorlardı. Şef müdahale etmedi. Kartlarını açıp baktı. Müzisyenlerden biri, yüzünde sert bir ifadeyle, yelek cebinden bir maaş çeki çıkartıp arkadaşlarına gösterdi. Öteki müzisyenler ona yanıldığını gösterdiler. Belki de sönükleşen ışık ve yeşil çimenler üstüne birbiri ardına düşen gölgeler nedeniyle, Martin’in bahçesinden her şey serap gibi görünüyordu.</p>

  <p class="block_6">Hava karardığında şef müzisyenlere yukarı çıkıp üniformalarını giymelerini işaret etti. Onlar da, uzun hizmet yıllarının yorduğu askerler gibi, yavaşça kımıldandılar. Şef Pappenheim’la biraz lafladı. Dr. Pappenheim, uzun uzun, festival programından söz ediyordu.</p>

  <p class="block_6">“Duyduğuma göre Mendelbaum da geliyormuş. Olağanüstü bir başarı. Nasıl yaptınız?”</p>

  <p class="block_6">“Arı gibi çalıştım,” dedi Dr. Pappenheim ve yemek salonuna yöneldi.</p>

  <p class="block_6">Misafirler içkileri devirmeye başlamışlardı bile. Garson kız sık sık mutfağa doğru sert bakışlar fırlatıyordu: Siparişler zamanında çıkmıyordu. Ama daha yaşlı garsonlar kendilerine yapmacıklı bir önem atfederek, alaycı bir ifadeyle yemekleri övüyorlardı.</p>

  <p class="block_6">Trude’nin durumunda düzelme olmamıştı. Martin konuştu, konuştu ama sözleri bir işe yaramadı. Karısına her şey şeffaf ve hastalıklı görünüyordu. Helena Leopold’un konağında tutsaktı ve Leopold, her akşam, kışladan dönünce, onu dövüyordu.</p>

  <p class="block_6">Trude, “Bunu kendin göremiyor musun?” diye sordu.</p>

  <p class="block_6">“Hayır, göremiyorum.”</p>

  <p class="block_6">“Yani, hepsi benim kuruntum.”</p>

  <p class="block_6">Martin sinirlendi. Trude sürekli olarak anne babasından söz ediyordu, Vistula kıyısındaki küçük evden. Anne babası ölmüşlerdi. Erkek kardeşleriyle bağı kopmuştu. Martin karısının hala o dünyada, dağlarda, Yahudilerin arasında çakılıp kaldığını söylüyordu. Bir bakıma haklıydı da. Trude’ye kendine ait olmayan, gizli bir korku musallat olmuştu ve Martin onun sanrılarının kendisine de bulaştığını hissediyordu.</p>

  <p class="block_12" id="calibre_pb_4">&nbsp;</p>
</body>
</html>
