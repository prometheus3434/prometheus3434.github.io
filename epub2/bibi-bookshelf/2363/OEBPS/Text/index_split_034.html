<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_9">&nbsp;</p>

  <h1 class="block_11" id="id_bookmark8">32<br class="calibre4" />
  &nbsp;</h1>

  <p class="block_6">Son gün Gertie’nin kırkıncı yaşını kutladılar. Sally ve Gertie evlerini misafirleri onuruna süslediler. Eski bir kır eviydi, bakımlı ve gül fidanlarıyla süslü. İçeride kadınsı bir yumuşaklık hâkimdi. Burada kontlar, Graflar, sanayiciler ve her çeşit yorgun entelektüel bir gecelik yuva bulmuşlardı. Doğru, evin eski halinden eser kalmamıştı. Salona sevdikleri kadınsı yumuşaklığı vermek için ellerinden geleni yapmışlardı. Ama boşuna. Ev şimdi yol üstündeki döküntü bir otele benziyordu. Lambalardan gri bir ışık dökülüyordu. Ağır halı lime lime olmuştu.</p>

  <p class="block_6">İlk gelen Dr. Pappenheim oldu. Gertie’yi yanaklarından öpüp, neşeli bir tonda, “Buraya gelmeyeli epey olmuş,” dedi.</p>

  <p class="block_6">Sanki gelen şu bildik Dr. Pappenheim değil de uzaktan bir misafirmiş gibi sevindiler. Pappenheim, “Bugün size önemli haberler getirdim,” diye ekledi. “Göç talimatları ilan tahtalarına asıldı bile.”</p>

  <p class="block_6">“Demeyin!” dedi Gertie.</p>

  <p class="block_6">Arkadan Dr. Shutz ve okullu kız geldiler. Okullu kız, ortamın şerefine, uzun mavi bir elbise giymişti. Shutz’tan bir karış uzundu. Duruşunda oldukça otoriter bir hava vardı. Shutz’un çektiği sandalyeye oturdu. Sally ve Gertie bir yabancı gelmiş gibi hafifçe geri çekildiler.</p>

  <p class="block_6">Sehpanın üstüne nakışlı bir örtü sermişlerdi. Köşesinde, kurumuş çiçekleriyle bir vazo duruyordu. Havada kadın parfümlerinden hafif bir koku hâkimdi.</p>

  <p class="block_6">“Duydunuz mu?” dedi Gertie, “Göç talimatlarını ilan tahtalarına asmışlar.”</p>

  <p class="block_6">Dr. Langmann arka kapıdan eğilerek girdi. Karl’ın dik bakışları sürekli onu takip ediyordu. Belki burada onlardan kurtulabilirdi. Büyük bir şişe likör bulmuş ve partiye getirmişti. Gertie’nin elini öperek, “Burası ne kadar hoş. Karl akvaryumun başından ayrılmayı reddediyor. Ne istiyor balıklardan? Kime ne zarar vermişler?”</p>

  <p class="block_6">“Sularını değiştiriyor, ekmek kırıntıları veriyor,” dedi okullu kız, sakin, ciddi bir sesle.</p>

  <p class="block_6">Dr. Langmann ona kuşkuyla baktı.</p>

  <p class="block_6">Dr. Pappenheim Mandelbaum’u partiye gelmeye ikna için elinden geleni yapmış ama başaramamıştı. Sanatçı bütün gücüyle çalışıyor diye açıkladı. Ama ikizler gelmeye razı olmuşlardı. Yanukaya yeni bir takım giydirmişlerdi, koltukta bir yetişkin gibi oturuyordu.</p>

  <p class="block_6">Gertie mahcubiyet içinde, durup durup “Kusura bakmayın,” diyordu. İki yaş büyük olan Sally şimdi, nedense, Gertie’nin teyzesi gibi görünüyordu. Sally’nin bacakları şişmiş ve varisten harap olmuştu.</p>

  <p class="block_6">Salo da geldi. Karl’ın balıkları da beraberinde götürmeyi planladığını söyledi. Akvaryuma dalıp dalıp çıkıyormuş. Kimse gülmedi. Gertie’nin mahcubiyeti misafirleri de mahcup etmeye devam ediyordu ki Dr. Pappenheim ayağa kalkıp toplantının şerefine kadeh kaldırma zamanının geldiğini söyledi.</p>

  <p class="block_6">Salo Dr. Langmann’a yaklaşıp fısıltıyla, “Çaresi yok, herkes gitmek zorunda,” dedi.</p>

  <p class="block_6">Dr. Langmann cevap vermedi.</p>

  <p class="block_6">“Korkacak bir şey yok. Polonya’da pek çok Yahudi var. Bilirsiniz, Yahudiler birbirlerine yardım eder.”</p>

  <p class="block_6">Dr. Langmann onun fısıltılarına bu sefer de kulak vermedi ama Salo pes etmiyordu. “Ben oralıyım,” diye aynı şekilde fısıldamayı sürdürdü. “Çocukluğum ve gençliğim Polonya’da geçti. Onları iyi tanırım. Aralarında bir iki yıl geçirin, her şeyi unutursunuz. Sabah kalkıp sinagoga gidersiniz. Fena mı? Dua edersiniz. Fena mı? Dua etmek günah mı? Ve kasaba merkezinde bir dükkân açacak kadar şanslıysanız iyi bir geçiminiz de olur. Orada seyyar satıcıların bile karnı doyar. Babam seyyar satıcıydı ve annemin pazarda bir tezgâhı vardı. Evde bir sürü velettik. Bir sürü. Ben yedinciydim. Beni dinliyor musunuz?”</p>

  <p class="block_6">“Hayır,” dedi Dr. Langmann nefretle.</p>

  <p class="block_6">“Havalara girmeyin. Benim doğum yerime, anayurduma gidiyorsunuz. Ben sadece size biraz bilgi vermek istiyorum. Size bu kibirli tavırları bir kenara bırakmanızı tavsiye ederim. Polonya’da insanlar birbirlerine saygılı davranırlar.”</p>

  <p class="block_6">Sally ikizlere yanaşıp, “Sanatçıların gönlünü nasıl hoşnut kılabiliriz?” dedi. İkizler şimdi keşişlere benziyorlardı. Saçları çılgınca uzamıştı. Bir köşede oturuyor, ağızlarını açmıyorlardı. Mitzi güldü. Söylenen her kelime onu güldürüyordu. “Neden gülüyorsun?” diye sordu Sally.</p>

  <p class="block_6">“Sebebi yok. İnsanlara bakınca gülesim geliyor.”</p>

  <p class="block_6">Ama likör ortamı şenlendirmedi. Herkes koltuğuna daha bir gömüldü. Lambaların ışığı yere kırık bir tüpten dökülür gibi yağıyordu. Kopya tablolarla süslü, renkli duvar canlanıyor gibiydi: İçindeki uyuyan damarlar atmaya başlamıştı sanki. Gece gölgeleri sinsice pencerelere yaklaştı ve tombul bir sinek tahta kafese çarptı. Ortada hala birkaç kelime kalmış olsa Salo’nunkiler olurdu. Ama Salo konuşmuyordu. Alnında bir tur gülümseme çatlayıp açılmıştı. Zehirli boyayla çizilmiş şeytani bir gülümseme.</p>

  <p class="block_6">Işık köreldi ve odayı dışarıdan gelen incecik sesler işgal etti. Sanki kır evinin salonu şimdiden kendine ait, insansız bir hayatı yaşamaya başlamıştı.</p>

  <p class="block_6">“Göç talimatları çok etkili görünüyor -gerçekten çok etkili, diyebilirim,” dedi Dr. Pappenheim.</p>

  <p class="block_6">“Öyleyse, beklentilerimiz boşuna değilmiş,” dedi Dr. Shutz.</p>

  <p class="block_6">“Çok etkili gerçekten,” diye tekrarladı Pappenheim.</p>

  <p class="block_6">Salo, Dr. Shutz’a, “Siz matematik bölümünde ders verebilirsiniz,” dedi, “Polonya kültürlü bir ülkedir.”</p>

  <p class="block_6">Dr. Shutz, “Viyana üniversitesine mi bağlılar?” diye sordu.</p>

  <p class="block_6">“Öyle olduğunu sanıyorum,” dedi Salo. “Bütün kültür merkezleri Viyana’ya ya da Berlin’e bağlıdır.”</p>

  <p class="block_6">Bir içki daha içtiler. Likör fazla tatlıydı ve itici, kötü bir tadı vardı. Eski kelimeler süzülerek yüzeye vurdular, eski yüzler de. “Mavikuş” mesela ve avluda durup avazının çıktığı kadar “Hala vakit varken ruhlarınızı kurtarın!” diye bağıran o şarlatan.</p>

  <p class="block_6">Sally, bir zamanlar muhtemelen kontlara işlerinin nasıl gittiğini sorduğu şekilde, yapmacık bir ilgiyle, “Söyleyin Dr. Pappenheim,” dedi, “nasıl sona erdi, o garip mesele?”</p>

  <p class="block_6">“Ne demek istiyorsun?” dedi Dr. Pappenheim. “Profesör Fussholdt’tan benim adıma tanıklık yapmasını rica ettim. O da harika bir konuşma yaptı.”</p>

  <p class="block_6">“Ne kadar ilginç,” dedi Gertie aynı yapmacıklı tonda. “Böylece siz de berat ettiniz tabii.”</p>

  <p class="block_6">“Doğrusu, onu ta başından beri gözüm tutmamıştı,” dedi Sally.</p>

  <p class="block_6">“Cazibeli bir serseri, bir peygamber ve bir çapkın, hepsi bir arada!” dedi Dr. Pappenheim.</p>

  <p class="block_6">Başgarson bir köşeye oturdu, üstünde siyah takımıyla çok şıktı. Bu siyah takımı özel durumlar için saklıyor, nadiren giyiyordu. Nedense, içinde hayat ateşi sönmüş bir adama benziyordu. Huzursuz görünüyor ve arada sırada geniş, kırmızı alnını katlanmış bir mendille siliyordu. Sohbeti dinliyor, onun için fazla ağır konulardan bahsediliyormuş gibi, söze hiç karışmıyordu.</p>

  <p class="block_6">Gertie mutfak kapısında durup özür diledi. “Öyle utanıyorum ki. Size ikram edecek bir şeyimiz yok.”</p>

  <p class="block_6">“Önemli değil,” dedi Pappenheim. “Varşova’da vereceğiniz parti için birer bedava bilet alırız, dört başı mamur bir parti için.”</p>

  <p class="block_6">“Söz,” dedi Gertie.</p>

  <p class="block_6">Pappenheim likörden bir yudum aldı ve konusuna döndü. “Polonya’da festivalimizi çeşitlendirebiliriz. Orada zengin bir folklor var, otantik folklor.”</p>

  <p class="block_6">“Tabii ki,” diye araya girdi Salo, “şahsen, bir keresinde, Yidce sahnelenen harika bir oyun izlemiştim, adı <i class="calibre5">Sessiz Bont</i>ze’ydi sanırım. Babam götürmüştü.”</p>

  <p class="block_6">“Ne dersiniz Dr. Langman? Doğu ve Batı birleşecek!” dedi Dr. Pappenheim.</p>

  <p class="block_6">Dr. Langmann boş piposunu ağzından çekti ve tükürür gibi, “Ucuz romantizm!” dedi.</p>

  <p class="block_6">Oturup sohbet ettiler. Sesleri birbirine karıştı. Esas konuşmacı Salo’ydu ve tek amacı Dr. Langmann’ı rahatsız etmekti ama Dr. Langmann onun sataşmalarına kayıtsız görünüyordu.</p>

  <p class="block_6">Geç olmuştu. Dr. Pappenheim ayağa kalkıp, “Hoşça kal ev, <i class="calibre5">au revoir,</i> ev. Sen burada kalıyorsun ve bizler yolculuklarımıza çıkıyoruz. <i class="calibre5">Au revoir,</i> kızlar, yarın sabah tam saat yedide otelin merdivenlerinde görüşmek üzere,” dedi.</p>

  <p class="block_6">Nemli gece havası yüzlerine çarptı. Mandelbaum’un penceresinde ışık yoktu. Müzik susmuştu. Karl akvaryuma gözünü dikmiş bakıyor, sanki yeşil sudaki her titreşimi kaydetmeye çalışıyordu. Lotte koltuğa oturmuş onu izliyordu. İnsanlar caddede yavaşça yürüyordu. Kaldırım taşlarında çiğ vardı ve hava güz ormanlarının yosunlu kokusuyla ağırlaşmıştı. Kimse Frau Milbaum’un adını anmıyordu. İki haftadan beri lobide görünmemişti. Odasında tahtına kurulmuş oturuyor olduğu düşüncesi -ruhsuz bir beden- bu düşünce ifade edilemeyecek kadar korkunçtu.</p>

  <p class="block_6">Yağmalanmış eczane karanlık, esneyen bir mağaraya benziyordu. Kanalda yatan parçalanmış kepenk, ezik büzük olmuş, pürüzlü yüzünü metallere has zalim ifadesiyle caddeye doğru dönmüştü. Trude bir koltukta dergileri karıştırıyordu. Helena’nın eve dönüşü ona eski alışkanlıklarını geri getirmişti. Aldığı ilaçlardan dolayı uyuşuk ve ifadesiz bir mutluluk içindeydi.</p>

  <p class="block_6">“Müzisyenler, benim müzisyenlerim oteli yağmaladılar,” dedi ve bu hatırlamayla birlikte kahkahalara boğuldu.</p>

  <p class="block_6">Pastanenin her yanını sarmaşık kaplamıştı. Sokak lambası çalıları ve yerdeki yaprakları aydınlatıyordu. Evin kendisi mutlak bir karanlığa gömülmüştü.</p>

  <p class="block_6">“Çilekli turta ve bir fincan kahveye ne dersiniz?” dedi Mitzi.</p>

  <p class="block_6">Salo, “Bunun için dünyayı verirdim,” dedi.</p>

  <p class="block_6">Lüksemburg Bahçeleri’ne doğru yürüdüler. Köpekler sokak lambasının yanında duruyorlardı. Hiç kıpırdamadan duruyorlardı. Sessiz bakışlarında belirsiz bir arzu vardı. İnsanlardan daha çok zayıflamışlardı. Başgarson onlar için suya bayat ekmek ufalamış ama köpekler bunu sindirememişlerdi. Kaç kez kasabadan kaçmaya çalışmışlar ama her defasında nöbetçiler onları durdurmuştu. İkisi vurulmuştu ve hayatta kalan öteki ikisi kaderlerinin arkadaşlarınınkinden farklı olmayacağını anlamış gibiydiler. Ölmek istedikleri belliydi ama ölüm onları henüz istemiyor gibiydi. Arkadaşlarının ölümünden beri yalvarmayı ve yaltaklanmayı bırakmışlardı; çalıların arasına çekilip Ölüm’ü beklemişler, ama Ölüm gelmeyince meydana çıkıp ışığın altında beklemeye başlamışlardı.</p>

  <p class="block_6">Başgarson çalılara yaklaştı. Bir an için onlarla göz göze gelince de bağırdı: “Kim benimle Polonya’ya gelmek istiyor?” Köpekler kımıldamadı.</p>

  <p class="block_6">Başgarson ince ama net bir sesle, “Size bir şans daha veriyorum,” dedi. “Kim benimle Polonya’ya gelmek istiyor?</p>

  <p class="block_6">“Öyleyse, anlıyorum ki burada kalmayı tercih ediyorsunuz,” dedi ve sırtını döndü.</p>

  <p class="block_6">“Nankörler,” dedi Pappenheim, “sonuçta, köpek işte.”</p>

  <p class="block_6">“Onlara kızmıyorum,” dedi başgarson. “Yas tutuyorlar.”</p>

  <p class="block_6">Lüksemburg Bahçeleri rüzgârlıydı ve incecik gölgeler, orman gölgeleri, tarihi kaldırım taşlarını örtüyordu. Parkın arkasında, alacakaranlıkta bir sürü şekil iç içeydi. Yanlarında dans eden gölgeler kadar hayalî görünüyorlardı. “Biraz uyumalıyız,” dedi Dr. Pappenheim. “Polonya’ya kadar uzun bir yolculuk olacak.” Karl’ın bakışlarıyla karşılaşmamak için otele arka kapıdan girdiler. Karl bir koltukta Lotte’yle beraber oturuyordu, akvaryuma yakın bir koltukta.</p>

  <p class="block_6">Sally ve Gertie misafirlerinin uzaklaşmalarını izlediler. Evlerinde yalnız kalmaya korkuyorlardı. Yatak odalarında her şey her yerdeydi.</p>

  <p class="block_6">Kendini tükenmiş hisseden Gertie, “Bence her şeyi olduğu gibi bırakalım. Neyimiz var ki zaten? Bir sürü parti elbisesi ve gecelik,” dedi.</p>

  <p class="block_6">Sally iş bitirici bir ses tonu takınmaya çalışarak, “Önce bir bakalım,” dedi.</p>

  <p class="block_6">“Bu evden temelli soğudum. Okullu kız gece boyunca tek kelime etmedi, farkında mısın? Bizden nefret ediyor.”</p>

  <p class="block_6">“Hamile kadınlar her zaman yukarıdan bakarlar.”</p>

  <p class="block_6">“Zavallı Shutz onun yanında ne kadar da ezik duruyor. Ne kadar ezildiğini hayal edemezsin. Oysa eskiden nasıl neşeli bir gençti.”</p>

  <p class="block_6">“Evet, fark ettim. Kız onu elinde demir sopayla yönetiyor.”</p>

  <p class="block_6">Çantalar hazır değildi. Oda yeniden ağır kadın parfümüyle doldu. Gertie sofaya gömülüp uyuyakaldı ve Sally onun üstüne yünlü bir battaniye örttü. Sally dağınık odada tek başına yatmaya korkuyordu. Katlanır yatağı açıp sofaya kadar çekti. Gertie’nin uykusu derin ve dış dünyadan tamamen kopuktu. “Her şey bitti,” dedi Sally ve elini Gertie’nin serin alnında gezdirdi.</p>

  <p class="block_12" id="calibre_pb_34">&nbsp;</p>
</body>
</html>
