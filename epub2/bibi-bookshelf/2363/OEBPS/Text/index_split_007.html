<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_9">&nbsp;</p>

  <h1 class="block_11" id="id_bookmark2">5</h1>

  <p class="block_9">&nbsp;</p>

  <p class="block_6">İki okuyucu Nisan sonunda geldiler. Dr. Pappenheim onların şerefine mavi takımını giydi. İnce uzundular ve keşişe benziyorlardı. Rilke, tutkularıydı. Onları Viyana’da keşfeden Dr. Pappenheim, seslerinde titreşen hastalıklı melodiyi sezmiş ve büyülenmişti. Bu yedi yıl önceydi, belki daha da önce ve o günden beri de onlarsız yapamaz olmuştu. İlk günlerde okumalarına coşkulu bir tepki alamadılar ama seslerindeki gizli melodiyi bir kez keşfettikten sonra herkes sarhoş oldu. Frau Zauberblit sonunda rahat bir nefes aldı: İşte varmışlardı.</p>

  <p class="block_6">Okuyucular yıllar içinde birbirlerinden ayırt edilemez hale gelen ikiz erkek kardeşlerdi. Ama tarzları değişikti; sanki hastalıklarının iki ayrı sesi vardı. İlkinin sesi yumuşak ve teselli ediciydi; sesten çok ses kalıntısına benziyordu. İkincinin sesi net ve keskindi. Frau Zauberblit onların iki sesi olmasa hayatının anlamını yitireceğini söylerdi. Okuyuşlarına bayılıyordu. Şifalı bir iksir gibiydi ve Frau Zauberblit aylak bahar akşamlarında, kendi kendine Rilke mırıldanıyordu.</p>

  <p class="block_6">Kışın dans kulüplerinde, yazın tatil yerlerinde çalan müzisyenler, insanların bu hastalıklı seslerde ne bulduğunu anlayamıyorlardı. Pappenheim onları büyüleyen şeyi açıklamaya çalışarak boşuna nefes tüketti. Sadece Samitzky onların sesinin hastalıklı hücrelerine dokunduğunu söyledi. Şef onlardan nefret ediyor ve onlara “modern çağın palyaçoları” diyordu.</p>

  <p class="block_6">Ve bu arada bahar, büyüsünü yaptı. Dr. Shutz, aşk delisi bir oğlan gibi, okullu kızın peşi sıra dolaşıyordu. Frau Zauberblit, Samitzky’yle uzun tartışmalar içine giriyordu ve Profesör Fussholdt’un genç karısı mayo giyip çimenlerde güneşleniyordu.</p>

  <p class="block_6">İkizler sürekli çalışıyorlardı. Anlaşılan, provasız yapamıyorlardı. Frau Zauberblit, “Ben de saf saf her şeyin içlerinden taşıverdiğini sanmıştım,” dedi.</p>

  <p class="block_6">“Çalışmak, çalışmak,” dedi Samitzky. “Ben de gençliğimde onlar kadar çalışsaydım bu acınası kılıkta olmazdım. Ben burada doğmadım. Polonya’da doğdum ve ailem bana müzik eğitimi aldırmadı.” Dr. Pappenheim, gece yarısından sonra, Mandelbaum’ın hastalandığını ve sözünü tutamayacağını bildiren bir telgraf aldı. Ayağa halktı, kafasını salladı ve “Felaket,” dedi.</p>

  <p class="block_6">“Mandelbaum!” dedi Frau Zauberblit.</p>

  <p class="block_6">Pappenheim, “Sanat Festivali çöküyor,” dedi. Samitzky onları teselli etmeye çalıştı, ama Pappenheim “Mandelbaum gösterinin yıldızıydı,” dedi. Bir taş gibi kederine gömüldü. Frau Zauberblit Pappenheim’a sevdiği Fransız şarabından ısmarladı ama o elini sürmedi ve bütün gece “Mandelbaum, Mandelbaum” diyerek yas tuttu.</p>

  <p class="block_12" id="calibre_pb_7">&nbsp;</p>
</body>
</html>
