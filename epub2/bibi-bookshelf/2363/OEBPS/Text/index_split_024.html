<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_9">&nbsp;</p>

  <h1 class="block_11" id="toc_id_18">22<br class="calibre4" />
  &nbsp;</h1>

  <p class="block_6">Erzak ikmali yapılmadı ve otel sahibi depoyu açtı. Başgarson kapıda durup içeriyi bir el feneriyle aydınlattı. Öteki dünyanın hazineleri ansızın gözleri önüne serilmiş gibi parmakları titriyordu. Antika mobilyayla dolu geniş bir odaydı. Sadece mühürlenmiş yerlere has bir sessizlik havada donmuş, asılı kalmıştı.</p>

  <p class="block_6">Başgarson saygıyla, “Buradan mı?” diye sordu.</p>

  <p class="block_6">“Evet,” dedi otel sahibi, pişmanlık duyacak hiçbir şey kalmamış gibi gülümseyerek.</p>

  <p class="block_6">Başgarson terfi almış kadar sevinçliydi. Oteli şimdi likörlerin, İsveç çikolatasının, Fransız şarabının, cevizlerin ve nefis şeftali reçellerinin kokusu sarmıştı. Herkes masalara oturmuş, tadını çıkara çıkara yiyordu. Müzisyen Zimbelman, “Bu anı hiç unutmayacağız,” dedi coşkuyla.</p>

  <p class="block_6">Şef, “Merak etme, hepsini peşin olarak ödemek zorunda kalacağız,” dedi.</p>

  <p class="block_6">İkizler yeni yiyeceklerin tadına bakmak için inziva yuvalarından indiler. Çok zayıflamışlardı. Beyaz ceketleri dar omuzlarından dökülüyordu. Birbirlerine ne kadar da benziyorlardı!</p>

  <p class="block_6">Sally sordu: “Sanatçılar nasıllar?”</p>

  <p class="block_6">Başgarson da mutlulukla, “Sanatçıları aramızda görmek güzel,” dedi.</p>

  <p class="block_6">İkizler şimdi temiz bir ailenin iyi yetiştirilmiş delikanlıları gibi görünüyordu. Güldüler ve detayları merak ettiler, başgarson da onlara uzun uzun Fransız yemek sanatını anlattı. Kendisi Fransız mutfağının tutkulu bir havarisiydi ve yıllardır, ağır Avusturya kokularını otelin mutfağından kovmaya çabalıyordu.</p>

  <p class="block_6">Akşam çöktü. Yanuka meşhur “Rosinkes Mandleh’le” ninnisini söyledi. Son zamanlarda melankoliye gömülmüştü ve şarkı söylemeyi reddediyordu. Pappenheim kendisiyle defalarca konuşmuştu ama çocuk yatışacak gibi değildi; kızgın ve üzgündü. Başgarson için en güzel saatti. Fransızca kelimeleri, her heceyi diliyle okşar gibi, sanki yiyeceklerden değil de, şefkat gösterilmesi gereken canlı yaratıklardan bahseder gibi telaffuz ediyordu.</p>

  <p class="block_6">Sally ve Gertie’nin yüzlerine eski, tanıdık ifade geri döndü, zarif birer genç kadınken ve ihtiyatla müşterilerini davet ederken takındıkları ifade. Yaz sonu şaşırtıcı derecede güzeldi ve verandadan, Badenheim altın ışıklarla bezeli bir halı gibi görünüyordu. İlan tahtasında yeni bir duyuru yoktu. Şef müzisyenleri aletleriyle baş başa bıraktı. Yarı Yahudi garson kız üzerinde mavi bir elbise, müşterileriyle oturdu. Dudaklarında şüpheci bir gülümseme vardı. Martin ona özenle bakmış, o da iyileşmişti. Başgarson ise onu yiyecekler ve sıcak sözlerle şımartıyordu.</p>

  <p class="block_6">Ve havada tuhaf bir durgunluk vardı. İnsanlar çoğunlukla koltuklarında uyuklayarak vakit geçiriyordu. Salo şefin yanına oturdu ve burada geçen günleri çok sevdiğini söyledi. İşleri hızlandırmanın anlamı yoktu. Böylece otel sahibi de kırılmazdı.</p>

  <p class="block_6">Şef rahatsız oldu ve Salo’nun haksızlık ettiğini söyledi. Ama Salo onu kızdırmaya devam etti ve bütün bu karmaşayı gerçekten sevdiğini, bunun kimseye yararı olmayan, kötü bir esinti olduğunu söyledi. Son yıllarda fiyatlar artmıştı. Şirket zenginleşiyor ama o bir türlü borçtan kurtulamıyordu. Burada hiçbir eksiği yoktu, kalacak bir dam, müzik, hoş arkadaşlar. Umurunda değildi. Her şeyi faturaya eklesinlerdi. Şef Salo’nun sözlerine ve ses tonuna kızmıştı ama sesini çıkarmadı.</p>

  <p class="block_6">Ansızın herkes bir tür transa geçti. Başgarson “Kim bilir bir daha size böyle nefis yiyecekler sunabilecek miyim?” diyerek masadan masaya dolaşıyordu. Gözlerinde yaşlar vardı. Ama kimsede iştah kalmamıştı. Gözlerini akvaryuma ve yanındaki yağlıboya tabloya dikmiş, oturuyorlardı. Otel sahibi, sessizce, kapıda dikiliyordu.</p>

  <p class="block_6">Mandelbaum, üçlüsüne çok eziyet ediyordu. Azarlıyor, tehdit ediyor ve masayı yumrukluyordu. Sessiz lobide bu, sanki yukarıda korkunç şeyler oluyormuş gibi algılanıyordu. Okullu kız ansızın, “Biri yukarı çıkıp onları kurtarsın. Mandelbaum onlara bir sadist gibi işkence ediyor” dedi. Ama kimse yerinden kalkmadı. Hepsi boşluğa bakmaya devam ettiler ve kimse kımıldamadı. Hatta küçük kahve fincanlarının gelmesi bile onları harekete geçirmedi. Okullu kız ayağa kalkarak buradaki gruptan bıkıp usandığını söyledi. Yukarıda bir sadist insanlara işkence ediyordu ve buradaki herkes sanki her şey yolundaymış gibi oturuyordu.</p>

  <p class="block_12" id="calibre_pb_24">&nbsp;</p>
</body>
</html>
