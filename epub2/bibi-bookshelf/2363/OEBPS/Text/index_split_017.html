<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_9">&nbsp;</p>

  <h1 class="block_11" id="toc_id_12">15</h1>

  <p class="block_9">&nbsp;</p>

  <p class="block_6">Sakin yumuşak geceler Badenheim’a geri geldi. Yanukayı çifte battaniyeye sararak verandaya oturttular. Otel misafirleri ona evlat edinilmiş bir çocuk gibi bakıyorlardı. Ara sıra bir acele mektup nasılsa kasabaya ulaşıyor ve küçük bir karmaşaya sebep oluyordu: yerine getirilmemiş bir yükümlülük. Kısıtlamalardan haberi olmayan bir pazarlamacı, yolu kasabaya düşünce şaşıp kaldı: Köylerde ortalık son derece sakindi. Burada ne dönüyordu?</p>

  <p class="block_6">“Demek gerisingeri Polonya’ya,” dedi gülerek, “Oysa bir zamanlar oradan kaçmıştım.”</p>

  <p class="block_6">“Hepimiz bir zamanlar Polonya’da yaşadık, şimdi de oraya dönüyoruz,” dedi Pappenheim.</p>

  <p class="block_6">“Şimdi oraya dönmenin ne anlamı var? Ben iyi tanınan bir şirketin temsilcisiyim. Oraya geri gitme fikri şu anda hiç mi hiç çekici gelmiyor.”</p>

  <p class="block_6">Dış dünyadan gelen bu uzak selamlar olmasa tecride alışmak daha kolay olabilirdi. Ama ara sıra yolunu şaşırıp kasabaya ulaşan mektuplar sükûneti bozuyor ve geçici bir karmaşa yaratıyordu.</p>

  <p class="block_6">“Ne yazıyor?”</p>

  <p class="block_6">“Mektupsuz ve gazetesiz yaşamayı çoktan öğrendim.”</p>

  <p class="block_6">“Bense maalesef onlarsız yaşamayı öğrenemedim,” dedi Dr. Pappenheim.</p>

  <p class="block_6">“Mektuplar ve gazeteler. Otelde artık kâğıt hışırtısı duyulmuyordu. Sessizlik koyuydu ve gün be gün daha da koyulaşıyordu.</p>

  <p class="block_6">Pazarlamacı, neşesini tekrar bularak, “Umurumda değil,” dedi. “Her şey şirketin kasasından, onlar endişelensin. Ben sözleşmenin payıma düşen kısmını yerine getirdim. Yolunda gitmeyen işlerin faturasını ödemeleri gerekiyor. Bunca yıl beni yeteri kadar sömürdüler. Şimdi de onlar benim masraflarımı karşılasınlar bakalım.”</p>

  <p class="block_6">“İş seyahatlerin sırasında yolun buraya düştüğü için şanslısın.”</p>

  <p class="block_6">“Yıllar önce, bir keresinde, bahar karları yüzünden bir köyde mahsur kalmıştım. Tam bir ay yattım orada. Tamamı şirketin kasasından.”</p>

  <p class="block_6">“Ama Polonya’ya gitmeyeceksin, değil mi?”</p>

  <p class="block_6">“Böyle uzun bir yolculuğun faturasını ödemeye hazırlarsa, bence mahsuru yok.”</p>

  <p class="block_6">Ertesi gün pazarlamacı beyaz bir takım giyip pastanenin girişine kuruldu. Hizmette geçen uzun yıllar içinde önüne çıkan her dinlenme fırsatını değerlendirmeyi öğrenmiş bir asker gibiydi. Haftanın bitiminde kapıdaki nöbetçilere kâğıdını imzalatırdı. Burada alıkonuyor olması onun suçu değildi.</p>

  <p class="block_6">Günler günleri kovaladığı ve kapıdaki nöbetçiler kendisine halihazırda kapıyı trafiğe açmak gibi bir niyetin olmadığını (kapının açılmasının hali hazırda söz konusu olmadığını) söyledikleri için bir otelin arka odalarında hırsız gibi yaşamanın anlamsızlığına karar verdi ve kendisine, tanınmış bir şirketin temsilcisine yakışır bir oda buldu. Öteki misafirler de uzak diyarlardan güzel haberler getiren bir haberciymiş gibi onunla olmaktan çok mutluydular. Kıyafetine büyük özen gösteriyor ve zaman zaman yüksek sesle, “Salo şimdi şirketin kasasından bir istirahat çekecek. Şirket kasasından istirahat kilosu kadar altın değerindedir,” diye duyuruda bulunuyordu. Daha sonra bahçelerde yürüyüşe çıkacaktı, o da şirketin kasasından. O sıra yaptığı her şey kesinlikle şirket yönergesi dahilindeydi. Şirket onun istirahat etmesini istemişti, çünkü sağlığını böylelikle koruyabilir, zamanı geldiğinde de sağlıklı bir şekilde emekliye ayrılırdı.</p>

  <p class="block_6">Sonunda mektupların arkası tamamen kesildi. Müzisyenler kafa kafaya verip alçak sesle müzakere ettiler: Gelecek mevsim ne olacak?</p>

  <p class="block_6">“Prova çocuklar, prova,” diye onları dürtükledi Pappenheim “Yakında Polonya yollarında olacağız ve siz prova yapmıyorsunuz. Polonya’da sanat standartları yüksek.”</p>

  <p class="block_6">Ertesi gün Dr. Pappenheim onlara terfi ettiklerini bildirdi, ayrıca, bundan sonra kendilerine en yüksek tarife üzerinden ücret ödeyecekti. Çok sevindiler. Şef fırsatı değerlendirip onları tembellikleri yüzünden azarladı ve organizatörün olağanüstü cömert davrandığını belirtti. Kendisine kalsa onları terfi ettirmezdi. Herkes, durduk yerde, alışılmadık ölçüde cömert davranıyordu. Başgarson sık sık yemek salonunda boy gösteriyor, misafirlere yemekten memnun olup olmadıklarını soruyordu. Besbelli onu otel sahibi gönderiyordu -ya da kendisi bunun görevinin bir parçası olduğunu düşünüyordu.</p>

  <p class="block_6">“Burası hoş değil mi?” diye sordu Karl.</p>

  <p class="block_6">“Çok hoş,” dedi Lotte.</p>

  <p class="block_6">“Yerel zevklere alışmak biraz zaman alır.”</p>

  <p class="block_6">Karl, sürekli, General’in kışlada hapis tuttuğu iki oğlundan söz ediyordu. “Şu anda spor yapıyor olmalılar,” diyordu. “Koşuyorlardır.”</p>

  <p class="block_12" id="calibre_pb_17">&nbsp;</p>
</body>
</html>
