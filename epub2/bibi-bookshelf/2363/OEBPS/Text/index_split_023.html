<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_9">&nbsp;</p>

  <h1 class="block_11" id="toc_id_17">21<br class="calibre4" />
  &nbsp;</h1>

  <p class="block_6">Birkaç yolunu şaşırmış mektup daha geldi ve unutulmuş bir dünyayı yeniden canlandırdı. Mitzi’nin eski aşıklarından biri kompliman dolu resimli bir kartpostal yollamıştı. Mitzi ağladı. Salo onun yanında durdu ve kâğıt üzerindeki sözleri fazla önemsememek gerektiğini söyleyerek onu teselli etti, ama çabaları boşunaydı. Mitzi küçük bir kız gibi ağlıyordu.</p>

  <p class="block_6">Şef bankadan hesap dökümünü aldı. Odasına kapanıp inceledi. Hisseleri değer kazanmıştı.</p>

  <p class="block_6">Karl da bir mektup aldı, en büyük oğlundan. Oğlan uzun uzun, büyük hassasiyetle yazmış, yeni okulundaki, askeri okuldaki tecrübelerini anlatmıştı. Başvurmuş, giriş sınavlarını kazanmış, şimdi de yeni okulundaki ilk adımlarını atıyordu. Derslerine gelince, şimdiden iki yüksek not almıştı ve uygulamalı derslerde de ilerleme kaydediyordu. Bol bol lahana ve sosis yiyordu, bira içiyor ve spor yapıyordu. Yakında ilk zorunlu intihallerine çıkacaklardı. Oğlanın atletik bir yapısı vardı ve okulda popüler olan argo ifadelerden bir kısmını şimdiden kapmıştı. Bir takma adı vardı, “Adem Elması” ve engelli parkurdaki engellerin tamamını hatasız aşmıştı. Karl mektubu Lotte’ye gösterdi. Lotte okudu ve oğlanın üslubunun kusursuz olduğunu söyledi. Baba bir an için öfkesini unuttu. Kalbi gururla doldu.</p>

  <p class="block_6">“Çok hassas bir oğlandır. O kadar kabalığa nasıl dayanır?”</p>

  <p class="block_6">“Görmüyor musun? Oğlan şimdiden kendi kararlarını verebilecek durumda.” Sakin ve doğal bir şekilde söylenmiş bu cümle Karl’ı sevgili oğlunu kaybetmediğine yeniden inandırdı.</p>

  <p class="block_6">Shutz’a mektup gelmedi. Okullu kız bütün zamanını verandada yatarak ve yumuşak güneşi emerek geçirdi. Kendisiyle ve içindeki ceninle meşguldü. Shutz onu konuşturmak için boş yere çabalıyordu. Aralarındaki her şey tüketilmiş gibiydi. Kız güneşi her şeyden çok seviyordu. Shutz şimdi onun dünyasının dışındaydı, aralarındaki kelimeler giderek azalıyordu. İşin ilginç yanı, Shutz bunun farkında görünmüyordu.</p>

  <p class="block_6">Tek tük gelen mektuplar soğuk bir umutsuzluğa neden oldu. Görünen o ki, insanlar ancak şimdi, olup bitenlerin farkına varıyordu. “Telefon, telefon!” diye bağırıyordu bazıları.</p>

  <p class="block_6">Eczane arı kovanı gibiydi. Herkes bulduğu her ilacı alıyordu. Martin önce sevindi ama sonradan onların niyetini anladı. Kendilerine zehirli ilaç ve uyuşturucu stoku yapıyorlardı. Dehşete düşerek kapıyı kilitledi. Yalvar yakar oldular. “Aç, aç!” Yakarışlarının bir yere varmadığını görünce sessiz bakışlarla bir anlaşma yapıldı ve sonunda kapıyı kırarak eczaneye girdiler.</p>

  <p class="block_6">İnsanlar özlemleri yüzünden çıldırıyordu. Nizamiyelerde durup soruyorlardı: “Ne zaman gideceğiz? Ne zaman?”</p>

  <p class="block_6">“Şikayet edecek ne var?” dedi nöbetçi. “Eğitime çıkmak ya da nizamiye nöbeti tutmak zorunda değilsiniz ya.”</p>

  <p class="block_6">Hastalıkları hakkında sorular soran hastalara benziyorlardı. Madem doktor açıklama yapmıyor, onlar da belki hemşireden bir şey öğrenebilirlerdi.</p>

  <p class="block_6">Başka sanatçı gelmedi Dr. Pappenheim her gün kapıya gitti. Meclis tamam olmadıkça kurtuluş da olmazdı. Bizler birbirimizi tamamlarız ve içimizden biri eksik olduğu sürece kurtulamayız -mutsuzluğunun sebebi buydu.</p>

  <p class="block_6">Umutsuzluğun neredeyse tamamen hâkim olduğu o anda, Frau Zauberblit ayağa kalktı ve o akşam ikizlerin gösterisi olduğunu duyurdu.</p>

  <p class="block_6">İkizler boy atmıştı, iki alız oğlanı gören onları atlet ya da dansçı sanırdı. Sahneye çıkar çıkmaz alız gövdelerine inanılmaz bir güç eklenmişti. İcraatları öyle kusursuzdu ki kelimeleri kelimeye benzemiyordu hiç: Sanki insan ağzı değmemiş gibi saf ve soyuttular.</p>

  <p class="block_6">Bütün bir saat boyunca, orada, sahnede, kendilerini tamamen sanatlarına vermiş olarak dikildiler. Ve bir saatin sonuna doğru, kelimeler alevden kuşlar gibi havada uçuşarak, işlerini yalnız başlarına yapar oldular.</p>

  <p class="block_6">“Başardılar, size başaracaklarını söylemiştim!” dedi Dr. Pappenheim. Gözlerinde yaşlar vardı. Sally limonata getirmeye koştu. Gösteriden sonra ikizlerin yüzündeki ciddiyet kayboldu. Şimdi, bir yarışı kazandıktan sonra az önce eve dönen iki oğlan çocuğu gibiydiler, kendilerinden memnun ama biraz boşlukta. Fıkralar anlattılar, herkes de güldü. Prenses Milbaum mucizeyi görmek için aşağıya inmedi. Düşmanlığı zehirliydi. Birkaç gün önce birdenbire ayağa kalkmış ve hala birkaç çirkin ilişkiyi açığa çıkarma niyetinde olduğunu söylemişti. Pappenheim için uluslararası bir suçlu diyordu. Daha sonra odasına kapanıp Badenheim’ı ele geçiren ve gerçek kültürün her bir parçasını çamurlar içinde sürüyen şu palyaçolar, <i class="calibre5">Ostjuden</i> hakkında uzun, detaylı mektuplar yazmıştı.</p>

  <p class="block_12" id="calibre_pb_23">&nbsp;</p>
</body>
</html>
