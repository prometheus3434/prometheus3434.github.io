<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_9">&nbsp;</p>

  <h1 class="block_11" id="id_bookmark4">9</h1>

  <p class="block_9">&nbsp;</p>

  <p class="block_6">Sağlık Dairesi posterlerle kaplı bir seyahat acentesine benzemişti: ÇALIŞMAK HAYAT DEMEKTİR... POLONYA’NIN HAVASI DAHA TEMİZ... YOLCULUĞUNUZU VİSTULA İLE YAPIN... GELİŞEN BÖLGELERİN SİZE İHTİYACI VAR... SLAV KÜLTÜRÜYLE TANIŞIN. Bunlar ve başka sloganlar duvarları süslüyordu.</p>

  <p class="block_6">Frau Zauberblit aşık bir genç kız kadar neşeliydi. Samitzky’nin aksanına güldü, bundan böyle onu kendilerine rehber atadığını söyledi. Birkaç hafta önce sanatoryumdan kaçmıştı. Öğleden sonraydı, doktorlar vizite sırasında ateşini ölçmüş, balgamındaki kan miktarını tespit etmiş ve her şeyi çizelgesine kaydetmişlerdi. Zemin kattaki nöbetçiler uykuya dalmışlardı ve ölüm, Ölüm’ün ta kendisi, çıplak ve ayan beyan, lavabonun yanı başındaki koridorda görünüvermişti. Frau Zauberblit, birdenbire eşiğinde beliren eski bir sevgiliye bakan bir kadın gibi, bir an için ona bakmış, sonra ayağa kalkıp giyinmiş, makyajını yapıp, hasır şapkasını da taktıktan sonra tren istasyonuna gitmişti. Daha yolculuk sırasında her şeyin değişmekte olduğunu fark etti. Ve tren Badenheim’da durduğunda, Frau Zauberblit eski arkadaşlarıyla karşılaşıp tanıdık faytonları görünce, ölüm ansızın yanından uzaklaştı. Acıları da dinmişti.</p>

  <p class="block_6">Her yıl birkaç hasta firar eder ve her yıl geri dönerlerdi. Sanatoryum gitmelerine izin vermezdi. Eski bir sanatoryumdu, son derece resmi. Yönetim sıkıydı ama can sıkıcı değildi. Yeni hastalar için resepsiyonlar verilir, günah çıkarmaları için haftada bir rahip gelirdi, her yerde olduğu gibi dostluklar ve düşmanlıklar vardı. Sanatoryumun çevresi geniş bir sahil gibiydi. Ölüm orada elini kolunu sallayarak dolaşırdı, gül bahçesinde ve bekleme salonunda; onlar da onunla evcil bir hayvanmış gibi, gülerek ve şirinlikle konuşurlardı. Ve vakitleri geldiğinde bu dünyadan çekip giderlerdi, bazıları feryat figan, bazıları sessizce.</p>

  <p class="block_6">Frau Zauberblit gülme, yemek yeme, koruda dolaşma isteğinin eski günlerde olduğu gibi geri döndüğünü hissediyordu. Samitzky onun neden bahsettiğini anlamıyordu. Orkestrada geçen uzun yıllar duygularını köreltmişti. İçmeyi, uyumayı ve davul çalmayı öğrenmişti. Başı borçtan kurtulmazdı. Ve şimdi de meşhur Frau Zauberblit onu prensi ilan ediyor, kırık Almancasına gülüyor, Polonya’nın bütün ülkelerden güzel olduğunu söylüyor, Yidce’nin hoş, melodik bir dil olduğunu belirtiyordu.</p>

  <p class="block_6">Sağlık Dairesi geceleri de açıktı. Kapıları çepeçevre ışıklarla donatılmıştı; içeride dergiler, posterler, tarım, endüstri, sanat ve eğlence hakkındaki broşürler sehpalara serpiştirilmişti. Bir koltuğa oturup müzik dinleyebilir, bir dergiye göz atarken Polonya düşleri kurabilirdiniz. Uzak, yabancı Polonya pastoral bir cennet gibi gelmeye başlamıştı.</p>

  <p class="block_6">Karl, “Bizimle birlikte Polonya’ya gelmek istemez misiniz?” diye sordu.</p>

  <p class="block_6">Lotte’nin kederli bakışı yumuşadı. Ona sevgiyle bakarak, “Sen istersen,” dedi.</p>

  <p class="block_6">Garson kız otelin kapısında dikildi, olanca sesiyle bağırarak insanları davet etti:</p>

  <p class="block_6">“Buyurmaz mısınız? Bu yıl misafirler fazla kalabalık değil, sizi kimsesiz çocuklar gibi şımartırız.” İnsanlara “saygıdeğer bayanlar baylar, Badenheim’ın ünlü misafirleri” diye hitap etti ve Dr. Pappenheim göründüğünde yerlere kadar eğilip selam vererek, “Organizatörün bizzat kendisi,” dedi. Organizatör garson kız kadar neşeli değildi, ama yüzünden kaygılarını bir an için silip kızın yanağından bir makas alacaktı. Kız da “Ah!” diye çığlık atacaktı. Öğle sonraları barda ya da pastanede geçiyordu. Müzisyenler kafayı çekip çekip derin hüzün ve melankoliye batmasalar her şey daha güzel olurdu. Ama onlar çok şey görüp geçirmişlerdi ve bildikleri şeylere verimli kara toprağa işlemiş kökler gibi tutunuyorlardı.</p>

  <p class="block_12" id="calibre_pb_11">&nbsp;</p>
</body>
</html>
