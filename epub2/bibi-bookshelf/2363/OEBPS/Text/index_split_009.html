<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_9">&nbsp;</p>

  <h1 class="block_11" id="id_bookmark3">7</h1>

  <p class="block_9">&nbsp;</p>

  <p class="block_6">Badenheim’ın sarhoş edici baharı tatilcileri yine allak bullak ediyordu. Dr. Shutz beş parasız kalmış ve annesine iki acele mektup yazmıştı. Okullu kız, belli ki, ona bir servete mal oluyordu. Frau Zauberblit gün boyu Samitzky ile oturuyordu. Dünyada kendisine kalan tek şey bu adamdı sanki. Dr. Pappenheim kedere gömülmüştü; bahar onu hep hüzünlendirirdi. Frau Zauberblit onu azarlayıp, “Fireyi ben telafi ederim. Bir liste hazırlayın yeter. Mandelbaum size oyun oynamaya devam ederse Kraus’un Oda Orkestrasını getirtirim.” İkizler alınlarında kazılı bir sırla kasabada dolaşıyorlardı. Otelde, fısıltıyla, onların hasta oldukları konuşuluyordu. Hiçbir şey yemiyor ve akşamlara kadar kahve içiyorlardı.</p>

  <p class="block_6">Başgarson, “Rilke’nin Ölüm Soneleri’ni sunsam belki yerler. Anlaşılan, başka hiçbir yiyeceği sindiremeyecekler,” dedi.</p>

  <p class="block_6">Kahvaltıdan sonra, Frau Zauberblit, Dr. Pappenheim ve Samitzky gidip Sağlık Dairesi’ne kaydolmaya karar verdiler. Katip, Zauberblit’in açıklamalarına şaşırdığını belli etmedi.</p>

  <p class="block_6">Frau Zauberblit daireyi göklere çıkartıyor, düzen ve güzellik açısından bir tane daha olmadığını söylüyordu. Boşuna terfi ettirilmemişlerdi. Samitzky, anne bahasının buraya elli yıl önce geldiklerini ve o gün bu gündür, sürekli, sıla hasreti çektiğini bildirdi. Memur istenen bilgileri, bir stenograf gibi, duygusuz bir şekilde not etti.</p>

  <p class="block_6">O gece Samitzky üniformasını giymedi. Orkestra çaldı. Ve herkes açıkça gördü ki Frau Zauberblit yeni bir hayran kazanmıştı. Âşık bir kadın gibi etrafına ışık saçıyordu. Profesör Fussholdt’un genç karısı çıldırmak üzereydi. Kocası yeni kitabına gömülmüş, masasından kalkmıyordu. Badenheim’daki insanlardan bıkıp usanmıştı. Yapacak ne vardı ki burada? Yine şiir okumaları. Onu depresyona sokuyorlardı. Müzisyenlerden birisi, alaycı biri, ona üzülmemesini söyledi. Polonya’da her şey güzeldi, her şey ilginçti.</p>

  <p class="block_6">Ertesi gün Trude çığlıklarıyla caddeyi ayağa kaldırdı. Otel misafirleri verandaya dikilip umutsuz boğuşmayı izlediler. Kimse inip yardım etmedi. Zavallı Martin, çaresizlik içinde diz çöküp yalvardı: “Sakin ol, Trude, kendine gel. Burada orman filan yok. Kurt filan yok.”</p>

  <p class="block_6">Badenheim’ın üstüne tuhaf bir akşam indi. Kafeler boşalmıştı, insanlar caddelerde sessizlik içinde yürüyorlardı. Düşünmeden hareket eder gibiydiler, onları birisi yönlendiriyor gibi. Sanki kasabanın üstüne uzaylı bir ruh inmişti. Dr. Shutz uzun boylu okullu kızı peşine takmıştı, elinde olsa kızı kendine zincirle bağlayacak gibiydi. Sally ve Gertie genç kızlar gibi el ele dolaşıyorlardı.</p>

  <p class="block_6">Bahar gecelerinin nemli ışığı kaldırımlara usulca çöktü. Müzisyenler verandaya oturup keskin, sinirli bakışlarla kasabayı taradılar. Dr. Pappenheim yalnız başına bir köşeye çekildi, kendi kendine dertlendi: Üçlü onu satmıştı. İnsanlar onu asla affetmezlerdi. Hakları da vardı. Ah bilse, programı baştan sona farklı hazırlardı.</p>

  <p class="block_12" id="calibre_pb_9">&nbsp;</p>
</body>
</html>
