<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_9">&nbsp;</p>

  <h1 class="block_11" id="toc_id_11">14</h1>

  <p class="block_9">&nbsp;</p>

  <p class="block_6">Yazın en parlak zamanıydı. Kır çiçekleri sarhoş bahçeler boyu yayılıyor, çitlere tırmanıyordu. Dr. Shutz bir oğlan çocuğu gibi hoplayıp zıplıyor, okullu kızı güldürüyordu. Son zamanlarda kız biraz huysuzlaşmıştı, havuz yüzünden. Havuzda yüzmek ona sadece hayvanların bildiği türden bir mutluluk veriyordu. Şimdiyse bu mutluluk elinden alınmıştı. Sağlık Dairesi havuzun suyunu kesmişti. Okullu kız sızlanıyordu. Shutz ona kutu kutu şekerleme aldı, Alpler’de bir gezi, Paris seyahati, Mayorka’da bir hafta sonu, Baltık Denizi’nde bir tur sözü verdi. Onu memnun edecek ne varsa denedi. Kelimelerin yetersiz kaldığını görünce de çocuk gibi zıplayıp, ayı gibi dans etti.</p>

  <p class="block_6">Sally ve Gertie kırmızı eteklerini, hasır şapkalarını giydiler ve otelin yolunu tuttular. Dr. Pappenheim kapıda dikiliyordu.</p>

  <p class="block_6">“Hayatın zevklerinden mahrum ediliyoruz,” dedi Sally.</p>

  <p class="block_6">Dr. Pappenheim şaşkınlıkla, “Neden söz ediyorsunuz?” diye sordu.</p>

  <p class="block_6">“Yüzme havuzunu kapadılar.”</p>

  <p class="block_6">“Öyleyse,” dedi Dr. Pappenheim, “ders çalışmaya zamanımız kalır.”</p>

  <p class="block_6">Güldüler, “Bizimle bara gelmez misiniz? Biraz Malaga’ya ne dersiniz?” dedi Sally.</p>

  <p class="block_6">“Her şeye hazırım.”</p>

  <p class="block_6">Barda herkes hoşça vakit geçiriyordu. Müzisyenler garson kızı yanlarında getirmişlerdi, yarı Yahudi garson kızı. Sahnede dansözler gibi bacaklarını sergileyerek oynuyor, kalçalarının Sağlık Dairesi’nde kayda geçmediğini söylüyordu: Kalçaları Avusturya etindendi.</p>

  <p class="block_6">Bar sahibi pencere kıyısındaki çiçek saksılarını suluyordu. Eğlenceden etkilenmemişti. Onların çılgınlıklarının içini dışını bilirdi, ama bu yıl bütün sınırları aşmışlardı. Şimdiye kadar garson kızı defalarca kovmuş, fakat müzisyenler barı boykot etmekle tehdit edince vazgeçmişti. Bu yıl işler çok iyi sayılmazdı. Pastane rekabet yaratıyordu: şu karşı konulmaz çilekli turtalar.</p>

  <p class="block_6">Dansından sonra garson kız ikizlerin taklidini yaptı. Mandelbaum olup hayali bir kemanı çaldı, yanuka gibi ufacık oldu. Herkes neşeyle coşuyordu. Pappenheim bunun harika bir dönem olmasını beklediğini söyledi. Birçok sanatçı onu yarı yolda bırakmıştı, kabul, telgraflarına cevap vermemişlerdi -kuşkusuz, bütün bunlar bürokratik karmaşadan kaynaklanıyordu.</p>

  <p class="block_6">“Ya göç etmek zorunda kalırsak?” diye sordu Sally.</p>

  <p class="block_6">“O zaman göç edeceğiz,” dedi Pappenheim. “Polonya’da nefis yerler var.”</p>

  <p class="block_6">Barın kokusu Dr. Pappenheim’ın morali üzerinde mucizeler yaratıyordu. Endişelerinden arınmıştı. Garson kız zapt olunamaz bir şeydi. Fıkralar anlatıyor, Avusturya lahanasına küfrediyor ve Dr. Pappenheim’ın Yahudi Topluluğuna sadakat yemini ediyordu.</p>

  <p class="block_6">Bara aniden bir sessizlik çöktü, karanlıkla karışık bir sessizlik. Kelimeler yere düşüp ezildiler. Dr. Pappenheim hasır şapkasını çıkardı. Başka ünlü bir sanatçıyı tanıştıracak gibiydi.</p>

  <p class="block_6">“Ne ısmarlayalım?” diye sordu Sally.</p>

  <p class="block_6">Gertie, Dr. Pappenheim’a danışmadan, “Sert bir şey,” dedi.</p>

  <p class="block_6">Birden, garson kız ayağa kalktı, çoraplarını çıkardı ve bütün susamışların ve oburların oracıkta, şu gördükleri Avusturya etinden, doya doya yemeye davetli olduğunu duyurdu. Körkütük sarhoştu. Onu mahzene indirmek istediler ama bar sahibi oranın şişe dolu olduğunu söyleyerek bu teklifi geri çevirdi.</p>

  <p class="block_6">“Etim lezzetli değil mi?” Kız, doğruca, Pappenheim’a geldi.</p>

  <p class="block_6">“Elbette,” dedi Pappenheim.</p>

  <p class="block_6">“Öyleyse neden şu bıçağı alıp bir dilim kesmiyorsun?”</p>

  <p class="block_6">“Kasaba mı benziyorum?”</p>

  <p class="block_6">Sally: “Ondan ne istiyorsun? Sahiden onun bunu yapabileceğini mi sanıyorsun?”</p>

  <p class="block_6">“Öyleyse, ben kendim keserim,” dedi kız ve bıçağı kalçasına sürtmeye başladı.</p>

  <p class="block_6">Bir gürültü koptu. Martin’i çağırmaya koştular. Kan yerlere sıçradı. Kız, “Beni burada bırakmayın,” diye çığlık attı. “Ben de geliyorum!” Şaşkın müzisyenler orada ne yapacaklarını bilemeden dikildiler. Gözlerinde korku pıhtılaşıyordu.</p>

  <p class="block_6">Sonra Pappenheim ayağa kalkıp şöyle dedi: “Neler uyduruyorsun? Biz nereye gidersek sen de gideceksin.” Ama kız onu duyacak gibi değildi.</p>

  <p class="block_6">Martin yarasını sardıktan sonra kızı lobiye taşıyıp üstüne yeşil bir yün battaniye örttüler. Otelden soğuk bir titreme geçti: Umutsuzluk kızı delirtmişti. Ertesi gün otel soğuk, buz gibi bir sessizliğe gömülmüştü. Garson kız uyuyor, uykusunun üzerinde gri gölgeler dönenip duruyordu. Müzisyenler ürkmüş bir sürü gibi birbirlerine sokulup çimenlerde oturdular. Kilise kulesi Kraliyet Bahçeleri üstüne uzun bir gölge serdi. Shutz okullu kızın yanından ayrılmadı. Şimdi onun duru bakışından korkuyordu. Kızın gözleri sanki her şeyi emiyordu. Shutz ona, yarı Yahudi garson kızın çok iyi bir kadın olduğunu söyledi ama ne yazık ki, bir tür huzursuzluk ona rahat vermiyordu. “Peki ya yara?” diye aniden sordu kız. Shutz bütün olan biteni önemsizleştirmeye çalışarak, her şeye rağmen, yaranın çok yüzeysel olduğunu söyledi.</p>

  <p class="block_6">Karl bir koltukta oturmuş, ışıklandırılmış akvaryuma bakıyordu. Başgarson yanına gelerek geçen yıl akvaryumda yaşanan korkunç felaketten bahsetti. Doğa aşığı birisi birkaç mavi Cambium balığı getirmiş ve onları öteki balıkların yanına koyması için otel sahibini ikna etmişti. Otel sahibi bu mavi balıklar konusunda biraz ikirciklenmiş ama sonunda kabul etmişti. İlk birkaç gün mavi Cambium balıkları suda neşeyle oynaşmışlar ama bir gece, aniden saldırıp öteki balıkları korkunç bir şekilde katletmişlerdi. Sabaha akvaryumun dibi ceset doluydu.</p>

  <p class="block_6">“Peki bunlar da katillerin torunları mı?” diye sordu Karl.</p>

  <p class="block_6">“Hayır. Otel sahibi katillere ölüm cezası verdi.”</p>

  <p class="block_6">“Öyleyse, bunlar başka balıklar mı?”</p>

  <p class="block_6">“Evet, yenileri. Onlara çok düşkünüm. Bak suda ne muhteşem süzülüyorlar. Sizce de harika değiller mi?”</p>

  <p class="block_6">Karlı “Kendi aralarında barış içinde yaşıyorlar mı?” diye sordu.</p>

  <p class="block_6">“Sanırım,” dedi başgarson. “Yeşil olanlar çok mütevazı ve kendi hallerindeler, hiç de kavgacı değiller.”</p>

  <p class="block_6">“Onları ayırmak gerekmiyor mu?”</p>

  <p class="block_6">Başgarson, “Belki gerekiyordur,” dedi.</p>

  <p class="block_12" id="calibre_pb_16">&nbsp;</p>
</body>
</html>
