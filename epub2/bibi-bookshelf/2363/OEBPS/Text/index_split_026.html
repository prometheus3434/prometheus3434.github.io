<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_9">&nbsp;</p>

  <h1 class="block_11" id="toc_id_20">24</h1>

  <p class="block_9">&nbsp;</p>

  <p class="block_6">Artık geceleri gökyüzü açık ve duruydu. Otel müzik sesleriyle titreşiyordu. Müzisyenlerin en tembeli bile çalışıyordu. Bundan böyle kimse, “Neden prova yapmıyorsunuz?” diyemezdi. Badenheim daha önce hiçbir zaman seslerin bu kadar yoğunlaştığına tanık olmamıştı.</p>

  <p class="block_6">“Kulaklara bayram değil mi!” diye haykırdı Dr. Pappenheim.</p>

  <p class="block_6">“Beni deli ediyorlar,” diye sızlandı Mitzi.</p>

  <p class="block_6">“Polonya’da sahneye provasız çıkmamızı istemezsiniz, sanırım. Millet ne der?”</p>

  <p class="block_6">Yaz Mitzi’nin yüzüne gülmemişti. Âşık yok, arkadaş yok. Birisi prova yapmakla, öteki tasarruflarını hesaplamakla meşgul. Hantal, ağır müzisyenler bile prova yapmayı kafaya koymuşlardı. Fussholdt kendini tamamen düzeltmelerine vermişti. Mitzi ağlıyordu. Bunca kadınsılıkla beslenen zavallı gururu yerle bir olmuştu -ve bu küçük gurur olmadan ne yapardı yeryüzünde? Yine Fussholdt, Fussholdt ve onun bitmek bilmez düzeltmeleri. Olmuşu olacağı bu kadardı işte. Öyleyse, burada ya da Polonya’da olmuşlar, onun için ne fark ederdi? Gözyaşları yakıcıydı. Bütün geçmiş yıllar, canını yakan tek bir düğüm olmuştu.</p>

  <p class="block_6">Pappenheim, sözlerini dikkatle seçerek “Birkaç gün içinde her şey değişir. Köklü bir değişimin eşiğindeyiz,” dedi.</p>

  <p class="block_6">On yıl öncesinde Fussholdt parlak bir konferansçıydı, pinpon oynayan, dost canlısı biri. Mitzi o günlerde bile ona sadık kalmamıştı ama Fussholdt’un şöhreti her şeyi telafi ediyordu. Gittikçe çalışmalarında daha derinlere dalmış ve Badenheim’da, kendini bir ayyaşın şişeye dadanması gibi, kitaplarına adamıştı. Fussholdt’la geçen on yıl Mitzi’nin içindeki bütün umut kıvılcımlarını söndürmüştü. Yalnızca sonsuz bir perişanlık.</p>

  <p class="block_6">“Seyahat fikri beni çok korkutuyor,” dedi Mitzi.</p>

  <p class="block_6">“Korkacak bir şey yok,” dedi Dr. Pappenheim. “Polonya’da yaşayan çok sayıda Yahudi var. Son tahlilde, insan köklerine dönmeli.”</p>

  <p class="block_6">Pastane sahibi dışarıda dikilip öfkesini dışa vurdu: “Bütün kasabayı delirtecekler. Bırakın Pappenheim göç etsin, biz değil. Kime, ne zararımız dokunmuş? Buraya tek bir kokuşmuş sanatçı getirmedik, sapkınlığı teşvik etmedik.”</p>

  <p class="block_6">Pappenheim Mitzi’ye, “Müzik ilginizi çekmez mi?” diye sordu.</p>

  <p class="block_6">Mitzi boş bir vazo gibi duruyordu, kısık gözlerinde umuda ve çıkış yoluna yer bırakmayan bir korku vardı: Polonya’da ne olacaktı? Her şey sil baştan. Fussholdt kitaplarıyla ve Mitzi yine yalnız başına.</p>

  <p class="block_6">“Tamamen farklı olacak,” dedi Pappenheim. “Ne kadar farklı olacağını tahmin edemezsiniz.”</p>

  <p class="block_6">Samitzky çalgısını bırakıp yanlarına geldi. “Keşke yıllardır şimdi çalıştığımız kadar çalışsaydık.”</p>

  <p class="block_6">“Ya Mandelbaum? O çalışma filan yapmamıştı, yanılıyor muyum?”</p>

  <p class="block_6">“Ben büyük sanatçılardan söz etmiyorum. Geri kalanlarımız ne olacak. Cehennemde kızaracağız.”</p>

  <p class="block_6">“Üçlü mü?” dedi Pappenheim. “Bana kalırsa o konuda alnınız açık. İkizler dersen onlar da son aylarda temiz iş çıkardılar.”</p>

  <p class="block_6">Bütün yiyecekler tüketilmişti. İşin tuhaf yanı, kimse acıkmıyordu. Tek istedikleri sigaraydı. Sigaraları olsa keyifleri yerine gelecekti. Ama sigarasızlık cehennem gibiydi. Ve bir mucize oldu, Sally bir paket sigara buldu. Herkes kendi gözleriyle görebilmek için etrafını sardı, Sally de hepsine birer tane dağıttı. Gecede gökyüzü açık ve duruydu. Üst kattan dalgalar halinde müzik sesi geliyordu. Herkes koltuklara oturup dumanı içine çekti.</p>

  <p class="block_6">Birisi, “Onlar sigara içmiyor mu?” diye sordu.</p>

  <p class="block_6">“Hayır. Eskiden içerlerdi ama Mandelbaum yasakladı.”</p>

  <p class="block_6">“Böylece sigarayı da yendiler, yani?”</p>

  <p class="block_6">Başgarson tertemiz bir takım elbise giymiş, misafirlerin arasına oturmuştu. Artık resmiyete gerek kalmamıştı. Şimdi misafirlerle oturup müziği dinlemesinde bir sakınca yoktu. Salo sigarasını tadına vara vara tüttürüyordu. Sigarasız iki gün geçip gitmişti işte, ama sigarasız bir hayat neydi ki?</p>

  <p class="block_6">“Bir paket sigara için harcırahımın tamamını verirdim,” dedi Salo.</p>

  <p class="block_6">“Ne demek istiyorsun?” diye bağırdı şef. “Bu bir servet eder.”</p>

  <p class="block_6">“Peki benim keyfim, sigara keyfim, bu sence çok mu önemsiz?”</p>

  <p class="block_6">“Kendini kontrol edemiyor musun?”</p>

  <p class="block_6">“Artık şirketin kölesi değilim. Kendi küçük zevklerim şirketten daha ağır basıyor. Yol harçlığı artık gözlerimi kamaştırmıyor! Küçük zevklerim olmasa zengin olurdum ama kimse için onlardan vazgeçecek değilim. İsterlerse beni kovsunlar.”</p>

  <p class="block_6">“Kendinize gelin, beyefendi, kendinize gelin,” dedi şef sertçe.</p>

  <p class="block_6">Sally herkese açıklamada bulunuyordu: “Bütün dolaplara baktım, bir parfümeri dükkânı açacak kadar çok şişe vardı ama ortalıkta tek sigara görünmüyordu, sonra aniden bütün o şişelerin arasında baktım ki, bir paket dolusu sigara!”</p>

  <p class="block_6">Anlaşılanı Salo’nun içmek için çok fazla nedeni vardı. Şirkete ve onun bütün işlerine küfrediyor, kendi küçük zevkleri dışında kimseye ve hiçbir şeye asla yeniden köle olmayacağına yeminler ediyordu. Bunları dedikten sonra yelek cebinde ne kadar harcama fişi varsa çıkarıp yerlere saçtı. Şef “Adam gerçekten delirdi,” diye mırıldanarak eğildi, fişleri toplamaya koyuldu.</p>

  <p class="block_12" id="calibre_pb_26">&nbsp;</p>
</body>
</html>
