<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Buz Kapanı</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre5">
<div class="calibre4">
<p class="calibre_1"><span class="calibre6"><span class="bold">60 </span></span></p><p class="calibre_1"><span class="bold">McCaul yolun üzerinde bir benzin istasyonu görünce yavaşlayıp, istasyona saptı. Omzu zonklamaya</span>
<span class="bold">başlamıştı. Ceketini çıkardı, Jennifer yarayı inceledi. Kan dinmişti ama yaranın çevresi kızarmıştı. </span></p><p class="calibre_1"><span class="bold">“Bir doktor bulmamız şart Frank.” </span></p><p class="calibre_1"><span class="bold">“Unut bunu. Bir kurşun yarasıyla hastaneye gittiğim an, polislerin etrafıma üşüşeceği kesin. Yara</span>
<span class="bold">oldukça temiz görünüyor. Daha sonra bir eczane bulur, doğru dürüst bir pansuman yaparız.” </span></p><p class="calibre_1"><span class="bold">“Hep böyle inatçı mısın?” </span></p><p class="calibre_1"><span class="bold">“Bu ailemize özgü bir kusur… Şimdi, şu senin çantanda neler varmış, bir bakmaya ne dersin?” </span></p><p class="calibre_1"><span class="bold">Saldırganların cüzdanlarını karıştırdıklarında bir sürü Avrupa ve İsviçre banknotu buldularsa da,</span>
<span class="bold">herhangi bir kimliğe rastlamadılar. </span></p><p class="calibre_1"><span class="bold">“Son hatalarından ders almışlar anlaşılan. Sahte ya da gerçek, kimliklerini açığa vuracak hiçbir şey</span>
<span class="bold">yok.” McCaul saldırganın cep telefonunu inceledi. “Tıpkı geçen seferki gibi. Yine şifre istiyor.” </span></p><p class="calibre_1"><span class="bold">Öfkeyle elindeki telefonu attı. “Eğer fikrimi soracak olursan, çıkmazın dibindeyiz, üstelik de tehlikeli</span>
<span class="bold">bir çıkmazın. Pasaportun hâlâ yanında mı?” </span></p><p class="calibre_1"><span class="bold">“Çantamda. Neden sordun?” </span></p><p class="calibre_1"><span class="bold">“İz soğudu. Elimizde sadece Vogel’ın anlattıkları var. Bana kalırsa yapmamız gereken iş, ilk uçağa</span>
<span class="bold">binip Amerika’ya dönmek ve babanın metal kutusuna ne olduğunu araştırmak. İçimden bir ses,</span>
<span class="bold">aradığımız her neyse, o kutuda bulacağımızı söylüyor. Belki o zaman bu heriflerin ipinin kimin elinde</span>
<span class="bold">olduğunu da öğreniriz.” </span></p><p class="calibre_1"><span class="bold">Jennifer McCaul’ün haklı olduğunu biliyordu. “Ya havaalanlarını gözlüyorlarsa?” </span></p><p class="calibre_1"><span class="bold">McCaul haritayı inceledi. “Eğer doğuya, Cenevre’ye doğru gidersek, Amerika’ya kalkan bir uçak</span>
<span class="bold">bulabiliriz. Şimdilik onlardan bir adım önde olduğumuza göre, sarışın alarm zillerini çalmaya fırsat</span>
<span class="bold">bulamadan onları hazırlıksız yakalayabiliriz. Ama beni asıl şaşırtan ne oldu biliyor musun? Eğer seni</span>
<span class="bold">henüz öldürmek niyetinde olmadıklarını varsayarsak, o zaman neyin peşindeler? Yorgun olduğunu</span>
<span class="bold">biliyorum, ama yine senden bir daha düşünmeni istiyorum. İyice düşün. Peşinde oldukları bir şey var</span>
<span class="bold">Jennifer. Babanın Rus mafyasından bahsettiğini hiç duymuş muydun?” </span></p><p class="calibre_1"><span class="bold">“Hayır, hiç.” Jennifer’ın verecek cevabı yoktu. Her zamanki gibi şaşkın, kırılma noktasına vardığını</span>
<span class="bold">düşünüyordu. Ardı arkası kesilmeyen cinayetler, bilemediği nedenlerden ötürü vahşi ve acımasız</span>
<span class="bold">adamlarca kovalanmanın korkusu ve dehşeti, sonunda etkisini göstermeye başlıyordu. Eğer bütün</span>
<span class="bold">bunlar kısa zamanda sona ermezse, gerçekten çıldıracağımdan eminim. Umutsuzluğa kapılmak üzere</span>
<span class="bold">olduğunu hissedip, yüzünü ellerinin arasına gömdü. </span></p><p class="calibre_1"><span class="bold">McCaul omzuna dokundu. “Galiba eve dönmemizin zamanı geldi.” </span></p><p class="calibre_1"><span class="bold">Kelso motoru durdurur durdurmaz, Mark sessizliğin farkına vardı. Çiftlik evi sadece sessiz değil,</span>
<span class="bold">ürkütücü olacak kadar durgundu. Çakıl taşlarının üzerinde, İsviçre plakalı siyah bir BMW 530 </span></p><p class="calibre_1"><span class="bold">duruyordu. Ağıl ve garaj ıssız görünüyor, evin ön kapısı aralık duruyor, etraf mezar sessizliği</span>
<span class="bold">içindeydi. </span></p><p class="calibre_1"><span class="bold">Opel’den inerlerken Grimes ve Fellows da yetişti, Kelso usulca “Ryan ve ben ön cepheyi alacağız” </span></p><p class="calibre_1"><span class="bold">dedi. “Siz ikiniz arka tarafa geçin. Ve Tanrı aşkına dikkatli olun.” </span></p><p class="calibre_1"><span class="bold">Grimes silahını çekmiş, evin arka tarafına doğru yürürken, Fellows da onu koruyordu. Arabanın</span>
<span class="bold">yanında heyecanla beklerken Kelso silahının emniyetini açtı, Mark da aynı şeyi yaptı. Dakikalar</span>
<span class="bold">bitmeyecek gibi geldi, sonunda tabancasını yanına sarkıtmış Fellows ifadesiz yüzüyle kapıda göründü. </span></p><p class="calibre_1"><span class="bold">“Gelip baksanız iyi olur.” </span></p><p class="calibre_1"><span class="bold">“Bir tahminde bulunup, öleli bir saat bile olmamış diyeceğim. Görüldüğü kadarıyla, tam kapıya</span>
<span class="bold">yönelmişken, sırtına beş kurşun birden yemiş.” </span></p><p class="calibre_1"><span class="bold">Mark adamın yanı başına çöküp, yaralarını inceledi. Daha şimdiden kurbanın McCaul’e uzaktan</span>
<span class="bold">yakından benzemediğini görmüştü ama Kelso da daha yakından bakabilmek için çömelmişti. İlk şoku</span>
<span class="bold">kurşunlarla delik deşik olmuş dobermanları ve kana bulanmış giriş holünü gördükleri zaman</span>
<span class="bold">yaşamışlardı. Köpeklerin üzerinden atlayıp, Grimes’ın peşinden menteşelerinden koparılmış bir</span>
<span class="bold">kapıdan geçtiklerinde, Mark sıkıntıyla yüzünü buruşturmuştu. Kırık basamaklardan bodruma inince,</span>
<span class="bold">yerde, kapının önünde yatan cesedi gördüler. Kelso cesedi incelemeyi bitirince kalkıp Fellows’a</span>
<span class="bold">döndü. “Yukarıya bir göz attın mı?” </span></p><p class="calibre_1"><span class="bold">“Yukarısı bomboş. Yatak odalarından birinde bulduğumuz şahsî eşyalara bakılırsa, öldürülen adam</span>
<span class="bold">tek basma yaşıyormuş.” </span></p><p class="calibre_1"><span class="bold">“Tanrı aşkına, ne gibi şahsî eşyadan söz ediyorsun?” </span></p><p class="calibre_1"><span class="bold">“Fotoğraflar, faturalar, elbiseler. Grimes yatak odası dolaplarından birinde bunu buldu.” Fellows</span>
<span class="bold">ölünün fotoğrafını taşıyan ve Heinrich Vogel adına çıkarılmış sürücü ehliyetini uzattı. “Bir de sağa</span>
<span class="bold">sola saçılmış başka şeyler vardı.” </span></p><p class="calibre_1"><span class="bold">“Ne gibi?” </span></p><p class="calibre_1"><span class="bold">“Yazışmalar, antetli mektuplar. Anlaşılan dostumuz Vogel hem kayak hocası, hem de dağ </span></p><p class="calibre_1"><span class="bold">rehberiymiş.” </span></p><p class="calibre_1"><span class="bold">Kelso ehliyeti cebine koymadan önce uzun uzun inceledi. “Langley’in bir araştırma yapmasını</span>
<span class="bold">isteyeceğim. Fazla bir şey çıkacağını umduğumdan değil, ama bahse girerim aradığımız cokeyi</span>
<span class="bold">bulduk.” </span></p><p class="calibre_1"><span class="bold">“Başka bir şeye rastladınız mı?” diye sordu Mark, Fellows’a. </span></p><p class="calibre_1"><span class="bold">“Bodrumda ve merdiven sahanlığında on-on beş tane 9 milimetrelik boş kovan.” </span></p><p class="calibre_1"><span class="bold">“Jennifer ile McCaul’ün burada olduklarına dair bir işaret?” </span></p><p class="calibre_1"><span class="bold">“Yok. Ama mutfağın zemininde az miktarda kana rastladık.” </span></p><p class="calibre_1"><span class="bold">“Gidip BMW’ye bir bakın” dedi Kelso. “Bakalım, arabanın Vogel denen şu adama ait olduğuna dair</span>
<span class="bold">bir şey bulacak mısınız?” </span></p><p class="calibre_1"><span class="bold">Grimes ile Fellows odadan çıkarken, Mark’ın endişesi acı vermeye başlamıştı. “Kız nerede Kelso?” </span></p><p class="calibre_1"><span class="bold">Kelso kanlı zemini ve duvardaki kurşun deliklerini inceliyordu. “Falcı değilim Ryan. Ama sanki yeni</span>
<span class="bold">bir katliamın bütün belirtileriyle karşı karşıyayız ve benim fazla umudum kalmadı.” </span></p><p class="calibre_1"><span class="bold">Mark odanın öbür ucundan atılıp, adamın yakasına yapıştı, sürüp duvara dayadı. “Neden Jennifer’a</span>
<span class="bold">bütün gerçeği baştan söylemedin? Salakça oyunlar oynayıp, kızcağızı tehlikeye atman şart mıydı? </span></p><p class="calibre_1"><span class="bold">Bütün bunlar senin yüzünden oldu Kelso. Hepsi. Ama şunu bilmiş ol, ilk fırsatta bütün bu rezaleti</span>
<span class="bold">dünyanın gözleri önüne sereceğim. Bütün bu yaptıkların yüzünden itin kıçına sokacağım seni. Seni ve</span>
<span class="bold">o kahrolası ClA’ni.” </span></p><p class="calibre_1"><span class="bold">Kelso’nun yüzü küle kesti. “Bunu hiç tavsiye etmem, yoksa kendini hiç düşünemeyeceğin kadar derin</span>
<span class="bold">bir boka batmış bulursun.” </span></p><p class="calibre_1"><span class="bold">“Öyle mi? Bunu zamanı geldiğinde göreceğiz?” </span></p><p class="calibre_1"><span class="bold">“Şu lanet olası ellerini üzerimden çek.” </span></p><p class="calibre_1"><span class="bold">Mark öfkeden hâlâ kıpkırmızı olmasına rağmen ellerini indirdi, kanlı izleri incelemek için odanın</span>
<span class="bold">öbür tarafına geçti. Kelso onun izleri avluya kadar takip ettiğini, sonra da gözlerini çatıya çevirip</span>
<span class="bold">kaşlarını çattığını gördü. Mark yeniden bodruma girdi, peşinde Kelso, merdivenlere yöneldi. “Ne</span>
<span class="bold">yapmaya çalışıyorsun Ryan?” </span></p><p class="calibre_1"><span class="bold">“Dua ediyorum.” </span></p><p class="calibre_1"><span class="bold">“Ne?” </span></p><p class="calibre_1"><span class="bold">Merdivenleri koşarcasına çıkan Mark soruyu duymadı bile. </span></p><p class="calibre_1"><span class="bold">Kelso peşinden mutfağa geldi. “Zahmet edip neyin peşinde olduğunu anlatsan Ryan? Şu işe bak</span>
<span class="bold">kendim söyleyip kendim dinliyorum… ” </span></p><p class="calibre_1"><span class="bold">“Söyledim ya, dua ediyorum.” Mark güvenlik monitörünün arkasından çıkan elektrik kablolarını</span>
<span class="bold">izlemeye başlayınca, Kelso’nun jetonu düştü. “Ön tarafta bir kamera var” dedi Mark. “Bir tane de</span>
<span class="bold">çatıda. Bulundukları yerden evin ön ve arka cephelerinin her noktasını görüyorlar. Eğer kameralar</span>
<span class="bold">çalışıyorsa, ya yeniden gösterimi olmayan canlı yayın yapıyorlardır ya da çektikleri kaydediliyor</span>
<span class="bold">olmalı. Ben kayıtlı çekim olması için dua ediyorum, böylece burada neler yaşandığı hakkında bir</span>
<span class="bold">şeyler öğrenebiliriz.” </span></p><p class="calibre_1"><span class="bold">Mark mutfak musluğunun yanındaki dolaba giren kabloları izleyip, dolap kapağını bir hamlede açtı. </span></p><p class="calibre_1"><span class="bold">“Tombala!” </span></p><p class="calibre_1"><span class="bold">Dolabın içinde, bir rafın üzerine yerleştirilmiş, içinde bandı dönen bir video cihazı duruyordu. </span></p><div class="mbp_pagebreak" id="calibre_pb_55"></div>
</div></body>
</html>
