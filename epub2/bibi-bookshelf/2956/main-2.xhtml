<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"></p>
<p class="calibre1"><span class="calibre8">uzağa GİTMİŞTİ, hem de uzun süreliğine, neredeyse dönmemecesine. </span>Açık <span class="calibre2">alanda ayrılık şarkısını söyleyen ekspres lokomotifinin sesi duyuldu ötelerden; uğurlayıcılar, yolcu platformundan ayrılıp yerleşik yaşamlarına döndüler, bir hamal belirdi elinde paspasıyla ve peronu silmeye koyuldu, karada kalan geminin güvertesini siler gibi.</span></p>
<p class="calibre1">"Kenara çekilin, yurttaş!" dedi hamal, iki yalnız tombul bacağa.</p>
<p class="calibre1">Kadın duvara, posta kutusuna yanaştı ve üzerindeki mektup alım sürelerini okudu: Sık çıkarılıyordu posta, her gün mektup yazılabilirdi. Parmağıyla kutunun demirine dokundu: Sağlamdı, kimsenin ruhu mektubundan çıkıp da kaybolamazdı.</p>
<p class="calibre1">Garın arkasında yeni bir demiryolu kasabası vardı; evlerin beyaz duvarlarında ağaç yapraklarının gölgeleri kıpırdanıyor, yaz akşamının güneşi, adeta saydam, solunacak hava barındırmayan bir boşluğun içinden sızarak, berrak ve mahzun aydınlatıyordu tabiatı ve konutları.</p>
<p class="calibre1">Gecenin arifesinde dünyadaki her şey fazlasıyla açık seçik, göz kamaştırıcı ve düşseldi - bu nedenle dünyanın kendisi hiç yokmuş gibi geliyordu insana.</p>
<p class="calibre1">Genç kadın, bu tuhaf ışığın ortasında şaşırarak durdu: Yirmi yıllık ömrü boyunca bu denli ıssız, parlak, suskun bir boşluk daha</p>
<p class="calibre1">gördüğünü anımsamıyordu; kendi yüreğinin de havanın hafifliğinden, sevdiği insanın geri geleceği ümidinden güçsüz düştüğünü hissediyordu. Berberin camında yansımasını gördü: Alelade bir hali vardı, saçları kabartılıp dalga dalga salınmıştı (on dokuzuncu yüzyılda mı ne vardı böyle saç modelleri), gri, derin gözleri gergin, sanki yapmacık bir hassasiyetle bakıyordu; gideni sevmeye alışmıştı, vücudunun içinde, sıradan, sıkıcı ruhunun ortasında ikinci bir sevgili yaşam çırpınıp büyüsün diye onun tarafından sürekli, aralıksız sevilmek istiyordu. Oysa kendisi, istediği gibi -kuvvetle ve aralıksız- sevemiyordu; kimileyin bitkin düşüyor ve o zaman, yorulmaz bir yüreğe sahip olmadığı için üzüntüsünden ağlıyordu.</p>
<p class="calibre1">Yeni bir üç odalı dairede oturuyordu; odalardan birinde lokomotif makinisti olan dul babası kalıyordu, diğer iki odadaysa, şimdi gizemli, elektrikli cihazları ayarlayıp çalıştırmak üzere Uzakdoğu'ya giden kocasıyla kendisi. Kocası hep makinelerin gizleriyle uğraşır, mekanizmalar aracılığıyla bütün dünyayı, insanlığın yararı ve keyfi ya da birtakım başka şeyler için -karısı kesin olarak bilmiyordu- değiştirmeyi ümit ederdi.</p>
<p class="calibre1">İhtiyar baba nadiren sefere çıkardı. Yedek makinist sınıfına ayrılmıştı, hastalananların yerine çalışıyor, tamirden çıkan lokomotiflerin alıştırılmasında veya hafif katarların yakın seferlerinde görev alıyordu. Bir yıl önce emekliye ayırmayı denemişlerdi onu. Bunun ne anlama geldiğini bilmeyen ihtiyar kabul etmiş, ne var ki dört gün boş dolaştıktan sonra beşinci gün semaforun arkasındaki bir tümseğe çıkıp, ağlamaklı gözlerle trenlerin başını güçlükle çeken lokomotifleri izleyerek gece yarısına kadar oturmuştu. O geceden sonra da, makinelere bakmak, şefkat ve hayal gücüyle yaşamak, akşam olunca da eve sanki bir sefer yorgunluğu içinde dönmek için o tümseğe gider olmuştu her gün. Eve geldiğinde ellerini yıkar, iç geçirir, dokuz bininci meyilde vagonlardan birinin fren pabucunun koptuğunu ya da ona benzer bir şey bildirir, sonra çekingen bir tavırla kızından güya gergin regülatörün berelediği sol avucuna sürmek üzere vazelin rica eder, ardından akşam yemeğini yer, bir şeyler mırıldanır ve az sonra uykuya dalardı, bahtiyar. Sabahleyin emekli makinist tekrar tümseğe gider ve bir gününü daha seyir, gözyaşları, hayaller, şefkat ve yalnız bir şevkin kudurganlığı içinde geçirirdi. İlerleyen lokomotifte kendince bir aksaklık görürse ya da makinist aracı usulsüz kullanıyorsa, yüksekteki noktasından hükmünü ve emrini bildirirdi bağırarak: "Çok su bastın! Musluğu aç, rezil herif! Hava ver!", "Kumuna sahip çık: Yokuşta kalacaksın! Ne diye sağa sola saçıyorsun?", "Flanşları sık, buhar kaybetme: Ne bu, lokomotif mi hamam mı?" Hafif, boş, üstü açık yük vagonlarının trenin baş veya ortasında bulunduklarını ve ani bir fren esnasında sıkışabileceklerini görürse, gerideki kondüktörü yumruk göstererek tehdit ederdi tümsek üzerindeki özgür makinist. Önünden geçen şayet emekli makinistin kendi lokomotifiyse ve onu eski yardımcısı Venyamin kullanıyorsa, ihtiyar mutlaka bariz bir aksaklık fark edip -kendi zamanında böyle şey olmazdı- makiniste ihmalkâr yardımcısına karşı önlem almasını tavsiye ederdi. "Ah Venyamin, Venyamincik, tükür şunun suratına be!" diye bağırırdı tümseğinden ihtiyar. Kapalı havalarda yanına şemsiyesini alırdı, öğle yemeğiniyse biricik kızı getirirdi tümseğe çünkü akşamleyin zayıf, aç, tatmin edemediği iş şehvetinden kudurmuş vaziyette eve dönen babasına acırdı. Neyse ki kısa süre önce, yaşlanan makinist âdet edindiği üzere tepeye çıkmış bağırıp söverken, partinin lokomotif deposu şefi yoldaş Piskunov yanına uğramıştı; şef, ihtiyarın koluna girip depoya götürmüştü onu. Depo kâtibi, ihtiyarı tekrar lokomotif kadrosuna kayıt etmişti. Mutluluktan bitap düşen makinist soğuk bir lokomotife<a id="footnote1"></a><sup class="calibre4"><a href="#bookmark0">1</a></sup> girip kazanın yanına oturmuş ve bir koluyla, tekrar parçası olduğu emekçi insanlığın kamına sarılırcasına lokomotif kazanına sarılıp sızmıştı.</p>
<p class="calibre1">"Frosya!" dedi baba, kocasını uzak yola uğurlayıp istasyondan dönen kızına. "Bana fırından bir şeyler ver de atıştırayım, olur ya gece sefere çağırırlar..."</p>
<p class="calibre1">Her dakika sefer beklese de nadirdi onu çağırdıkları: Üç-dört günde bir, seyyar hafif bir marşandiz denk geldiğinde ya da başka bir basit ihtiyaç doğduğunda ancak. Ne olursa olsun baba işe aç, hazırlıksız, somurtkan gitmeye korkar, bu nedenle sağlığıyla, dinçliğiyle ve düzenli sindirimiyle ilgilenirdi her daim; kendisini kadronun demirbaşından sayardı.</p>
<p class="calibre1">"Yurttaş makinist!" diye seslenirdi kimileyin ihtiyar kendi şahsına, ağırbaşlı ve tane tane, yanıt olarak da uzak alkışları dinler gibi pek bir manidar susardı.</p>
<p class="calibre1">Frosya fırından bir çanak çıkarıp babasına yemeğini verdi. Akşam güneşi daireyi bir uçtan öbür uca aydınlatıyor, ışık Frosya’ nın içine, ısınan yüreğinin akan kanını ve yaşam duygusunu hiç aralıksız işlediği bedenine kadar sızıyordu. Odasına çekildi. Masasının üzerinde kocasının çocukluk fotoğrafı duruyordu; çocukluğundan sonra bir kere bile resim çekinmemişti, çünkü kendisiyle ilgilenmiyor ve yüzünün bir anlamı olduğuna inanmıyordu. Sararmış fotoğrafta kocaman, çocuk kafalı bir oğlancık vardı, adi bir gömlek, ucuz bir pantolon giymişti, yalınayaktı; arkasında sihirli ağaçlar, ileride ise bir fıskiye ve saray görülüyordu. Çocuk henüz pek tanımadığı dünyaya dikkatle bakıyordu, arkasında kalan tablodaki muhteşem yaşamın farkında değildi. Muhteşem yaşam, geniş, canlı ve çekingen yüzlü bu çocuğun ta kendisindeydi, elinde oyuncak yerine bir ot sapı tutan ve yere güven dolu çıplak ayaklarıyla basan.</p>
<p class="calibre1">Gece bastırmıştı artık. Kasaba çobanı sağmal inekleri konaklama yerine sürmüştü bozkırdan. Sahiplerinin yanına varıp dinlenmek isteyen inekler böğürüyor, kadınlar, evlerin hanımları avlularına götürüyordu onları. Uzun gün, geceye soğuyordu; Frosya, giden insanın sevgisi ve anısının bahtiyarlığı içinde oturuyordu alacakaranlıkta. Pencerenin ardında, büyüyen çam ağaçları mesut gökyüzü boşluğuna doğru dümdüz bir hat çiziyor, birtakım hiçten kuşlar cılız sesleriyle son, uykulu şarkılarını söylüyor, karanlığın bekçisi çekirgeler yumuşak, barışçıl sesler çıkarıyordu her şeyin yolunda olduğuna, uyumadıklarına ve her şeyi gördüklerine dair.</p>
<p class="calibre1">Babası Frosya'ya kulübe gidip gitmeyeceğini sordu: Bugün yeni bir program vardı, ayrıca çiçek savaşı* ve yedek kondüktörlerin bir gösterisi olacaktı.</p>
<p class="calibre1">"Hayır," dedi Frosya, "gitmeyeceğim. Kocamı özleyeceğim ben."</p>
<p class="calibre1">"Fedka'yı** mı?" dedi makinist. "Gelir: Bir yıl geçsin, burada olur... Özle madem! Ben kimi vakit iki günlüğüne giderdim de rahmetli annen yine de özlerdi: Küçük burjuvaydı işte!"</p>
<p class="calibre1">"Ben küçük burjuva değilim ama yine de özlüyorum!" dedi Frosya şaşkınlıkla. "Yok, herhalde ben de küçük burjuvayım...”</p>
<p class="calibre1">Babası onu teselli etti:</p>
<p class="calibre1">"Sen küçük burjuva olabilir misin hiç!.. Artık yok onlar, çoktan öldüler. Küçük burjuva olana kadar çok yaşaman, çok öğrenmen gerek senin: İyi kadınlardı onlar..."</p>
<p class="calibre1">"Baba, odana git,” dedi Frosya. "Akşam yemeğini birazdan veririm, şimdi yalnız kalmak istiyorum..."</p>
<p class="calibre1">"Akşam yemeğinin zamanıdır!" diye onayladı baba. "Depodan haberci geliverir yoksa neme lazım: Belki biri hastalanmıştır, içkiye düşmüştür ya da bir aile dramı falan vardır kim bilir. O zaman derhal yetişmem gerekir:'Hareket asla durmamalı!.. Ah ah, senin Fedka ekspresle uçuyor şimdi, yeşil sinyaller yakıyorlar ona, kırk kilometre önünü açıyorlar, makinist ta uzaklara bakıyor, elektrik aydınlatıyor lokomotifini, her şey olması gerektiği gibi!.."</p>
<p class="calibre1">İhtiyar gitmiyor, ağırdan alıyor, yerinde sayıyor ve sözcüklerini mırıldanmayı sürdürüyordu: Lokomotif aklını ve kalbini meşgul etmediğinde kızının ya da başka bir insanın yanında olmayı seviyordu.</p>
<p class="calibre1"><span class="calibre2">* Çiçek adları üzerine şiirli bilmeceler sorulan bir lakım oyunu, </span><span class="calibre3">-ç.n.</span></p>
<p class="calibre1"><span class="calibre2">** Fyodor isminin samimi söylenişi, </span><span class="calibre3">-ç.n.</span></p>
<p class="calibre1">"Baba, git yemeğini ye!" diye buyurdu kızı; çekirgeleri dinlemek, pencerenin ardındaki gece çamlarını görmek ve kocasını düşünmek istiyordu.</p>
<p class="calibre1">"İyi, cinlerin tepende senin!" dedi babası sessizce ve uzaklaştı.</p>
<p class="calibre1">Babasını doyuran Frosya evden çıktı. Kulüpte şenlik sürüyordu. Müzik çalıyor, ardından yedek kondüktörlerin şarkısı duyuluyordu: "Ah, akçam, aman akçam! Şu kozalaklara bir bakın!" "Çuf-çuf-çuf-çuf der lokomotif; pır-pır-pır-pır der uçak; kırt-kırt-kırt-kırt der buzkıran... Bizimle eğil, bizimle doğrul, çuf-çuf de, pır-pır de, ölü gibi durma öyle, daha fazla zarafet, kültür, üretim -amacımız budur bizim!.."</p>
<p class="calibre1">Kulüpteki seyirciler kıpırdanıyor, çekingence mırıldanıyor ve şarkıcıların peşi sıra kendilerine mutluluk eziyeti veriyorlardı.</p>
<p class="calibre1">Frosya kulübün önünden geçip yürüdü; ilerisi boşluktu artık, demiryoluna kalkan olan ağaç dizileri vardı bir tek. Ötelerden, doğu yönünden bir ekspres tren gelmekteydi, lokomotif sürat yapıyor, boşluğu zapt etmek için savaş veriyor ve ışıldayan projektörüyle önünü aydınlatıyordu. Bu tren, Uzakdoğu’ya koşan ekspres trenle bir yerlerde karşılaşmış, bu vagonlar sevdiği adamı, Frosya'dan ayrıldıktan sonra görmüşlerdi ve şimdi Frosya gayretkeş bir dikkatle kocasının yanında kendisinden sonra bulunmuş hızlı treni inceliyordu. İstasyona geri döndü, oysa o yürürken tren durmuş sonra da devam etmişti yoluna; son vagon da karşılaştığı ve önlerinden geçtiği bütün insanları unutarak karanlığın içinde kaybolmuştu. Peronda ve garın içinde tanımadığı, yeni bir insana rastlayamadı Frosya; ekspres trenden tek yolcu bile inmemişti, karşıdan gelen treni ve kocasını sorabileceği kimsecikler yoktu ortalıkta. Belki bir gören olmuştu onu oysa, belki biri bir şeyler biliyordu!</p>
<p class="calibre1">Gelgelelim garda yalnızca yerel gece yarısı trenini bekleyen iki ihtiyar kadın oturmaktaydı, öğlenki adam yine çöpleri Frosya' nın ayaklarına doğru süpürüyordu. İnsan durup düşünmek istediğinde dibinde biter bunlar hep, kimseden de hoşlanmazlar.</p>
<p class="calibre1">Frosya biraz uzaklaştı, ama süpürgeli adam yine yaklaşıyordu kendisine.</p>
<p class="calibre1">"İki numaralı ekspres treninden haberiniz var mı?" diye sordu ona Frosya. "Sağ salim gidiyor mu ki? Öğlen çıkmıştı buradan... İstasyona haberi geldi mi hiç?.."</p>
<p class="calibre1">"Perona tren yaklaştığında çıkılır," dedi temizlikçi. "Şimdi herhangi bir tren beklenmiyor: Gara gidin, yurttaş... Seyirci takımı da hiç eksik olmaz ki buradan; evlerinde karyolalarında yatıp gazetelerini okusalar ya. Yok, yapamazlar; gelip pislik çıkaracaklar illa ki..."</p>
<p class="calibre1">Frosya demiryolundan, makaslardan geçip garın öteki tarafına yürüdü. Yük lokomotiflerinin durduğu yuvarlak bir depo vardı orada, kömürlük, cüruf çukurları ve lokomotif dairesi. Yüksek fenerler, buhar ve duman bulutlarının yüzdüğü alanı ışıl ışıl aydınlatıyordu: Kimi lokomotifler yolculuk için buhar kaldırırken tiz bir sesle feryat ediyor, yıkanmaya hazırlanan diğerleri, soğurken salıyorlardı buharlarını.</p>
<p class="calibre1">Frosya’nın önünden demir faraşlı dört kadın geçti, arkalarından bir erkek yürüyordu: bir refakatçi ya da ekipbaşı.</p>
<p class="calibre1">"Kimi kaybettin bakalım güzelim?" diye sordu Frosya'ya. "Kaybedilen daha bulunmaz, gidenler geri dönmez... Gel bizimle, ulaşıma yardımcı ol!"</p>
<p class="calibre1">Frosya düşündü.</p>
<p class="calibre1">"Kürek ver!" dedi.</p>
<p class="calibre1">"Al benimkini," diye yanıtladı ekipbaşı ve kadına aleti uzattı. "Hatunlar!" dedi diğer kadınlara... "Üçüncü çukura gidin, ben birincide olacağım..."</p>
<p class="calibre1">Frosya'yı lokomotif ocaklarının boşaltıldığı cüruf çukuruna götürüp çalışmasını buyurdu, kendisi ise gitti. Çukurun içinde iki kadın işe koyulmuştu bile, kızgın cürufu dışarı atıyorlardı. Frosya da çukura indi ve yanında tanımadığı kız arkadaşlar olmasına sevinerek çalışmaya koyuldu. Yanık ve gaz kokusu soluk almayı güçleştiriyordu, yukarı cüruf atmak ise sıkıcı ve rahatsız bir işti, çünkü çukur dar ve sıcaktı. Buna karşın Frosya'nın ruhu ferahla-mıştı: Burada eğleniyor, insanların -kız arkadaşlarının- yanında iyi vakit geçiriyor, yıldızlar ve elektrikle aydınlanan engin, hür geceyi görüyordu. Sevgi huzur içinde uykuya dalmıştı yüreğinde; ekspres tren uzaklara gitmişti, sevdiği insan sert vagonun üst sırasında, yanı yöresi Sibirya, uyumaktaydı şimdi. Aman uyusun ve hiçbir şey düşünmesin! Aman makinist çok ileriye baksın ve bir kazaya mahal vermesin!</p>
<p class="calibre1">Kısa süre sonra Frosya ve bir kadın çukurdan çıktılar. Şimdi, attıkları cürufu kenarsız, açık yük vagonuna yığmaları gerekiyordu. Cürufu vagona fırlatırken kadınlar birbirlerini süzüyor, ara sıra da dinlenmek ve soluklanmak için söyleşiyorlardı.</p>
<p class="calibre1">Frosya'nın arkadaşı otuz yaşındaydı. Üşür gibiydi, üzerindeki ucuz giysiyi düzeltiyor ya da sakınmaya çalışıyordu. Hapisten o gün salıverilmişti; kötü niyetli birinin iftirası yüzünden içeride dört gün yatmıştı. Kocası bekçiymiş, altmış ruble aylık için bütün gece elinde tüfekle kooperatifin çevresinde gezinirmiş. O hapisteyken, bekçi kocası haline ağlamış, müdüriyete gidip çıkarılmasını rica etmiş; halbuki kadının hapisten önce bir sevgilisi varmış, bu sevgili, yanlışlıkla, kendini kaptırıverip (rehavetten ya da korkudan) bir dolandırıcılığını anlatmış ona ama sonra korkmuş olacak ki, şahit bırakmamak için kadının başını yakmaya kalkışmış. Şimdi kendisi düşmüş ağa, görsünmüş gününü işte, o ise kocasıyla dışarıda geçinip gidermiş; ne de olsa iş varmış, ekmek satılıyormuş, kılık kıyafeti ise ikisi bir olur bir şekilde edinirlermiş.</p>
<p class="calibre1">Frosya da ona kendi başındaki dertten söz etti: Kocası uzağa gitmişti.</p>
<p class="calibre1">"Gittiyse ölmedi ya, gelir geri!" diye Frosya'yı teselli etti işçi arkadaşı. "Orada, hapiste bir dertlendim, bir efkârlandım sorma gitsin. Evvelce girmişliğim yoktu, alışık değilim, girmiş olsam içim yanmaz. Her zaman öyle masumdum ki iktidar hiç dokunma-mıştı bana... Çıktım oradan, geldim eve, kocam sevincinden ağladı ama sarılmaya korkuyor, bir suçlu, önemli bir zat olduğumu sanıyor. Oysa ben eskisi gibiyim, basitim... O akşam da nöbeti vardı, öyle kederlendik ki. Tüfeğini aldı, 'Gidelim,' dedi. 'Sana meyve suyu ısmarlayayım: On iki kapiğim var, bir bardak almaya yeter, yarı yarıya içeriz.' Benim efkârımsa duruyor, geçeceği yok. Tek gönderdim onu lokantaya, yalnız içsin şekerli suyunu, paramız biriktiğinde ve hapishane efkârım dağıldığında birlikte gider bir şişe içeriz... Böyle dedim, sonra buraya, demiryoluna geldim çalışmaya. Belki, dedim, balast döşüyorlardır bir yerlerde, rayları değiştiriyorlardır ya da öyle bir şeyler. Gece vakti bile bir iş muhakkak denk gelir. İnsanların yanında olurum diye düşündüm, içim açılır, sakinleşirim yine. Sahiden de, şimdi seninle konuştum ya, hala kızıma rastlamış gibi oldum... Hadi, vagonu bitirelim: Bürodan paramızı verirler, sabah gider ekmek alırım..." Ardından "Frosya!" diye bağırdı cüruf çukuruna doğru; yukarıdaki Frosya' nın bir adaşı çalışmaktaydı orada. "Çok var mı daha?"</p>
<p class="calibre1">"Yo," diye yanıtladı aşağıdaki Frosya, "azıcık bir şey, kırıntılar..."</p>
<p class="calibre1">"Buraya çıksana," dedi tüfekli bekçinin karısı. "Bir an önce bitirelim, birlikte gidelim paramızı almaya."</p>
<p class="calibre1">Etraflarındaki lokomotifler uzun yol öncesi harıl harıl güç topluyor ya da aksine dinlenip soğuyor, soluklarını salıyorlardı havaya.</p>
<p class="calibre1">Ekipbaşı geldi.    ■</p>
<p class="calibre1">"Ee hatunlar, ne yaptınız bakalım? Bitirdiniz mi çukuru?.. Hah! Haydi büroya yollanın o halde, ben de şimdi geliyorum. Paranızı alın da artık isteyen kulübe dansa gider, isteyen evine çocuk yapmaya! İşiniz çok sizin."</p>
<p class="calibre1">Büroda kadınlar imzalarını attılar: Yefrosinya<a id="footnote2"></a><sup class="calibre4"><a href="#bookmark1">2</a></sup> Yefstafyeva, Natalya Bukova ve okuryazar olmamaktan sabıkalı diğer Yefrosinya; bu sonuncusu, imza yerine "Yeva" sözcüğüne benzeyen üç harf, sonuna da orak çekiç çizmişti. Üçer ruble yirmişer kapik aldılar ve evlerine dağıldılar. Frosya Yefstafyeva ve bekçi karısı Na-talya birlikte yürüyorlardı. Frosya yeni arkadaşını yıkanıp temizlenmesi için evine çağırdı.</p>
<p class="calibre1">Babası mutfakta, sandığın üzerinde, üstü başıyla, hatta kalın, kışlık ceketi ve lokomotif rozetli şapkasıyla uyuyordu: Ansızın çağırılmayı ya da acilen felaketin ortasında yerini almasını gerektirecek genel bir teknik arıza olmasını beklemekteydi.</p>
<p class="calibre1">Kadınlar işlerini sessizce hallettiler, biraz pudralanıp gülümseyerek çıktılar. Geç olmuştu artık, dans ve çiçek savaşı başlamış olmalıydı kulüpte. Kocası uzakta, sert vagonda uyurken, yüreği hiçbir şey hissetmez, anımsamaz ve kendisini sevmezken, koca dünyada gerçekten de yalnız sayılırdı Frosya, mutluluk ile kederden azat edilmişti, biraz dans etmek, müzik dinlemek, başka insanlarla el ele tutuşmak istiyordu şimdi. Sabahleyin kocası orada yalnız başına uyanıp da ilk iş kendisini anımsadığında, o zaman belki ağlardı Frosya.</p>
<p class="calibre1">İki kadın koşar adım kulübe vardılar. Yerel tren geçti: Gece yarısı, o kadar da geç sayılmaz. Kulüpte amatör caz orkestrası çalıyordu. Makinist yardımcısı Frosya Yefstafyeva’yı "Rio-Rita" val-sine davet etti hemen.</p>
<p class="calibre1">Frosya bahtiyar bir ifadeyle dans ediyordu: Müziği seviyor, keder ve mutluluğun müzikte kopmamacasına birleştiklerini düşünüyordu, gerçek yaşamdaki gibi, kendi ruhundaki gibi. Dans ederken kendi kendisini de pek az anımsıyor, hafif bir rüyaya, bir tür şaşkınlığa dalıyordu ve vücudu hiç gerilmeden, kendiliğinden buluyordu gerekli hareketi, çünkü Frosya'nın kanı ısınıyordu melodiden.</p>
<p class="calibre1">"Çiçek savaşı bitti mi?" diye sordu kavalyesine alçak sesle, sık sık nefes alarak.</p>
<p class="calibre1">"Daha yeni bitti, neden geciktiniz?" dedi makinist yardımcısı anlamlı anlamlı, sanki ezelden beri Frosya'yı sever, hasretiyle yaşarmış gibi.</p>
<p class="calibre1">"Ah, ne yazık!" dedi Frosya.</p>
<p class="calibre1">"Burası hoşunuza gidiyor mu?" diye sordu kavalye.</p>
<p class="calibre1">"Elbette ki, evet!" diye yanıtladı Frosya. "Burası harika!"</p>
<p class="calibre1">Nataşa Bukova dans etmeyi bilmiyor, elinde gece arkadaşının şapkası, salon duvarının önünde dikiliyordu.</p>
<p class="calibre1">Orkestra dinlenmek için ara verdiğinde, Frosya ve Nataşa sit-ro‘ içtiler, iki şişeyi bitirdiler. Nataşa bu kulübe yalnızca bir kere, o da çok önceden gelmişti. Temiz, süslü mekânı uysal bir sevinçle süzüyordu.</p>
<p class="calibre1">"Fros, ah Fros!" diye fısıldadı. "Sosyalizmde bütün odalar böyle mi olacak ki acep?"</p>
<p class="calibre1">"Ya nasıl olacaktı? Elbette ki böyle!" dedi Frosya. "Gerçi belki bir parça daha iyi!"</p>
<p class="calibre1">"Fena olmazdı ha!" diye onayladı Natalya Bukova.</p>
<p class="calibre1">Aradan sonra Frosya tekrar dans etti. Bu kez makas kontrolörü kaldırdı onu. Bir fokstrot parçası çalıyordu, "Bebeğim"; kontrolör partnerini sımsıkı tutuyor, yanağını saçlarına yaslamaya çalışıyordu ama bu gizli şefkat heyecanlandırmıyordu Frosya'yı, zira o, uzaktaki adamı seviyordu, zavallı bedeni gergin ve sağırdı.</p>
<p class="calibre1">"Ee, adınız nedir?" dedi kavalye dansın ortasında kulağına. "Yüzünüz tanıdık geliyor, yalnız babanız kimdi unutmuşum."</p>
<p class="calibre1">"Fro!" diye yanıtladı Frosya.</p>
<p class="calibre1">"Fro mu?.. Rus değil misiniz yoksa?"</p>
<p class="calibre1">"Elbette ki hayır!"    '</p>
<p class="calibre1">Kontrolör şöyle bir düşündü.</p>
<p class="calibre1">"Neden değilmişsiniz ki?.. Babanız Rus ya: Yefstafyev!"</p>
<p class="calibre1">"Fark etmez," diye fısıldadı Frosya. "Benim adım Fro!"</p>
<p class="calibre1">Sessizce dans ediyorlardı. Seyirciler duvarların dibinde dikiliyor, dans edenleri izliyordu. Hepi topu üç çift dans ediyor, diğerleri ya utanıyor ya da beceremiyordu. Frosya başını daha da yaklaştırdı kontrolörün göğsüne; adam, gözlerinin altında onun eski usul taranmış kabarık saçlarını görüyor, bu dermansız güveni sevimli ve hoş buluyordu. İnsanların karşısında gururluydu. Başını dikkatlice okşamanın bir yolunu bile düşünmüş ama seyircilerin diline düşmekten çekinmişti. Ayrıca, Fro'yla yakınlığından ötürü onu sonradan sakatlaması muhtemel olan kendi ateşli nişanlısı da seyircilerin arasındaydı. Bu yüzden kontrolör edebini takınarak kadından hafifçe uzaklaştı, gel gör ki Fro tekrar yaslandı göğsüne, kravatına; kravat başının ağırlığıyla yana kayınca, gömlekte çıplak bedeni gösteren bir aralık meydana geldi. Korku ve tedirginlik içindeki kontrolör dansı sürdürüyor, müziğin kesilmesini bekliyordu. Ne var ki müzik giderek coşup hareketleniyor, kadın ise kollarıyla onu sarmış olan arkadaşından ayrılmıyordu. Kontrolör, kravatın altında çıplak kalan göğsünden, tam erkekçe kıllarının çıktığı yerden gıdıklayıcı nem damlalarının süzüldüğünü hissetti.</p>
<p class="calibre1">"Ağlıyor musunuz?" diye sordu korkuyla.</p>
<p class="calibre1">"Birazcık," diye fısıldadı Fro. "Beni kapıya doğru götürün. Daha fazla dans etmeyeceğim."</p>
<p class="calibre1">Kavalyesi dansı bırakmadan Frosya'yı çıkışa götürdü, o da hemen tenha koridora çıktı; burada biraz kendine gelmişti.</p>
<p class="calibre1">Nataşa arkadaşına şapkasını getirdi. Frosya eve gitti, Nataşa ise kocasının beklediği kooperatif ambarının yolunu tuttu. Ambarın yanındaki inşaat malzemeleri avlusunun bekçisi latif bir kadındı ve Nataşa, kocasının bu bekçi kadına gizli bir aşkı, bir sempatisi olup olmadığını kontrol etmek istiyordu.</p>
<p class="calibre1">Ertesi sabah Frosya Ural ardındaki bir Sibirya istasyonundan telgraf aldı. Kocası şöyle yazmıştı ona: "Sevgili Fro, seni seviyor ve rüyalarımda görüyorum."</p>
<p class="calibre1">Baba evde değildi. Kızıl köşede<a id="footnote3"></a><sup class="calibre4"><a href="#bookmark2">3</a></sup> oturup laflamak, <span class="calibre3">Gudok'</span>u<a id="footnote4"></a><sup class="calibre4"><a href="#bookmark3">4</a></sup> okumak, teknik tertibat bölgesinde gecenin nasıl geçtiğini öğrenmek, sonra lokantaya uğramak, rasgele bir ahbapla bira içmek, kaygı ve tasalar hakkında laflamak için depoya gitmişti.</p>
<p class="calibre1">Frosya dişlerini fırçalamakla uğraşmadı; suyu üstünkörü serperek yüzünü de güçbela yıkadı ve bundan sonra güzel görünüp görünmediğiyle uzun boylu ilgilenmedi. Sevgi dışında bir şeye zaman harcamak istemiyor, vücuduna karşı kadınca bir özen göstermiyordu artık. Frosya'nın odasının üzerinden, üçüncü kattan kesik kesik armonika sesleri gelirdi hep; müzik arada bir kısa süreliğine durur, sonra yeniden başlardı. Frosya o sabah, hava aydınlanmadan uyanmış, sonra tekrar uykuya dalmıştı; o zaman bile, tüm gücünü işe harcadığından şakımaya soluğu yetmeyen gri bir işçi kuşun şarkısına benzer mütevazı melodiyi duymuştu yukarıdan. Orada, yukarıda, küçük bir oğlan yaşıyordu, depo tornacısının oğlu. Babası işe gitmiş, annesiyse çamaşır yıkıyor olmalıydı; herhalde canı sıkılıyordu çocuğun, hem de nasıl... Bir şey yemeden derse gitti Frosya - demiryolu irtibatı ve işaret tertibatı kursuna.</p>
<p class="calibre1">Yefrosinya Yefstafyeva dört gündür devam etmiyordu kursa, kız arkadaşları özlemiş olmalıydılar kendisini, oysa o hevessizce gidiyordu. Frosya'nın birçok kusuru, öğrenme yeteneğinin, teknik bilimi derinden kavrayışının hatırına affediliyordu kursta; nasıl başarılı olduğunu kendisi de tam olarak bilmiyordu üstelik: Birçok açıdan, iki teknik enstitü bitirmiş, makine mekanizmalarını kendi bedeniymişçesine doğru hisseden bir adam olan kocasına öykünerek yaşamaktaydı. ■</p>
<p class="calibre1">Başlarda Frosya'nın dersleri kötüydü. Pupin'in bobinleri, röle-li vagon zincirleri, demir telin direnci ilgisini çekmiyordu. Oysaki kocasının dudaklarının bir kere telaffuz etmesi yetmişti bu sözcükleri; karanlık, sıkıcı makineleri bile canlandırabilen hayal gücünün tüm içtenliğiyle, kendisinin gizemli, ölü sandığı nesnelerin canlı işleyişini ve ince hesaplarının gizli anlamını gösterebilmişti ona. Frosya'nın kocası elektrik akımının gerilim seviyesini şahsi tutkusu gibi hissedebilen biriydi. Ellerinin ve düşüncesinin değdiği her şeyi canlandırıyor, bu nedenle herhangi bir mekanik tertibattaki kuvvet akışına dair sahici bir fikir edinebiliyor ve makinenin metalik bedeninin çilekeş, sabırlı direncini bizzat duyumsayabiliyordu.</p>
<p class="calibre1">O zamandan beri bobinler, Wheatslone köprüleri, devre açıcılar, optik birimler Frosya için kutsal varlıklar haline gelmişti, sanki onlar da sevdiği insanın ulvi parçacıklarıydı; onları anlamaya ve aklında tutmaya başlamıştı, ruhunda tutar gibi. Zor derslerden sonra Frosya eve gelince bezgin bezgin söylenirdi: "Fyodor, mik-rofarad diye bir şey var, bir de serseri akımlar, çok sıkıcı." Oysa bir günlük ayrılığın ardından karısını kucaklayan Fyodor'un kendisi bir anlığına mikrofarada ve serseri akıma dönüşürdü. Frosya neredeyse gözleriyle görürdü önceden anlamak isteyip de anlayamadığı şeyleri. Bunlarda, tarladaki renk renk otlar gibi basit, tabii, çekici nesnelerdi. Geceleri Frosya, yalnızca kadın olduğu ve Fyodor gibi kendisini mikrofarad, lokomotif, elektrik olarak hissede-mediği için kederlenirdi sık sık, kocasının sıcak sırtında gezdirirdi parmağım dikkatlice; berikiyse uyur, uyanmazdı. Nedense her zaman sıcaktı o, bir tuhaftı; gürültüde uyuyabilir, her yiyeceği -iyisini de, lezzetsizini de- aynı şekilde yer, asla hastalanmaz, küçük şeylere para harcamayı sever, Sovyet Çinine gidip orada asker olmaya niyetlenirdi...</p>
<p class="calibre1">Şimdi Yefstafyeva kursta gevşek, dağınık düşünceler içinde oturuyor ve dersten hiçbir şey anlamıyordu. Bezgin bezgin tahtadaki akım rezonansının vektör diyagramını defterine geçiriyor ve öğretmenin doymuş demirin üst harmoniklerin oluşmasına etkisi üzerine anlattıklarını hüzünlenerek dinliyordu. Fyodor yoktu, irtibat ve işaret tertibatı onu cezbetmiyordu artık, elektrikse yabancılaşmaya başlamıştı. Pupin'in bobinleri, mikrofaradlar, Wheat-stone'un köprüleri, demir nüveler kurumuştu yüreğinde, akımın üst harmonikleriniyse şuncacık anladığı yoktu. Hafızasında durmadan çocuğun armonikasının yeknesak şarkısı yankılanıyordu: "Annem çamaşır yıkıyor, babam işte, daha çok var gelmesine, sıkılıyorum, sıkılıyorum bir başıma."</p>
<p class="calibre1">Frosya'nın dikkati dersten kopmuştu, defterine kendi düşüncelerini yazmakla meşguldü: "Ben aptalım, ben acınası bir kız çocuğuyum, Fedya, çabuk gel, irtibat ve işaret tertibatını öğreneceğim, gelmezsen ölürüm, beni gömer Çin'e öyle gidersin."</p>
<p class="calibre1">Babası ayakkabılarını, üstünü başını giymiş, şapkasını takmış oturuyordu evde. Bugün sefere çağrılacağı muhakkaktı, öyle tahmin ediyordu.</p>
<p class="calibre1">"Geldin mi?" diye sordu kızına. Birinin daireye gelmesine sevinirdi hep; merdivenlerdeki bütün ayak seslerini dinler, şapkanın içine dikilmiş bir mesaj gibi ona mutluluk getirecek olan sıradışı konuğu beklerdi.</p>
<p class="calibre1">"Yağlı lapa ısıtayım mı sana?" diye sordu baba. "Şipşak hallederim."</p>
<p class="calibre1">Kız reddetti.</p>
<p class="calibre1">"Sucuk kızartıvereyim o zaman?"</p>
<p class="calibre1">"Hayır!" dedi Frosya.</p>
<p class="calibre1">Baba kısa bir süre sustuktan sonra, bu kez daha ürkekçe, "Peksimetle çay içmez misin?" diye sordu. "Bir çırpıda ısıtıveririm..."</p>
<p class="calibre1">Kız susuyordu.</p>
<p class="calibre1">"Ya dünkü makama? Duruyor, sana bırakmıştım..."</p>
<p class="calibre1">"Rahat bırak beni yahu!" dedi Frosya. "Keşke seni gönderselerdi Uzakdoğu'ya..."</p>
<p class="calibre1">"Başvurdum, almıyorlar, yaşlısın, gözlerin fena diyorlar," diye açıkladı baba.    •</p>
<p class="calibre1">Çocukların, ebeveynlerinin düşmanı olduğunu bilirdi ihtiyar, bir düşmana da küsülmezdi elbette. Frosya'nın kalkıp odasına gitmesinden korkuyor, yanında durup kendisiyle konuşmasını istiyordu; Frosya'yı yanında tutmak için bahane arıyordu yaşlı adam.</p>
<p class="calibre1">"Neden bugün ağzına dudak kondurmadın sen?" diye sordu. "Rujun mu bitti yoksa? Hemen alırım ben, bir koşu eczaneye gidiveririm..."</p>
<p class="calibre1">Frosya’nın gri gözlerinde yaşlar belirdi, kalktı odasına gitti. Baba yalnız kaldı; mutfağı toparlamaya, ev işleriyle uğraşmaya koyuldu, sonra çömeldi, fırının kapağını açtı, başını içine soktu ve makama tavasının üzerinde ağladı.</p>
<p class="calibre1">Kapı çalındı. Frosya çıkmadı açmaya. İhtiyar, başını fırından çıkardı, asılı bezlerin hepsi kirliydi, yüzünü süpürgeye sildi ve kapıyı açmaya gitti.</p>
<p class="calibre1">Depodan haberci gelmişti.</p>
<p class="calibre1">"İmzala, Nefed Stepanoviç: Bugün sekizde gelip soğuk lokomotifi genel onanma götüreceksin. 310 numaralı seyyara takılacak; yanına azık, kıyafet al, bir haftadan evvel dönmezsin..."</p>
<p class="calibre1">Nefed Stepanoviç deftere imzasını attı, haberci gitti. İhtiyar demir sandığını açtı; içinde dünden kalma ekmek, bir soğan ve bir parça şeker vardı. Makinist bunlara bir avuç darı, iki de elma ekledi, düşündü ve yol sandığını dev bir asma kilitle kilitledi.</p>
<p class="calibre1">Sonra usulca Frosya'nın kapısını çaldı.</p>
<p class="calibre1">"Kızım!.. Kapıyı sürgüle arkamdan, sefere gittim ben, iki haftalığına... 'Şa' serisi bir lokomotif verdiler: Çalışmıyor ama ziyanı yok."</p>
<p class="calibre1">Frosya hemen çıkmadı odasından, ancak babası gittikten sonra çıkıp dairenin kapısını sürgüledi.</p>
<p class="calibre1">"Çalsana! Neden çalmıyorsun?" diye fısıldadı Frosya armoni-kalı çocuğun oturduğu yukarı kata doğru. Ama çocuk gezintiye çıkmış olmalıydı; mevsim yazdı, uzun bir gün sürmekteydi, rüzgâr akşamları uykulu, mesut çamların arasında duruluyordu. Müzisyen henüz küçüktü, bütün dünyada ebedi sevgi duyacağı o biricik şeyi seçmemişti; yüreği, kendisi için dünya nimetlerinden birini bile aşırmadan, bomboş ve özgürce çarpıyordu.</p>
<p class="calibre1">Frosya pencereyi açtı, büyük yatağa uzandı ve uykuya daldı. Çam gövdelerinin, tepelerindeki hava akımından hafifçe gıcırdayışları ve karanlığı beklemeyen uzak bir çekirgenin cır cır edişi işitiliyordu.</p>
<p class="calibre1">Frosya uyandı; dünya aydınlıktı daha, yaşamaya kalkmak gerekiyordu. Yiten güneşin canlı izlerini taşıyan, boğucu sıcağa kesmiş göğe dalıp gitti; tabiatın, kendinden çıkıp insanın içine sızsın diye tertemiz gücünün tümünü seferber ederek yarattığı bir mutluluk gezinmişti sanki orada.</p>
<p class="calibre1">İki yastık arasında kısa bir saç buldu Frosya; ancak Fyodor'a ait olabilirdi. Saçı ışığa tuttu, beyazdı: Fyodor yirmi dokuz yaşını sürmekteydi, ak saçları çıkıyordu artık, yirmi adet. Babası da ak saçlıydı ama yataklarına asla yaklaşmazdı o. Frosya, Fyodor'un yattığı yastığı kokladı - hâlâ onun bedeni, onun başı kokuyordu yastık, kocasının başı son kez üzerinden kalktığından beri yıkan-mamıştı kılıf. Frosya, yüzünü Fyodor'un yastığına gömdü ve öylece kaldı.</p>
<p class="calibre1">Üçüncü kattaki çocuk eve dönmüş, armonikasını çalıyordu; sabah karanlığında çaldığı müziğin aynını. Frosya kalktı ve kocasının saçını masasının üzerindeki boş bir kutuya sakladı. Derken çocuk çalmayı bıraktı: Uyku zamanı gelmişti, erken kalkıyor olmalıydı - ya da işten dönen babasıyla ilgileniyor, dizlerinde oturuyordu. Annesi kıskaçla şeker kırıyor ve birkaç parça çamaşır alınması gerektiğini söylüyordu: Eskiler yıpranmıştı, yırtılıyordu yıkarken. Baba susuyor, "Böyle de idare ederiz," diye düşünüyordu.</p>
<p class="calibre1">Frosya bütün akşam istasyon yollarında, yakın koruluklarda ve çavdarla örtülü tarlalarda dolaştı. Dün çalıştığı cüruf çukuruna da uğradı; cüruf neredeyse tepeleme doluydu yine, ama kimse çalışmıyordu. Nataşa Bukova kim bilir nerede oturuyordu, sormamıştı Frosya dün; kız arkadaşlarına ve tanıdıklarına gitmek istemiyordu, bütün insanlardan utanıyordu nedense - sevgisinden başkalarına söz edemezdi, onun haricindeki yaşam ise sıkıcı ve ölüydü kendisi için. Nataşa'nın tüfekli yalnız kocasının gezindiği kooperatif ambarının önünden geçti. Yarın karısıyla meyve suyu içmesi için adama birkaç ruble vermek istiyor ama utanıyordu.</p>
<p class="calibre1">"Devam edin yurttaş! Burada bulunmak yasak: Burası ambar, devlet yeri," dedi ona bekçi, durup da ceketinin ceplerinde para aranmaya kalkıştığında.</p>
<p class="calibre1">Ambarların ötesinde ıssız, boş topraklar uzanıyor, kısa, sert, habis otlar büyüyordu. Frosya o yere geldi, cılız otların küçük dünyasının ortasında bitkinlik içinde dikildi, oradan yıldızlara iki kilometre yol vardı sanki.</p>
<p class="calibre1">"Ah, Fro, Fro, keşke bir saran olsaydı seni!" dedi kendisine.</p>
<p class="calibre1">Eve döndüğünde Frosya hemen yattı, çünkü armonika çalan çocuk çoktan uyumuş, çekirgeler de cırıltıyı kesmişti. Gel gör ki bir şey uykusuna engel oluyordu.</p>
<p class="calibre1">Frosya yarı karanlıkta çevresine bakındı, kokladı: Bir zamanlar Fyodor’un üzerinde yattığı, yanı başındaki yastıktı onu rahatsız eden. Yastıktan hâlâ o sıcak, tanıdık bedenin tüten, topraksı kokusu yükseliyordu; Frosya'yı kasvete boğuyordu bu koku. Fyodor'un yastığını çarşafa sardı ve dolabın içine sakladı, sonra tek başına, öksüzler gibi uyuyakaldı.</p>
<p class="calibre1">İrtibat ve işaret tertibatı kursuna bir daha gitmedi Frosya - ne de olsa bilim anlaşılır olmaktan çıkmıştı onun için. Evde oturuyor, Fyodor'dan mektup ya da telgraf bekliyordu, postacının evde kimseyi bulamayıp mektubu geri götürmesinden korkuyordu. Ne var ki dört gün geçmiş ama Fyodor ilk telgraf dışında hiçbir haber göndermemişti.</p>
<p class="calibre1">Baba soğuk lokomotifi götürdüğü seferden döndü; yolculuk ettiği, emek verdiği, çok insanlar, uzak istasyonlar ve türlü olaylar gördüğü için mutluydu; artık uzun zaman anımsayacak, düşünecek ve anlatacak şeyi vardı. Oysaki Frosya hiçbir şey sormadı ona; o zaman baba kendiliğinden anlatmaya koyuldu - soğuk lokomotifin ilerleyişini, yoldaki istasyonlarda tesviyeciler lokomotifin parçalarını söküp götürmesin diye geceleri uykusuz kaldığını, nerelerde ucuza yemiş satıldığını ve nerelerde bahar soğuğunun yemişleri kırdığını. Frosya hiçbir karşılık vermiyordu ona, hatta Nefed Stepanoviç, Sverdlovsk'ta gördüğü markizet ve suni ipekten bahsettiğinde bile kızının ilgisini uyandıramamıştı. "Faşist midir nedir bu yahu?" diye düşündü baba. "Nasıl doğurttum ben bunu karıma? Anımsamıyorum!"</p>
<p class="calibre1">Fyodor'dan beklediği mektubu da telgrafı da alamayan Frosya postanede postacı olarak işe girdi. Mektupların kaybolduğunu düşünüyordu, bu yüzden onları sağ salim kendisi ulaştırmaya karar vermişti alıcılarına. Fyodor'un mektuplarını da daha çabuk, yabancı bir postacının getirmesini beklemeden alabilecekti, hem kendi elinde kaybolmazlardı. Postaneye bütün postacılardan erken -daha üst kattaki çocuk armonikasını çalmaya başlamadan- gidiyor ve mektupların ayrılıp dağıtılması işine gönüllü olarak katılıyordu. Kasabaya gelen bütün zarflardaki adresleri okuyordu; Fyodor hiçbir şey yazmıyordu ona. Bütün zarflar başka insanların adı-naydı ve içlerinde sıkıcı birtakım mektuplar vardı. Yine de Frosya özenle, günde iki kez evlere mektup dağıtıyor, içlerinde yöre sakinlerini avutacak bir şeyler yazdığını ümit ediyordu. Sabah şafak sökerken kasabanın sokaklarında, karnında ağır çantasıyla hamile gibi, hızlı hızlı yürüyor, kapıları çalıyor, mektup ve küçük paketleri iç çamaşırlı insanlara, yarı çıplak kadınlara ve yetişkinlerden erken uyanan ufak çocuklara uzatıyordu. Civar toprağın üzerinde gökyüzü henüz koyu maviyken Frosya çalışmaya başlıyor, bacaklarını yormak, tedirgin yüreğini bitkin düşürmek için bir telaş tutturuyordu. Birçok alıcı onun yaşamıyla ilgileniyor, mektuplarını alırken gündelik sorular yöneltiyorlardı: "Ayda doksan iki rubleye mi çalışıyorsunuz?" - "Evet," diyordu Frosya, "kesintilerle birlikte." - "Peki muayyen zamanlarınızda da çalışıyor musunuz yoksa müsamaha gösteriyorlar mı?" - "Gösteriyorlar," diye karşılık veriyordu Frosya. "Resmi bir kuşak da verecekler ya, henüz almadım." - "Verirler," diyordu alıcı, "ne.de olsa gerekli." Bir gün <span class="calibre3">Krasnaya Nov<a id="footnote5"></a><sup class="calibre4"><a href="#bookmark4">5</a></sup></span> dergisi abonelerinden biri Frosya'ya evlenme teklif etti, hani şöyle bir deneyelim, gibisinden. "Kim bilir, bir de bakarsınız mutlu oluruz, hem mutluluk yararlıdır," dedi abone. "Tepkiniz ne olur buna?" diye sordu. "Düşüneyim," diye yanıtladı Frosya. "Hiç düşünmeyin!" diye tavsiyede bulundu alıcı. "Bir gün misafirim olun, önce nasıl biri olduğumu anlayın. Duyarlı, çok okuyan, kültürlü bir insanimdir - neye abone olduğumu görmüyor musunuz! Dergidir bu dergi, bir yazı işleri kurulunun editörlüğünde çıkar, akıllı insanlar çalışır orada - görüyorsunuz ya orada da tek kişi çalışmıyor, biz de sizinle iki kişi olacağız! Gayet saygın bir durum - hem evli bir kadın olarak daha fazla itibarınız olur!.. Genç kız dediğin nedir ki, yalnızın, toplum karşıtının teki!"</p>
<p class="calibre1">Frosya elinde mektup ya da paket el kapılarında dikilirken çok insan tanımıştı. Şarap ve meze ikram etmeye kalkışıyor, kendi kaderlerinden şikâyet ediyorlardı ona. Yaşam hiçbir yerde boşluk ve sükûnet tanımıyordu.</p>
<p class="calibre1">Fyodor giderken, işyerinin adresini hemen bildirme sözü vermişti Frosya'ya; nerede olacağını kendisi de kesin olarak bilmiyordu. Ama işte gidişinin üzerinden on dört gün geçmiş, tek bir mektup gelmemişti ondan, kendisine yazılacak bir adres de yoktu. Frosya bu ayrılığa katlanıyor, kalbini ilgisiz bir işle meşgul etmek ve çaresizliğini böylece dindirmek için postayı giderek daha hızlı dağıtıyor, giderek daha sık nefes alıp veriyordu. Gelgeldim bir gün, ikinci dağıtım sırasında, sokağın ortasında gayriihtiyari bir çığlık koparıverdi. Nefesinin göğsünde ansızın sıkıştığını, yüreğinin döndüğünü fark etmeden yüksek sesle, şarkı söyler gibi uzun uzun bağırdı. Gelip geçen insanlar ona bakıyordu. Kendine gelen Frosya posta çantasını kaptığı gibi tarlaya kaçtı, çünkü yitip giden boş nefesine dayanamaz olmuştu; yere düştü ve yüreği hafifleyene kadar bağırdı.</p>
<p class="calibre1">Derken doğrulup oturdu, elbisesini düzeltti ve gülümsedi; şimdi yine iyiydi, daha fazla bağırmasına gerek yoktu. Posta dağıtımından sonra telgraf dairesine uğradı, Fyodor'un gönderdiği adresli, öpücüklü telgrafı ilettiler ona. Eve gelince, bir şey yemeden, kocasına mektup yazmaya koyuldu. Pencerenin ardında günün nasıl bittiğini görmedi, yatmadan önce armonika çalan çocuğu duymadı. Babası kapısını çalıp kızına bir bardak çayla yağlı çörek getirdiğinde yarı karanlıkta gözlerini bozmasın diye elektrik ışığını yaktı.</p>
<p class="calibre1">Geceleyin Nefed Stepanoviç mutfaktaki sandığın üzerinde uyuyakaldı. Altı gündür depoya çağırılmıyordu: O gece yolculuktan kaçınamayacağını tahmin ediyor ve habercinin ayak seslerini bekliyordu merdivenlerden.</p>
<p class="calibre1">Gecenin birinde Frosya mutfağa girdi, elinde katlanmış bir kâğıt vardı.</p>
<p class="calibre1">"Baba!"</p>
<p class="calibre1">"Neyin var kızım?" İhtiyarın uykusu hafif ve hassastı.</p>
<p class="calibre1">"Bu telgrafı postaneye götürsene, ben yoruldum çünkü."</p>
<p class="calibre1">"Ya ben gidince haberci gelecek olursa?" diye korktu baba.</p>
<p class="calibre1">"Bekler," dedi Frosya. "Çok sürmez ki gidip gelmen... Yalnız okuyayım deme, pencereye uzatıver sade."</p>
<p class="calibre1">"Okumam," diye söz verdi ihtiyar. "Sen mektup da yazmıştın hani, ver onu da götüreyim gitmişken."</p>
<p class="calibre1">"Ne yazdığım seni ilgilendirmez... Paran var mı?"</p>
<p class="calibre1">Babanın parası vardı; telgrafı aldı ve yola koyuldu. Posta-telg-raf dairesinde ihtiyar telgrafı okudu. "Ne olur ne olmaz," demişti, "belki kızım yanlış bir şey yazar, bakmak lazım."</p>
<p class="calibre1">Telgraf Fyodor'a, Uzakdoğu'ya gidecekti; "İlk trenle yola çık karın kızım Frosya ölüyor ölüm döşeğinde solunum yollarında komplikasyon var baban Nefed Yefstafyev."</p>
<p class="calibre1">"Gençlerin işine karışılmaz!" diye düşündü Nefed Stepanoviç ve telgrafı kabul penceresine uzattı.</p>
<p class="calibre1">"Daha bugün gördüm oysa FYosya’yı!" dedi telgraf memuresi.</p>
<p class="calibre1">Hastalandı mı sahi?"</p>
<p class="calibre1">"Demek ki hastalanmış," diye açıkladı makinist.</p>
<p class="calibre1">Frosya sabah babasına postaneye tekrar gitmesini buyurdu -hastalık durumu nedeniyle kendi isteğiyle işten ayrıldığını yazdığı dilekçeyi götürecekti. İhtiyar tekrar gitti, zaten depoya uğraya-sı vardı.</p>
<p class="calibre1">Frosya çamaşır onarmaya, çorap yamamaya, yerleri silmeye, daireyi temizlemeye girişti ve evden hiçbir yere ayrılmadı.</p>
<p class="calibre1">İki gün sonra yıldırım telgrafla yanıt geldi; "Yola çıkıyorum</p>
<p class="calibre1">endişeliyim perişanım bensiz gömmeyin Fyodor."</p>
<p class="calibre1">Frosya kocasının geleceği zamanı doğru hesapladı ve telgrafı almasından sonraki yedinci gün garın peronuna gitti, neşeyle içi ürpererek. Transsibirya ekspresi rötarsız geldi doğudan. Frosya' nın babası da oracıkta, perondaydı, ama keyfine engel olmamak için kızından uzakta duruyordu.</p>
<p class="calibre1">Ekspres makinisti treni istasyona hızla ve yumuşacık yanaştırdı, katarı ahenkle frenledi. Bu işi gözlemleyen Nefed Stepano-viç'in gözleri nemlenir gibi oldu, oraya neden geldiğini bile unutmuş gibiydi.</p>
<p class="calibre1">Trenden bu istasyonda tek bir yolcu indi. Şapkalı, uzun, koyu mavi yağmurluklu adamın çökmüş gözleri dikkatten parlıyordu. Yanına bir kadın koşturdu.</p>
<p class="calibre1">"Fro!" dedi yolcu ve valizini perona fırlattı.</p>
<p class="calibre1">Baba az sonra valizi kaldırdı ve kızıyla damadının peşi sıra götürmeye koyuldu.</p>
<p class="calibre1">Yarı yolda kız babasına döndü.</p>
<p class="calibre1">"Baba, depoya git. sana bir sefer ayarlamalarını rica et - sürekli evde oturmaktan sıkılıp duruyorsun..."</p>
<p class="calibre1">"Öyle," diye onayladı ihtiyar. "Şimdi giderim. Valizi al."</p>
<p class="calibre1">Damadı, ihtiyar makiniste bakıyordu.</p>
<p class="calibre1">"Merhaba Nefed Stepanoviç!"</p>
<p class="calibre1">"Merhaba Fedya. Hoşgeldin!"</p>
<p class="calibre1">"Teşekkürler Nefed Stepanoviç..."</p>
<p class="calibre1">Genç adam bir şeyler daha söylemek istiyordu ama ihtiyar valizi Frosya'ya verdi ve yoluna gitti, depoya.</p>
<p class="calibre1">"Canım, bütün daireyi temizledim," dedi Frosya. "Öldüğüm filan da yoktu."</p>
<p class="calibre1">"Trende anladım zaten ölmediğini,” diye yanıtladı kocası. "İşin aslını sezmem uzun sürmedi..."</p>
<p class="calibre1">"O zaman neden geldin?" dedi Frosya, şaşkın.</p>
<p class="calibre1">"Seni seviyorum, özledim," dedi Fyodor üzgün üzgün.</p>
<p class="calibre1">Frosya da kederlendi.</p>
<p class="calibre1">"Günün birinde beni sevmekten vazgeçmenden korkuyorum, o zaman gerçekten ölürüm ben işte..."</p>
<p class="calibre1">Fyodor yanağını öptü karısının.</p>
<p class="calibre1">"Ölürsen herkesi unutursun, beni de," dedi.</p>
<p class="calibre1">Frosya kederinden sıyrılıverdi.</p>
<p class="calibre1">"Hayır, ölmek ilginç değil. Ölmek pasiflik."</p>
<p class="calibre1">"Elbette pasiflik," diyerek gülümsedi Fyodor; karısının büyük, bilgiç laflarını seviyordu. Eskiden, kendisine zekice cümleler öğretmesini özellikle Fro isterdi; ona koca bir defter dolusu zekice ve boş söz yazmıştı: "A'yı kabul eden biri, B'yi de kabul etmeli", "Bu argümanın temel taşı...", "Şayet böyleyse, ki tam da böy-ledir" - ve benzerleri. Fakat Fro aldatmacayı fark etmişti. Sormuştu kendisine: "Gerek görmüyor ve istemiyorsam, A'yı kabul ettim diye neden illa B'yi de kabul edecekmişim ki?"</p>
<p class="calibre1">Eve gelince hemen yatıp uyudular. Üç saat sonra baba kapıyı çaldı. Frosya açtı ve ihtiyar demir sandığına aş koyup gidene kadar bekledi. Sefere atanmış olmalıydı. Frosya kapıyı kapadı ve tekrar yattı.</p>
<p class="calibre1">Uyandıklarında geceydi. Biraz konuştular, sonra Fyodor Fro’ ya sarıldı ve sabaha kadar sessiz kaldılar.</p>
<p class="calibre1">Ertesi gün Frosya çabucak öğle yemeği hazırladı, kocasını doyurdu, kendisi de yedi. Artık her şeyi gelişigüzel, özensiz, lezzetsiz yapıyordu, ama ikisinin de umurunda değildi ne yiyip içtikleri, yeter ki aşklarının zamanını harici, maddi bir ihtiyaç için harca-masınlardı.</p>
<p class="calibre1">Frosya Fyodor'a bundan böyle çalışkan ve derslerinde başarılı olacağını, çok şey öğreneceğini, ülkedeki tüm insanların daha iyi yaşaması için emek vereceğini anlatıyordu.</p>
<p class="calibre1">Fyodor Fro'yu dinliyor, sonra ayrıntılarıyla kendi düşünce ve projelerini anlatıyordu ona: Elektrik enerjisinin teller olmadan, iyonize hava aracılığıyla aktarımı, tüm metallerin ultrasonik dalgalarla işlenerek dayanıklılıklarının artırılması, insana ebedi yaşamı sunabilecek özel ışık, ısı ve elektrik koşullarının bulunduğu yüz kilometre yükseklikteki stratosfer -böylece antik dünyanın gökyüzüne ilişkin hayali de gerçekleştirilebilirdi- ve birçok başka konu üzerinde düşünmeye ve bir şeyler yapmaya söz veriyordu Fyodor, hem Frosya hem de bütün diğer insanlar için.</p>
<p class="calibre1">Frosya, artık yorulan ağzını aralayarak, büyük bir bahtiyarlıkla dinliyordu kocasını. Konuşmaya doyduklarında kucaklaşıyorlardı - bir an evvel mutlu olmak istiyorlardı, hemen oracıkta, gelecekteki gayretli emeklerinin sunacağı şahsi ve evrensel mutluluğu beklemeden. Hiçbir yürek ertelemelere gelmez, sancır, hiçbir şeye inanmaz olur sonra. Fro ile Fyodor düşünce, sohbet ve zevkin verdiği yorgunluğu uykuyla atıp, yaşamın tekrarına hazır vaziyette, taptaze uyanıyorlardı. Frosya çocukları olsun istiyordu, onları yetiştirecek, çocuklar da büyüyüp babalarının işini, komünizm ve bilim işini nihayetine erdirecekti. Fyodor, düş gücünün tutkusuyla, insana hazineler sunacak, insanın zavallı ruhunu kökten değiştirecek gizemli doğa güçlerine dair sözcükler fısıldıyordu Frosya'nın kulağına... Sonra öpüşüyor, okşuyorlardı birbirlerini ve onurlu hayalleri, hemencecik gerçekleşecekmiş gibi zevke dönüşüyordu.</p>
<p class="calibre1">Akşamları Frosya, kendisi ve kocası için erzak satın almaya dışarı çıkıyordu kısa süreliğine; ikisinin de iştahı hayli açılmıştı. Hiç ayrılmadan geçirdikleri dördüncü gündü bu. Baba seferden dönmemişti henüz: Herhalde soğuk bir lokomotifi uzağa götürmüştü yine.</p>
<p class="calibre1">İki gün daha geçtiğinde Frosya, bir süreyi daha böyle birlikte geçirdikten sonra işlerine ve yaşamlarına sarılmaları gerektiğini söyledi Fyodor'a.</p>
<p class="calibre1">"Yarın ya da öbür gün gerçek yaşamımıza başlayacağız seninle!" diyordu Fyodor ve sarılıyordu Fro'ya.</p>
<p class="calibre1">"Öbür gün!" diye fısıldayarak onaylıyordu Fro.</p>
<p class="calibre1">Sekizinci gün Fyodor hüzünlü uyandı.</p>
<p class="calibre1">"Fro! Gidip çalışalım, gidip gerektiği şekilde yaşayalım... Tekrar tertibat kursuna yazılmalısın.”</p>
<p class="calibre1">"Yarın!" diye fısıldadı Fro ve kocasının başını ellerinin arasına aldı.</p>
<p class="calibre1">Kocası da gülümseyip ona boyun eğdi.</p>
<p class="calibre1">"Ne zaman, Fro?" diye sordu Fyodor ertesi gün.</p>
<p class="calibre1">"Yakında, yakında," diye yanıtladı uyuklayan uysal Fro; elleri kocasının ellerindeydi; alnını öptü Fyodor.</p>
<p class="calibre1">Bir defasında Frosya geç uyandı, gün çoktan tutuşmuştu avluda. Odada yalnızdı, kocasıyla ayrılmaz birlikteliklerinin onuncu ya da on ikinci günü olmalıydı. Frosya hemen kalktı yataktan, pencereyi ardına kadar açtı ve bütünüyle unuttuğu armonikanın sesini duyuverdi. Armonikanın sesi yukarıdan gelmiyordu ama. Frosya pencereden baktı. Ambarın yanında bir kütük vardı, üzerinde kocaman, çocuk kafalı bir oğlan yalınayak oturmuş, ağız müziği yapıyordu.</p>
<p class="calibre1">Daire sessiz ve bir tuhaftı; Fyodor bir yerlere gitmişti. Frosya mutfağa girdi. Babası tabureye oturmuş, şapkalı başını mutfak masasına dayamış uyukluyordu. Frosya uyandırdı onu.</p>
<p class="calibre1">"Ne zaman geldin sen?"</p>
<p class="calibre1">"Ha?" diye bağırdı baba. "Bugün, sabah erken."</p>
<p class="calibre1">"Kapıyı kim açtı sana? Fyodor mu?"</p>
<p class="calibre1">"Hiç kimse," dedi baba, "kapı açıktı... Fyodor garda buldu beni, bankta uyuyordum."</p>
<p class="calibre1">"Ne diye garda uyuyordun, yerin mi yok senin?” diye sordu Frosya öfkeyle.    •</p>
<p class="calibre1">"Ne olmuş! Alıştım oraya," dedi baba. "Sizi rahatsız ederim diye düşündüm..."</p>
<p class="calibre1">"Numaracı sen de! Fyodor nerede peki, ne zaman gelecekmiş?.."</p>
<p class="calibre1">Baba bir an bocaladı.</p>
<p class="calibre1">"Gelmeyecek," dedi ihtiyar. "Gitti o..."</p>
<p class="calibre1">Fro babasının karşısında susuyordu. İhtiyar dikkatle mutfak çapullarına bakmaktaydı, devam etti:</p>
<p class="calibre1">"Sabah ekspres gelmişti, bindi, Uzakdoğu'ya gitti. Belki oradan da Çin'e geçerim dedi, belli değilmiş."</p>
<p class="calibre1">"Başka ne dedi?” diye sordu Frosya.</p>
<p class="calibre1">"Hiçbir şey," diye yanıtladı baba. "Eve, yanına gelmemi ve sana iyi bakmamı söyledi. Bütün işleri bitirir bitirmez ya kendisi buraya dönecekmiş, ya seni yanına aldıracakmış.”</p>
<p class="calibre1">"Hangi işleri?" diye sordu Frosya.</p>
<p class="calibre1">"Bilmiyorum," dedi ihtiyar. "Senin her şeyi bildiğini söyledi: Komünizm mi ne ya da öyle bir şey işte!”</p>
<p class="calibre1">Fro babasını yalnız bıraktı. Odasına gitti, kamını pencere önüne dayadı, çocuğu, armonikayı çalışını izlemeye koyuldu.</p>
<p class="calibre1">"Hey çocuk!" diye seslendi. "Gel misafirim ol."</p>
<p class="calibre1">"Hemen," diye yanıtladı armonikacı.</p>
<p class="calibre1">Kütüğün üzerinden kalktı, enstrümanını gömleğinin eteğine sildi ve apartmana girdi, misafirliğe.</p>
<p class="calibre1">Fro büyük odanın ortasında yalnız başına dikiliyordu üstünde geceliğiyle. Misafirini beklerken gülümsüyordu.</p>
<p class="calibre1">"Güle güle Fyodor!"</p>
<p class="calibre1">Belki aptaldı Fro, belki yaşamı iki kapik değerindeydi, sevmek ve kollamak gerekmezdi onu, buna karşın yalnızca bir tek o biliyordu iki kapiği iki ruble yapmasını.</p>
<p class="calibre1">"Güle güle Fyodor! Döneceksin bana ve ben geldiğin günü göreceğim!"</p>
<p class="calibre1">Küçük misafir ürkekçe çaldı dış kapıyı. Frosya içeri aldı onu, yere oturdu, karşısına; çocuğun ellerini kendininkilerin içine alıp seyre daldı müzisyeni: Bu insan olmalıydı Fyodor'un hakkında onca tatlı sözler söylediği o insanlık.</p>
<p class="calibre1"><a id="bookmark5"></a><span class="calibre2">YUŞKA</span></p>
<p class="calibre1"></p>
<p class="calibre1"><span class="calibre2">ÇOK ESKİDEN, </span>evvel zaman içinde, sokağımızda görünümüne bakılırsa yaşlı bir adam oturuyordu. Büyük Moskova yolu kıyısındaki demirhanede çalışıyor, baş demircinin çıraklığını yapıyordu, zira gözleri pek iyi görmezdi ve kollarında güç azdı. Demirhaneye su, kum ve kömür taşıyor, ocağı körüklüyor, baş demircinin dövdüğü kızgın demiri örsün üzerinde maşayla tutuyor, nallanacak atları nalhaneye sokuyor ve yapılması gereken bütün diğer işleri yapıyordu. Adı Yefim idi ama tüm insanlar Yuşka diyorlardı ona. Kısa boylu, zayıftı; buruşuk yüzünde bıyık ve sakal yerine ağarmış tek tük kıllar çıkıyordu; gözleri bir körünkiler gibi aktı ve her daim biraz nem dururdu içlerinde, hiç kurumayan gözyaşları gibi.</p>
<p class="calibre1">Yuşka demirhane sahibinin dairesinde, mutfakta yaşıyordu. Sabahları demirhaneye gidiyor, akşamlan yatı yerine dönüyordu. Ev sahibi, çalışması karşılığında ekmek, lahana çorbası ve lapa veriyordu ona, çay, şeker ve kıyafet masrafı ise Yuşka'ya aitti; yedi ruble altmış kapiklik aylığıyla temin etmeliydi bunları. Fakat Yuşka ne çay içiyor, ne şeker alıyordu, su içiyor, aynı kıyafeti hiç değiştirmeden uzun yıllar giyiyordu: Yazlan, çalışırken kararıp islenmiş, kıvılcımlardan boydan boya yanmış, hatta yer yer beyaz vücudunun da gözüktüğü pantolonu ve iş gömleğiyle, yalınayak geziyor, kışları ise gömleğin üzerine babasından kalan gocuğunu geçiriyor, ayaklarına daha sonbahardan altlarını onardığı keçe çizmelerini giyiyordu; bir ömür boyu her kış aynı çifti giymişti.</p>
<p class="calibre1">Yuşka'nın sabahın erken saatinde sokaktan geçip demirhaneye gittiğini gören ihtiyar erkek ve kadınlar ayaklanıyor, Yuşka işe</p>
<p class="calibre1">gittiğine göre kalkma zamanının geldiğini söyleyerek gençleri uyandırıyorlardı. Akşamleyin Yuşka yatı yerine dönerken de insanlar yemeği yiyip yatma vaktinin geldiğini anlıyorlardı; ne de olsa Yuşka da yatmaya gidiyordu işte.</p>
<p class="calibre1">Küçük çocuklar ve hatta yeniyetmeler bile ağır ağır yürüyen ihtiyar Yuşka’yı gördüklerinde sokak oyunlarını bırakıp peşinden koşturuyor, bağırıyorlardı:</p>
<p class="calibre1">"Hah Yuşka geliyor! İşte Yuşka!"</p>
<p class="calibre1">Çocuklar yerden kuru dallar, küçük taşlar, avuç avuç çerçöp alıp Yuşka'ya fırlatıyordu.</p>
<p class="calibre1">"Yuşka!" diye bağırıyordu çocuklar. "Sen gerçek misin a Yuş-ka?"</p>
<p class="calibre1">İhtiyar, çocuklara hiçbir yanıt vermiyor, gücenmiyordu da; hep öyle ağır ağır yürüyor, küçük taşların ve pisliklerin çarptığı yüzünü sakınmıyordu.</p>
<p class="calibre1">Çocuklar Yuşka'nın canlı olduğu halde kendilerine kızmamasına şaşıyor ve tekrar sesleniyorlardı ihtiyara:</p>
<p class="calibre1">"Yuşka, sen gerçek misin değil misin?"</p>
<p class="calibre1">Sonra yerde ne bulurlarsa fırlatıyor, yanına koşuyor, ona dokunuyor, onu iteliyorlardı, neden bütün büyük insanların yaptığı gibi kendilerini azarlamadığını, neden bir kuru dal alıp peşlerinden koşmadığını anlamayarak. Daha önce böyle başka bir insana hiç rastlamamış çocuklar Yuşka sahiden canlı mı diye düşünüp duruyorlardı. Elleriyle dokunduklarında veya vurduklarında, sert ve canlı olduğunu görüyorlardı.</p>
<p class="calibre1">O zaman çocuklar tekrar itiyorlardı Yuşka'yı, toprak parçaları atıyorlardı üzerine - madem sahiden de bu âlemde yaşıyordu, o zaman öfkelense iyi ederdi. Fakat Yuşka konuşmadan yürüyordu. O zaman da çocuklar kızmaya başlıyordu Yuşka'ya. Yuşka hep sustuğu, kendilerini korkutmadığı ve kovalamadığı için canları sıkılıyor, zevk almıyorlardı oyundan. Ve ihtiyarı daha da kuvvetle itiyor, çevresinde bağrışıp duruyorlardı, kötülükle karşılık versin, eğlendirsin diye kendilerini. O zaman ne güzel korku içinde kaçışır, uzaktan keyifle sataşırlardı tekrar, yanlarına çağırırlardı, sonra akşamın loşluğuna sığınmak üzere evlerin sofalarına, bahçe ve bostanların çalıları arasına koşuşurlardı. Gel gör ki Yuşka onlara dokunmuyor, karşılık vermiyordu.</p>
<p class="calibre1">Çocuklar kendisini hepten durdurduklarında ya da canını fena halde acıttıklarında ise şöyle diyordu onlara Yuşka:</p>
<p class="calibre1">"Ne yapıyorsunuz canlarım, ne yapıyorsunuz küçüklerim!.. Beni seviyorsunuz herhalde!.. Ne derdiniz var ki benimle?.. Durun, dokunmayın, gözüme toprak kaçırdınız, göremiyorum."</p>
<p class="calibre1">Çocuklar onu duymuyor ve anlamıyorlardı. Önceki gibi iteliyor, dalga geçiyorlardı Yuşka'yla. Canlarının istediğini yapabileceklerine, onun ise kendilerine hiçbir şey yapmayacağına seviniyorlardı.</p>
<p class="calibre1">Yuşka da seviniyordu. Çocukların kendisiyle neden dalga geçtiklerini, ona neden bunca eziyet ettiklerini biliyordu. Onu sevdiklerine, ona ihtiyaç duyduklarına, ama bir insanı sevmeyi beceremedikleri, sevince ne yapılması gerektiğini bilmedikleri için hırpaladıklarına inanıyordu.</p>
<p class="calibre1">Evlerde anne babalar, derslerine çalışmayan, laflarını dinlemeyen çocuklarına şu sözlerle sitem ediyorlardı: "Sen de tıpkı Yuşka gibi olacaksın, bak gör! Büyüyünce yazları yalınayak dolaşacaksın, kışları da kötü keçe çizmeler giyeceksin, herkes sana eziyet edecek, şekerli çay da içemeyeceksin, sadece su!"</p>
<p class="calibre1">Yetişkin, yaşlı başlı insanlarda canını yakıyordu kimileyin sokakta rastladıkları Yuşka’nın. Başlarına feci bir dert geldiğinde, bir şeye gücenip sarhoş olduklarında yürekleri yırtıcı bir öfkeyle doluyordu yetişkinlerin. Demirhaneye ya da evine yatmaya giden Yuşka'yı gören bir yetişkin şöyle sesleniyordu ona:</p>
<p class="calibre1">"Sen niye burada böyle deli deli, herkesten ayrı gayrı geziniyorsun bakalım? Aklında ne var senin öyle?"</p>
<p class="calibre1">Yuşka duruyor, dinliyor, karşılık olarak da susuyordu.</p>
<p class="calibre1">"Dilini mi yuttun, hayvan! Sade, namusunla yaşasana benim gibi, gizli gizli bir şeyler düşünüp duracağına! Söyle, adam gibi</p>
<p class="calibre1">yaşayacak mısın, yaşamayacak mısın? Hah!.. Peki o zaman!"</p>
<p class="calibre1">Ve Yuşka'nın susup durduğu bu konuşmanın üzerine yetişkin, karşısındakinin her şeyin suçlusu olduğuna inanıyor, oracıkta dövüyordu onu. Yuşka'nın uysallığı yetişkini hırslandırıyor, başlangıçta istediğinden de çok dövüyordu onu ve bu kötülüğü sayesinde bir süreliğine acısını unutuyordu.</p>
<p class="calibre1">Yuşka uzun süre tozlu yolda yatıyordu. Ayıldığında kendi kendine ayağa kalkıyor, bazen de demirhane sahibinin kızı yardımına geliyor, onu kaldırıp götürüyordu.</p>
<p class="calibre1">"Ölsen daha iyiydi Yuşka," diyordu kız. "Ne için yaşıyorsun</p>
<p class="calibre1">ki?"</p>
<p class="calibre1">Yuşka ona şaşkınlıkla bakıyordu. Yaşamak için doğduğuna göre ne diye ölmesi gerektiğini anlayamıyordu.</p>
<p class="calibre1">"Anam babam doğurdu beni, onların keyfi öyle istemiş," diye yanıtlıyordu. "Ölemem ben, hem babana demirhanede yardım ediyorum.”</p>
<p class="calibre1">"Başkası bulunurdu yerine, amma da yardımcısın ya!"</p>
<p class="calibre1">"Millet beni seviyor Daşa!"</p>
<p class="calibre1">Daşa gülüyordu. "Şu an yanağın kanıyor, geçen hafta da kulağını yırttıydılar, kalkmış millet beni seviyor diyorsun!.."</p>
<p class="calibre1">"Anlamadan seviyorlar beni," diyordu Yuşka. "İnsanların yürekleri kör olabilir."</p>
<p class="calibre1">"Yürekleri kördür ya, gözleri görür!" diyordu Daşa. "Yürü hadi yürü! Yürekleriyle seviyorlar ama bir hesapları var ki dövüyorlar."</p>
<p class="calibre1">"Hesaplarından kızıyorlar bana, bu doğru," diye onaylıyordu Yuşka. "Sokaktan geçmeme müsaade etmiyorlar, sakatlıyorlar vücudumu."</p>
<p class="calibre1">"Ah, Yuşka, Yuşka!" diye iç geçiriyordu Daşa. "Meğer sen o kadar yaşlı da değilmişsin, babam söylüyordu."</p>
<p class="calibre1">"Nerem yaşlı benim!.. Çocukluğumdan beridir göğsüm rahatsız, hastalıktan böyle kusurlu oldum, ondan yaşlandım..."</p>
<p class="calibre1">Bu hastalığı yüzünden Yuşka her yaz bir aylığına demircinin yanından ayrılıyordu. Herhalde akrabalarının yaşadığı, uzak, ücra bir köye gidiyordu yürüyerek. Nesi olduklarını bilen yoktu köyde-kilerin.</p>
<p class="calibre1">Yuşka'nın kendisi bile karıştırıyor, bir yaz dul kız kardeşinin, sonraki yaz yeğeninin oturduğunu söylüyordu köyde. Kimileyin köye, kimileyin de Moskova'nın ta kendisine gittiğini söylüyordu. İnsanlarsa, uzak bir köyde Yuşka'nın pek sevdiği kızının oturduğunu düşünüyordu, o da babası gibi kinsiz ve insanlara gereksiz biriydi.</p>
<p class="calibre1">Temmuz ya da ağustos ayında Yuşka omuzlarına ekmek heybesini takıyor ve şehrimizden ayrılıyordu. Yol boyunca otların, ormanların hoş kokusunu soluyor, gökyüzünde doğan, aydınlık, sıcak havada yüzdükten sonra ölen beyaz bulutlara bakıyor, taşlık sığ yerlerde mırıldanan nehirlere kulak veriyordu. Böylece hasta göğsü dinleniyordu Yuşka'nın; hastalığını, veremini hissetmiyordu artık. Hepten insansız uzaklara ulaştığında, canlı varlıklara duyduğu sevgiyi saklamıyordu artık. Toprağa eğiliyor, nefesinden bozulmasınlar diye üzerlerine solumamaya çalışarak çiçekleri öpüyor, ağaçların kabuklarını okşuyor, patikaya baygın halde düşen kelebekleri, böcekleri kaldırıyor ve onlarsız yetim kalacağını hissederek uzun uzun yüzlerini seyrediyordu. Fakat canlı kuşlar şarkı söylüyordu gökyüzünde, kızböcekleri, haşereler ve çalışkan çekirgeler otların içinde neşeli sesler çıkarıyordu, bunları işiten Yuş-ka'nın ruhu da hafifliyor, göğsüne nem ve güneş ışığı kokulu çiçeklerin tatlı havası doluyordu.</p>
<p class="calibre1">Yolda dinleniyordu Yuşka. Yol kenarındaki bir ağacın gölgesine oturuyor, huzur içinde, sıcacık kestiriyordu. Kırda dinlenip kendine geldiğinde hastalığını unutuyor, sağlıklı bir insan gibi neşeyle ilerliyordu. Yuşka kırk yaşındaydı, ama hastalık çoktan ezmiş, vaktinden önce yaşlandırmıştı onu, insanlara çökmüş gibi görünmesi ondandı.</p>
<p class="calibre1">Yuşka her yıl, işte böyle tarla, orman ve nehirlerden geçip, kendisini birinin beklediği ya da kimsenin beklemediği -şehirde doğrusunu bilen yoktu- uzak bir köye yahut Moskova'ya gidiyordu.</p>
<p class="calibre1">Genellikle bir ay sonra şehre dönüyor ve tekrar sabahtan akşama kadar demirhanede çalışıyordu. Yine eski hayatına dönüyor, yine çocuklar, yetişkinler, sokak sakinleri onunla dalga geçiyor, uysal aptallığı yüzünden Yuşka'ya sataşıp onu hırpalıyorlardı.</p>
<p class="calibre1">Yuşka bir sonraki yılın yazına kadar sakin sakin yaşıyor, yaz ortasındaysa heybesini omuzluyor, bir yıl boyunca kazanıp biriktirdiği hepi topu yüz rublesini ayrı bir torbaya koyuyor, o torbayı da koynuna, göğsüne asıyor ve kim bilir nereye, kim bilir kime gidiyordu.</p>
<p class="calibre1">Ne var ki seneler geçtikçe Yuşka da giderek güçsüzleşiyordu, zira ömrünün vadesi doluyor, göğsündeki hastalık vücudunu paralayıp tüketiyordu. Yine bir yaz başlamış, Yuşka'nın uzaktaki köye gitme vakti gelmişti, ama o hiçbir yere gitmedi. Bir akşam hava karardıktan sonra her zamanki gibi demirhaneden eve yürüyordu. Oradan geçen neşeli, Yuşka'yı da tanıyan biri takıldı ona:</p>
<p class="calibre1">"A bostan korkuluğu, ne diye toprağımızı çiğner durursun ha! Ölsen de kurtulsak, sensiz daha eğlenceli olur belki hayal, yoksa can sıkıntısından bir hal olacağım..."</p>
<p class="calibre1">İşte bu sefer kızmıştı Yuşka; galiba ömründe ilk kez.</p>
<p class="calibre1">"Sana, size ne zararım varmış ki benim!.. Anam babam hayat verdi bana, yasalara uygun doğdum, senin kadar gerekliyim âleme, bensiz de olmuyor demek ki!.."</p>
<p class="calibre1">Yoldan geçen adam, Yuşka'nın lafının sonunu dinlemeden sinirleniverdi:</p>
<p class="calibre1">"Şuna bak şuna! Çenen mi açıldı senin? Ne cüretle beni, benim şahsımı kendinle bir tutarsın sen, çürük divane!"</p>
<p class="calibre1">"Bir tutmuyorum," dedi Yuşka, "ama yeri geldiğinde hepimiz biriz işte..."</p>
<p class="calibre1">"Akıl verme bana!" diye bağırdı yoldan geçen. "Ben senden daha akıllıyım! Dili çözüldü dili, şimdi öğretirim ben sana aklı!"</p>
<p class="calibre1">Adam öfkesinin bütün gücüyle elini savurup Yuşka'yı göğsünden itti, beriki sırtüstü düştü.</p>
<p class="calibre1">"İyi istirahatlar," dedi adam ve evine çay içmeye gitti.</p>
<p class="calibre1">Bir süre öylece yatan Yuşka sonunda yüzüstü döndü ve bir daha ne kıpırdadı ne de kalktı.</p>
<p class="calibre1">Az sonra önünden mobilya atölyesinin marangozu geçti. Yuş-ka’ya seslendi, sırtüstü çevirdi onu ve karanlıkta açık, kıpırtısız beyaz gözlerini gördü. Ağzı da karaydı; marangoz, Yuşka'nın dudaklarını avucuyla sildi ve elindekinin sıcak kan olduğunu anladı. Sonra yüzüstü yatarken Yuşka'nın başını dayadığı yeri yokladı ve toprağın nemli olduğunu hissetti, boğazından fışkıran kanla ıslanmış olmalıydı.</p>
<p class="calibre1">"Ölmüş," diye iç geçirdi marangoz. "Elveda Yuşka, bağışla hepimizi. Çürüğe çıkardı seni insanlar, onlara düşmüştü sanki seni yargılamak!.."</p>
<p class="calibre1">Demirhanenin sahibi Yuşka'yı defne hazırladı. Kızı Daşa Yuş-ka’nın bedenini yıkadı, demircinin evindeki masanın üzerine yatırdılar onu. Ölenin bedeniyle vedalaşmaya büyük küçük herkes geldi, Yuşka'yı tanıyan ve sağlığında onunla dalga geçen, onu hırpalayan ahalinin tümü.</p>
<p class="calibre1">Sonra gömüp unuttular Yuşka'yı. Ne var ki Yuşka'sız insanların hayatı daha da kötüleşmişti. Artık bütün kin ve alaylarını kendi aralarında tüketiyorlardı, çünkü başkalarının her kötülüğüne, gaddarlığına, alaylarına ve kötü niyetine itirazsız katlanan Yuşka yoktu artık.</p>
<p class="calibre1">Yuşka'yı ancak sonbaharın ortalarında anımsadılar tekrar. Havanın bozulduğu karanlık bir gün demirhaneye genç bir kız girdi ve demirciye Yefim Dmitriyeviç'i nerede bulabileceğini sordu.</p>
<p class="calibre1">"Hangi Yefim Dmitriyeviç'i?" dedi demirci, şaşkın. "Böyle biri hiç yaşamadı buralarda."</p>
<p class="calibre1">Lâkin kız söyleneni duymasına rağmen gitmedi, bir şey beklemekteydi sessizce. Demirci onu süzdü: Bu kötü hava kendisine nasıl bir misafir getirmişti böyle? Cılız görünüşlü, kısa boyluydu kız, ama yumuşak, temiz yüzü öyle narin ve ürkek, iri gri gözleri de sanki az sonra yaşlarla dolmaya hazır, öyle üzüntülü bakıyordu ki, misafiri seyreden demircinin yüreği yumuşadı ve birdenbire anlayıverdi:</p>
<p class="calibre1">"Yuşka olmasın sakın? Öyle ya, pasaportunda Dmitriç yazardı..."</p>
<p class="calibre1">"Yuşka," diye fısıldadı genç kız. "Doğru. Kendisine Yuşka derdi."</p>
<p class="calibre1">Demirci sustu.</p>
<p class="calibre1">"Siz nesi oluyorsunuz acaba? Akrabası falan mı?"</p>
<p class="calibre1">"Hiç kimsesi değilim. Yetimim ben, Yefim Dmitriyeviç küçükken Moskova'da bir ailenin yanına yerleştirdi beni, sonra yatılı okula verdi... Her yıl beni görmeye gelir ve bir yıl yetecek para getirirdi, yaşayayım ve okuyayım diye. Artık büyüdüm, üniversiteyi de yeni bitirdim, ama Yefim Dmitriyeviç bu yaz beni görmeye gelmedi. Nerededir söyleyin bana; yanınızda yirmi beş yıl çalıştığını söylemişti..."</p>
<p class="calibre1">"Yarım asrı yarıladık, birlikte yaşlandık," dedi demirci.</p>
<p class="calibre1">Demirhaneyi kapattı ve misafiri mezarlığa götürdü. Genç kız çocukluğundan beri kendisini doyuran, o yiyebilsin diye kendisi hiç şeker yemeyen ölü Yuşka'nın yattığı toprağa kapandı.</p>
<p class="calibre1">Yuşka’nın hastalığını biliyordu, doktorluk öğrenimi görmüştü; buraya da onu yeryüzündeki herkesten çok seven, kendisinin de yüreğinin bütün sıcaklığı ve ışığıyla sevdiği kişiyi tedavi etmeye gelmişti.</p>
<p class="calibre1">Bunların üzerinden çok zaman geçti. Doktor kız temelli kaldı şehrimizde. Veremliler hastanesinde çalışmaya başladı, tüberküloz hastalarının yaşadığı evleri geziyor ve kimseden emeği için ücret almıyordu. Şimdi o da yaşlandı, fakat eskisi gibi bütün gün hastaları tedavi edip avutuyor, yılmadan acıları dindiriyor ve güçsüz düşenlerin yanından uzaklaştırıyor ölümü. Şehirde herkes tanıyor onu, iyi kalpli Yuşka'nın kızı diyorlar ona, Yuşka'nın kendisini de, doktorun onun kızı olmadığını da çoktan unutup.</p>
<p class="calibre1">ÜÇÜNCÜ OĞUL 03</p>
<p class="calibre1"><span class="calibre8">BİR taşra ŞEHRİNDE </span>ihtiyar bir kadın öldü. Yetmiş yaşındaki işçi emeklisi kocası telgraf dairesine gidip çeşitli eyalet ve cumhuriyetlere aynı içerikte altı telgraf gönderdi: "Annen öldü gel baban."</p>
<p class="calibre1">Geçkin telgraf memuresi uzun süre parayı saydı, hesabını şaşırdı, makbuzlar yazdı, mühürler vurdu titreyen elleriyle. İhtiyar, kırmızı gözlerle, ahşap gişeden uysalca onu izliyor ve dalgın dalgın bir şeyler düşünerek acıyı yüreğinden uzak tutmaya çalışıyordu. Geçkin memurenin de kalbinin kırık, ruhunun ebediyen huzursuz bırakıldığını düşünmüştü; belki de duldu, yahut kötü biri tarafından terk edilmiş bir kadındı.</p>
<p class="calibre1">Ve işte şimdi ağır ağır çalışıyor, paraları karıştırıyor, zihni ve dikkati dağılıyordu; sıradan, basit bir iş için bile insanın iç mutluluğa ihtiyacı vardır.    ‘</p>
<p class="calibre1">Telgrafları yolladıktan sonra ihtiyar baba evine döndü; uzun masanın yanındaki tabureye, rahmetli karısının soğuk ayaklarının ucuna oturdu, sigara içiyor, kederli sözcükler fısıldıyor, kafesin içindeki tüneklere zıplayan gri kuşun yalnız yaşamım izliyor, arada bir sessizce ağlıyor, sonra sakinleşiyor, cep saatini kuruyor, tabiatta havanın değişip durduğu pencereye bakınıyordu: Kâh ıslak, yorgun, lapa lapa kar taneleriyle birlikte yapraklar dökülüyor, kâh yağmur yağıyor, kâh geç vakitlerin yıldız gibi soğuk güneşi parlıyordu - ve ihtiyar, oğullarını bekliyordu.</p>
<p class="calibre1">İlki, en büyük oğul, hemen ertesi gün uçakla geldi. Diğer beş oğul sonraki iki gün içerisinde toplandılar.</p>
<p class="calibre1">İçlerinden biri, üçüncü oğul, kızıyla birlikte gelmişti; altı yaşında, dedesini hiç görmemiş bir kız çocuğu.</p>
<p class="calibre1">Anne dört gündür masanın üzerinde bekliyordu ama vücudu ölüm kokmamışlı, hastalıktan ve kuruyup tükenmekten tertemiz kalıvermişti işte; oğullarına bereketli, sağlıklı bir yaşam sunan ihtiyar kadın, kendisine ekonomik, küçük, cimri bir beden bırakmış ve çocuklarını sevip onlarla gurur duyabilmek için en acınası haliyle bile olsa uzun süre korumaya çalışmıştı onu. ta ki ölene kadar.</p>
<p class="calibre1">Kocaman adamlar -yirmi ile kırk yaş arası- masanın üzerindeki tabutun çevresinde konuşmadan durdular. Altı kişiydiler, yedinci babalarıydı, en küçük oğlundan kısa ve daha güçsüzdü. Aralık gözkapaklarının altından kırpıştırmadığı ak gözleriyle kendisine bakan ölü, yabancı kadından korkup gözlerini yuman torununu kucağına almıştı dede.</p>
<p class="calibre1">Oğullar tutmaya çalıştıkları seyrek yaşlarla, kedere sessizce katlanmak için yüzlerini çirkinleştirerek ağlıyorlardı. Babaları artık ağlamıyordu, yalnız başınayken, herkesten önce dökmüştü içindeki yaşları, şimdi ise gizli bir heyecan, yakışıksız bir sevinçle yarım düzine güçlü kuvvetli oğlunu seyretmekteydi. İçlerinden ikisi denizci, gemi kaptanıydı; biri Moskova'da artistti; kızı olan fizikçiydi, komünistti; en küçükleri tarım mühendisliğinde okuyordu; en büyükleri ise uçak fabrikası atölyesinin müdürüydü ve göğsünde emekçi şeref madalyası taşıyordu. Altısı birden -babayla birlikte yedi- gürültü etmeden ölü annenin çevresinde durmuş, birbirlerinden çaresizliklerini ve çocukluklarına, annelerinin yüreğinden aralıksız ve karşılıksız taşan sevginin yiten mutluluğuna dair anılarını gizleyerek suskunca ağlıyorlardı; bu sevgi her zaman -binlerce verst öteden bile- bulurdu onları, sürekli, hesapsızca hissederlerdi onu, bilinciyle kuvvetlenir, daha yürekli olurlardı yaşam sınavlarında. Şimdi anne bir cesede dönüşmüştü, artık kimseyi sevemezdi, duygusuz, yabancı bir ihtiyar gibi yatıyordu.</p>
<p class="calibre1">Oğullarının her biri, kendisini yalnız ve korkmuş hissetmekteydi şimdi; sanki o âna kadar bir yerlerde, karanlık bir meydandaki eski bir evin penceresinde bir lamba yanıyordu da geceyi, uçan böcekleri, koyu mavi otları, havadaki sinek sürülerini, içinde doğanların terk edip gittikleri eski evi çevreleyen bütün o çocukça dünyayı aydınlatıyordu; evin kapıları, içinden çıkanlar dönebilsinler diye kilitlenmemişti hiç, oysa geri dönen olmamıştı. Ve şimdi sahiden sönmüştü gece penceresindeki ışık, gerçeklik ise anıya dönüşmüştü.</p>
<p class="calibre1">Ölüm döşeğindeki ihtiyar kadın tembihlemişti ihtiyar kocasına: Evde yatacağı sıra, bir rahip gelip ayin düzenlesindi, tabii oğulları gücenmesin, tabutun ardından yürüyebilsinler diye evden papazsız çıkarıp verebilirlerdi cenazesini toprağa. İhtiyar kadın bunu, hani tanrıya öyle çok inandığından değil de, bir ömür boyu sevdiği kocası dua sesleri eşliğinde, balmumu ışığında yüzünün ölüm sonrası haline baksın ve daha da çok hüzünlenip efkârlansın diye istiyordu; yaşamdan törensiz ve anisiz ayrılmak istemezdi. İhtiyar, çocukları geldikten sonra herhangi bir papaz bulabilmek için bir hayli koşturdu, sonunda akşama doğru birini getirdi; papaz da ihtiyardı, günlük, sivil giysiler içindeydi, bitkisel perhiz yiyeceklerinden yüzü pembeleşmişti, birtakım küçük hesaplarla parlayan canlı gözleri vardı. Papaz, baldırına değen bir askeri çantayla geldi: içinde dinsel araç gereçleri vardı: buhur, ince mumlar, kitap, cüppe ve küçük zincirli bir buhurdan. Mumları çabucak tabutun çevresine dizip yaktı, buhurdandaki buhuru üfleyerek dağıttı ve ayaküzeri, haber vermeden kitabı açıp mırıl mırıl okumaya koyuldu. Oğullar ayağa kalktılar; tedirgin olmuş, utanmışlardı nedense. Başları önlerinde sıraya dizilmiş, tabutun önünde duruyorlardı kıpırdamadan. Karşılarındaki yaşlı başlı adam, aceleyle, neredeyse alaycı bir edayla şarkı söylüyor, mırıldanıyor, küçük gözlerinde anlayışlı bir ifadeyle ihtiyar kadının sayıları bir muhafız birliği kurmaya yetecek çocuklarına bakıyordu. Hem bir parça korkuyor, hem de saygı duyuyordu onlara, herhalde bir sohbete girmeye, hatta sosyalizmin kuruluşu karşısında duyduğu coşkuyu dile getirmeye de hazırdı. Ne var ki oğullar susuyordu, hiç kimse, ihtiyar kadının kocası bile haç çıkarmadı; tabut başı nöbetiydi onlarınki, bir ayinde hazır bulunuyor sayılmazlardı.</p>
<p class="calibre1">İvedi ayini bitiren papaz eşyalarını hızlıca toparladı, sonra tabutun çevresinde yanan mumları söndürdü ve her şeyini askeri çantasının içine geri koydu. Oğulların babası avucuna para bıraktı ve papaz oyalanmadan, kendisine bakmayan altı erkeğin salından sıyrılıp kapının ardında kayboldu ürkekçe. İşin aslı, memnuniyetle bu evde kalıp anma törenine katılır, ufuktaki savaş ve dev-rimlerden söz ederdi, hem gizliden gizliye hayranlık beslediği, ama içine giremediği yeni dünyanın temsilcileriyle böylesi bir buluşma, uzun süreliğine avuturdu onu; parlak geleceğe, yeni nesillerin muhitine ulaşabilmek için bir gün tek seferde, yalnız başına, kahramanca bir eylem gerçekleştirmeyi hayal ediyordu, hatla bunun için yerel havaalanına, onu en yüksek yükseğe çıkarıp oksijen maskesi takmadan paraşütle atmalarını rica eden bir dilekçe vermiş fakat bir yanıt alamamıştı oradan.</p>
<p class="calibre1">Akşamleyin baba ikinci odaya altı yatak serdi, küçük torununu ise kendi yanına, kırk yıl boyunca rahmetli karısının uyuduğu yalağa yatırdı. Yatak tabutun da bulunduğu büyük odada duruyordu, oğullar ise diğer odaya geçtiler. Baba, çocukları soyunup da yataklarına girene kadar eşikte dikildi, sonra kapıyı örttü ve bütün ışıkları söndürüp torunuyla yatmaya gitti. Torun yorganı kafasına çekmiş, tek başına uyumuştu bile geniş yatakta.</p>
<p class="calibre1">İhtiyar gecenin loşluğunda torununun başında dikildi; dışarıda, gökyüzünün dağınık, cılız ışığını toplayan kar taneleri, pencerelerden odanın karanlığını aydınlatıyordu. İhtiyar açık tabuta yanaştı, karısının ellerini, alnını ve dudaklarını öptü, "Şimdi dinlen,” dedi ona. Usulca torununun yanına uzandı ve yüreği her şeyi unutsun diye gözlerini yumdu. Dalıp gitmişti ki birden tekrar uyanıverdi. Oğullarının uyuduğu odanın kapısının altından ışık sızıyordu; elektrik açılmış, gülüşmeler, gürültülü konuşmalar duyuluyordu.</p>
<p class="calibre1">Küçük kız gürültüden dönenmeye başladı, belki o da uyumuyor ama başını yorganın altından çıkarmaya da korkuyordu: Gece ve ölü kadındı korktuğu.</p>
<p class="calibre1">Büyük oğul hararetle, inanmışlığın coşkusuyla, gövdesinin içi boş olan metalik, hareketli pervanelerden söz ediyordu; sesi tok ve kuvvetliydi, zamanında onarılmış sağlıklı dişleri, dinç, derin bir gırtlağı olduğu seziliyordu. Denizci kardeşler yabancı limanlarda başlarından geçen olayları anlatıyor ve babalarının, üzerlerine çocukluk ve ergenlikte örtündükleri yorganları sermiş olmasına kahkahalarla gülüyorlardı. Bu yorganların iki ucuna beyaz Amerikan bezinden yamalar dikilmişti, "kafa" ve "ayaklar" yazardı üzerlerinde, yorganlar doğru serilsin, ayakların değdiği kirli, terli kenarlar yüzlere sürülmesin diye. Sonra denizcilerden biri artistle kapıştı ve çocukluklarında, birlikte yaşadıkları zamanlarda olduğu gibi yerde boğuşmaya koyuldular. Küçük oğul ise onları kışkırtıyor, ikisini birden sadece sol eliyle haklayabileceğini iddia ediyordu. Belli ki tüm kardeşler birbirlerini seviyor, buluştukları için seviniyorlardı. Uzun yıllardır bir araya gelmemişlerdi ve bir daha ne zaman gelecekleri de meçhuldü. Belki ancak babalarının cenazesinde, kim bilir... Boğuşan iki kardeş bir sandalye devirdi ve ancak o zaman bir dakikalığına sessizleştiler, ama annelerinin ölü olduğunu ve hiçbir şey duyamayacağını anımsamış olacaklar ki, işlerine devam ettiler. Az sonra büyük oğul, artistten kısık sesle bir şarkı söylemesini rica etti: Bildiği güzel Moskova şarkıları olmalıydı. Ne var ki artist, durup dururken, yeri gelmeden başlamanın kendisi için güç olacağını söyledi. "Bir şeyle örtün beni," dedi MoskovalI artist. Yüzünü örttüler bir şeyle ve artist başlamaktan ulanmamak için örtünün altından tutturdu şarkısını. O söylerken küçük kardeş bir işler çevirmişti, neticesinde diğer kardeş yatağından, yerdeki üçüncünün üzerine düştü. Hepsi güldüler ve küçük kardeşten düşeni derhal sadece sol eliyle kaldırıp yatağına yatırmasını istediler. Küçük, ağabeylerine alçak sesle bir yanıt verdi ve içlerinden ikisi o kadar gürültülü bir kahkaha kopardı ki, karanlık odadaki kız torun başını yorganın altından çıkarıp seslendi:</p>
<p class="calibre1">"Dedeciğim! Hey, dedeciğim! Uyuyor musun?"</p>
<p class="calibre1">"Yok, uyumuyorum, öyle yatıyorum,” dedi ihtiyar ve ürkekçe öksürdü.</p>
<p class="calibre1">Küçük kız dayanamayıp hıçkırdı. İhtiyar onun yüzünü okşadı: Islaktı.</p>
<p class="calibre1">"Neden ağlıyorsun sen?” diye sordu ihtiyar fısıltıyla.</p>
<p class="calibre1">"Nineme üzülüyorum," dedi torun. "Herkes yaşıyor, gülüyor, bir tek o öldü."</p>
<p class="calibre1">İhtiyar hiçbir şey söylemedi. Kâh sesli sesli burnundan soluyor, kâh öksürüyordu. Kız korkmaya başlamıştı, dedesini daha iyi görmek ve uyumadığından emin olmak için hafifçe doğruldu. İhtiyarın yüzünü seçti ve sordu:</p>
<p class="calibre1">"Sen neden ağlıyorsun peki? Ben sustum bak."</p>
<p class="calibre1">Dede onun küçük başını okşadı ve fısıltıyla yanıtladı:</p>
<p class="calibre1">"Yok... Ağlamıyorum ben, terim akıyor."</p>
<p class="calibre1">Küçük kız yatakta, ihtiyarın başucunda oturuyordu.</p>
<p class="calibre1">"Ninemi mi özlüyorsun?" dedi. "N'olur ağlama... Sen de yaşlısın, yakında ölürsün, o zaman zaten ağlamazsın."</p>
<p class="calibre1">"Ağlamam," diye yanıtladı ihtiyar alçak sesle.</p>
<p class="calibre1">Yandaki gürültülü odada ani bir sessizlik oldu. Kardeşlerden biri bir şey söylemiş, herkes birden susmuştu. Oğullardan biri tekrar alçak sesle konuştu. İhtiyar, üçüncü oğlunun sesini tanıdı, fizikçi, küçük kızın babası. Onun sesi şimdiye kadar duyulmamıştı: Ne bir şey söylemiş, ne gülmüştü. Bir söz söyleyip yatıştırmış olmalıydı kardeşlerini, konuşmayı bile kesmişlerdi.</p>
<p class="calibre1">Az sonra kapı açıldı ve içeri öğlenki kıyafetleriyle üçüncü oğul girdi. Tabuttaki annesine yanaştı, onun artık kimseye karşı bir şey hissetmeyen, bulanık yüzüne eğildi.</p>
<p class="calibre1">Geç saatlerin sessizliği başlamıştı. Sokakta kimse yürümüyor, araba geçmiyordu. Diğer odadaki beş kardeş kıpırdanmıyordu. İhtiyar, oğlunu, tonın da babasını izliyordu, öylesine dikkat kesilmişlerdi ki nefes bile almıyorlardı.</p>
<p class="calibre1">Üçüncü oğul aniden dikleşti, karanlıkta elini uzattı ve tabutun kenarına dokundu, ama tutunamadı, tabutu masanın üzerinde biraz sürükledi, kendisi ise yere düştü. Başı, yabancı bir baş gibi taban tahtalarına çarptı, ama oğul hiç ses çıkarmadı; kızı bağırdı sadece.</p>
<p class="calibre1">Beş kardeş iç çamaşırlarıyla kardeşlerinin yanına koştular, ayıltmak ve sakinleştirmek için odalarına taşıdılar onu. Bir süre sonra, üçüncü oğul kendisine geldiğinde diğer beş kardeş üniforma ve kıyafetlerini giymişlerdi, oysa gecenin ikisiydi daha. Teker teker odalara, avluya, çocukluklarında birlikte yaşadıkları evin çevresindeki geceye dağılıp ağladılar, kendi kendilerine sözcükler fısıldıyor, şikâyet ediyorlardı, sanki anneleri her birinin başında durmuş, onları dinliyor, öldüğü ve çocuklarını arkasından üzülmek zorunda bıraktığı için kahırlanıyormuş gibi; elinden gelse kalır, sürekli yaşardı anne, kimse kendisi yüzünden eziyet çekmesin, yüreğini ve onun doğurduğu bedeni kendisi için harcamasın diye. Ne var ki anne uzun uzun yaşamaya dayanamamıştı işte.</p>
<p class="calibre1">Sabahleyin altı oğul tabutu omuzlayıp gömmeye götürdü, ihtiyar ise kucağında torunu, peşlerinden yürüdü; artık karısını özlemeye alışmıştı, hoşnut ve gururluydu zira kendi cenazesini de bu altı güçlü kuvvetli insan kaldıracaktı - hem bundan aşağı kalır yanı olmayacaktı onun cenazesinin de.</p>
<p class="calibre1"><a id="bookmark6"></a><span class="calibre2">NİKİTA</span></p>
<p class="calibre1">03</p>
<p class="calibre1"><span class="calibre2">ANNESİ, </span>sabah erkenden evden çıkıp tarlaya çalışmaya gidiyordu. Ailenin babasıysa uzun süre önce esas işe, savaşa gitmiş ve geri dönmemişti. Annesi her gün babasının dönmesini bekliyordu, ama yoktu işte, gelmiyordu.</p>
<p class="calibre1">Kulübenin ve bütün avlunun tek sahibi beş yaşındaki Nikita' ydı. Annesi işe giderken, avluyu yakmamasını, tavukların kuytulara ve çitlerin altına bıraktıkları yumurtaları toplamasını, yabancı bir horozun avluya girip kendi horozlarını dövmesine izin vermemesini tembihlerdi, öğleyin de masanın üzerindeki sütle ekmeği yemeliydi, akşama doğru annesi dönecek ve sıcak yemekle doyuracaktı kamını.</p>
<p class="calibre1">"Yaramazlık yapma Nikituşka, baban da yok," dedi anne. "Akıllandın sen artık, varımız yoğumuz burada bak: Bu kulübeyle avluda."</p>
<p class="calibre1">"Akıllıyım, varımız yoğumuz burada, babam yok," dedi Nikita. "Sen de çabuk gel anne, korkuyorum yoksa.”</p>
<p class="calibre1">"Neyden korkacaksın ki? Gökte güneş parlıyor, çevredeki tarlalar insan dolu, hiç korkma, uslu uslu otur tek başına..."</p>
<p class="calibre1">"Evet ama güneş uzakta işle," diye yanıtladı Nikita. "hem bulut örtecek onu."</p>
<p class="calibre1">Yalnız kalan Nikita bütün sessiz kulübeyi dolaştı -konuk odasını, sonra Rus ocağının bulunduğu diğer odayı- ve sofaya çıktı. Sofada büyiik şişman karasinekler vızıldıyor, köşede bir örümcek, ağının orta yerinde uyukluyordu; bir serçe yürüyerek eşikten içe-</p>
<p class="calibre1">ri girdi, kulübenin toprak tabanında bir tohumcuk arıyordu. Hepsini de tanıyordu Nikita: Serçeleri, örümcekleri, karasinekleri, avludaki tavukları; tak etmişlerdi artık canına, sıkılmıştı onlardan. Artık bilmediği bir şeyler öğrenmek istiyordu. Bu yüzden avlunun içlerine doğru yürüdü ve karanlığında boş bir fıçının durduğu ambara girdi. Fıçının içinde birisi, küçük bir insan yaşıyor olmalıydı; gündüzleri uyuyor, geceleri dışarı çıkıyor, ekmek yiyor, su içiyor, bir şeyler düşünüyor, sabah olunca da tekrar fıçıya saklanıp uyuyordu.</p>
<p class="calibre1">"Seni tanıyorum, orada yaşıyorsun sen," diye seslendi Nikita karanlık, akisli fıçının içine, parmak uçlarında yükselerek, tepeden; üstüne birde yumrukladı onu. "Kalksana, aylak, uyumasana! Kışın ne yiyeceksin? Git de darı ayıkla, işgününe<a id="footnote6"></a><sup class="calibre4"><a href="#bookmark7">6</a></sup> sayarlar!"</p>
<p class="calibre1">Nikita kulak kabarttı. Fıçının içi sessizdi. "Öldü mü ne yaptı bu!" diye düşündü. Fakat fıçının içindeki ahşap avadanlık gıcırdadı ve Nikita derhal beladan uzaklaştı. Fıçı sakininin yan döndüğünü veya kalkıp kendisini kovalamak istediğini anlamıştı.</p>
<p class="calibre1">Sahi nasıl biriydi acaba şu fıçının içinde yaşayan? Nikita hemen canlandırdı onu gözünde. Küçük ve kıpırdak bir insan olmalıydı bu. Sakalı uzundu, gece yürürken toprağa değiyor, çöp ve samanları süpürüyordu, bu yüzden de ambarın tabanında yol yol iz kalıyordu.</p>
<p class="calibre1">Annesinin makası kaybolmuştu geçenlerde. Makası alan da o olmalıydı, sakalını kesecekti. •</p>
<p class="calibre1">"Geri ver makası!" diye rica etti Nikita alçak sesle. "Babam savaştan gelince nasıl olsa alacak elinden, senden korkmaz o. Ver!"</p>
<p class="calibre1">Fıçı susuyordu. Ormanda, köyün çok gerisinde biri ıslığımsı bir ses çıkardı, fıçının küçük sakini kötü, korkunç sesiyle yanıtladı onu: Buradayım!</p>
<p class="calibre1">Nikita ambardan avluya çıktı koşarak. İyi kalpli güneş parlıyordu gökte, bulutlar daha örtmemişti yüzünü; korku içindeki Nikita kendisini koruması için güneşe baktı.</p>
<p class="calibre1">"Fıçının içinde biri yaşıyor!" dedi göğe bakarak.</p>
<p class="calibre1">İyi kalpli güneş eskisi gibi parlıyordu gökyüzünde, yanıt olarak sıcak yüzünü ona çevirmişti. Nikita, güneşin, hayattayken kendisine her zaman şefkatli davranan ve gülümseyen dedesine benzediğini gördü ve bakakaldı ona. Dedesinin artık güneşte yaşadığını düşündü.</p>
<p class="calibre1">"Dedeciğim, neredesin, orada mı yaşıyorsun?" diye sordu. "Yaşa orada, ben burada olacağım, annemin yanında."</p>
<p class="calibre1">Bostanın ardında, dulavratotları ve ısırganların arasında bir kuyu vardı. Uzun zamandır su çekilmiyordu içinden, çünkü kol-hozda iyi suyu olan yeni bir kuyu açılmıştı.</p>
<p class="calibre1">O ıssız kuyunun derinlerinde, yeraltı karanlığında aydınlık bir su görünüyordu, berrak gökyüzünde güneş altında yürüyen bulutlarıyla. Nikita kuyunun duvarından sarktı ve sordu:</p>
<p class="calibre1">"Ne yapıyorsunuz orada?"</p>
<p class="calibre1">Dipte küçük su insanlarının yaşadığını düşünüyordu. Neye benzediklerini biliyordu, onları rüyasında görmüş, uyandığında da yakalamak istemişti, ama çayırdan koşarak kuyuya, evlerine kaçmışlardı. Serçe boyunda ama şişman, tüysüz, ıslak ve muzırdı-lar; herhalde Nikita'nın gözlerini içmek istiyorlardı uykusunda.</p>
<p class="calibre1">"Gösteririm size!" dedi kuyuya Nikita. "Neden burada yaşıyorsunuz bakayım?"</p>
<p class="calibre1">Birden kuyunun suyu bulanıklaştı, içerideki biri ağzını şapırdattı. Nikita haykırmak için ağzını açtı, ama sesi çıkmadı, korkudan dili tutulmuştu; kalbi titredi ve tekledi bir anlığına.</p>
<p class="calibre1">"Burada bir de dev yaşıyor çocuklarıyla!" diye düşündü Nikita durumu anlayarak.</p>
<p class="calibre1">"Dede!" diye bağırdı yüksek sesle, güneşe bakarak. "Dede, orada mısın?" Ve gerisin geri eve koştu.</p>
<p class="calibre1">Ambarın önünde kendine geldi. Ambarın çalı çırpıdan yapılma duvarının dibinde iki oyuk vardı toprakta. Orada da gizli sakinler yaşamaktaydı. Onlar kimdi peki? Belki de yılanlar! Geceleyin çıkıp kulübeye doğru sürünecek ve annesini sokacaklardı uykusunda, ölecekti annesi.</p>
<p class="calibre1">Nikita çabucak eve koştu, masadan iki parça ekmek alıp getirdi. Her bir oyuğun önüne ekmek koydu ve yılanlara şöyle dedi:</p>
<p class="calibre1">"Yılanlar, ekmek yiyin, geceleyin de yanımıza gelmeyin."</p>
<p class="calibre1">Derken çevresine bakındı. Bostanda yaşlı bir kütük duruyordu. Kütüğe gözü takılan Nikita, onun aslında bir insan kafası olduğunu gördü. Kütüğün gözleri, burnu, ağzı vardı ve Nikita'ya sessizce gülümsüyordu.</p>
<p class="calibre1">"Sen de mi burada yaşıyorsun?" diye sordu çocuk. "Çık köyümüze gel, toprağı sürersin."</p>
<p class="calibre1">Kütük karşılık olarak hırladı, yüzü de sertleşti.</p>
<p class="calibre1">"Çıkma çıkma, gerek yok, orada yaşa daha iyi!" dedi Nikita korkarak.</p>
<p class="calibre1">Bütün köy sessizlik içindeydi, çıt çıkmıyordu. Annesi uzakta, tarladaydı, yanına koşsa yetişemezdi. Nikita öfkeli kütüğün yanından kaçıp kulübenin sofasına girdi. Oradayken korkmuyordu, daha demin annesi oradaydı. Kulübenin içi çok ısınmıştı şimdi. Annesinin bıraktığı sütü içmek istedi, ama masaya baktığında onun da insan olduğunu görüverdi, dört ayaklıydı, kolları yoktu.</p>
<p class="calibre1">Nikita kapı önündeki basamaklara çıktı. Bostan ve kuyunun ilerisinde eski bir hamam vardı. Ocakla ısıtılıyordu ve annesi, sağlığında dedesinin orada yıkanmayı sevdiğini söylemişti.</p>
<p class="calibre1">Hamam eski, hepten yosun tutmuş, gösterişsiz bir kulübecik-</p>
<p class="calibre1">ti.</p>
<p class="calibre1">"Ninemiz bu, ölmemiş, kulübecik olmuş!" diye düşündü Nikita korku içinde. "Na işte, yaşıyor, kafası da var; boru değil o, kafa, hem ağzının da ön dişi eksik. Mahsuscuktan hamam o, aslında insan! Görüyorum!"</p>
<p class="calibre1">Sokaktan avluya yabancı bir horoz girdi. Yüzü, zayıf, sakallı, tanıdık bir çobanınkine benziyordu, baharda, sular kabardığında, başka bir köydeki düğüne gitmek için nehri yüzerek geçmeye kalkışmış ve boğulmuştu.</p>
<p class="calibre1">Nikita, çobanın ölü olmak istemediğine ve horoz olduğuna karar verdi: Demek ki bu horoz da insandı, ama gizli. Her yerde insanlar vardı, sadece insan gibi görünmüyorlardı.</p>
<p class="calibre1">Nikita sarı bir çiçeğe eğildi. Bu kimdi acaba? Çiçeği dikkatlice süzen Nikita, yuvarlak yüzünde beliren insan ifadesini gördü; işte küçük gözlerini, burnunu ve canlı nefes kokan açık, nemli ağzım da seçebiliyordu.</p>
<p class="calibre1">"Ben de seni gerçek çiçek sandım!" dedi Nikita. "Dur bir bakayım içinde ne varmış, bağırsakların var mı acaba?"</p>
<p class="calibre1">Nikita, sapı -çiçeğin bedenini- kırdı ve içindeki sütü gördü.</p>
<p class="calibre1">"Küçük bir çocukmuşsun sen, anneni emiyormuşsun!" dedi Nikita şaşkınlıkla.</p>
<p class="calibre1">Eski hamama gitti.</p>
<p class="calibre1">"Nineciğim!" dedi alçak sesle. Fakat ninesinin benekli yüzü, torununu tanımamış gibi öfkeyle diş gösterdi.</p>
<p class="calibre1">"Sen ninem değilsin, sen başkasısın!" diye düşündü Nikita.</p>
<p class="calibre1">Çitin kazıkları Nikita'ya tanımadığı bir sürü yüz gibi bakıyordu. Her yüz ona yabancıydı, onu hiç sevmiyordu: Biri kızgın kızgın sırıtıyor, diğeri Nikita hakkında kötü bir şeyler düşünüyordu, üçüncü kazıksa kurumuş dallardan ibaret olan kollarıyla çite yaslanmış, Nikita'yı kovalamak için çitten büsbütün çıkmaya meylediyordu.</p>
<p class="calibre1">"Neden yaşıyorsunuz siz burada?" dedi Nikita. "Burası bizim avlumuz!"</p>
<p class="calibre1">Fakat dört bir yanda hiç kıpırdamadan, dikkatle Nikita'ya bakan yabancı, öfkeli insan yüzleri vardı. Dulavratotlarına baktı -onlar iyiydi herhalde. Ama şimdi onlar da somurtarak koca kafalarını sallıyor ve sevmiyorlardı onu.</p>
<p class="calibre1">Nikita yere uzanıp yüzünü toprağa dayadı. Toprağın içinde sesler uğulduyordu, orada, daracık karanlığın içinde birçok insanlar yaşıyor olmalıydı, gün ışığına çıkmak için elleriyle toprağı kazıdıkları duyuluyordu. Nikita her yerde birinin yaşadığı ve her yerden yabancı gözlerin kendisini izlediği korkusuyla ayağa fırladı; onu göremeyenler de topraktan, inlerinden, ambarın kara sundurmasından çıkıp yanma gelmek istiyorlardı. Kulübeye doğru döndü. Kulübe ona uzak bir köyden gelen yaşlı bir teyze gibi bakıyor ve şöyle fısıldıyordu: "Sizi gidi haytalar! Doğurup doğurup attılar sizi bu dünyaya, buğday ekmeğini beleşe yutun diye!"</p>
<p class="calibre1">"Anne, eve gel!" diye yalvardı Nikita uzaktaki annesine. "Yarım işgünü yazıversinler sana. Avlumuza yabancılar girip yerleşti. Kovala onları!"</p>
<p class="calibre1">Anne, oğlunu duymadı. Nikita ambarın arkasına gitti, kütük-kafanın topraktan çıkıp çıkmadığına bakmak istiyordu; kütüğün ağzı kocamandı, bostandaki bütün lahanaları yerse, annesi neyle çorba yapardı kışın?</p>
<p class="calibre1">Nikita uzaktan bostandaki kütüğe baktı ürkek ürkek. Kabukla kaplı, kırışık, somurtkan, yabani yüzünün kırpışmayan gözleriyle Nikita'ya baktı kütük.</p>
<p class="calibre1">Ve ta uzaklardan, köyün ardındaki ormandan yüksek sesle bağırdı birisi: "Maksim, neredesin?"</p>
<p class="calibre1">"Toprakta!" diye yanıtladı onu boğuk bir sesle kütük-kafa.</p>
<p class="calibre1">Nikita, annesinin yanına tarlaya koşmak üzere döndü, ama yere düştü. Korkudan kaskatı kesilmişti; ayakları şimdi başkasının-mış gibiydi, laf geçiremiyordu onlara. O zaman kamının üzerinde sürünmeye başladı, küçükmüş de yürüyemezmiş gibi.</p>
<p class="calibre1">"Dedeciğim!" diye fısıldadı Nikita ve gökteki iyi kalpli güneşe baktı.</p>
<p class="calibre1">Bir bulut ışığı kapattı, güneş görünmüyordu artık.</p>
<p class="calibre1">"Dedeciğim, yine gel bizde yaşa!"</p>
<p class="calibre1">Dede-güneş, bulutun ardından göründü; yerde sürünen, bitkin torununu görmek için karanlık bir gölgeyi çekivermişti yüzünün önünden sanki. Dedesi onu izlemekteydi şimdi; Nikita, dedesinin kendisini gördüğünü düşünerek ayağa kalktı ve annesine koştu.</p>
<p class="calibre1">Uzun süre koştu. Tozlu, boş köy sokağını boydan boya geçti, sonra dermanı kesildi ve köyün kenarındaki ambarın gölgesine oturdu.</p>
<p class="calibre1">Ama fazla oturamadı Nikita. Gayriihtiyari başını toprağa eğip uyuyakaldı ve ancak akşam uyanabildi. Yeni çoban, kolhoz sürüsünü getiriyordu. Nikita tarlaya, annesinin yanına gidecekti gitmesine ama, çoban vaktin geç olduğunu ve Nikita'nın annesinin çoktan tarladan eve döndüğünü söyledi.</p>
<p class="calibre1">Nikita evde annesini gördü. Masanın başında oturmuş, bakışlarını ayırmadan, ekmek yiyip süt içen yaşlı bir askere bakıyordu.</p>
<p class="calibre1">Asker Nikita'ya baktı, sonra sıradan kalkıp kucağına aldı onu. Askerden sıcak kokusu geliyordu, iyi ve sakin bir şeyin kokusu, ekmeğin ve toprağın. Nikita ürkmüştü, susuyordu.</p>
<p class="calibre1">"Merhaba Nikita," dedi asker. "Beni çoktan unutmuşsundur herhalde, memedeydin daha öpüp de savaşa gittiğimde. Ben seni anımsıyorum ama, ölüm döşeğindeyken bile anımsıyordum."</p>
<p class="calibre1">"Baban eve döndü, Nikituşka," dedi anne ve gözyaşlarını sildi önlüğüyle.</p>
<p class="calibre1">Nikita babasını süzdü -yüzünü, ellerini, göğsündeki madalyayı- ve gömleğindeki parlak düğmelere dokundu.</p>
<p class="calibre1">"Tekrar gitmezsin di mi yanımızdan?"</p>
<p class="calibre1">"Hayır," dedi baba. "Artık hep seninle yaşayacağım. Düşmanı yok ettik, şimdi annenle seni düşünmenin zamanı geldi..."</p>
<p class="calibre1">Sabahleyin Nikita avluya çıktı ve yüksek sesle avluda yaşayan herkese, dulavratotlarına, ambara, çitin kazıklarına, kütük-ka-faya ve dedenin hamamına şöyle dedi:</p>
<p class="calibre1">"Bize babam geldi. Hep bizimle yaşayacak."</p>
<p class="calibre1">Avluda herkes susuyordu, belli ki herkes asker-babadan korkmuştu; toprağın altı da sessizdi, kimse dışarı, ışığa çıkmaya çalışmıyordu.</p>
<p class="calibre1">"Yanıma gel Nikita. Kiminle konuşuyorsun sen orada?"</p>
<p class="calibre1">Babası ambardaydı. Ev işinde kullanılan baltaları, kürekleri, testereyi, rendeyi, mengeneyi, tezgâhı ve çeşitli demir parçalarını inceliyor, elleriyle yokluyordu.</p>
<p class="calibre1">İşini kurtarınca Nikita'nın elini tuttu, onunla birlikte avluda dolaştı; neyin nasıl durduğuna, neyin sağlam, neyin çürük, neyin gerekli, neyin gereksiz olduğuna baktı.</p>
<p class="calibre1">Nikita aynı dünkü gibi avludaki her varlığın yüzüne bakıyor, ama şimdi tek birinde bile gizli bir insan göremiyordu; kimsede göz, burun, ağız ve kötü hayat yoktu. Çit kazıkları, kurumuş kalın sopalardı, kör ve ölüydüler; dedenin hamamıysa rutubetten dağılan bir kulübeydi, eskilikten toprağın içine göçüyordu. Hatta Nikita bu kez acıdı bile dedenin hamamına, öldüğü ve bir daha var olamayacağı için.</p>
<p class="calibre1">Baba, balta almaya ambara gitti ve bostandaki köhne kütüğü kesip odun kırmaya koyuldu. Kütük hemen yıkılıverdi, iyice çürümüştü; üstündeki kuru toz duman gibi kalktı babasının baltasının altında.</p>
<p class="calibre1">Kütük-kafa sizlere ömür olunca, Nikita babasına şöyle dedi:</p>
<p class="calibre1">"Sen yokken kelimeler söylerdi o, canlıydı. Toprağın altında göbeği ve ayakları var."</p>
<p class="calibre1">Babası oğlunu eve, kulübeye götürdü.</p>
<p class="calibre1">"Hayır, o çoktan ölmüş," dedi baba. "Şensin herkesi canlı yapmak isteyen, çünkü iyi bir kalbin var. Sana göre taş da canlı, rahmetli ninen de ayın üzerinde yeniden doğmuş yaşıyor."</p>
<p class="calibre1">"Dedem de güneşte!" dedi Nikita.</p>
<p class="calibre1">Öğleyin babası, kulübenin tabanını baştan döşemek için ambardaki tahtaları rendeledi, Nikita'ya da bir iş verdi: Çekiçle eğik çivileri düzeltmek.</p>
<p class="calibre1">Nikita hevesle, büyükler gibi çalışmaya koyuldu, elinde çekiç. İlk çiviyi düzelttiğinde, içinde küçük, iyi bir insan gördü, demir şapkasının altından gülümsüyordu kendisine. Babasına gösterdi onu ve şöyle dedi:</p>
<p class="calibre1">"Neden diğerleri hep kötüydü, dulavratotu da, kütük-kafa da, su insanları da kötülerdi de, bu iyi bir insan peki?"</p>
<p class="calibre1">Baba oğlunun sarı saçlarını okşadı ve şöyle yanıtladı:</p>
<p class="calibre1">"Onları sen uydurdun Nikita. Onlar yok, gerçek değiller, o yüzden de kötüler. Bu çivi-adamcığıysa sen kendi emeğinle yaptın, o yüzden iyi."</p>
<p class="calibre1">Nikita düşüncelere daldı.</p>
<p class="calibre1">"Hadi o zaman, her şeyi emekle yapalım, her şey canlı olsun," dedi.</p>
<p class="calibre1">"Hadi oğlum," diye onayladı baba. Nikita'nın bütün ömrü boyunca iyi kalacağına inanıyordu.</p>
<p class="calibre1"><a id="bookmark0"><sup class="calibre4"><a href="#footnote1">1</a></sup></a></p>
<p class="calibre1"><span class="calibre2"> Soğuk lokomotif: Herhangi bir nedenle kendi gücüyle hareket ettirileme-yen, faal olmayan lokomotif (2003 tarihli Trenlerin Hazırlanması ve Trafiğine Ait Yönetmelik), </span><span class="calibre3">-ç.n.</span></p>
<p class="calibre1"><a id="bookmark1"><sup class="calibre4"><a href="#footnote2">2</a></sup></a></p>
<p class="calibre1"><span class="calibre2"> Frosya isminin uzun hali. </span><span class="calibre3">-ç.ıı.</span></p>
<p class="calibre1"><a id="bookmark2"><sup class="calibre4"><a href="#footnote3">3</a></sup></a></p>
<p class="calibre1"><span class="calibre2"> Soğuk, gazlı, meyveli içecek, </span><span class="calibre3">-ç.n.</span></p>
<p class="calibre1"><a id="bookmark3"><sup class="calibre4"><a href="#footnote4">4</a></sup></a></p>
<p class="calibre1"><span class="calibre2"> </span><span class="calibre3">Gudok</span><span class="calibre2"> (Düdük), Demiryolu İşçileri Sendikasının günlük gazetesi, </span><span class="calibre3">-ç.n.</span></p>
<p class="calibre1"><a id="bookmark4"><sup class="calibre4"><a href="#footnote5">5</a></sup></a></p>
<p class="calibre1"><span class="calibre2"> </span><span class="calibre3">Krasnaya Nov</span><span class="calibre2"> (Kızıl Toprak), 1921-41 yılları arasında yayımlanan, Gorki, Mayakovski, Yesenin gibi pek çok ünlü yazar ve şairin yanı sıra, gençlerin eserlerine de yer veren Sovyet edebiyat dergisi, </span><span class="calibre3">-ç.n.</span></p>
<p class="calibre1"><a id="bookmark7"><sup class="calibre4"><a href="#footnote6">6</a></sup></a></p>
<p class="calibre1"><span class="calibre2"> İşgünü </span><span class="calibre3">(Rus.</span><span class="calibre2"> trudoden): Sovyetler Birliği'nde herbirkolhoz üyesinin payına düşen gelirin hesaplanmasında kullanılan çalışma birimi, </span><span class="calibre3">-ç.n.</span></p>
</body>
</html>
