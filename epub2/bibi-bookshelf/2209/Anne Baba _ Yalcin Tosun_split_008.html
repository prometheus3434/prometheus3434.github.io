<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Anne Baba _ Yalcin Tosun</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="calibre1">
				<h1 class="bolum" id="calibre_toc_5">Sinema</h1>
				<p class="normal">"pabuçları hayalden kara adamlar</p>
				<p class="normal">el ele tutuşur kuytu bir yolda</p>
				<p class="normal">sinemada korku gibi gölge olurlar</p>
				<p class="normal">muzip bir duruştur hayat onlarca"</p>
				<p class="normal">Selim, Saatçi Orhan Usta 'nın oğlu. Benim en kral arkadaşım. Her yaz tatili başladığında, komşu dükkânlarda çalışan babalarımıza yardım ediyoruz. Benim babamın küçük bir kırtasiyesi var. Selim fırsat buldukça bizim dükkâna kaçıyor, çizgi roman okuyoruz birlikte. Ama Orhan Usta 'nın Selim 'i çağıran sesiyle okuma seanslarımız sık sık bozuluyor. Hemen fırlıyor Selim, babasını kızdırmak istemiyor.</p>
				<p class="normal">Bir de sinema var dükkânların biraz ilerisinde. Yıllar sonra iş yapmayınca düğün salonuna çevrilecek olan bir sinema. Gözümüz hep onun afişlerinde. Sinemanın sahibi Ergun Amca, yazın, okulların kapanmasını fırsat bilerek sık sık çizgi film getiriyor. Bazen çeşitli bahaneler uydurarak dükkândan kaçıyor, gizlice sinemaya gidiyoruz. Bu küçük sahil kasabasında geçen durağan çocuk hayatımızdaki en heyecanlı sırrımız bu. Sinemaya girip ışıklar kapandığında ne sekiz yaşında olmamızın, ne babalarımızın saatçi ya da kırtasiyeci olmasının ne de aslında o anda dükkânda onların yanında olma zorunluluğumuzun bir önemi kalıyor. Hayattan ve babalarımızdan çalınan birkaç saat bizi mutlu ediyor.</p>
				<p class="normal">Gizlice konuşmak istediğimiz zamanlarda olduğu gibi ikimiz de kaldırımda, kendi dükkânımızın önünü süpürüyoruz. Orhan Usta 'nın çırağı Necdet o gün gelmediği için daha rahatız çünkü geldiği günler Selim 'in yanından hiç ayrılmıyor. Gölgesi gibi dolanıyor etrafta. Lise 1 'den terk Necdet. Biraz zor anlıyor, ama Orhan Usta "Zararı yok, benim işimi görüyor" diyor. </p>
				<p class="normal">Selim, "Bugün yeni film gelmiş. Mutlaka bir yolunu bulup saat dörtte gitmeliyiz" diyerek elime bir kâğıt tutuşturuyor ve içeri giriyor. Ben kaldırımı süpürmeye devam ederken notu okuyorum. Yaptığı plana göre, ben "Karnım ağrıyor" diyecekmişim babama, o da Orhan Usta 'ya "Annem dört civarı gel, aldıracaklarım var sana dedi" diyecekmiş. Babam bana izin vermiyor. Karın ağrısı nedeniyle iş bırakılmazmış. Selim kopardığı iznin sevinciyle giderken dönüp bana bakıyor. Sadece boynumu yana bükerek, ellerimi "Ne yapayım" anlamında iki yana açıyorum. </p>
				<p class="normal">Sonradan öğrendiğime göre, filme gelen çocukların hemen hepsinin yanında büyükleri varmış. Belki de koca salonda bir başına olan tek çocuk Selim'miş. Işıklar sönmüş, tam filmin başlamasını beklerken ortalık tekrar aydınlanmış. Filmin başlamasını nefesini tutarak bekleyen Selim bozulmuş buna. Az sonra başına gelecekleri bilmeden makiniste bağırıp ıslık çalanlara katılmış. Birden hoparlörlerden Selim 'in adı anons edilmiş. Soğukkanlılığını koruyan Selim yerinden kalkmamayı düşünmüş önce. Ama hoparlördeki boğuk ses -Ergun Amca 'ydı muhtemelen- Selim 'in acilen çıkış kapısına gitmesini söylüyormuş. Selim çaresiz kapıya yönelmiş. Herkes bir anda sessizleşerek bir suçluyu izlermişçesine ona bakmaya başlamış. Daha sonra konuştuğumuzda, Selim, herkes ona bakarken kendini bir hırsız ya da katil gibi hissettiğini ve bundan açıklaması zor bir keyif aldığını söylemişti. Kapıda Orhan Usta 'yı elinde iri bir odun parçasıyla beklerken fark edince, hemen öbür çıkış kapısına yönelmiş. Bundan sonra yaşananların bir bölümünü ben de dükkânın önünde pineklerken gördüm. </p>
				<p class="normal">Selim önde son hızla koşuyor, Orhan Usta koca göbeği bir sola bir sağa sallanırken, nefes nefese oğluna yetişmeye çalışıyordu. Orhan Usta 'nın elindeki odunu sallayarak ve küfürler savurarak kasabamızın taşlı ve dar yollarında koşarkenki görüntüsünü uzun süre unutamadım. Selim dükkânın karşısından geçerken yaşadığı paniğe rağmen bana bir bakış yollamayı ihmal etmiyordu. O bakıştaki caka, Selim 'in içinde bulunduğu birçok duygunun önüne geçiyor, ta karşı kaldırımdan gelerek beni buluyor, içime yerleşiyordu. İzlediğimiz filmlerdeki yaramaz çocuklar gibi hissediyordu kendini belki de. Tom Sawyer mı olmuştu yoksa, o yoksul evlerin önünden rüzgâr gibi geçerken? </p>
				<p class="normal">Ertesi gün sabah, Selim 'le Orhan Usta birlikte açıyorlar saatçi dükkânını. Orhan Usta babama anlatırken duydum: Selim babaannesinin evine sığınmış da öyle kurtulmuş. Babaannesi dövmeyeceksin diye yemin verdirmeden teslim etmemiş Selim 'i babasına. Sonradan aile bireyleri toplanıp Selim 'e uzun nasihatler etmiş ve Kuran 'a el bastırmışlar, bir daha habersiz gitmesin sinemaya diye. Selim sinemaya gitmek istediğinde babasına söyleyecek, o da hafif geri zekâlı olduğunu düşündüğümüz insan irisi çırağı Necdet 'i verecekmiş yanına. Böylece tüm sorun çözülecekmiş.</p>
				<p class="normal">Yeni anlaşma gereği Selim sinemaya gitmek istediğini babasına bildiriyor. Necdet 'le birlikte gidebileceklerini söylüyor Orhan Usta. Sahil kasabasındaki iki sinemadan Selim 'in daha önce hiç gitmediği bir tanesine; seks ve ucuz karate filmleri gösteren "Merkür" sinemasına götürüyor onu Necdet. Kötü bir niyeti var mıydı yok muydu, Selim 'e bir şey yaptı mı yapmadı mı, bilinmiyor. Sinemadan çıkarlarken naneli dondurma ve açma satan Ali Amca bunları görüyor ve arkadaşı Orhan Usta 'ya hemen haber salıyor. </p>
				<p class="normal">Ondan sonrasını çok net hatırlıyorum. Necdet dükkâna tek başına döndüğünde Orhan Usta 'yı kapıda beklerken buldu. Saatçi Orhan Usta kıpkırmızı bir suratla ve olanca heybetiyle Necdet 'in üzerine yürüdü. Necdet olan biteni anlamaz bakışlarla çaresizce bakıyordu ustasına. Orhan Usta bir süre sonra kan ter içinde yere yığıldı. Hemen yanına gidip eğildim. Seyrek sarı saçları terden alnına yapışmış, kımıldamıyordu. Selim diyordum, Selim burada olsaydı keşke. "Orhan Usta, Orhan Usta" diye omzundan sarstım ama cevap vermedi. Necdet gözleri korkudan iyice irileşmiş, bir köşede bizi izliyordu. Orhan Usta küçük saatçi dükkânının sinir bozan, tik taklı sessizliği içinde boylu boyunca yatıyordu. Babam gelince hemen bir doktor çağırdı, Orhan Usta 'yı ambulansa taşıdılar. Necdet, Orhan Usta 'nın ambulansa taşınmasına yardım ederken anlamayan ve korkulu gözlerle etrafa bakmayı sürdürüyordu.</p>
				<p class="normal">Selim 'i aramaya çıktım. Kasabanın taşlı yollarında hiç o kadar hızlı koşmamıştım. Bayağı uzun süren bir arayıştan sonra, en kral arkadaşımı sahilde tek başına bir kayanın üzerinde otururken buldum. Bir an ne yapacağımı bilemedim ve sonra hiçbir şey demeden elimi omzuna koydum. Kımıldamadı, benim kim olduğumu öğrenmek için bile dönüp bakmadı. </p>
				<p class="normal">Bir süre elim omzunda durduktan sonra kendime bile çok yabancı gelen bir sesle "Selim" dedim, başka da bir şey diyemedim. </p>
				</div>
</body>
</html>