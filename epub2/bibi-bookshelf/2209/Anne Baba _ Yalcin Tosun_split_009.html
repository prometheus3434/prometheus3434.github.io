<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Anne Baba _ Yalcin Tosun</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="bolum" id="calibre_toc_6">Kale Direği</h1>
				<p class="calibre3">I</p>
				<p class="normal">Mezun toplantılarından nefret ederim. Buraya neden geldiğimi de bilmiyorum. Belki uzun süredir içinde bulunduğum yazamama sorununa iyi gelir diye düşünmüşümdür. Nedir bu kalabalık, biz azalmış olmamalı mıydık? Hiç mi ölmedik bunca yıldır? Görmek isteyebileceğim birkaç kişi vardıysa da, tanıyamıyorum onları. Gidip soramam ya, "Sen şu musun, bu musun" diye. </p>
				<p class="normal">"Tülin, sen misin?" diye bağırarak üstüme atlamasına rağmen Sıdıka 'yı bile tanımam epey vakit aldı. Uzun bir örgü haline getirip, sol omzundan aşağı sarkıttığı bal rengi saçları dışında hiçbir şeyi aynı kalmamış sanki. </p>
				<p class="normal">"Turuncu gömlekliyi tanıdın mı? İhsan, o İhsan. Diyordum ben sana. Bak dediğim çıktı." </p>
				<p class="normal">İhsan 'ı gösteriyordu Sıdıka. Şu yatılılardan, Adapazarlı bir çocuk. Televizyoncu olmuş, yarışma programı varmış şimdilerde, görmedim ben. Televizyon izlediğim mi var. Ne garip, çakır mavisi gözleri hiç değişmemiş. Gözleri dışındaki her şeyi yabancı bana. Erkek seçimindeki başarım o zamandan belliymiş! Şu ilk aşkıma bakın, erkek arkadaşının yanında ne kadar da mutlu. Sevgilisi de yakışıklı adam ama. Bak yine aynı şey! Bir keresinde bu İhsan bana cildin ne kadar güzel demiş, elinin üstüyle de yanağımı okşamıştı. Sen misin yanağımı okşayan, gecelerce hayalini kurdurtmuştu bana arsız. Sıdıka az başımın etini yememişti bu oğlan şorolo diye de inanmamıştım. Zaten bendeki katır inadı meşhurdur. Bu şaşkının da öngörüleri sadece benim hoşlandığım erkeklerde doğru çıkardı. Ah Sıdıka, ne hale gelmişsin böyle. Nereye gitmiş o incecik, neşesi sakin kız, yazık!</p>
				<p class="normal">Tülin 'e bak. Az kalsın tanımıyordu beni. Çok kilo aldım tabii. Ne kadar sıskaydım o zamanlar. Kale direği yapmaya çalışmışlardı bir keresinde de, Tülin korumuştu beni. Sonra ayrılmaz olduyduk. Ya sen Tülin, ne bu çizgiler? Harita gibi olmuş yüzüne rağmen, yine de çok güzelsin. Of, ne kadar kıskanırdım da söylemezdim. O zamanlar kıskandıklarını açık açık söylemezdi insanlar. Şimdilerde moda oldu. Kötülüğün bile bir edebi vardı yani. </p>
				<p class="normal">"Emir 'e bak Sıdıka. Hatırlamadım deme. Yanındaki kadın karısı galiba. Düşecek şimdi öne doğru. O koca gerdanlık dengesini bozuyor. Görgüsüz şey! Sıdıka dinliyor musun beni?"</p>
				<p class="normal">"Hatırlamadım deme" mi? Tülin yıllar ne sırlar getirdi bir bilsen, nasıl söylerim sana, "Ben Emir yüzünden akıl hastanesinde yattım" diye. Bir çırpıda söylenebilecek söz mü bu? Amerika 'da otursaydık, muhtemelen bu kadar yaklaşamazdım ona, çoktan "Beş yüz metreden daha fazla yakınına gelemez" türünden bir karar aldırmış olurdu. Sen bilmiyorsun Tülin, ben bu Emir 'i çok sevdim. Senin İhsan 'ı sevmen gibi bir şey değildi bu. Yoksa "İbneymiş canım ne yapalım" deyip devam edemezdin hayatına. Bilmiyorum Tülin. Bilmiyorum.</p>
				<p class="normal">"Emir mi, haa evet hatırladım. Yaşlanmış bayağı."</p>
				<p class="normal">Bu halime de bitiyorum. Nasıl da doğal inkâr hallerim var. "Yaşlanmış bayağı" diyorum bilmiyormuşum gibi. Sanki yıllarca gölgesi olmadım ben bu adamın. Yüzüne eklenen çizgileri bile günü gününe izledim. Fıtık ameliyatı olduğunda, gizli gizli hastane odasına girip uykusunda az mı gözetlemedim! Yaşlanmışmış, ölürüm ben onun yoluna hâlâ, ölürüm. Ama sen pişman olmuyorsun gösterdiğine, "Emir 'e bak Sıdıka" dediğine! Tabii nereden bileceksin üzülür müyüm ben şimdi, yıkılır mıyım yoksa? Bilseydin bile ne kadar dikkat ederdin acaba? Eskiden de hep böyle olurdu. Hep kendi duygularından bahsederdin, ben de dinlerdim kuzu kuzu: İhsan 'ın gözleri şöyle, İhsan 'ın elleri böyle... Al işte İhsan 'ını, güle güle kullan.</p>
				<p class="normal">"Gerzek!"</p>
				<p class="normal">"Bir şey mi dedin Sıdıka?"</p>
				<p class="normal">"Gitsek mi acaba dedim."</p>
				<p class="normal">"Sen bilirsin, zaten kimseyi hatırlamıyorum doğru dürüst. Neden geldiğimi bile bilmiyorum."</p>
				<p class="normal">Neden geldiğini bile bilmiyormuş. Yeni kitabın için malzeme toplamaya gelmişsindir sen ancak. İnsan yalandan bile olsa, "Sıdıka, bak yıllardır görüşmedik belki ama arada aklıma düşerdin" falan der. "Şu Emir 'e de ne kadar tutkundun sen, belki onun için delirmişsindir, akıl hastanesine düşmüşsündür, seni merak ettim de geldim" der. Ne bileyim bir şeyler der işte. Bense...</p>
				<p class="calibre3">II</p>
				<p class="normal">Saat dokuz oldu. İki saattir bu az müşterili barın en dikkat çekmeyecek köşesinde –ki buraya gelmeyi de sen istedin, yoksa ayrılıp gidecektik evlerimize– karşılıklı susarak oturuyoruz. Ah Sıdıka, şimdi hatırlıyorum neden arkadaştım seninle. Hep dinlerdin sen beni. Hiç konuşmaz, derdini anlatmazdın. Sadece dinlerdin, yorum yapmadan, sıkılmadan. Ama artık ben de eskisi kadar konuşmuyorum ki. Oysa beni tanıdığında nasıl sevinçle sarıldın boynuma. Neydi o, bir tür refleks mi? Yoksa yıllardır görüşmemiş iki iyi arkadaştan ilk fark edeni böyle atılmalı öbürünün boynuna diye düşünmüş ya da kurmuş muydun bunu? Oysa sen de pişmansın şimdi, görüyorum. "Keşke hiç gitmeseydim o lanet yere, keşke hiç ses etmeseydim Tülin 'i gördüğümde" dediğini duyuyor gibiyim. Böyle şeyler der misin emin değilim aslında, hatırlayamıyorum. Önem vermediğimden değil, yanlış anlama, önemini bilmediğimden hatırlayamıyorum. </p>
				<p class="normal">Sahne açılacak belki birazdan. Kızgınsın bir şeylere belli. Bu sefer ben susuyorum Sıdıka. Sahne senin. </p>
				<p class="normal">Tülin Hanım, dinle beni dinle. Ben bir zavallı Sıdıka olabilirim, ama artık ben konuşacağım. Yıllar ne çabuk geçmiş değil mi... Hayır, bu değil bahsetmek istediğim. Bizden bahsetmek istiyorum, ilişkimizden. Hayır hayır, bu ne biçim konuşmak böyle, ne ilişkisi. Bizim senle bir ilişkimiz olmadı Tülin. Dost olmayı bırak arkadaş bile olamadık sanırım. Olduysak da boktan bir şeydi bu. Ben mutlu olamadım, hep senin yanındaki gibi kaldım: Dinleyen, yarım yaşayan, budalaca âşık olan, sonra saplanan, saplantılı ve düşmüş bir melek. Akıl hastanesinde yattım ben Tülin. Aşk yüzünden delirdim. Bir insanın daha büyük bir başarısı olabilir mi bu dünyada? Sen ne yaptın bunca yıl? Sen ne yaptın? Sus cevap verme şimdi, daha vakti gelmedi. Düşünüyoruz burada. Şimdi durum değerlendirmesi yapacak olursak, bu kadın var ya, her şeyin sebebi budur. (Senden bahsediyorum Tülin, sensin "bu kadın!" Ama senden üçüncü şahısmışsın gibi bahsedersem sanki durumun vahameti daha iyi anlaşılır diye düşünüyorum. Kendinden üçüncü şahısmış gibi bahseden salaklarla karıştırma ama beni. Ben, senden üçüncü şahısmışsın gibi bahsediyorum. Böylelikle, sen yanımdayken, hem yok sayıyorum seni hem de döküyorum biriktirdiğim ağularımı.) Ne diyordum; hah, bu kadın var ya bu kadın, tüm başarısızlıklarımın müsebbibidir. Maviş İhsan 'ın ibne oluşu da bunun yüzünden, Emir 'in gidip o sonradan görme kadınla evlenmesi de... Ama Emir 'ime laf yok. Ne güzeldi lacivert takımının içinde. Yeni almış sanırım, daha önce görmediydim. Yoksa fark ederdim ben. Ben belki de aşkın yanında, küçük şeyleri fark ede ede delirdim. Kimsenin takmadığı şeyleri takarak kafama, sonunda sıyırdım yarım aklımı da. Evet evet, sadece aşktan delirmediysem böyle olmuş olmalı.</p>
				<p class="normal">Bir gün hatırlıyorum, hani ışıklar beyaz beyaz vurur ya top oynayan erkeklerin çıplak omuzlarına, öyle bir gün işte. Bu Emir, o gün okulun bahçesinde top oynarken kale direği yapmak istedi beni. (Birden gelmiştir aklına canım. Düşünmüş değildir ya. Beni görünce, öyle sarı sarı saçlarımla parlarken güneşin kucağında, gelivermiştir aklına.) Parlayan, dik omuzlarıyla yanıma gelerek, "Kale direği olur musun?" dedi. O anda yüzünün halini unutamam. Ben de olur olmaz şeyleri unutmam zaten. İlahi ben. Sorarken gözlerini kısmıştı Emir. Bir insan gözlerini ancak bu kadar güzel kısabilir. Gayet ciddi bir şekilde, elini çenesine götürerek ve gözlerini kısarak yani daha da güzelleşerek sordu bu soruyu bana. Böylece beni önemsediğini her haliyle belli ederek ve sadece bana sordu, anlıyor musun Tülin? Benden istedi kale direği olmamı, senden değil. Tam ağzımı açıp cevap verecekken engel oldun. Kolumdan çekerek sınıfa götürdün, birden ağlamaya başladın bana sıkı sıkı sarılarak. Şimdi anlıyorum aslında tüm gerçekleri. Tüm çıplaklığıyla görebiliyorum her şeyi: Evet Tülin, aslında sendin kıskanan her zaman beni.</p>
				<p class="normal">Uzun süre oturduktan sonra aniden kalktı ve gitti Sıdıka. Aceleden keskinlik kazanan hareketleri, şişman vücutlarında sırıtan tüm insanlar gibi komik görünüyordu ve bu durum ortamda olması gereken gerginliği azalttı sanki. Gözlerine baktım sadece o düşünürken ve oradan geçen korkunç öyküleri gördüm. Gözlerinde sanki hiç var olmamış bir çocuğun haklı öfkesi vardı. Saatlerce oturdu ve hiçbir şey söylemedi. Ben de sussaymışım hep, demek ki bir mazimiz bile olmayacakmış.</p>
				<p class="calibre3">III</p>
				<p class="normal">Eve geldim. Biraz konyak karıştırıp kahveme, yayıldım koltuğa. Aklıma bir öykü başlangıcı için güzel bir cümle geldi: "Mezun toplantılarından nefret ederim." Bir süre rahat koltuğumda hareketsiz kalınca hem bilgisayarın başına gitmeye üşendim hem de bulduğum cümlenin çok matah bir ilk cümle olmadığına karar verip hepten vazgeçtim. Âdetim olmamasına rağmen televizyonu açtım. Bizim Maviş İhsan 'a rastladım. Bir grup, çıplaklığından gayet hoşnut görünen ve sürekli gülmekten muhtemelen yanak kaslarındaki kramplarla yaşamaya alışmış dansçı kızın arasında bir şeyler anlatmaya çalışıyordu. Birden kendimi Sıdıka 'yla birlikte yarışmacıların arasında fark ettim. Tüm soruları bildiğim halde puanlar hep Sıdıka 'nın masasına yazılıyordu. Sıdıka ise aynı takımda olduğu tek aşkı Emir 'e sürekli çak diyerek avcunu uzatıyor, ardından kin ve neşenin daha önce hiç görmediğim bir şekilde birbirine karıştığı gözleriyle yüzüme bakıyordu. Hadi Tülin diyordu, bir soru daha bilirsen ev bizim olacak. Emir 'le neler yapacağız o evde biliyor musun? Senin İhsan 'la, hayal edip de imkânsızlık nedeniyle yapamadığın her şeyi biz yapacağız. Hadi Tülin... Derken bir gürültüyle sahnenin ortasına bir grup futbolcu gelip Sıdıka 'yı kolları üstünde kaldırıyorlar. Kale direği yapmak için dışarı futbol sahasına götürmek istiyorlar. Bense onlara engel olmaya çalışıyorum. Canhıraş bir şekilde tırnaklarımla yoluyorum yüzlerini futbolcuların. Uyandığımda terden sırılsıklam bir halde, koltuğun ucunda düşmek üzere buldum kendimi. Sıdıka 'yı aramak istedim, ama aniden kalkıp gittiği için telefon numarasını alamamış olduğumu hatırladım. (Biraz daha kalsa alacak mıydım?) Sonra yatağıma geçtim. İhsan 'ın çakır gözleri yıllar sonra kanıma girer gibi oldu –ne olacaksa sanki–, sonra biraz kendimi okşadım. Derken sabahı bulmuşum.</p>
				<p class="calibre3">IV</p>
				<p class="normal">Eve geldim. Çay suyu koyayım dedim, sonra vazgeçtim. Odamın penceresini açıp bir sigara yaktım ve radyoyu açtım. Eski nağmelerden biri yükseliyordu: "Kimseye etmem şikâyet ağlarım ben halime." Yatağımın karşısındaki kanepeye uzanıp bardayken neden birayı Tülin 'in saçlarından aşağı boca etmedim diye kendime sordum. Aman ne güzel bir öfke belirtisi, ama en azından bir "şey" yapmış olurdum. Meşhur yazarımız saçlarının ucundan, ısınıp sidiğe dönmüş biralar süzülürken nasıl görünürdü acaba? Bunca yılın acısını çıkarırdım ondan. Ne de olsa koca ömrün acısını birinden çıkarmak gerek, değil mi? Bu kadar yaşamanın ve delirmenin –ki herkese nasip olmaz– bir ödülü olmalı. Bu ödül de pekâlâ bir bardak bira boca etmek olabilir eski en iyi arkadaşın kafasından aşağı. "Titrerim mücrim gibi, baktıkça istikbalime." Sonra kapıya vurdu birisi. Baktım Tülin, titreyerek süklüm püklüm duruyor kapının önünde, üstünde şeker pembesi bir kombinezon. Bacakları bu kadar çarpık mıydı bunun? Kapıyı açık bıraktım, bir şey söylemeden dönüp kanepeye oturdum, o da geldi yanıma oturdu. Elimi tutarak ve yüzüne koro sanatçılarının takındığı o aptal ifadeyi takınarak şiir okurmuşçasına söylemeye başladı şarkının sözlerini: "Perde-i zulmet çekilmiş korkarım ikbalime." Tam devam edecekti ki, bir elimi ağzına, öbürünü de susması gerektiğini göstermek için dudaklarımın üstüne götürdüm. Fısıltıyla sonra, "Yeter!" dedim, "Emir 'i uyandıracaksın." O sırada Emir 'i gösterdim ona. Yatağımda bebekler gibi uyuyordu. Yüzünde günahtan eser yoktu. Emir 'in yatarken aldığı vücut pozisyonunu aynen taklit ederek yere uzandım. "Aynı şekilde uyuyabileceğiz ne güzel" diye düşünürken sırtımda garip bir ağrıyla uyandım. Açık unuttuğum pencereden gelen ayaz yüzünden her tarafım tutulmuş, iki büklüm, acı içinde yatarken buldum kendimi. Sonra açık unuttuğum radyoyu ve pencereyi kapatıp geceliğimi giydim ve bomboş yatağıma geçtim usulca. İlk kez kızdım Emir 'e. Bütün yarım kalan, yaşanmasına izin verilmeyen iyi kötü ne varsa her şey için kızdım. Aşkımın şiddetini görmemesine kızdım. Gördüyse bile bir tepki vermemesine kızdım. Aslında bunca şeyden sonra bir sebep aramak da gerekmezdi hani, sadece kızdım işte. Tülin 'i düşündüm bir an. Bunları sadece ona söyleyebilirim gibi geldi. Telefon numarasının olmadığını hatırladım. Ağlaya ağlaya, ağzıma geleni saydım rahatlarım diye... Derken sabahı bulmuşum.</p>
    <div class="calibre2" id="calibre_pb_14"/></body>
</html>