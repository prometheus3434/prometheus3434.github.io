<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Anne Baba _ Yalcin Tosun</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="calibre1">
				<h1 class="bolum" id="calibre_toc_7">Pasta</h1>
				<p class="normal">Hiçbir şeyin beni, zamansız serzenişler kadar sinirlendirmediğini fark ettim birden. Bunun nedenini anlamadım. Acaba oda arkadaşlarımın bitmeyen sızlanmalarına mı kulak vermiştim farkında olmadan? Ne çok şikâyet ediyor bu kadınlar. Ne çok şeyi hatırlıyorlar, bir de şikâyet ediyorlar. Oysa ne gereği var tüm bunların?</p>
				<p class="normal">Neden bu odada olduğumu hatırlamaya çalıştım bir an sonra. Evet, her zamanki yöntem: Hatırlamaya adından başla. Meliha 'yım ben. Sonra yaşın: Yirmi iki yaşındayım. İyi gidiyorsun, devam. Doğum yerim Ankara. Evet, memurum sanırım ben de, onlar gibi. Yeni başlamış olmalıyım çalışmaya. "Çalışır gibi yapmalısın çalışmasan da" demişti tecrübeli olan. Evet, nihayet. Böylelikle bu hayattaki esas rolümü de hatırlamış oldum: Memurum ben, boru değil. Belediyedeki bu işe sokana kadar neler çekti babam. Beni okuturken çektikleri? Ya anneme çektirdikleri? Bütün hayatın ona yüklediklerinin esiri yapmıştı annemi. Olsun, öldü o da. Biraz oldu. Babam duruldu. Bize zararı yoktu zaten. (Yok muydu?) Annemleydi derdi. Ama dürüst adamdır. Okuttu kızını, belediyeye memur bile yaptı. Şimdi de evlenme yaşın geldi diyor. Evlenme yaşı: Komikleme ad tamlaması. Hayır baba. Evlenmeme yaşımdayım ben. Hem sevmiyorum erkekleri. Kadınları çok sevdiğimden değil, yanlış anlamayın. Erkeklere özel bir garezim var. Aslında evlenmeliyim belki. Böylelikle en azından birinin hayatını zehir etmem garanti olur. </p>
				<p class="normal">Unutmalar üstüne kurduğum hayatım bu devlet dairesinde çok zorluk çekmeyecek. Öyle çok boş zamanım var ki. Bu durum beni tersine etkiliyor. Hatırlamamı sağlamıyor, tam tersine boş kaldıkça daha güzel, yavaş yavaş unutuyorum. Ha bire yabancılaşıyorum kendime ve her şeye. Güzel oluyor. Arada sesleniyorlarmış bana. Bir ara, "Kulaklarında bir sorun mu var?" demişlerdi. Sonra takmamaya başladılar. "İlişmeyin bana" bakışlarımı fırlatmama bile gerek kalmadı. Tek başıma otururum ben, memur memur. Memureyim hatta, hem de evlenme yaşı gelmiş bir memure. Memur, memure, memur, memure, memur, memure. </p>
				<p class="normal">Memure Meliha. </p>
				<p class="normal">Memnun oldum. </p>
				<p class="normal">Ben de.</p>
				<p class="normal">"Meliha, hadi canım çıkıyorum ben. Müdür Bey gelirse, oğlanı dişçiye götürdü falan dersin."</p>
				<p class="normal">Der miyim? Derim herhalde. Durumuma bağlı. Bilmiyorum. </p>
				<p class="normal">Babam dün gece eve sarhoş geldi. Ben onun içtiğini hiç görmemiştim. Yatağına zor yatırdık kardeşimle bir olup. Bana annemin adıyla seslenip durdu. Bir ara eteğimi bile kaldırmaya çalıştı. Güldüm ben. Sinirden canım. Kardeşim gülmedi. Ne ketumdur o bir bilseniz. Sevdiği kızdan bile bahsetmedi bana. Annem öldüğünde de hiçbir şey yapmadı, öylece durdu. Hep durur zaten. Ben de bazen öyle olurum, ama zaman zaman neşeye benzer bir şey hissederim belli etmesem bile. Ama o abartır suskunluğunu. Çocukken nasıldı? Nasıldık biz? Çocuk da mı olduk bir zamanlar? </p>
				<p class="normal">Bugün ilk maaşımı aldım. İlk maaş. Ne anlamlı. Pasta da alırım ben şimdi. Memureyim ya ben, ilk maaşımla pasta alırım aileme. Alırım pastayı giderim eve. Çikolatalı olsun, ama çok büyük olmamalı. Kardeşim yemez nasıl olsa. Pek yemez o. Düşünür. Acaba ne düşünür? Sevgilisini mi, okulunu mu? Bunları düşündüğünü pek sanmıyorum. Hani hep düşünen ama kimsenin ne düşündüğünü bilmediği insanlar vardır ya. Onlardandır benim kardeşim. Belki pek de düşünmüyor aslında, öyleymiş gibi yapıyor. Kim bilir, debil, durağandır belki de. Olsun. İnsan biraz yer pastadan. Ye diyorum sana, Allah 'ın cezası. Pasta ye biraz. Sesini çıkarma, ye sen pastayı. Ne annesi? Annen daha gelmez, korkma. Baba deme bana. Ya da, de! Evet, baba de bana, baba. Dönme arkana. Kıpraşma, eğil biraz. Hepimiz pastadan yiyelim. Pasta, pasta, pasta, pasta... </p>
				<p class="normal">Pastacı hoş çocuktu. Bir ara gözleri göğüslerime kaydı. Fark ettiğimi görünce kızardı. Kızarsın zaten. Tüm erkekleri kızartmak lazım. Pastacıyı da mı?</p>
				<p class="normal">Evet, ne diyordum?</p>
				<p class="normal">Eve geldiğimde babamı yerde yatarken buldum. Kardeşimi de elinde bir bıçakla aynaya bakarken. Bilinçli her memurenin yapacağı şeyi yaparak, kardeşimin elinden aldım bıçağı –ki o hâlâ aynaya bakıyordu– ve babamın karnına koydum. Şişer ölüler davul gibi olur, bilirsiniz belki. Sonra pasta geldi aklıma. Gittim açtım mutfakta. Bir baktım ki, yanlışlıkla çilekli pastayı koymuş gözlerini göğüslerimden ayıramayan hoş pastacı. Göğüslerimi iki elimin arasında sıkıştırarak, sutyenimi düzeltirken yaptığım gibi öne eğdim, hafifçe salladım. Saçlarıma şekil verdim. Biraz gururlanarak, yarım ağız sırıttım, geçtim oturdum kolları eprimiş koltuğumuza. Babamı izlerken yavaş yavaş yedim pastayı. Sanki bir şeyler düşünmeliymişim gibi hissettim... Sonra geçti.</p>
    </div>
<div class="calibre2" id="calibre_pb_16"/></body>
</html>