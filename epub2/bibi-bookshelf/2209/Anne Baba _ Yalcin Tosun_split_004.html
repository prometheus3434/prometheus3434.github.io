<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Anne Baba _ Yalcin Tosun</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="calibre1">
				<h1 class="bolum" id="calibre_toc_1">Aterina</h1>
				<p class="normal">Babaannemin günlüğünü bulduğumda ne yalan söyleyeyim, çok da heyecanlanmamıştım. Öleli daha üç gün olmuştu. Annemle ondan kalanları düzenlerken kimseleri yanına yaklaştırmadığı komodinin, anahtarını bulamadığımız için kırarak açtığımız çekmecesinde o eski defteri öylece yatarken bulduk. Siyah bir deriyle kaplanmış bu defterin sayfalarını şöyle bir çevirdiğimde, bazı cümleleri Fransızca yazılmış günlük sayfalarıyla karşılaştım ve defteri bir kenara bıraktım. Aklım babaannemin zümrüt broşundaydı. Hiç görmediğim ama herkesin bahsettiği, babasının hediyesi olan broş.</p>
				<p class="normal">Tüm aramalarımıza rağmen broşu bulamadık. Bir sürü kehribar kolye. Hepsi bu. Neden bu kadar kolye almış, neden bunları bize hiç göstermemiş diye düşünürken sıkıldık ve aramayı bıraktık. Annem giysileri toplayıp dağıttı. Nem kokan tüm eşyayı da eskiciye verdik. Defteri çıkarken yanıma aldım.</p>
				<p class="normal">Eve döndüğümüzde babam, elinde bulmacasıyla koltuğuna yayılmıştı. Annem hep yaptığı gibi dokundurdu babama: </p>
				<p class="normal">"Ah Mesut, tam adını bulmuşsun. Hiçbir şey mutluluğunu bozamaz değil mi? Sanki benim annemdi. Biraz da sen ilgilensen ya şu işlerle." </p>
				<p class="normal">Babamın gözlerinden hiç görmediğim bir bakış geçti. Annem anında sustu.</p>
				<p class="normal">O gece garip bir rüya gördüm. Babamla, güneşli bir günde çarşıda dolaşıyorduk. O, hiç görmediğim kadar genç, takım elbiseler içinde. Bense onun elinden tutmuşum, yürüyoruz. Bir an geçiyor. Hastane odasında, doğum sancıları içindeyim. Nasıl sonsuz bir acıma hissi. Elime bir oğlan çocuğu veriyorlar. Bense delirip bağırmaya başlıyorum: "Aynı o, aynı o." Oğlanın yüzü babam. Hem de sakallı, bıyıklı. Babamı doğuruyorum rüyamda. Çok daha yaşlı halini hatta. Buruş buruş olmuş bir yüz; bebeklikten değil ama, yaşlılıktan. </p>
				<p class="normal">Sabah kendime gelmem kolay olmuyor. Okula gitmek için hemen evden çıkıyorum. Aklımda babaannemin zümrüt broşu ve gördüğüm garip rüya dolanıp duruyor. Yiyecek bir şeyler almak için kantine gidiyorum ve çantamda cüzdanımı ararken babaannemin kara kaplı defteriyle karşılaşıyorum.</p>
				<p class="normal">Bir merak düşüyor içime, okuyorum.</p>
				<p class="normal">11 Haziran</p>
				<p class="normal">Bugün bir kolye daha aldım Sirkeci 'den. Bununla on üç oldu. Uğursuz sayı. Keşke bir tane daha alsaydım. Adı Marko imiş, babası seslenirken duydum. Kocaman kara gözleri var. Bana pek bakmıyor sanki. Anlamış mıdır acaba? Bir insan neden durmadan kehribar kolye alır ki? Dokundu mu parmağıma paketi verirken, bana mı öyle geldi yoksa? </p>
				<p class="normal">Bugün kırk iki gün oldu. Babam bir aydır Nis 'te. Bugün yarın gelir. Belki bir mucize olur da gelemez. Titanik bile batmamış mı? Ama Akdeniz 'de ne gezer buzdağı.</p>
				<p class="normal">25 Ağustos</p>
				<p class="normal">Pazar öğleden sonra ben aceleyle Necla 'lara gidiyorken çarpıştık. Biraz üstüme geldi aslında, çok doğal bir çarpışma sayılmazdı. Parlayan, sihirli bir zamandı. Sanırım kiliseden çıkıyordu. Şaşkın bir gülümseme vardı dudaklarında. Hiç durmadım. Bu bol giysilerin içinde ve bu şişmiş yüzle beni tanıması bir mucize. Ama sürekli kehribar kolye alan bu kızı tanıdı işte. Gülümsemesi ele verdi onu da. Esmer yüzünde beyaz dişleriyle, bir erkekti. Cebime bir mektup koymuş, eli de çabuk.</p>
				<p class="normal">Bebek büyümeye başladı karnımda ya da bana öyle geliyor. </p>
				<p class="normal">27 Ağustos</p>
				<p class="normal">Akşam babama bebeği söyledim. Kıllarla dolu yüzünde herhangi bir dalgalanma oldu mu anlamadım. "Bakarız bir çaresine" dedi babacanlığını zorlamadan. Bakarmışız çaresine, öyle dedi. Necla 'yla ağladık. Bazen babamı öldürme planları yapıp vakit geçiriyoruz Necla 'yla. O aç köpeklere verelim diyor. Ben türlü zehirler sayıyorum kendimce. Sonra uzun uzun ağlıyoruz birbirimize sarılarak. Necla da olmasa...</p>
				<p class="normal">1 Eylül</p>
				<p class="normal">Mektubuna cevap verdim. İçine babamın Fransa 'dan getirdiği parfümden damlattım. Ucunu da yaktım mektubun. Bunları yaparken karnımdaki bebeğin var olmadığını hayal ediyorum. Babamın aslında babam olmadığını, beni kaçırıp bir adada hapsetmiş bir korsanbaşı olduğunu düşünüyorum. Marko ise tek gözlü ama iyi kalpli korsan. Beni kurtarması için her şeyimi vereceğim kara gözlü, cesur, sevecen korsanım benim.</p>
				<p class="normal">3 Eylül</p>
				<p class="normal">Üşüyerek sokuldum. Kokusu burnumda. Çıkarınca belime sıkı sıkı sardığım çaputları, anladı gebeliğimi. Bebekle ilgili hiçbir şey sormadı. Sigarasından uzun uzun nefesler çekti sadece. Birden "Kaçalım" dedi. Kaçmak... Neden hep kaçar zor durumdaki sevgililer. Ya da neden korkar hep birisi. Ama korkmadık (mı?) ikimiz de. Kaçmaya karar verdik. Zümrüt broşumu satıp yol parası yapacağız. Biraz da onun birikmişi varmış köşede. İtalya 'ya götürecekmiş beni, büyükbabasının yanına. Orada birlikte balıkçılık yapacaklarmış. Bir müddet onun evinde oturacakmışız, sonra kendi odamızı kiralayabilirmişiz. Hem İtalyanca çok zor bir dil de değilmiş. Fransızcam sayesinde altı aya kalmaz onu da öğrenirmişim. Esmer göğsüne uzanmış, yüzünü izlerken ben, sakin sesiyle anlatıyor tüm bunları sevimli korsanım. Masal sonuna dalmış gibi bir huzurla uyuyor sonra.</p>
				<p class="normal">Bir inanabilsem tüm bunlara...</p>
				<p class="normal">4 Eylül</p>
				<p class="normal">Marko 'nun kaçış teklifini düşünüyorum. Aslında çoktan kabul ettim. Ama sonrasında neler olacak diye düşünmeden edemiyorum. Necla gideceğim diye çok üzülüyor. Bana da kızıyor Marko 'ya hemen güveniverdim diye. Sahi, ya bebeği sorarsa sonra, ya değişirse birdenbire. Babası kim bunun, al piçini de git derse. Ya aşkı biterse...</p>
				<p class="normal">Tüm kolyelerimi taktım üst üste. Aynanın karşısında ağladım. İçim dışıma çıksın istiyorum. Ters düz olayım.</p>
				<p class="normal">7 Eylül</p>
				<p class="normal">Sabah Necla 'lara gidiyorum diye çıktım evden. Gelmedi. Karaköy Limanı 'na gittim hemen. Üç saat bekledim. Gelmedi. Ellerim koynumda dolaştım durdum. Gelmedi. Yanaklarım yanıyor. Eve dönmeliyim diyordum. Gelmedi. Bir öğürtü sonra... Tramvayda bayılmışım. Ayılttılar. Gelmedi. </p>
				<p class="normal">Babam büyük planından bahsetti. Şu yanında çalışan kambur Ersin 'le evlendirecekmiş beni. Günahından böyle kurtulacak aklı sıra. Bebek, dedim. "Hallettim, düşünme sen bunu." Pis pis sırıttı. Satacaktık bu lanet broşu. Parasıyla İtalya 'ya. </p>
				<p class="normal">Gelmedi. </p>
				<p class="normal">24 Ocak</p>
				<p class="normal">İki hafta önce doğurdum. Bakamıyorum yüzüne. Ersin bir kadın buldu, sütü de varmış. Sormuyor babası kim bu bebeğin diye. Bir öğrense anlaşmayı bozar mı acaba babamla...</p>
				<p class="normal">Bazı geceler beşiğinin yanına gidip, geri dönüyorum. Babam çok seviyor bebeği. Hiç sahip olmadığım oğluma kavuştum diyor. Adını da o koydu. Mesut...</p>
				<p class="normal">Bir de, Necla geldi akşam. Marko 'nun, Daria adlı bir kızla evlenip İtalya 'ya göçtüğü haberini getirdi. Ben sana demiştim dercesine baktıysa da ben fark etmedim.</p>
				<p class="normal">31 Ocak</p>
				<p class="normal">O lanet broşu denize attım bugün Karaköy 'den. Broş süzülürken dibe doğru, parıldayan gümüş rengi pullarıyla bir aterina belirdi berrak suda. Yavaş yavaş su yüzüne çıktı. Yan yatarak öylece süzüldü durdu. Ölümünü kıskandım sonra. </p>
				<p class="normal">İnce bir yağmur başladı, sık adımlarla eve doğru yürüdüm. </p>
				<p class="normal">Defter elimden düştü. Bir anda yanaklarım alevlendi. Beynim dağılacak sandım. Dağılmadı. Rüyamdaki buruş buruş haliyle babam aklıma geldi. </p>
				<p class="normal">Eve döndüğümde annem pek sevinçliydi. Kehribar kolyeleri de satmış. "Mesut," diyor, "Kolyelere bayağı para verdiler." Zaten babaannemin bunları taktığını hiç görmemiş. Çok akıllılık etmiş hepsini satmakla.</p>
				<p class="normal">Babam yine oralı olmadan her zamanki koltuğunda bulmacasıyla uğraşıyor, ansızın beni fark ederek soruyor sonra: </p>
				<p class="normal">"Neydi kızım gümüşbalığının öbür adı?" </p>
    </div>
<div class="calibre2" id="calibre_pb_6"/></body>
</html>