<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Anne Baba _ Yalcin Tosun</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="calibre1">
				<h1 class="bolum" id="calibre_toc_8">Aynada</h1>
				<p class="normal">Tırnaklarını yiyordu tanıştığımızda. Gözlerimi ayıramamıştım parmaklarından. O ise benim bakmamdan huylanmak yerine, gözlerimin içine baka baka kemirmişti artık ne kaldıysa. Sırf bunun için bile sevebilirdim onu.</p>
				<p class="normal">Sonra evine davet etti. Hiç gelmem melmem demedim. Evini merak ediyordum. Gelirim deyince önce biraz şaşırdı, sonra hafifçe gülümsedi.</p>
				<p class="normal">Mora boyamış duvarlarını, ilgimi çekti. Morun açıklı koyulu tonları. Bir de kedi var ortada dönenen. Tüm evi gezdirdi sonra. </p>
				<p class="normal">Oturma odasına tekrar girdiğimizde, kapının hemen yanında bulunan kenarları yaldızlı büyük aynanın önüne bir tabure koyup oturttu beni. "Kendin dışında aynada gördüğün her şeye bakmanı istiyorum" dedi. Anlamadım ama dediğini yaptım. Oldum olası az sorgulayan, "neden" diye sormayı aklına az getiren biri olmuşumdur zaten. Ötekilerden hep bir mucize bekleyen, sözcükleri bir araya getirişlerinden yeni bir dil oluşacak diye medet uman. Bunu bir define avı gibi algılayıp diğerlerinin düşlerinden kendisine yeni bir renk yaratma sevdalısı edilgen korsan.</p>
				<p class="normal">Aynadan yansıyan eşyayı izliyordum. Turuncu bir örtü serilmiş bordo kanepe, arkasındaki duvara asılı bir tablo ve onun bir kısmını görmemi engelleyen uzun ve püsküllü avize. Tablonun görünmeyen kısmı aklıma takılıyordu. Her defasında daha sonra bakayım diyor, sonra da unutuyordum. O taburenin üzerindeyken, yaptığım şeyin nedenini sorgulamıyordum. Kendimi pek güzel ve bakılası bulmadığımdan, aynadaki diğer şeylere bakmak çok da zor gelmiyordu. </p>
				<p class="normal">Çay getirdi ve "Koltuğa geçelim, daha rahat edersin" dedi. Ne aynadan, ne az önceki gönüllü denekliğimden bahsetti. Konuşmadan çaylarımızı içtik. </p>
				<p class="normal">Evden çıktığımızda elimi tuttu. Akşamüzeriydi çok iyi hatırlıyorum. Benim üzerimde çiçekli bir elbise vardı. Saçıma da elbisemdeki çiçeklerin kırmızısının bir ton açığından bir bant takmıştım. Denizi gören bir yokuştan aşağı iniyorduk. Elimi tutmakla kalmadı, kuytuya çekip birden ağzımdan uzun uzun öptü. İlk kez ağzımdan öpülmüştüm ama belli etmedim. Yani, sanırım. Sonra denize inene kadar hiç konuşmadık. İyi de ettik bence. Bazen konuşmamak iyidir. </p>
				<p class="normal">Onun evinde uyuduğum ve susar gibi seviştiğimiz ilk gecenin sabahında gözlerime güneşin vurmasıyla uyandığımda yatağın ucuna oturmuş sigara içiyordu. Tırnakları bittiği için dudaklarını kemirmekle meşguldü. Gözlerimi tekrar kapattım. Uyuyormuş gibi, anlarsınız. Yoksa anlamaz mısınız? Hiç yapmadığınızı söylemeyin lütfen. Hayatın ağırlığını başka bir yerinden tartmak için yapılan şeylerden biridir bu. Çocukken yeni yakılmış sobanın çıtırtılarına uyanıp, yorganım gözlerimin hemen altına kadar örtülü bir halde, kahvaltıyı her sabah aynı sabırla hazırlayan annemi yarı açık gözlerle ve şaşkınlıkla izlerken aldığım zevke benzer bir durum denebilir. Yorganı indirdiğiniz an artık günün gerçeği hüküm sürmeye başlar ve siz de onun bir parçası oluverirsiniz.</p>
				<p class="normal">Sigarasından son bir nefes alıp yanıma uzandı. Ben gözlerim kapalı, üzerime vuran güneşin yarattığı ılık esriklik ve başka bir evde uyanmanın verdiği değişiklik duygusuyla mutluluğa benzer bir şey hissettim o an. Parmaklarını yüzümde gezdirmeye başladı. Mecburen açtım gözlerimi, yeni uyanıyormuş gibi yaparak. Çarşafla göğüslerimi örterek uzandım, boynunu öptüm. Durdum, boynu az önce öpülmüş sevgilinin nasıl göründüğüne baktım. </p>
				<p class="normal">"Şimdi gitmelisin" dedi birden. Hiçbir açıklama getirmedi sonra. Orada öyle oturmaya devam etti. Giyinirken onu sevdiğimi fark ettim ve sessizce çıktım. Uzun uzun dolaştım. </p>
				<p class="normal">Yine bir bahar öğleden sonrası, aynanın karşısına oturtulmuş bekliyorum. Bugün buraya gelirken sokaklarda dolanan tüm kokular başımı döndürdü. Yolda gördüğüm çocuklara gülümsedim, taze ekmek aldım. Yoksa o geçen gün müydü? Hani beni yatağa bağlayıp dışarı çıktığın ve tam on beş saat sonra geldiğin geceden sonra. Geleceğini biliyordum ama, hiç korkmadım. Sessizce gelip saygıyla ve özenle dokunarak çözdün beni. El ve ayak bileklerimi okşadın, menekşelere su, kediye mama verdin. Sonra yanıma uzanıp uyudun. Bense seni izleyip durdum.</p>
				<p class="normal">Kapıdan girer girmez sana sarılmak istedim, ama bir notla karşılaştım aceleyle yazılmış. Yok yok, ayakkabını bağlıyordun geldiğimde, acelen olduğunu ve hemen döneceğini söyleyerek dışarı çıktın. Sen çıkmadan belki mesafeli bir öpücük almışımdır, kim bilir. Evet, böyle olmalı. Ve çıkmadan önce, beni her zamanki tabureme oturtmayı ihmal etmedin elbette.</p>
				<p class="normal">Eşyanın durgunluğunu, kendi varoluşum dışındaki oluşları izliyorum uzun uzun. Doğrudan bakmadığım aynadaki aksim koyu yeşil bir gölge oluyor. Aklıma bir sürü şey geliyor. Yatağın altındaki oyuncakların mesela. Biliyorum onlarla oynamayı çok seviyorsun, canımı yakmana ses etmemem bu yüzden. Oyun oynamanın değerini bilirim. Çocukken annemin olur olmaz vesveseleri nedeniyle birlikte oynamama izin verilmeyen çocukları pencereden izlemekten sıkıldığımda ve evde yalnız geçirdiğim saatler boyunca yaptıklarımı hatırlıyorum. Çocukluğun tehlikeli masumiyetinin, bir cumartesi öğleden sonrası kuzenimle oynadığımız sevişmeli çocuk yalnızlığının tadı geliyor aklıma. Annem boynumdaki morluğu fark ettiğinde kopan fırtına! Ama kuzenim bile öpmemişti ağzımdan, ilk sen öptün. Ne ısırır ne de korkar gibiydi öpüşün. Bir daha da hiç böyle öpmedin beni.</p>
				<p class="normal">Sonra yine aynadaki tabloya kayıyor gözüm. Bir kadın var, silik bir gülümsemeyi çağırır gibi duruyor. Saçlarını dağınık bir şekilde toplamış, beyaz çiçekli bir kadın. Biraz beni mi andırıyor ne? Kalksam diyorum aklımdayken, bir bakıversem tablonun görünmeyen kısmında ne var diye. Garip itaatkârlığım engelliyor, öylece duruyorum. Sonra bakarım diyorum ve sonra yine unutuyorum. </p>
				<p class="normal">Tüm bunlar beni yormaya başladı. Bazen gülümsüyor, bazen sinirleniyorum sana belli etmesem de. Kurallarını bilmeden oyun oynanmasa da, bu kabullenişe devam etmek bile gizliden hoşuma gidiyor. Mızıkçılık yapmadan sonuna kadar gitmek istiyorum. Bu taburenin üzerinde canım sıkılıyor, sırtım fena ağrıyor. Kimi zaman, ne kadar süredir o aynanın önünde öylece oturduğumu düşünüyorum. Yeni mi geldim, yoksa günlerdir orda mıyım, çıkaramıyorum. Oysa şimdi kalksam, sen gelmeden biraz dolaşsam evde, sırtımın ağrısı geçse... Hem çişim de geldi.</p>
				<p class="normal">Birkaç gün önceydi sanırım. Başka bir kadınla baş başa bıraktın beni. Sonra bir kilo yeşil erikle döndün eve. Oturdun, hepsini tek başına yedin bizi izlerken. Yeşil eriği ne çok severim ama hiç canım çekmedi. Yanlış olan bir şey vardı, biliyordum ama neydi tam kestiremiyordum. Kadın, senden aldığı talimatlarla, yatağın altındaki oyuncakları çıkarıp benimle oynamaya başladı. Beni bağlamasına izin verdin. Gözlerimi kapadım ben de. Canımın ne kadar yandığını unutmak için, senin yeşil erik yerken çıkardığın sesleri dinledim. Dudağının o anda aldığı şekilleri düşündüm. Uyumuş ya da bayılmışım sanırım, sonrasını hatırlamıyorum.</p>
				<p class="normal">Gecenin ortasında uyandım sizin gürültünüzden. Sigara içip konuşuyor, gülüyordunuz. Benimle hiç böyle konuşmadığını fark ettim. Uyandığımı gördüğünde ben yokmuşum gibi konuşmaya ve gülmeye devam ettin. Kadın kucağına aldığı kediyi seviyordu yavaş yavaş. Kediyi sevmek hiç aklıma gelmemişti oysa benim. Sen isteseydin severdim belki. Yok belki değil, sen isteseydin kesin severdim. </p>
				<p class="normal">Aynanın karşısında oturmuş bir halde bunları düşünürken kedinin odaya girmesiyle irkildim. Konuştum kediyle, kendisinin bu odada işi olmadığını, geldiği yere dönmesi gerektiğini söyledim. Hatta benim de hemen kalkacağımı, önce çişimi yapacağımı, sonra uygun olursa gene ayna karşısındaki yerime geçip oturacağımı söyledim. "Sanki hiç kalkmamışım gibi yani, anladınız mı?" dedim. Ve odayı terk etmesini rica ettim. Kedi nezaketimi yanlış anlamış olmalı ki, bana daha çok yaklaşıp sırnaşmaya başladı. Beni geçen gün kucağında mayıştığı o kadın mı zannetti acaba? Yanımdan ayrılmıyor, bacağıma sürtünmeye devam ediyordu. Bunaldım iyice. Seni çağırmak, adını bağırmak istedim, ama adını bilmediğimi fark ettim. Ben de kendi uydurduğum bir adla çağırdım seni. Ama bir adın varsa tam da uydurduğum o ad olmalıydı. İçim ezildi. Birden sesini duydum, çok uzaklardan geliyordu sanki. Ne dediğini anlamadım. Bilmediğim bir dilde konuşuyor gibiydin. Korkutucu bir yanı vardı sesinin ve söylediklerinin. Yine de biraz bekledim, sen gelmeyince zor attım evden kendimi. Evden attım derken mecazi anlamda söylemiyorum. Balkondan attım desem daha anlaşılır olur belki. Ne yapayım, aklıma o an yapacak daha iyi bir şey gelmedi. Aşağı hızla inerken, apartmanın camlarına vuran yansımanı gördüm. Hızla yukarı çıkıyordun ben düşerken. Hayal gibi geçip gittin, görmedin beni... Arkamdan gelirsin, en azından seslenirsin sandım. Gelmedin.</p>
				<p class="normal">Evden kendimi atmadan önce tabloya gözüm çarpmıştı. Tablonun görünmeyen kısmında, kadının baktığı yerde boş bir ayna varmış sadece. Beyaz çiçekli kadınsa boşluğunun resmine çağırıyormuş o gizli gülümsemeyi. </p>
				<p class="normal">Aklıma çizip tablonun görünmeyen kısmını unutmayayım diye, devam ettim düşmeye.</p>
				</div>
</body>
</html>