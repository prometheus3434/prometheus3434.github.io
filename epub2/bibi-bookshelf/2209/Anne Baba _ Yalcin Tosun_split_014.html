<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Anne Baba _ Yalcin Tosun</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="bolum" id="calibre_toc_11">Her Şey Tarih Oluyor</h1>
				<p class="normal">Bugünlerde her şeye garip bir gözle bakıyorum. Acayip işler yapıyorum. Müzeyyen Senar dinliyorum örneğin, oysa hiç sevmem. Çok erkeksi gelir bana. Sesinde de garip bir külhanbeyi havası. Sevmem işte canım. Ama bu durum, onu dinleyip dinleyip iç çekmeme ve kendime acımama engel olmuyor. Geçen akşam da kapuska yedim. Oysa ağzıma koymamıştım hayatım boyunca. Evi temizlemeye gelen kadın haftada iki gün yemeğimi de pişiriyor. O kadar söyledimdi lahana hariç ne zıkkım yaparsan yap yerim diye. Ama gariptir, bayıla bayıla yedim acısı bol kapuskayı. Ekmekle de sıyırdım tabağımı. Parmaklarımı bile yaladım iştahla, hazır Aysun evde yokken. Sanki iki hafta önce koltuğun yeri değişti diye bütün evi ayağa kaldıran aksi ihtiyar ben değildim.</p>
				<p class="normal">Dün Aysun gelmedi. Anası emekli maaşı için kuyruktayken fenalaşmış. Hastanedeler şimdi. Nasıl gidilecek oraya? Hava da buz gibi, en iyisi evde kalmak. Aysun 'u cep telefonundan ararım artık. Bu ay fatura yüklü gelecek ama yapacak bir şey yok. Aramak lazım. Üç kuruş aylıkla kim çeker bu yaşlı, nemrut herifin kahrını ondan başka? Elim ayağım oldu sanki. Peki benim bu halim ne olacak? Neden böyle hissediyorum? Sanki hiç doğmamış gibiyim. Öyle küçük bir dölüt. Masum da değil hani. Ama küçük ve savunmasız hissediyorum kendimi. Sanki bir anda birisi gelecek, alıp çıkaracak ana rahminden beni. Hiçbir şey yapamadan, dilsiz dudaksız atılacağım çöp kutusuna.</p>
				<p class="normal">Cep telefonu kapalı. Biliyorum, surat asar aramadın diye. Mesaj çekmeyi de bir öğrenemedim gitti. Aman kalk işin yoksa, hazırlan şimdi. Okmeydanı 'na da nasıl gidilir buradan? </p>
				<p class="normal">"Halil, korkmasana yahu. Erkek adam korkar mı iğneden, bıçaktan? Hem adam olacaksın oğlum. Çıksana masanın altından. Halil, kızdırma beni."</p>
				<p class="normal">"Ben adam olmuycaaaam."</p>
				<p class="normal">Sözümde durdum, sahiden olmadım. Bir şeyi kırk kere söylersen olurmuş. Eski karım da öyle derdi hep. "Sen adam olmazsın." Herhalde olmam! Olmadım da. Yazar oldum ama. (O da tartışılır ya.) Hem adam olmak ne demek? Herkesin istediği gibi olmak, beklenen, öğretilmiş tepkileri vermek, yasalara uymak ya da yalan söylememek mi? Çok küçükken almıştım bu kararı. "Ben adam olmuycam" diye bağırmıştım masanın altında korkudan titrerken. Çükümün ucu gidince adam olacakmışım, peh!</p>
				<p class="normal">Hastaneye zar zor vardığımda Aysun boynuma sarılıp ağladı. Kalp krizi. Yoğun bakımdaymış anası. Şimdi ellerimi sırtına kavuşturup, yavaş yavaş sıvazlamalıyım sırtını. Öyle yapılmaz mı biri size sarılmış ağlarken? Ama ben o anlarda hiç de sahici hissetmem kendimi. Ya ağlayan kişi gerçekten o an sizin zannettiğiniz şey için ağlamıyorsa, ne bileyim gerçekten o şey için ağlıyor olsa bile, aslında bu ağlayışı zorunlu hissettiği için çağırdıysa. Hem nasıl sıvazlanır ağlayan bir kişinin sırtı? "Hişşşt!" falan mı denir yatıştırmak için? Nereden bileyim tüm bunları? </p>
				<p class="normal">Of, hâlâ susmadı. Yavaşça omuzlarından tutarak kendimden uzaklaştırdım. Ama bunu yaparken de, aslında ağlamasını kesmesi gerektiğini, bunun beni ne kadar üzdüğünü belirten yüz ifademi takındım. Bir yandan da gülüyordum kendime sinirden, sinirlenince yüzünde o salak gülümseme olan insanlardan nefret etmeme rağmen. Yaşlandıkça nefret ettiğim insanlara daha çok benzedim. Bu yüzden mi bu kabulleniş, sırtını sıvazlamam, bu salak yüz ifadem? Bana sarıldığında göğsümde hissettiğim memelerinin diriliğini fark etmemişçesine, yüzümün ifadesini hâlâ bozmamam. Ben böyle değildim. Değildim.</p>
				<p class="normal">"Çok hasta. Doktor ‘Yoğun bakımdan çıksa bile yaşaması çok küçük bir ihtimal ' dedi."</p>
				<p class="normal">Ve hıçkırarak tekrar ağlamaya başladı, boynuma sarılıp. Tanrım, ne güzel kokuyor. Kulaklarından başlamak istiyorum öpmeye, boynuna doğru inmek yavaş yavaş. Ama bunları düşünmemeliyim diyorum. Annesi ölüyor kızın. Elimde değil. Sarılıyorum sıkı sıkı. Benim de ölümüme çok kalmadı nasıl olsa. Bu beni rahatlatıyor. Sanki özüne dokunuyorum her şeyin. Daha bir hakkım varmış gibi geliyor bir sürü şeye. Mesela annesi ölüm döşeğindeyken ve bana sarılmış ağlarken, yardımcımın memelerini göğsümde hissetmekten ve aynı zamanda üzülmüş rolü yapmaya devam ederek sırtını sıvazlamaktan hiç gocunmuyorum. Gençken böyle bir durum olsa, sarılmayı ve teselli ediyormuş gibi yapmayı falan bırak, muhtemelen buraya gelmezdim bile. Üzülmüş gibi de yapmazdım, ama artık en azından bunu yapmaya hakkım var gibi hissediyorum. O üzgün diye gerçekten üzülemem ya! Düşünemem annesini falan. Bu sefer uzaklaştırmıyorum kendimden. Doya doya kokluyorum saçlarını. Eh, ne de olsa pek sık yaşadığımız bir an değil bu. Sonra o uzaklaşıyor benden, gözyaşlarını silerek.</p>
				<p class="normal">Hemen çıktım hastaneden. Taksiye bindim hatta, bu da yeni âdetlerimden. Ama otobüsle falan uğraşacak halim yoktu. Şoför gençten yakışıklı bir çocuktu. Sarıyerli'ymiş, doğma büyüme. Görebildiğim kadar üç ya da dört farklı tik vardı yüzünde. Diliyle dudağının üst yarısını ıslatmadığı zamanlar sağ gözünü seğirtiyor, onu yapmadığı zamanlarda da gülüyormuş gibi dudaklarını yarım ay haline getirip sonra eski halini alıyordu. Konuşmaya hevesliydi bayağı. Sonradan öğrendim ki, hapisten yeni çıkmış. Bu tikleri de orada edinmiş. "Neden girmiştin içeri?" dediğimde, bir süre sustu. Ben artık ümidimi kesmişken, üç yaşındaki oğlunu kazara öldürdüğünü söyledi. O an, üzüntüye yakın bir şeyler hissettim ki, bu beni oldukça korkuttu. Hayatımda ilk kez gördüğüm bir insan hakkında böyle bir his beslemeyi tanımlayamadım kendi içimde. Lakin üstünde durmadım fazla. Geçmiş olsun falan demeden de olmazdı tabii. Ben de bir şeyler zırvaladım.</p>
				<p class="normal">Aklım biraz karışmış halde evin önünde indiğimde hafiften sendeledim. Düşmeyeyim diye kolumdan tutan alt komşum Nihan Hanım endişeli gözlerle yüzüme bakarken –artık ne haldeyse yüzüm– aklıma, onun yıllardır balkona asmaktan bıkmadığı renk renk, çeşit çeşit iç çamaşırları geldi. Nihan Hanım 'a sırf bu yüzden çok saygı duyuyordum; zengin iç çamaşırı koleksiyonunu öteki kadınlar gibi gözlerden uzaklarda saklamak istememişti ne de olsa. Hep de olmadık anlarda gelir böyle şeyler aklıma. Teşekkür ettim, yardımcımın hasta annesini ziyaretten geldiğimi, o yüzden biraz dağıldığımı söyledim – ne büyük yalan. Kapıya kadar bana eşlik etti. O da bana kocasıyla olan sorunlarını anlattı beş dakikada. Adam lisedeki aşkıyla karşılaşmış tesadüfen, hâlâ onu sevdiğini fark etmiş, boşanmak istiyormuş vs. Bir an elini yanağıma koyup iç çekti. Bense elimi elinin üstüne koyup kendisini toplaması gerektiği yönünde bir şeyler söyledim. Onu içeri davet edemedim. Tereddüt içinde olduğumu fark edince gülümseyerek yanağıma bir öpücük kondurdu. Vedalaştık, eve girdim, soyunup hemen yattım. Kendime kızdım, biraz ruhum üşüdü.</p>
				<p class="normal">Gece baş ağrım tuttu. Ağrı kesici de kalmamış. Aysun ve Nihan Hanım 'la aynı yatakta olduğumu hayal ettim bir an, sonra bu edepsiz hayalin sarhoşluğu geçti ama baş ağrım aynen duruyordu. </p>
				<p class="normal">Yaşlandıkça insan hayallerinde daha özgür, yaşadıklarında daha mı kapana kısılmış oluyor –ki ben hep yaşlanınca hayaller de tükenir sanıyordum– diye düşünürken garip bir şey oldu. Oldukça güçlü bir gerçeklik hissiyle kendimi çocukluğumun korunağı, o uzun masanın altında hissettim bir süre. Bu sefer üçüncü bir göz olmuş izliyordum olanları: </p>
				<p class="normal">Bir çocuk yanımda hıçkırarak ağlıyor ve bağırıyordu, yüzü seçilmiyordu karanlıkta. Masanın önünde babası, annesi ve terli, şişman sünnetçi toplanmış onu ikna etmeye çalışıyorlardı.</p>
				<p class="normal">Elinden tuttum onun, yavaşça fısıldadım kulağına: </p>
				<p class="normal">"Korkma, her şey tarih oluyor."</p>
				<p class="normal">O ise, bağırmasına bir an ara vererek yüzüme baktı, korkusu artmış kocaman ıslak gözleriyle bağırarak ağlamaya devam etti:</p>
				<p class="normal">"Ben adam olmuycaaaaam." </p>
    <div class="calibre2" id="calibre_pb_21"/></body>
</html>