<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Anne Baba _ Yalcin Tosun</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="bolum" id="calibre_toc_13">Rüyamda Macide 'yi Gördüm</h1>
				<p class="normal">Kaçıncı kez açılacak acaba perde bu akşam? Kaç kez şaşıracağım repliğimi? Seyircilerden kaçı öksürüğünü tutmaya çalışırken garip sesler çıkaracak?</p>
				<p class="normal">Uzun yıllardır sahnelerdeyim. Sanmayın çok ünlü falan olduğumu. Hani otobüste ya da vapurda gördüğünüz, hasbelkader tanıdığınız ancak umursamadığınız adamlardanım ben de. Çok para kazanmadım, ama keşke kazansaydım. O zaman belki burada sahne sıramı beklerken ağrımı dindirmek için konyak içmek yerine, tam teşekküllü bir hastanede, güzel hemşirelerin etrafında fır döndüğü, yediği önünde yemediği ardında o ensesi kalınlardan olurdum ben de. O zaman belki...</p>
				<p class="normal">"Metin Abi, hadi sıran geldi!"</p>
				<p class="normal">Sahnedeyim işte. Umurumda değilsiniz hiçbiriniz diye bağırmak istiyorum. Siz ne anlarsınız sanattan! Çehov sizin neyinize. Gidin evinize demek isterdim ya da tatile çıkın. Kütlesel popolarınızı güneşe çevirerek şöyle, gerim gerim gerinerek yatın. Ya da anlıyor olabilirsiniz sanattan, tiyatrodan. Bunlar umurumda mı sanıyorsunuz? Beni anlamanızı da istemiyorum. Küskünüm işte var mı? Bu hayat bana yetmedi, verim alamadım istediğimce. Alamadım...</p>
				<p class="normal">"Metincim yine döktürdün vallahi."</p>
				<p class="normal">"Sağ olun efendim. Siz de çok başarılıydınız."</p>
				<p class="normal">"Ayol ne zaman bırakacaksın sizli bizli muhabbeti. Gören de yabancıyız sanır. Kaç yıldır aynı sahnenin tozunu yutuyoruz kuzum."</p>
				<p class="normal">"Alışkanlık efendim, alışkanlık."</p>
				<p class="normal">Döktürmüşüm! Kendisi gibi dansöz oryantal sanıyor herhalde beni. Tutacaksın o yağlı saçlarından, sahneye sürükleyip orada gerçekten yutturacaksın o tozları ona. Bunlar tiyatroya da sıçradı ya! Sinema ve gazinolar yetmedi kevaşelere. Nereye koydum şu matarayı, migrenim tuttu şimdi de...</p>
				<p class="normal">"Metin Abi maaşları ödeyeceklermiş yarın."</p>
				<p class="normal">"Pek güzel efendim."</p>
				<p class="normal">"Artık çekeriz kafaları yarın akşam, ne dersin abi?"</p>
				<p class="normal">İçki falan içmem sizinle ben. Kim oluyorsunuz yahu siz. Otuz beş yıldır bu sahnelerdeyim ben. Allah 'ın cezaları. İçki içer miymişim onlarla. Ben Cahide Hanımların, Muhsin Beylerin masasında demlenmiş adamım. Saygısız herif sen de!</p>
				<p class="normal">"Bakarız, yarın olsun hele. Değil mi efendim?"</p>
				<p class="normal">Dün gece rüyamda yine annemi gördüm. Elinde iğne oyası vardı. Pencerenin önündeki divana oturmuştu. Ve tüller... Tüm odada dans eden tüller. Neden hep aynı rüyayı görüyor insan yaşlandıkça? Ah anne ah! Bu dünyada senden başka seven oldu mu ki beni? Belki biraz Macide, bilmiyorum. Ve yatıyorum dizlerine usulca her seferinde. Ama sanki ben yokmuşum gibi el işine devam ediyor annem. Sonra birden öyle hızlanıyor ki, ne tığlar ne elleri görünüyor. Sonra iterek beni dizlerinden, hışımla kalkarak dönmeye başlıyor tüllerin arasında. Dönerken bilmediğim dilde bir şeyler söylüyor. Ağlamaya başlıyorum hep aynı yerinde rüyanın. Annemin eteklerinden çekiyorum, o ise tül oluyor sanki döne döne. Ve aniden zıplayarak uyanıyorum gözlerimde yaşlarla. Oysa hiç ağlamam ben, hiç.</p>
				<p class="normal">"Yatarken poponuzu iyice örtün demiyor muyum ben size Metin? Bakın o zaman görüyor musunuz böyle rüyalar."</p>
				<p class="normal">Macide. Bunları bana söylerken aklında, elinde kalan birkaç parça eşyasının ne kadar edeceğini hesap eden Macide. Benle evlenmiş olsaydın, belki yine zengin olmazdın ama bu sefaleti de tatmazdın. Müstahak sana!</p>
				<p class="normal">"Üç gündür gidemedim. İçimde dert oldu. Siz de gelseniz ya Metin. Mezarlıkta yalnız olmaktan çekiniyorum. Sanki o kavaklar cehennem zebanileri gibi üstüme üstüme geliyor."</p>
				<p class="normal">Mezarlığa gitmek mi? Bu ne cüret kadın! Hem de o cenabet, nursuz kocan için. Bunu da mı isteyecektin benden Macide? Bu kadar mı az sevdin beni, bu muydu değerim?</p>
				<p class="normal">"Gelemem Macide, siz gidin. Yeni oyunu çalışmam lazım. Çok yoğunum, vallahi bu seferki başrol benzeri bir şey. Nasıl ezber edeceğim o kadar sayfayı bilemiyorum. Siz gidin Macide, Allahaısmarladık."</p>
				<p class="normal">Başrolmüş! Toplam on dakika kalıyorum zaten sahnede. Onda da dört beş repliğim var söyleyecek. O bile zor geliyor bana; ayakta, kıpırdamadan dururken.</p>
				<p class="normal">"Metin Bey, bir dakika bakar mısınız? Girin içeri, lütfen kapatın kapıyı. Bakın Metin Bey, bunca yıldır sizi himaye ediyorum, kolluyorum. Yaşınıza, tiyatroya harcadığınız yıllara hürmeten. Ancak olmuyor artık, inanın olmuyor. Hem bu kadar içmeseniz belki... Neyse buyurun, alın bu zarfı. İçinde bu ayki maaşınızla sizi birkaç ay idare edecek kadar para var. Anlıyorsunuz değil mi beni?"</p>
				<p class="normal">Keyfimden mi içiyorum ben! Bu hastalıklar sende olsa ne yapardın kim bilir. Birkaç ay idare edecek para ha! Babadan kalma Fatih 'teki küçük dükkânın kirası olmasa verdiğin parayla geçinebilir miydim pis herif. Çok umurumdaydı sanki. Sahi niye tiyatrocu olmuştum ben? Bak bunu bile hatırlamıyorum. Babama inattı sanırım, ya da... Otuz beş yıl boyunca inat uğruna yapmadım tabii ben bu mesleği, ama tiyatro aşkı edebiyatı da yapacak değilim. Alışmış olmalıyım demek ki başka birileri olmaya her gece. Unutmama yardım etmiş olmalı bazı şeyleri. Sen otur öyle karşımda, üzülmüş gibi yapmaya devam et. Seni pis, şişko, lubun...</p>
				<p class="normal">"Metin Bey, zarfı unuttunuz. Metin Bey!"</p>
				<p class="normal">Birazdan gelir, yokuşu çıkması vakit alıyor tabii. Sen de yaşlandın be Macide. Nasıl da tay gibi zıplayarak çıkardın bu yokuşu. Ben hep oturma odamızın penceresinden seni gözlerdim. Uçarıydın. Eteklerini ve saçlarını savurarak yürümeyi nasıl da severdin. Kaçmasaydın o zırtapozla, kaçmasaydın...</p>
				<p class="normal">"Macide o tiyatrocu herifle kaçtığından beri bu oğlana bir haller oldu hanım. Dükkâna da gelmiyor. Pera 'da dolanıyormuş bütün gün. Bak sen konuş, seni sever. Ben konuşursam fena yapacağım. Yarın sabah hazır olsun. Dükkânı birlikte açacağız."</p>
				<p class="normal">Kaçmasaydın ne, ne kadar farklı olacaktı sanki? Bilmiyorum. Beynim çatlıyor. Hangi cebimdeydi bu matara...</p>
				<p class="normal">"Beni mi bekliyordunuz kapıda. Neyiniz var Metin? Betiniz benziniz solmuş. Gelin girelim içeri, gelin."</p>
				<p class="normal">"Bir şeyim yok Macide. İstifa ettim az önce. Sıkılmıştım bu tiyatro illetinden çok."</p>
				<p class="normal">Evde oturacak birkaç sedirle, birkaç tencere, tava dışında neredeyse bir şey kalmamış. Mezarlıktan buraya kadar da yürümüştür şimdi bu. Şu nefes nefeseyken inip kalkan sarkmış koca göğüslere, birbirinden çok uzakta yol alan bacaklara, şu oranı hepten bozulmuş bedene bak. Yüzünde o hep aynı "Ama ben pişman değilim ki" ifadesi. Beni mezarlığa çağırırken bu kadar gururlu değildin ama. Neden kaçtın sanki, neden? Neden bu hayatlar seçildi bize? </p>
				<p class="normal">"Alın şu suyu için. Fakat, elinizdeki de ne? Tülü neden kopardınız? Metin! Dur, ne yapıyorsun, dur Metin bırak beni. Bırak. Me..."</p>
				<p class="normal">O gece ilk kez farklı bir rüya gördüm yıllardan sonra. Başında her şey, her zaman gördüğümle aynıydı. Ama annemin hızlanarak dönmeye başladığı, ağladığım ve onun tüllere karışacağı anda, bir bardak kırıldı odanın tam ortasında. Cam parçalarıyla dolu bir ıslaklık yayıldı yavaş yavaş, yerde hareketsiz yatan şişman bedenin yanından başlayarak. Sonra durarak annem, kucağına aldı beni. Uzun uzun saçlarımı okşadı. Bir an Macide oldu sanki yüzü.</p>
				<p class="normal">Huzurla uyumuşum sonra rüyamda.</p>
    <div class="calibre2" id="calibre_pb_24"/></body>
</html>