<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Anne Baba _ Yalcin Tosun</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="calibre1">
				<h1 class="bolum" id="calibre_toc_16">Unutmabeni Çiçekleri</h1>
				<p class="sag">"Ah ne kadar benzerdik, birlikte yalnızlığa."</p>
				<p class="sag"> "Unutulduk Bak Sevgilim" Yıldırım Türker</p>
				<p class="normal"><span class="idebold">Saliha</span></p>
				<p class="normal">Bağırıyormuş annem mutfaktan, duymuyorum. Neden uyuyup da uyanamıyorum? Her sabah aynı şey, kalkamıyorum kolay kolay. Sanki kemiklerimden çıkan, görünmeyen sarmaşıklarla bağlanmışım yattığım divanın demirden ayaklarına. İstesem de kalkamıyor, buz gibi soğuyorum. Bu şehrin sabahlarına uyanmak istemiyorum.</p>
				<p class="normal">Birkaç zamandır rüyalarımda beni ziyaret eden küçük kızın önünden ayrılmadığı mavi pencere ile üstünden çıkarmadığı o gülkurusu hırkanın yarattığı uyuma takılıyorum. Sanki beni rahatlatan tek şey bu. Delirmemek için bulduğum ve o en korkunç anda sığındığım sakin yer bu iki rengin tam ortası. Kızın kocaman gözleri üstüme dikilmiş, ama meraktan değil, bu görülüyor. Haksızlığa uğramış da acısını benden çıkarmak istermiş ya da beni benden iyi tanırmış gibi bakıyor. Yüzünde anlamını çözemediğim bir ifade ve tanıdık gelen bir şeyler var. Hiç ağlamamış mı bu çocuk? Hiç koyuvermemiş mi kendini? O boyaları soyulmaya başlamış mavi pencerenin önünde durarak ve gözlerini üstüme dikerek kötü kötü bakmak dışında hiçbir şey yapmıyor. Her gece gelip sabaha kadar benimle kalıyor. Arada başını öne eğiyor ama anlıyorsunuz ki kötücül bir duruş bu, korku veriyor.</p>
				<p class="normal">Birden bir tüfek geceyi delen bir çığlık misali içimde patlıyor, kız yerle yeksan. Yatağımdan yüreğim ağzımda zıplıyorum.</p>
				<p class="normal">Birazdan kalkıp bankaya gideceğim, yarım gün çalışma zımbırtısı çıkardılar başımıza. Normalde cumartesileri hiç kalkmam yataktan. Çocukluğumun en mutlu günlerini, köyün o en uzun, böcek sesleriyle dolu serini güzel gecelerini hatırlamaya çalışırım. Sisler arasında bazı yüzler belirir sonra. Bazı adlar yankılanır, ıhlamur kokularını titreterek yayılır yeşilliğe: Sinan, Cevher. Çocukluğumu paylaştıklarımın yanında olmak isterim. Bir zamanlar olduğum kişi olmak...</p>
				<p class="normal">Sonra birden yine küçük kız düşer aklıma. Bir yerlerden tanıdık gelen, tedirgin edici iri gözlerini, korkulan zaman geride kaldığında bıraktığı buruk tadı, kendimi ve bana çok uzakmış gibi gelen geçmişi düşünür oyalanırım.</p>
				<p class="normal">O bücür çaycı gelecek mi acaba bugün? Pis domuz, bütün gün bacaklarıma bakıyor, fark etmiyorum sanki. Kendimi o lanet bankadan, bankanın bulunduğu karanlık ve gürültülü sokaktan, hatta bu gri şehirden kazımak istiyorum. Annemi ve babamı yüzüstü bırakmak pahasına terk etmek istiyorum her şeyi. Benim getirdiğim üç kuruş olmadan da yaşayabilmelerini istiyorum. Ben yokmuşum gibi davranmalarını, beni bırakmalarını istiyorum.</p>
				<p class="normal">Ve yeniden inanıyorum ki, bazen hiçbir şey güzel geçmiş bir çocukluk kadar acı vermiyor.</p>
				<p class="normal">Salihaların köyden taşınacağı o uzun sürmüş bahar gününün akşamında, üç çocuk kamyonetin yanından uzaklaşıp incir ağacının arkasına saklanıyor. Köyün her tarafında şehvetli bir uyanış hüküm sürüyor, çöken akşam da bunu vurguluyor sanki. Bu neşeli devinimin bir yerinde, hüzün yavaştan baş veriyor. Sinan siyaha kaçan ve yuvarlak yüzünün anlamını perçinleyen yumuk gözleriyle şaşkın şaşkın Saliha 'ya bakarken, birden her zamanki utangaçlığıyla başını yere eğip "Şimdi bir daha göremeyecek miyiz biz seni?" diyor. </p>
				<p class="normal">Saliha omuzlarına iki yandan uzanmış beliklerini ellerine almış sıkıntıyla kıvırıyor. Tam cevap verecekken cevval ve sabırsız bir tarafı olan Cevher, akşamın genel havasıyla hiç örtüşmeyen bir keskinlikle İstanbul 'un çok uzak olup olmadığını soruyor. Yine bir sessizlik ânıyla buluşan bu soru, Saliha 'nın bir şey unuttuğunu belirten bir edayla birden "Eyvah!" diye bağırması ve iyice boşalmış iki odalı köy evine doğru koşmaya başlamasıyla havada asılı kalıyor. </p>
				<p class="normal">İki oğlan da aynı anda, hızla koşan Saliha 'nın ardında bıraktığı sabun ve çiçek karışımı kendine has kokuyu birbirleriyle yarışırcasına hızla içlerine çekiyor.</p>
				<p class="normal"><span class="idebold">Sinan</span></p>
				<p class="normal">Of, amma çok uyumuşum. Yanaklarımı yokluyorum, yine uzamış sakallarım, sert sert batıyor parmaklarıma. Başım da ağrıyor, biraz azaltmak lazım bu zıkkımı. Ama ne yaparsın, haplanmadan çekilecek kahır değil ki bu her gece, her gece...</p>
				<p class="normal">Çok şükür, kendi odamda uyandım bu sabah, bu beni biraz rahatlatıyor. Başka bir yerde uyanırsam hepten zor geliyorum kendime. Yatağımın sol yanını yokluyorum. İyi, kimse yok. Bazen korkuyorum sabah kalktığımda yanımda bir tanıdık, daha da kötüsü bir akraba bulurum, o da yemez içmez gider anneme yetiştirir diye: "Oğlun İstanbul 'da avrat olmuş Ümmü Yenge. Yetmemiş, bir de orospu olmuş üstüne." Allah korusun. Annem öğrenecekse benden öğrenmeli her şeyi. Sonra avutmak isteyip koynuna bastırmalı başımı, "Sinan 'ım, kuzum, neler geldi başına yavrum..." deyip okşamalı kına kokan parmaklarıyla... Bu dünyada anne sesi kadar teselli edici bir ses daha var mıdır ki? Çocukluğumda her başım sıkıştığında, köyün zorlayan, hoyrat yönlerinden her bunaldığımda aynı ses ve bağır bastırmamış mıydı kederimi?</p>
				<p class="normal">"Sibeeeel, hadi kalk kahvaltı hazır. Bağırtmasana beni güzelim."</p>
				<p class="normal">Bir türlü alışamadım bu ada: Sibel... Ne yapayım başka bir ad gelmedi aklıma. Günlerce bunu düşünemezdim ya. Diğerleri gibi çocukluğumdan beri hayalini kurduğum, üstüne geceler boyu düşündüğüm bir şey değildi hem. Sibel olsun dedim ben de. O yüzden Sibel, Selin, Sevgi, hiç fark etmiyordu benim için. Tarlabaşı kaldırımlarının Sibel 'i oldum ben de. Sibel 'lerinden biri oldum hatta. Muhabbetkuşumun adını bile ben değil, üst komşumuz Ayı Kâmuran koydu: Esteban. Çocukluğunu hatırlatıyormuş ona bu ad. Ne garip, çocukluğunu hatırlamak isteyen insanlar da var şu dünyada. Oysa benim çocukluğumda Saliha ve Cevher dışında hatırlamak istediğim fazla bir şey yok. Köyün serinliğinde beraber koştuğunuz iki çocukluk arkadaşı bile şu mutluluk cimrisi dünya için oldukça kayda değer bir davranış sanki.</p>
				<p class="normal">Ah Esteban ah, bir sabah da güzel güzel ötsen de uyandırsan ya. Muhabbetkuşunun bile ötmeyeni denk geldi bana. Ne bakıyorsun ters ters? Köydeki kuşların renkleri seninki gibi parlak değildi ama ötüyorlardı hiç olmazsa. Kuşluklarını biliyorlardı. Zaten başıma ne geldiyse bu kuş merakımdan geldi. O kümese paçalı güvercinleri görmek için girmeseydim, başıma o iş de gelmezdi dokuz yaşımda. Seni de, Saliha 'nın veda hediyesi kuş defterimdeki en sevdiğim kuşa benziyorsun diye almıştım Esteban kardeş, ama fos çıktın. Bakma bana öyle aşağılar gibi, yoluk yoluk ederim seni. Bir bakmışsın, birden Ayı Kâmuran 'ın şişman kedisi Bretpit 'in öğle yemeği oluvermişsin. Sağım solum hiç belli olmaz Esteban efendi. Biliyorsun bir gün köye döneceğim. O zamana kadar ölmemiş olursan, belki kurtulursun benden.</p>
				<p class="normal">Annem o zaman ne yapacak acaba? Belki ağıt yakacak, belki düşüp kalacak. Ama beni böyle saç baş, makyaj o biçim görünce en azından öğretmen olamadığıma üzülmek gelmez aklına. İnme inmezse ilk beş dakikada, oturur konuşuruz belki biraz. Kararlıyım, gidip son bir kez koklayacağım bağrını. Aslında üniversiteyi falan kazanmadığımı, okumaya gidiyorum diye yalan söyleyip köyden niye ayrıldığımı, o çok sevdiği bacısının köse kocasının güvercin kümesinde boğazıma çöke çöke bana yaptıklarını, sonra ahırda, sonra kendi evinde, sonra beni ne zaman yalnız sıkıştırsa yaptıklarını, hepsini anlatacağım. O anlar beni nasıl olsa. Anneler anlar Estebancım, senin annen yok tabii bilmezsin. Bak yazıyorum buraya, şahidimsin. Sonra da o kösenin çükünü paslı bir bıçakla kesip tavuklara yedirmezsem ne olayım. Gerçi biliyorsun neler yapacağımı, çok dinledin bu hikâyeyi. Belki de o yüzden lal oldun sen, beni dinleye dinleye dillerin bağlandı benim dertli Estebanım.</p>
				<p class="normal">"Ne konuşuyorsun kendi kendine yine. Hadi Sibel, çayın buz oldu. Yok inanmıyorum, hap map değil bunun sebebi. Bir haller oldu sana, kendine gelemiyorsun uykudan uyanınca iki saat."</p>
				<p class="normal">"Ne bileyim be abla, kafam kazan gibi. Uyumasam daha az yorulacağım sanki. Bir anlasam... Aaa dur bakayım, yine aynı rüyayı gördüm ben; hani şu edepli tayyörlerden giydiğim, yüzümün, sesimin başka olduğu. Bütün gece bankamsı bir yerde ha bire para saymaktan iflahım kesildi, batsın böyle kadınlık. Bizim iş bile daha kolay. Hem ben ve tayyör, amma matrak! Fular falan da takıyorum bazı günler boynuma. Bir de gençten bir oğlan var, çay servisi yapan. Cüce gibi bir şey. Gözleriyle soyuyor beni. Güleceksin sen şimdi ama çok rahatsız oluyorum bundan. Birinin hoşuna gidebilme ihtimali midemi bulandırıyor. Kimse bakmasın bana, beni sevmesin ve istemesin diyorum. Sonra duvarlar üstüme üstüme geliyor. Kaçmak istiyorum; gitmek, dönmek... O bozkıra, o rüzgâra, harap köy evlerine... Zaten rüyada bana aitmiş gibi gelen tek şey de bu. Hepsi birbirinden pis heriflerin nefsini doyurmak yetmiyor, uyuduğum anda aynı rüyanın içinde içim daralıyor. Yoruluyorum be abla, çok yoruluyorum."</p>
				<p class="normal">"Uyumadan önce donunu giy demiyor muyum ben sana, kıçın açık kalıyor tabii. Ha-ha-hayt, deli karı sen de!"</p>
				<p class="normal">Saliha yeni filizlenen kadınlığını her adımına yedirerek döndüğünde, Sinan ve Cevher 'i yere çömelmiş, suspus dururken buluyor. Kırmızı çiçekli basması akşam rüzgârında hafifçe uçuşuyor. Yeşil gözleri hediye verecek insanlarda bulunan o değişik sevinçle parlıyor. Elinde kırmızı kaplı bir defter ve bir şapka, nefes nefese bir halde, küçücük ağzını sanki hiç açmadan, sözcükleri hepsi sadece kendine aitmişçesine sahiplenerek konuşuyor:</p>
				<p class="normal">"Az kalsın unutuyordum."</p>
				<p class="normal">Kuş merakını bildiği için Sinan 'a içinde çeşitli ansiklopedilerden kesip yapıştırdığı bir sürü kuş resmi olan defteri, avlanmayı ne kadar sevdiğini bildiği Cevher 'e de herkes taşınma telaşı içinde olduğundan rahatça yürüttüğü babasının avcı şapkasını veriyor. </p>
				<p class="normal">Sinan hediye almış olmaktan utanıp yere bakıyor. </p>
				<p class="normal">Cevher mintanının altına saklıyor şapkayı, hemen takmak istemiyor. </p>
				<p class="normal">Ateşböcekleriyle ve akşamın en koyu yeşiliyle sarılı bu üç çocuk gülümsemeye çalışırken, yeni bir dil gelip aralarına yavaşça yerleşiyor.</p>
				<p class="normal"><span class="idebold">Cevher</span></p>
				<p class="normal">Rüyamda, başımda Saliha 'nın hediyesi uğurlu avcı şapkam, kalbimin atışından bile rahatsız bir halde nişan almış tam bir ceylanı ya da bir yabandomuzunu vurmak üzereyken birden her şey değişiyor. Gökyüzü tahtadan, derme çatma bir tavanla kaplanıyor, etrafımı teller sarıyor. Önce nemli soğuk bir güvercin kümesinde ırzıma geçiyorlar, sesim boğazımda düğümlenmiş sanki çıkmıyor. Yüzüme kuşların kanatları çarpıyor. Sonra sırtımda ufak bir çanta bir otobüsten iniyorum ağlayarak. Köye veda etmişim, sözde okumaya gidiyormuşum büyük bir şehre. Hayatımda görmediğim yerlerden geçiyor otobüs. Aklımda fikrimde yaşlı bir kadın. Eşiğin önünde boynunu bükmüş, elinde su dolu bir kâse öylece bekliyor. "Allah 'a emanet yavrum" diyen sesi titriyor. Sonra tanıdık yerlere varıyorum. Bizim tamirhanenin olduğu yerlerde geziyorum biraz ama ne adımlarım ne de bacaklarım bana ait. Gözümün önünde hep aynı kadın, gözyaşlarını kınalı parmaklarıyla tuttuğu yemenisinin ucuyla silerken el sallıyor usulca. Köydeki kadınlardan bir tanesi bu, belki de bir akraba. Ama kim olduğunu çıkaramıyorum. Yüreğim iyice kabarıyor.</p>
				<p class="normal">Birden gecenin bir yarısı çalıştığım tamirhanenin biraz yukarısında, Tarlabaşı 'nda, kadın kıyafetleri içinde otostop yaparken buluyorum kendimi. Saçlarım uzunmuş, bir de kızıla boyamışım. Gelip geçen arabalara el ediyorum. Başım dönmeye, sokaktaki ışıklar birbirinin içinde kaybolmaya başlıyor. Kendimi dışarıdan da görebiliyorum aynı zamanda. Yüzüm benim yüzüm değil. Ama bu toparlak, çocuk yüzlü, çekik gözlü kadının içinde benim ne işim var? "Cevher 'im ben, Cevher benim adım" diye tekrar etmeye başlıyorum içimden, sonra da bağırmaya. O süslü kadın bedenini yırtarak içinden çıkmak istiyorum. Burnuma güvercin pisliği kokuları geliyor, farklı farklı erkeklerle yatarken. Birden cinler uğramış gibi oluyor, sırılsıklam uyanıyorum. Bakıyorum, ne saçlarım uzun ne de memelerim var. Şükrediyorum Yaradan 'a, kâbusmuş sadece diyorum. Hemen bir gusül abdesti alıp, tövbe üstüne tövbe çekip namaza duruyorum. Nurgül huylanıyor her gece kalkıp abdestlenmeme ama ne yapayım, anlatamıyorum gördüklerimi. Ne karıma ne bacıma.</p>
				<p class="normal">Bacım, babamın bana emaneti... Günlerdir bu kâbusla boğuşmaktan kendi derdime düştüm, seni bile görmez oldu gözlerim. Bütün gün oturur öyle pencerenin önünde, dışarıyı seyreder. Ne sesi çıkar ne soluğu. Belki bir çaresi bulunur diye kalktım İstanbul 'a sürükledim hepinizi ama ne fayda. Biraz affedilmek ümidiyle yanıyordum. Her ağabey gibi çare aradım, belki azalırdı vicdan azabım o zaman. Ama yokmuş bacım, yokmuş bu meretin çaresi. Nasıl söylerim bir daha hiç kalkamayacaksın ayağa diye. Anlıyorsun sanıyorum bazen, ben söylemesem de. Bütün gün pencerenin önünde oturman, gözlerime hiç bakmadan kısık sesle konuşman... Çıkmasaydım o ava, basmasaydım o tetiğe, o zaman ne sen böyle sakat kalırdın, ne köyü terk etmemiz ne de bu bok çukurunda yaşamamız gerekirdi.</p>
				<p class="normal">Nereden bileydim, nereden... </p>
				<p class="normal">Ev ahalisi ve birkaç tanıdık, köy evinde kalan son şeyleri de kamyonete yüklemeye çalışıyor. Salihalar gidiyor işte köyden. Diğerleri İstanbul 'u merak ediyor. "Bir gün belki geliriz biz de, buluruz seni oralarda Saliha" diye geçiriyorlar mı içlerinden? Sinan ve Cevher, mahcup bir ayrılık hüznüyle sersemlemiş bir halde öylece dururken, Saliha hiçbir şey söylemeden kamyonete doğru hızla yürümeye başlıyor. Yürürken belikleri sırtında hüzünle dans ediyor, attığı her adım arkasında yarım kalmış bir öykü gibi parıldıyor. Cevher elini cebine atıp bir şey çıkarmaya yelteniyor, sonra vazgeçiyor. Uzun süredir hareketsiz duran Sinan kuş resimleriyle dolu kırmızı defterini göğsüne bastırıyor. </p>
				<p class="normal">Kamyonetin bıraktığı toz dumanı çöküp her şey eski haline büründüğünde, hâlâ yolun başında duran iki çocuğun ceplerinden, unutmabeni çiçeklerinden örülmüş birbirinden habersiz iki kolye sahibini bulamamanın verdiği hüzünle öylece sarkıyor.</p>
    </div>
	</body>
</html>