<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Anne Baba _ Yalcin Tosun</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="bolum" id="calibre_toc_9">Apollon</h1>
				<p class="normal">Üç yüz gram. Bunu da katarsak toplam iki yedi yüz elli. Ne fark ama! Üşenmedim Nişantaşı 'na kadar yürüyüp geri geldim. Terlemişim. Apartmanın girişinde karşıma çıkmasaydı keşke. Hem de ben terliyken. O günden sonra karşılaşmamıştık. İyi olup olmadığımı sordu. Gülümseyemedim. Kapıyı tuttu. Bir yandan da saatine baktı. Belki bir yere yetişecektir. Hep bir yerlere yetişecek havası. Teşekkür ettim mi? Etmemişimdir. Yüzüm mü var teşekkür etmeye? Favorilerini kısaltmış. Gözü saatinde. Hem kapıyı tutuyor hem saatine bakıyor. Hâlâ kapıyı tutabiliyor, ne adam!</p>
				<p class="normal">Bu binaya üç yıl kadar önce taşındım. Taşınıyor olmanın yarattığı gerilime, bu ağır bedenin yorgunluğu eklenince, akşama doğru kendimi zor atmıştım koltuğa. Tam da o sırada apartman boşluğuna kaydı gözlerim. Karşı pencerede çıplak gövdesiyle bir şeyler arayan pırıltılı tanrı. Pencere bel hizasında bittiği için o kadarını görebiliyordum. Bir sigara yaktım. Ondan sonra aklımda hep o an. Gözümün önünde bir şeyi aramanın verdiği tatlı telaşıyla elini çenesine koyarak düşünmesi, bir yere geç kalmak üzereliğin tedirginliği... Apollon 'umun çıplak gövdesi.</p>
				<p class="normal">Sonra apartman içi karşılaşmalar. Asansör tedirginlikleri. "Merhaba"lar, "İyi akşamlar"lar. İçime düşen ateş. Kulaklarımın yanması. Karnıma yayılan hoşluk. Asansörün kapısını kim açacak? İlk kim girecek, kim çıkacak? Aynı kata çıkılacak. Sonra çaktırmadan bakılacak. Yeni paltosu fark edilecek, ama bir şey söylenmeyecek. Parfümünü mü değiştirmiş diye kafa yorulacak. Kapı dürbününden gelenine gidenine bakılacak. Sayfalar dolusu notlar tutulacak.</p>
				<p class="normal">Bir tür delilik hali.</p>
				<p class="normal">Benim kapı dürbünüm ve hassas kulağım sayesinde yarattığım bu karşılaşmaların çokluğu, sonunda iki çift laf etmemizi sağladı. Hakkında uzun gözlemlerim ve duvar dinlemelerim nedeniyle bildiğim birçok şeyi hiç bilmiyormuş gibi yapmaktaki başarım, neden muhasebecilik yerine oyunculuğu seçmediğim konusunda beni hayıflandırdı. Öyle ya, birçok şişman kadın, sırf ünlü oldukları için bir sürü yakışıklı erkekle birlikte olabiliyor. Ya ben? Ne zengin ne de ünlüyüm.</p>
				<p class="normal">"Reklamcıyım" diye yalan söylediğimde gözleri parladı. O da reklamcıymış. Bilmiyordum sanki! Yapmacıklı bir abartıyla şaşırdım. Bir tane reklam ajansı adı uydurdum gülerek. "Ha reklamcı, ha muhasebeci ne fark eder" diye tekrar ediyordu iç sesim. Ne önemi var ki insanın mesleğinin? Benim sevgili iç sesim. Gülerken, dişlerinin ayrık olduğunu fark ettim. Bir günlük sakalı yine alelacele hazırlandığının işareti.</p>
				<p class="normal">"Yarın akşam bir parti veriyorum benim evde. Gelmek istersen?"</p>
				<p class="normal">İki yılın sonunda. İster miyim acaba? İstemem yan cebime koy. Gittim. Bir sürü reklamcı. Az kadınlı, çok erkekli bir kalabalık. İçkinin verdiği rehavetle gevşemiş, yayılmış bedenler. Beden dilleri yatağa meyilli bir grup insan. Meslektaşlarım. Hadi oradan. Fön çektirmiştim. Evet, saçlarım güzeldir Allah var. Malzeme kısıtlı olunca elde olanı iyi değerlendirmek gerekiyor. Yetmez. Erkeklere yetmez.</p>
				<p class="normal">Bana "Böyle de reklamcı mı olurmuş!" dercesine bakmalar, inceden göz süzmeler... Erkekler garip bir şekilde daha samimi. Kadınlar daha soğuk. Rakipleri değilim aslında. Bakımlı erkekler, güzel kokan kadınlar. Garanti muhabbetler...</p>
				<p class="normal">"Hangi üniversite? Aa, kuzenim de oradan mezun belki tanırsın. İletişim bölümü için çok iyi derler hep."</p>
				<p class="normal">Ne bileyim, ben muhasebeciyim. Bilanço hesabı yaparım size. Defter-i kebir tutarım. Delice hesap yaparım, tutkuluyumdur. Sayılarla yatar, sayılarla kalkarım.</p>
				<p class="normal">"Haa, evet. O reklamı bir arkadaşım yönetti. Ne yetenek ama. Herkes o reklamdan konuşuyor. Fikir güzel, ama kilolu insanların tepkisini çekti. Ne o öyle, herkes incecik olmak zorunda sanki. Değil mi yahu?"</p>
				<p class="normal">Lütfen, bana bakmayın. Kiloluymuş! Yapmacık nezaketiniz, şişman insanlar demenizi engelledi. Aslında reklamcı olmayan bu şişman muhasebeciye göz ucuyla bakmayın. Gülüşmeyin, kırmayın.</p>
				<p class="normal">"Görmedim ben o reklamı henüz."</p>
				<p class="normal">Allah kahretsin, konuşmak zorundaydım sanki. Sıkıldım. Nerede benim uğruna yalanlar söylediğim, bu maymunlara maskara olduğum Apollon 'um? Kim bilir nasıl sırıtıyorum bu eski model kıyafetler içindeki acemi bedenimle. Şarap güzelmiş. Çok içmemeliyim aslında. Yeni diyete başlamışken. Köşedeki dubadan kaçamak bakışlar hissediyorum. Tabii, o da şişman ya, herkes kendi dengiyle... Bakmamalıyım. Neredesin prensim? Beni o anlar. Nasıl da tatlıydı beni davet ederken. Ayrık dişlerinin arasından arada görünüp kaybolan pembe dili. Anlar mı o beni gerçekten? Hiç öpüşmemiş bu dudakların mührünü çözer mi? Bendeki beni görebilir mi? Mazrufa, zarfı geçerek girebilir mi?</p>
				<p class="normal">Çocukken, annem ağzıma balık yağlarını dayarken hep kilo almak isterdim. Sınıfın cılız kızı, babasının erken ölümüyle annesinin zorunlu hobisi olmuş zavallı. Beslenme saatlerinde sınıfa gelen annem. Yine benzer kaçamak bakışlar, gülüşmeler. Sonunda öğretmenimiz dayanamayıp annemi kibarca kovmuştu sınıftan. Nasıl sevinmiştim. Yine de şimdi düşündüğümde, beni annemden başka kimsenin sevmediğini anlıyorum. Onun hastalıklı sevgisini bile özlüyorum. Öldüğü gece kavga etmiştik. İlk kez. Nereden bileyim o gece öleceğini. Herkesin en az bir trajedisi yok mudur hayatta? Benimki de bu işte. Ama belki bu gece benim hikâyem değişir. Belki o her şeye değiyordur. Belki...</p>
				<p class="normal">Kapı çaldı. Apollon 'um parıldayarak kapıya koştu. Bunca süre mutfaktaymış demek ki. Keşke biraz yardım etseydim. Onun mutfağı da benimki gibi küçüktür nasıl olsa. Şöyle salata kâsesini uzatırken mesela, hafifçe değiverirdi bedenim onun kusursuz bedenine.</p>
				<p class="normal">Gelen oldukça iyi giyimli ve yakışıklı bir adamdı. Sarıldılar. Herhalde yakın bir arkadaşı. Ah, artık bu tarafa gelse ya biraz da.</p>
				<p class="normal">"Kimmiş gelen?"</p>
				<p class="normal">"Muzaffer 'i tanımıyor musun?"</p>
				<p class="normal">"A, tanımaz olur muyum? Şevki 'nin eski sevgilisi değil mi? Ne zamandır birlikte bunlar?"</p>
				<p class="normal">"Ohoo. Kızım sen işe güce fazla kaptırmışsın kendini galiba. Bir aydır birlikteler."</p>
				<p class="normal">Hiç konuşmadan, kimseye bir şey söylemeden, şaşkın bakışlar içinde hızla orayı terk ettim. Apollon 'um da anlam verememiş bir şekilde yüzüme bakıyordu. (Bunu uydurmuş olabilirim, belki sevgilisiyle ilgilenirken evden ayrıldığımı bile fark etmemiştir.) Eve girdim, ışıkları yakıp bir oh çektim. O an büyük bir rahatlama hissiyle birlikte, son zamanlarda sık sık karşıma çıkan keşke hiç doğmamış olsaydım hissi birbirine karışıyordu. Kendime kızdım, ne de olsa çok önemli bir ayrıntıyı gözden kaçırmıştım. Biraz balık yağı buldum dolapta annemden kalma. Belki işe yarar diye, diktim kafama. Yayıldım onu ilk gördüğüm koltuğa. Dalmışım. Bir ara uyandığımda bu sefer iki gölge belirdi apartman boşluğundaki sarı tül perdelerin ardında. Gölgeler birbiri içinde erirken hep aynı ses kafamda:</p>
				<p class="normal">"Ne işin olur senin Apollon 'la."</p>
				</body>
</html>