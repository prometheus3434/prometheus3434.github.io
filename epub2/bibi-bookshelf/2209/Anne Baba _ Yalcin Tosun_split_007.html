<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Anne Baba _ Yalcin Tosun</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="bolum" id="calibre_toc_4">Kıpırtılı Bir Yorgan</h1>
				<p class="normal"> "Diri sabahta kendim olmak isterdim.</p>
				<p class="normal">Bir yürek."</p>
				<p class="normal"> "İlk Dileğin Küçük Şarkısı," F. Garcia Lorca</p>
				<p class="calibre3">Hava sıcak, sarı bir yılgınlık üstümde. Ankara 'nın ilkyaz sabahlarında biraz da olsa var olan serinlik kayboldu birkaç gündür. Okul yolunda önümde yürüyen memur tipli kadınlardan yayılan ve birbirine karışan ucuz parfüm kokuları içimi kaldırıyor. İri kalçalarını seğirterek yokuş boyunca önümde yürüyorlar. Her sabah aynı manzara. Yokuşun sonuna yaklaştıkça içimde garip bir sızı kıpırdanmaya başlıyor. Birazdan köşeyi döndüğümde orada olacak mısın? O pembe kara oyuğundan görünecek mi beyaz dişlerin? Yara bere içindeki ve nedense canımı acıtmayan o hoyrat gülümsemeli yüzüne doğrudan bakamazken ben, dalga geçmek için bile olsa birkaç söz edeceksin belki... Nereye koydum bu dosyayı? Hazır tutsaydım keşke.</p>
				<p class="calibre3">"N 'aber yumuşak? Yaptın mı ödevi?"</p>
				<p class="calibre3">On yedi yaşınızı hatırlayın. Âşık olmuş muydunuz siz de hayata? Nefret mi ediyordunuz ondan yoksa? Ben sümüklüböceklere bile hayrandım o zamanlar. Ne yapmam gerekirse onu yapıyordum işte. Bir daha hiç o kadar özgür oldum mu bilmiyorum. Cemil 'i de bu hayatın içine ustalıkla yerleştirmiştim. Yeni yıkanmış gömleğinin kokusunu şöyle yakından duymak, esmer tenine biraz daha yaklaşabilmek için bütün ödevlerini yapmaya razıydım. Başka da bir şey gelmiyordu zaten elimden. Her seferinde daha çok özenerek yaptığım bu saçma ödevlerden bir başkasını yüzüne bakamadan uzatıyorum.</p>
				<p class="calibre3">"Kaç sayfa oldu? Tamam mı yani? Eyvallah."</p>
				<p class="normal">O ise, hep aynı şekilde aceleyle katlayarak sağ koltuğunun altına koyuyor dosyayı. Sonra aniden uzaklaşıyor. Ilık, esmer bir rüzgârı sürüklüyor peşinden. Rüzgârının çizdiği buyurgan ize bakarken zaman gitgide yavaşlıyor, küçüldüğümü hissediyorum. Etrafımdaki sesler bir uğultuya dönüşüyor. Belki ödev mödev onun da umurunda değildir diyorum. Gece olup yattığında, benim gibi o da sadece ikimizin yer aldığı kısa, büyülü, parça parça biriken bu anları düşünüyordur belki, kim bilir. (Belkilerimin henüz keşkeleşmediği on yedi yaşım.)</p>
				<p class="calibre3">Eflatun bir ikindi. Bu şehirde yapayalnız ve eğreti duran bir erguvan ağacının altında zamanı yeniden yaratırcasına sakiniz. Sınıftaki diğer çocukların sesleri bir uğultu halinde geliyor, kızlı erkekli bir kalabalıkta genç bedenler utanılan bir şehveti gizlice çağırır gibi birbiriyle şakalaşıyor. Biz küçük bir tepede, sırtımızı ağaca dayamış oturuyoruz. O, annemin yaptığı portakallı keki nefes almadan yerken, ben ona kaçamak bakışlar atıyorum. Erguvanlar içime içime esiyor. "Yesene sen de" diyor, ben gülümsüyorum. Ne dese, ne yapsa sevindiriyor beni. Gözünün altındaki morluk geçmek üzere, ama çenesinde bu sefer yeni kızarıklıklar. Yaşadıkları iki göz gecekonduda hayatı ona dar eden anasının belalısının marifeti. Sabroş söyledi, teyzemin gündelikçisi. Sabroş 'un da Mamak 'ta oturduğunu öğrendiğimde, hemen Cemil 'i tanıyıp tanımadığını, hiç tükenmeyen yaralarının, morluklarının sebebini sormuştum. </p>
				<p class="calibre3">"Aaa, tanımam mı hele? Bizim Gülten 'in oğlu. Demek aynı sınıftasınız. Ah Gülten ah, kocası müebbet yiyince ortada kaldı öylece iki çocukla. Orospuluk yapacak kadın değildi o ama, hayat işte. Ne ana vardı başında ne baba. O domuzun da hep gözü varmış üstünde zahir, kocasının mahpushanede şişlendiği haberini alır almaz dadandı garibanın evine. Gülten 'i ortalık malı, o iki yetimi de dayak arsızı yaptı. Küçük kızı da döver ama asıl o ceylan gözlü oğlanın yediği dayaklar..."</p>
				<p class="calibre3">Bunları öğrendiğimin ertesi günü, o ceylan gözlü oğlan bu sefer sol kolu boynuna bir tülbentle asılmış halde okula geldi. Yüzü sıyrıklarla dolu. Tüm cesaretimi toplayıp –o bilmese de, sırrını öğrenmiş olmanın verdiği tedirginlikle– yanına gittim ve kolunu göstererek, isterse ödevlerinde ona yardım edebileceğimi söyledim. Beni ilk kez görüyormuş gibi yüzüme baktı, hiçbir şey demedi. O günden itibaren tüm ödevlerden iki kopya hazırladım. Bir daha da hiçbir şeyi böyle bir aşkla yapmadım.</p>
				<p class="calibre3">Bu küçük okul gezisine de herhalde gelemez diye kurmuştum kafamda. Ama son anda yetişmişti otobüse. Üstü başı yine dağınık, hırpalanmış bir hali vardı. Belli ki yine temiz bir sopadan geçip öyle gelebilmişti. </p>
				<p class="calibre3">Biner binmez, gözleriyle otobüsün içini şöyle bir tarayıp sanki birini aradı. Bana bakınmış olmasını nasıl isterdim. Asıl sahibini hiç bulamamış eski bir mücevherin, kendisine Tanrı kadar yabancı bir cepte yol alışı gibiydi otobüsün arka tarafında, cama kafasını dayamış yalnız halim. Otobüsten indiğimizde elini sallayarak beni çağırdı. Bitmeyen bir patika boyunca onu izledim. Sonra nasıl olduğunu anlamadan o erguvanın eflatun gölgesinde bulduk kendimizi. Zamanın geçmemesi için yalvardığınız, ama inadına hızla geçtiği anlardan biriydi işte. Kekin son lokmasını da yutup sırtını ağaca dayadı. Birden, erguvan gölgesinde dalgalanarak daha bir güzelleşen esmer yüzü sürekli taşıdığı öfkeyi biraz da olsa kaybetti.</p>
				<p class="calibre3">"Geçen gün spor salonunda olanlar var ya, ben... Mecburdum, anla işte."</p>
				<p class="calibre3">Ufak bir kırılma ânı. Sanki uzun süredir bunları söylemeyi tasarlıyordu da, bir anda söyleyip rahatlamıştı. Ne hissettiğini, bunu söylemenin onun için ne ifade ettiğini çözmeye çalıştım. Hem neyi anlayacaktım ki... Aslına bakarsanız o da öteki oğlanlar gibi bağırıp eğlenmişti karşımda, donum elden ele gezerken. "Bakın arkadaşlar ibne donu böyle bir şey oluyormuş demek ki!" deyip gülenlerin içinde değil miydi sanki. Bunların hiçbiri umurumda değil diyorum içimden, hiçbiri. "Mecburdum," diyor bana, hem de yüzü yere eğik. "Anla işte" diyor. Bir günahın bahanesiymiş gibi gelmiyor, inanıyorum. Sonsuz bir kabullenişle adamak istiyorum kendimi. Acıma ya da üzüntü bile olsa, onda bir şeyler yarattım diye seviniyorum.</p>
				<p class="calibre3">Aşağıdan gelen uğultu çoğalıyor sanki yavaş yavaş. Ben yaklaşıyorum biraz daha yanına. Erguvan yerlere eğilsin, tüm çiçek ve yapraklarıyla örtsün bizi istiyorum. Kıpırtılı bir yorgan olsun serilsin üstümüze, koparsın bizi bu dünyadan. Birden dünyanın en doğal şeyiymiş gibi, elimi elinin üstüne koyuyorum. Hiç kıpırdamadan öylece duruyor. Yüzüne bakıyorum bu kez doğrudan. Nasıl ölmek istiyorum, sevincimi ancak böyle anlatırım gibi geliyor. Birden gözlerim yaşarıyor, utanıyorum. Bir şey söylemek ister gibi tam ağzını aralamışken, bir düdük sesiyle ikimiz de irkiliyoruz. Öğretmenin sıcaktan gevşemiş yarı otoriter sesi çınlıyor kulaklarımızda. O sözünü bitiremeden hemen kaçar gibi fırlıyor, ben arkasından fısıldayarak "Anlıyorum" diyorum. Rüzgârı yüzüme vuruyor, gömleğinin –ve bağrının– kokusu içinde.</p>
				<p class="calibre3">Az sonra otobüsün içine terli ve gerilmiş vücutlarımızla yerleşerek şehre döneceğiz. Yine konuşmayacak benimle herkesin içinde, muhtemelen en önde öteki oğlanlarla oturacak. Arada geriye doğru kaçamak bakışlar da atmayacak. Ben onun ödevlerini yapmaya, o herkesin içinde benimle konuşmamaya, bazen de dalga geçmeye devam edecek. "Her aşk kendi kurallarını yaratır" diye bir yerlerde okuduğumda yıllar sonra, garip bir şekilde o rüzgârlı temiz kokuyu hatırlayacağım ardında bıraktığı. Adını yıllar sonra koymuş olmak bile canımı yakmayacak. Ben o erguvan gölgesini hayatımın her gününe farklı şekillerde de olsa yerleştirmeyi sürdüreceğim. Bir de her gece başımı yastığıma koyduğumda, o münasebetsiz düdük tam zamanında çalmasaydı ne söyleyecekti diye düşünmeyi...</p>
				<p class="calibre3">Ankara 'nın aniden bastıran yağmurlarından nasibini almış, gölgeli bir sabah. Aynı yokuşu bu sefer biraz daha hızla çıkarak –hatta memur kadınlardan birine hafiften omuz attım istemeden– nefes nefese okula varmış, bütün gece uğraşıp neredeyse hiç uyumayarak yetiştirdiğim dönem ödevini vermek için ona bakınıyorum.</p>
				<p class="calibre3">O gün okula gelmiyor. Okul çıkışı biraz yürümek istiyorum, elimde özenle hazırladığım ödev, içimde anlayamadığım bir sıkıntı. Neden gelmedi acaba? Belki bu sefer yerinden kalkmaya hali kalmamıştır ya da bir yeri falan kırılmıştır. İçim sızlıyor. Birden tekrar yağmur bastırıyor. Teyzemin okulun yakınındaki evine sığınıyorum. Saçı başı dağınık, üstünde pembe, kenarları tüylü sabahlığı, ağzının kenarında sigarası, söylenerek ortalığı toplamakta: </p>
				<p class="calibre3">"Ah Sabroş delirtirsin insanı, sana ne komşunun küçük kızından. Bütün iş benim başıma kaldı. Kızın abisi, anasıyla dostunu mu ne öldürmüş, tam da anlamadım ya... Oraya gitmiş kıza bakmaya. Akşama da Nesrin 'ler gelecekti oyuna. Sırası mıydı şimdi çocuk bakmanın!"</p>
    <div class="calibre2" id="calibre_pb_11"/></body>
</html>