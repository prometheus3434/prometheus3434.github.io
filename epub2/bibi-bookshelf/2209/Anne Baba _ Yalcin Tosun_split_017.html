<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Anne Baba _ Yalcin Tosun</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="calibre1">
				<h1 class="bolum" id="calibre_toc_14">Koku</h1>
				<p class="normal">Bir yaz günü akşama dönerken, sarışınlığını kanıksadığı babasının ardından üçüncü sınıf bir otelin merdivenlerini yavaş yavaş çıkıyordu. Bozkır şehrin terli loşluğundan kulağına arabesk şarkılar geliyordu. Havayı usulca kokladı. Daha önce bilmediği, garip bir kokusu vardı bu eski binanın. En büyük zaafı uyku olan babası, sivri uçlu ayakkabılarının gene topuklarına basmıştı. "İçkiden bile çok seviyor uykuyu bu adam" diye düşündü babasının arkasından odaya girerken.</p>
				<p class="normal">İlk kez bir otel odası görüyordu. Hayatındaki ilklerin sadece kendisi için bir anlam taşıdığı düşüncesini babasının sakin ve uykulu tavrı daha da pekiştiriyordu.</p>
				<p class="normal">İki yataklı odanın en belirgin özelliği yerde halı olmamasıydı ona göre. Otel odaları hakkında fazla bilgisi olmamasına rağmen herhangi bir otel odasının bununkine benzer küçük mozaik taşlarından örülü bir zemine sahip olmasını ve bunun bir halıyla örtülmemesini garipsedi.</p>
				<p class="normal">Ellerini önünde kavuşturup pencere kenarındaki yatağın üstüne oturdu. Pencereye sırtını dönmüş, saçının kumralına vuran güneş ışınlarıyla melekleşiyordu. Gözlerini, ayakkabılarını hızla çıkarıp öteki yatağa uzanan babasına çevirip öylece durdu.</p>
				<p class="normal">Sarıya kaçan saçları seyrelmiş, göbekli babası yüzü duvara dönük bir halde uyumaya koyuldu. "Hadi sen de yat, uyu biraz" demişti uyumaya geçmeden hemen önce. Konuşurken yüzüne bakmamasına alışmıştı babasının. Bir süre, nefes alıp vermesine kulak verdi. Bu nefes az sonra, yakından tanıdığı o melodik horlama sesine dönüşecekti. Bir an önce horlamanın başlamasını diledi. Bundan bir yakınlık umuyordu.</p>
				<p class="normal">Kapalı pencereden süzülen şarkıdaki kadın acılardan geçtiğini, yandığını ve cehennemi bu dünyada yaşadığını söylüyor ve ısrarla tekrarlıyordu. Bundan hoşlanmıyordu, çünkü bu kadar acı çekmiş biri gibi çıkmıyordu kadının sesi. Odadan hoşlanıp hoşlanmadığına daha karar vermemişti. Sadece babasının horlamaya başlamasını bekliyordu o an. "Horlamaya bir başlasa şu adam..." dedi. Sonra başka şeyleri düşünebilirdi.</p>
				<p class="normal">"Başka şeyler" dedi yüksek sesle. Yataktan yavaşça kalkıp babasına yöneldi. Kulağı babasında, nefesini tutmuş bir şekilde beklerken birden başlayan horlama sesiyle rahatladı. Bal rengi gözleri ve gülümsemediği zamanlarda parlayan, muzip bir hüznü yansıtan bir yüzü vardı. Bin yıldır yaşıyormuş gibi hissediyordu. İçi rahatlamış bir şekilde yatağa tekrar oturdu. Odada bulunan iki yatağı, üstünde plastik bir sürahi ile kirli bir bardak olan küçük masayı ve üstü yağ tutmuş ucuz perdeleri incelemeye başladığında, pencere camından gelen gürültüyle irkildi. Kafasını hızla çevirip baktığında hiçbir şey görmedi. Usulca pencereye yanaştı. Bir serçe, pencerenin dış pervazında hareketsiz, öylece yatıyordu. Pencereyi açtı, odaya birden acıların kadınının sıtma görmemiş sesiyle birlikte bin türlü sıcak koku doldu. Tüm bunlara direnerek kuşu eline almak istedi, ama daha önce ölü bir hayvana hiç dokunmamış olduğunu düşündü. Vazgeçecekken "Ama belki de ölü değildir" diyerek derin bir nefes aldı.</p>
				<p class="normal">Babası yattığı yerde, hafiften inleyerek sağına döndü. Sağ elini yanağının altına koymuş, uyuyordu. Ne çok uyuyordu bu adam. Belki de, evden işe diye her çıkışında kaset sattığı dükkânına gelmeden ya da akşamüstleri iş çıkışı meyhaneye gitmeden önce bu ucuz otel odasına gelip uyuyordu. Kuru bir tortu gibi havada asılı kalmış sigara kokusu başta olmak üzere, iç kaldıran binlerce kokuyu içinde eritmişe benzer bir havası olan bu odada geçiriyordu vaktinin çoğunu. Bıraksalar bütün ömrünü uyuyarak geçirebilirdi.</p>
				<p class="normal">Küçücük gözlerini kuşa çevirdi. Serçe, kıpırdamadan yatmaya devam ediyordu. İçeri ufak bir rüzgâr bile girmiyor, aksine odanın gölgesinin ve boşluğunun yarattığı serinlik de kaybolmaya başlıyordu. Ayrıca çocuğun duymaktan hoşlanmadığı şarkıcı kadın farklı bir şarkıya geçmişti ve sesi çok daha fazla duyuluyordu. Yine de kuş belki kıpırdar diye biraz daha bekledi, herhangi bir hareket göremeyince pencereyi kapattı. Pencerenin hemen dışında duran ve ölü olduğunu düşündüğü kuş onun için aynı önemde değildi artık. O bir an önceydi ve çocuklukta anların önemi çok büyüktür.</p>
				<p class="normal">Yaz bir süredir tüm yapış yapışlığıyla hayatı ona zehir etmeye başlamıştı. Doğuştan kokulara karşı çok hassastı. Bu nedenle yaz mevsimi onun için ayrı bir işkenceye dönüşüyor, yıkanmayı bir türlü sevememiş bu insan topluluğunun içine her girdiğinde aynı iç kalkmasını yaşıyordu. Babasına da pek yaklaşmıyordu bu yüzden, o da öbür adamlar gibi kokuyordu.</p>
				<p class="normal">Annesinin beyaz sabun kokan ellerini, terlediğinde bile güzel kokan boynunu düşündü birden. Annesi hâlâ evde olsaydı, küçük odalarının tek penceresinin yanındaki, bordo rengi solmuş eski divanın üstünde sessizce oturmaya devam etseydi keşke. Şimdi babasının bu zorunlu ve horultulu eşliğine ihtiyaç duymadan annesinin dizinin dibinde oturuyor olsaydı... Nasıl razıydı buna!</p>
				<p class="normal">Babasının ölmesini kaç kere dilediğini artık unutmuştu. Onun yerine annesinin ölmüş olmasının kendi suçu olduğunu sanmıştı uzun süre. Sonra böyle işlemediğini fark etti dünyanın düzeninin. Ellerinden uzanarak huzurlu rüyalara daldığı o kadın ölmüştü ve bunun babasının ölmesini istemesiyle bir ilgisi olamazdı. Olmamalıydı. Annesi, biricik oğlunu Muşlu Bakkal 'a yollayarak aldırdığı çamaşır suyunu içerek kendini öldürmüştü. Bu ölümdeki payının o çamaşır suyunu almak ve eve getirmekle sınırlı olduğunu biliyordu. İşte o uğursuz günden beri, bazı günler kasetçi dükkânına babasıyla birlikte geliyor, akşam eve yine onunla birlikte dönüyordu. Bu da annesinin ölümündeki dolaylı payına kesilebilecek en ağır cezaydı ona göre.</p>
				<p class="normal">Yatağa uzanıp tavana bakmaya başladı. Babası horlamayı kesmiş, ondan beklenmeyecek şekilde, sessizce uyuyordu. Yataktan yavaşça indi, ölü gibi uyuyan adamın yanına tekrar sokuldu. Uykuda, horlarken ölen –bir yerde okumuştu bunu– insanları düşündü. Sonra gözlerini kapadı. Elinde çamaşır suyu, kapının açılmasını beklerken buldu kendini. Kapıya tüm gücüyle üç kez daha vurdu. Annesinin yüzünde her zamanki doğrudan, sade hüzünden eser yoktu. Oğlunu içeri aldı. Birlikte kıkırdayarak mutfağa gittiler. Babası televizyonun karşısına oturmuş pilaki yiyor ve rakısını getirmeleri için bağırıyordu. Annesi rakı şişesini hınzırca açıp, kesme rakı bardağına doldurdu çeyrek ölçek rakıyı. Oğluna uzattı sonra bardağı. O da çamaşır suyunu usulca ekledi üstüne. Nasıl olsa babası, o ve annesi kadar iyi koku alamazdı. Yemeklerden bile tat aldığını sanmıyorlardı; oburluğundan, sadece yemek için ya da meze olsun diye yediğini biliyorlardı. Kıkırdamalarına bir son verip çıktılar mutfaktan. Annesi yemenisini çıkardı dikkati başka bir yere çekmek için. Aslında ilk kadehi güm diye yollardı bu adam midesine. Ama yine de işlerini şansa bırakmaktansa temkinli olmak daha iyiydi. Babası annesinin saçına başına bakmadan kadehi alıp hemen yuvarladı. Yuvarlarken de gözlerini kapadı her zaman yaptığı gibi. Bir an durduktan sonra kalkıp pilaki dolu tabağı fırlattı ortalığa. Pilaki tüm haşmetiyle çiğ sarı duvardan süzülüyordu yavaşça. Sarışın, göbekli, içkici, uykucu ve keyfine düşkün diye tanımladığı bu adam yerde böğürerek kıvranırken nasıl da acınası duruyordu. Annesiyle el ele tutuşup dönmeye başladılar, kıkırdamalarını kahkahalara devşirerek. Annesinin yüzünde her zamanki morluklardan hiçbir eser yoktu. Olduğundan çok daha genç, çok daha kanlı canlıydı. Mutluluk tüm damarlarında ılık bir yılan gibi dolaştı durdu.</p>
				<p class="normal">Gözlerini bu huzurlu hayalden zorlukla kopararak açtığında babası çocuğun düşüncelerinden rahatsız olmuşçasına kıpırdadı.</p>
				<p class="normal">Odadaki sırları yarı dökülmüş aynaya doğru yürüyüp babasınınki gibi sarıya kaçan kumral saçlarını düzeltti. Sonra yatağına oturup pencereyi yeniden açtı. Çocuğun hiç hoşlanmadığı şarkıcı kadın susmuştu. Bu bozkır şehrin en sıcak, yaz gürültüsü dolu ağır havası babasının üstünü tamamen örtüp yok edene kadar bekledi. Pencere pervazında öylece yatan serçeyi –ölü mü değil mi düşünmeden– eline aldı ve kokladı. Serçenin hiç kokmamasına şaşırdı. Kokusu olmayan küçük serçeyi lacivert beyaz çizgili otel yastığının üstüne yerleştirip beyaz pikeyle örttü ve usulca yanına uzandı.</p>
				<p class="normal">Gözleri babasının uyumla inip kalkan göbeğine dikildi. Açık pencereden yansıyan akşam güneşi uykusunu getirmişti. Babasının ter kokusu, Muşlu Bakkal 'ın nemli ucuz bisküvi kokusu, çamaşır suyu kokusu... Yattığı yerde uyumak yerine, bu kokuların hepsine sırayla yakalanıyordu.</p>
				<p class="normal">Diğer tüm kokuları saf dışı bırakarak sadece annesinin kokusunu hatırlamak istediği zamanlarda yaptığı gibi, koltuk altını usulca koklamaya başladı.</p>
    </div>
<div class="calibre2" id="calibre_pb_26"/></body>
</html>