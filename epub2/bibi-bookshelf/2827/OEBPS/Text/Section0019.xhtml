<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div>
    <h1>KÖKÜ DIŞARDA NİYAZİ BEY</h1>

    <p>İkisi iki yandan koluma girdiler. Solumdaki, kolumu biraz sıkarak;</p>

    <p>— Bizimle geleceksiniz beyefendi, dedi.</p>

    <p>— Neden? dedim.</p>

    <p>— Nedenini orada söyleriz. Biz polisiz!</p>

    <p>Polislik hiçbirşeyim olmadığından, içimden, "Bakalım hele ne kulplar bulacaklar? " diyerek iki kişinin arasında yürümeğe başladım. Az ilerde bir araba bekliyordu. Simi-tin başındaki adamın mutlu gülücüğünden anladığıma göre, ben onlar için önemli bir kişiyim ve beni yakalamakla büyük bir görevi yerine getirmiş olmalılar.</p>

    <p>Polisin biri bir yanıma oturdu, ötekisi öbür yanıma, sürücü gaza bastı, caddelerden sokaklardan uçtuk. İçimden sormak geçti, "Beni niçin götürüyorsunuz? " diye ama boş verdim. Nasıl olsa az sonra anlayacaktım. Kocaman yapıya gelince, ilkin sürücü atladı, onun ardından polisler. Yine koluma girdiler, yine sıkıca yapıştılar, merdivenleri çıkmağa başladık. Katlar, koridorlar ve bir oda. Anladım odanın eşyalarından, sorgu odası. Az sonra onlar soracaklar, ben yanıtlayacağım, ama neyi? Topluca olanı hemen telefonu açtı:</p>

    <p>— Sayın üstüm, aldık, dedi... Bekledi, sonra ekledi: Hemen sorgusuna başlıyoruz efendim.</p>

    <p>Telefonu kapattı, yanıma geldi;</p>

    <p>— Biz tüm çalışmalarınızı biliyoruz, dedi. Önce kurduğunuz örgütten söz edelim.</p>

    <p>— Edelim, dedim. Aslında bu örgüt sizin de yararınıza.</p>

    <p>O günlerde mahallede kiracıları koruyan bir dernek kurmuştum. Demeği nasıl kurduğumu, niçin kurduğumu, derneğin işlevinin ne olduğunu anlattım. İki polis, ikisi de sırıtarak beni dinlediler. Belli ki anlattığıma inanmıyorlardı. Topluca olanı,</p>

    <p>— Eylemlerinizden, hele yakında yapacağınız eylemlerinizden haberimiz var. dedi.</p>

    <p>— Oh, iyi, dedim. İsterseniz siz de gelin. Bu cumartesi ev sahiplerini kınayan bir yürüyüş yapacağız.</p>

    <p>Adam küt diye masaya bir yumruk indirdi;</p>

    <p>— Arkadaş, sen bizimle dalga mı geçiyorsun? dedi. Senin gibi bir adam, yok kiracılarmış, yok ev sahipleriymiş, bu gibi işlerle uğraşmaz.</p>

    <p>— Ha, dedim, elbette. Söylemedim size, güvercin uçuruyorum. Damda tastamam altmış güvercinim var.</p>

    <p>İki polis, birbirlerine baktılar. Belli ki iyice kızmışlardı bana.</p>

    <p>Zayıf olanı:</p>

    <p>— Niyazi bey, dedi, bakın size bey diye sesleniyoruz, bizi kabalaşmaya zorlamayın, yaptıklarınızı bize bir bir anlatın.</p>

    <p>Ne yaptım ki ben? Ha belki de şu şeyi soruyorlar, tamam tamam...</p>

    <p>— Efendim, haftada, bir halden kasa kasa meyva alıp, mahallede paylaşıyoruz. Çok kârımız oluyor, aman öneririm, siz de öyle yapın!</p>

    <p>Zayıfı bağırdı:</p>

    <p>— Yurt dışından ne zaman döndünüz Niyazi bey?</p>

    <p>— Yurt dışı mı, ben yaşamımda yurt dışına çıkmadım ki.</p>

    <p>— Çıkmadınız mı? Adınız Niyazi değil mi?</p>

    <p>— Evet.</p>

    <p>— Soyadınız da şu değil mi?</p>

    <p>— Evet...</p>

    <p>Yahu sakın bunlar bana dedemi soruyor olmasınlar? Dedem yurt dışında kalmış orada ölmüştü.</p>

    <p>— Beyefendi, dedim, benim adım Niyazi, dedemin adı da Niyazi, benim soyadım o söylediğiniz, dedemin de aynı. Siyasi birtakım işlere bulaşan benim dedem... Dedem de öleli, ühüü...</p>

    <p>— Dedeniz mi?</p>

    <p>Zayıf bozum oldu, şişman karardı bozardı. Koştu telefona:</p>

    <p>— Beyefendi, dedi, Niyazi bey çoktan ölmüş, bu onun torunu Niyaziymiş.... Evet beyefendi... Evet beyefendi... başüstüne beyefendi.</p>

    <p>Telefonu kapattı, öteki polisin yüzüne baktı. Beni göstererek:</p>

    <p>— Bu adam yetmişinde yok, dedi.</p>

    <p>— Kırk iki yaşındayım beyefendi, dedim.</p>

    <p>— Ama üstümün söylediğine göre yurt dışına kaçan Niyazi bey ölmemiş, ölmediği için dosyası kapatılmamış.</p>

    <p>— Vallahi billahi öldü beyefendi, dedim. Bizden iyi mi bileceksiniz?</p>

    <p>Zayıf polis:</p>

    <p>— Pekiyi, dedi, siz de bizim kayıtlardan iyi mi bileceksiniz? Biz, izlediğimiz hangi kişi ölürse, onun dosyasının üzerine kırmızı kalemle ölmüştür, artık izlemeğe gerek yoktur, diye yazarız. Bir kişi ancak bu şekilde bizim izlememizden kurtulur. Ama dedeniz Niyazi beye ölmüştür kaydı düşülmediğine göre, bizim de elimizde hazır bir Niyazi bey olduğuna göre...</p>

    <p>— Anlamadım? dedim.</p>

    <p>Şişman polis;</p>

    <p>— Bunda anlamayacak birşey yok, dedi. Sizi izleyeceğiz.</p>

    <p>— Ama ben o Niyazi bey değilim.</p>

    <p>— Kardeşim, dedi zayıf olanı, bizi de üstümüzü de zor durumda bırakma. Üstümüz, daha üstüne, Niyazi beyin yurda döndüğünü söylemiş. Yeniden birtakım işlere bulaştığım söylemiş ve rapor etmiş. Nasıl etmiş, bizim ikimizin raporuna dayanarak etmiş. Çünkü biz sizi tastamam on beş gündür izliyorduk. Hakkınızda dokuz sayfalık rapor verdik, hemekadar mahallede ucuz ucuz kabak, salatalık, karnabahar satıyor, bu arada kiracıları koruma derneğini falan yürütüyorsanız da, aslında niyeti çok kötü olup, yeniden birtakım örgütler kurmak üzeredir. Yaşının yetmiş olmasına karşın, çok dinç, çok çeviktir. Yüzünü yurt dışında gerdirmiş olduğu, yakın izlememiz sonucu belli olmuştur. Kafasındaki saç değil peruktur.</p>

    <p>Saçıma asıldı:</p>

    <p>— Amaaan! diye bağırdım. Birbirlerine, "Gerçek saç" dediler. Yüzümü yakından incelediler. "Gerdirilmiş" dediler.</p>

    <p>— Yahu, dedim, kırk ikisindeki adam hiç yüzünü gerdirir mi?</p>

    <p>— Ocağına düştük, dedi şişmanı, geçen gün on sekiz sayfalık bir ara raporu verdim senin için. Neler yazmadım neler, şimdi bu ana rapor ve ara rapordan sonra, "Hayır efendim biz aldanmışız, asıl Niyazi bey... " Kaç yıl olmuştu dedeniz öleli?</p>

    <p>— Sekiz!.</p>

    <p>— Vah vah vah! "Niyazi bey sekiz yıl önce ölmüş" dersem, yandım, bizi tefe koydukları gibi, belki de meslekten bile atarlar. Benim dört çocuğum var, arkadaşın beş, yapma Niyazi bey, gel gerçek Niyazi bey oluver, biz de seni izleyelim.</p>

    <p>— Yahu o benim dedem.</p>

    <p>— Önemli değil, bize bir Niyazi bey gerekli. Kardeşim sakın çekinme, bunda çekinecek bir şey yok. Sen yine kuşlarınla uğraş kiracılar demeğinle uğraş, mahallede ucuz ucuz ıspanak şunu bunu sat, sen gerisini bize bırak. Söz veriyoruz, başını ateşe yakmayız. Parası bizden, istersen saçım kazıt, peruk alalım sana. Sonra ricamız, yürürken eğik yürü, sonra eline bir baston falan al, olur ki üstümüz birgün "Gösterin yahu şu Niyazi beyi bana" diyebilir.</p>

    <p>Adamlar o denli yalvardılar ki, ah şu bendeki yufka yürek. Hemen kabul ediverdim. Çok sevindiler, bana çaylar, kahveler ısmarladılar, sigaralar sundular. Az sonra da üstlerine telefon ettiler:</p>

    <p>— Efendim gerçek Niyazi bey olduğunu itiraf etti. Şimdilik salıyoruz... Evet beyefendi... Başüstüne beyefendi...</p>

    <p>Telefonu kapattı, bana:</p>

    <p>— Artık izlendiğinizi biliyorsunuz değil mi Niyazi bey? dedi şişmanı.</p>

    <p>— Elbette, dedim...</p>

    <p>O günden sonra izlendiğimi gözlerimle görüyordum. Hattâ yaşıyordum. Bazı günler zayıfı, bazı günler şişmanı peşime düşüyorlardı. Ahbap olduğumuz için, bazıları otobüste aynı koltuğa oturuyor, ondan bundan konuşuyorduk. Geceleri de nöbetleşe beni izlediklerinden, soğuk kış gecelerinde, onları içeri alıyor, çay demliyor, hattâ elim iyi kalem tuttuğu için yarınki verecekleri raporu kendim hazırlıyordum. Hazırladığım raporlar çok beğeniliyordu, öyle sıkı izleniyordum ki polis nefes aldığımı bile biliyordu. Hattâ günde kaç kez tuvalete gittiğimi bile. Bu yüzden, şişman polisle zayıf polis, bir yıl içinde beni çok iyi izlediklerinden, çok iyi raporlar verdiklerinden ötürü terfi ettiler, para ödülü bile aldılar. İkinci yıl, bir türlü terfi edemeyen iki polis, bir önceki zayıf polisle şişman polisin, yeni polislerle beni tanıştırmasıyla hemen terfi ediverdiler. Hattâ son iki polisten boyu kısa olanının oğlu kaç yıldır taktığı fizikten hop diye sınıf da geçti. Çünkü polisin oğlunu ben çalıştırdım. Öteki polisin kızını da üniversiteye ben hazırladım. Kız iyi bir puan tutturarak sayemde dişçilik fakültesine girdi. Ama, ben hâlâ azılı bir komünisttim. Hazırladığım raporların sonunda, "Azılı komünistliğine devam etmektedir" diye yazmazsam, poliscikler boyunlarını büküyorlardı. Hele raporun sonunu, "hâlâ kökü dışarda olup, bir türlü kökünü dışardan kurtaramamaktadır" diye yazdım mı, polisler seviniyorlardı.</p>

    <p>Çifter çifter olmak üzere dört yılda, sekiz polisi terfi ettirip, üstlerini emniyet âmiri yaptıktan sonra, benim köküm hâlâ yurt dışından içeri girememişti ki, son izleyicilerimden tastamam yedi yıldır terfi edemeyen kısa boylu tıknaz polis bir gün, alı al moru mor yanıma gelerek:</p>

    <p>— Felâket Niyazi bey! dedi. Sen ölmüşsün.</p>

    <p>— Yapma yahu, ne zaman?</p>

    <p>— Sen öleli çok olmuş. Yapılan istihbaratla anlatılmış. Şimdi ne yapacağız Niyazi bey?</p>

    <p>Öteki, kıvırcık saçlısı da yetişti geldi, ağlayacak nerdeyse:</p>

    <p>— Yandık Niyazi beeey! Şimdi ötekiler terfi etti, kimi de emniyet âmiri oldu, ama biz, şimdi demezler mi bize, ulan ölmüş adamı sekiz aydır izlemeğe utanmıyor musunuz? Bu mu görev, bu mu görev anlayışı, bu mu polis ruhu?</p>

    <p>Öteki:</p>

    <p>— Yandık, dedi. Terfi edelim diye Niyazi beyi izleme işini üzerimize aldık, şimdi büsbütün meslek boyu bize terfi olmadığı gibi, belki de...</p>

    <p>Kıvırcık saçlısı:</p>

    <p>— Belki de işten atarlar, dedi. Altı çocuğum var yahu. Niyazi bey ocağına düştük, sen akıllı adamsın, buna bir çare.</p>

    <p>Tıknazı:</p>

    <p>— Çare Niyazi bey çareee!</p>

    <p>Umarı var mı bu işin?</p>

    <p>— Arkadaşlar, dedim, şimdi tutup hatırınız için pat diye ölsem, elimde değil ki... ölemem. Hem ölmem de birşey anlatmaz, çünkü ben eskiden ölmüşüm. Sonra size, pekiyi dokuz yıldır kimi izliyordunuz diye sormazlar mı?</p>

    <p>— Ulan, dedi kıvırcığı, adam sekiz yıldır ölmez de, tutar görev bize gelince dokuzuncu yılında ölüverir... Ah ne yapacağız şimdi...</p>

    <p>Evet, uman, umarı?... Buldum... O denli bir rapor hazırladım, ellerine tutuşturdum ki, iki polisin ikisi de, ikinci günü sevinçle yanıma geldiler.</p>

    <p>— Nasıl? dedim.</p>

    <p>İkisi birden:</p>

    <p>— Sağolun Niyazi bey, sizi izlemeğe devam edeceğiz, dediler.</p>

    <p>Raporumun son cümlesi şöyleydi:</p>

    <p>"Bu kökü dışarda olan azılı komünistler, asıl öldükten sonra izlenmelidir... "</p>
  </div>
</body>
</html>
