<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>SELÂMI USTA’NIN ALETİ</h1>

  <p>Beni paranoyak ettiler, dilerim kendileri şizofreni olsunlar. Gerçi kendilerini şöyle sıkı bir muayeneden geçirsek birçoğu şizofreninin de ötesinde hastadırlar ya! Olan bana oldu.</p>

  <p>Şimdi şu silahlı saldırılar günlük olaylardan sayılmağa başlandı ya, işte bende bir şüphe, öyle ki kimle karşılaşsam ondan hemen şüpheleniyorum. Bu adam bir yerlerinde bir tabanca saklıyor, az sonra bir punduna getirip ver edecek kurşunu orama burama."</p>

  <p>İlk kez berberde geldi başıma. Yıllardır tıraş olduğum berber Selâmi ustadan o günü tıraş olurken şüphelenmeğe başladım. Tıraş için makası boynuma değdirir değdirmez, havaya zıplıyordum. Belli kerata numara yapıyor, az sonra makas yerine boynuma tabancayı dayayıp ver edecek kurşunu! Niye hep ardımda? öyle ya, saçımın hiç önleriyle ilgilendiği yok, bir tutturmuş ense, hep ensemle uğraşıyor. Belli ki kurşunu ensemin neresine boşaltacağını ayarlıyor. Az sonra gözlerimi kapadığım bir anda, çekmeceden yeni makas çıkarma numarasıyla tabancasını kapacak, ondan sonra dan dan dan. E pekiyi ne duruyorum ben böyle berber Selâmi ustanın önünde kurbanlık koyun gibi? Hı, bile bile ölmeni mi bekliyorsun? Yıllardır, varmadın mı şu berber Selâmi denen adamın suratının farkına? Cellâtlara benziyor, Kimbilir, belki de sokağın tenhalaşmasını bekliyor. Şöyle insanların az geçtiği bir anda, kurşunu yandan şakağıma. Onun için sık sık tıraşı bırakıp kapıdan sokağa bakıyor. Belki de tabancasının ucuna susturucu da takmıştır canavar herif. Aynada gözgöze geldik, öyle bir bakıştık ki. Kırk yıllık düşmanlar böyle bakmazlar birbirlerine. Kaşımın birini kaldırdım, gözlerimi kıstım, boyuna tetikteyim, çünkü berber Selâmi usta benden çok tetikte. Çekmeceye el attığı anda, fırlayacağım ve adamın pestilini çıkaracağım. Büyük bir kin içinde sabırsızlıkla bekliyorum çekmeceye el atmasını. Utan ulan utan, on dört yıldır on günde bir tıraş olurum sana. Kim bilir, benim yüzümden kursağından kaç kilo et geçmiştir? Şimdi senin kursağından et geçiren bir adamın burada ensesine kurşunu sıkıp etlerini parça parça edeceksin. Hadi et de görelim inek. Yay gibi gerilmişim, bak bak şuna, ne diyor kurbanlık koyununa:</p>

  <p>"Gerilme, kendini serbest bırak"</p>

  <p>Senin karşında ağzı açık avanak var öyle mi? Hadi gidiver de çekmeceye doğru, uzatıver de çekmeceye elini, dünyanın kaç bucak olduğunu göstereyim sana.</p>

  <p>"Havalar çok sıcak değil mi beyim?"</p>

  <p>Numaraya bak sen, konuşma dalgasına beni tongaya bastıracak, aklı sıra ben de boş bulunacağım, o sıra elini atacak çekmeceye, dan dan dan üç kurşun, biz öteki dünyaya. Yağma yok Selâmi bey, Allah bugün ya sana verecek, ya da bana. Terini siliyor, numara, vantilatörü açıyor, süper numara, Biz o numaraları yutmayız oğlum. Hadi erkeksen var çekmecenin yanına.</p>

  <p>"Sizi yeni aldığım usturayla kazıyacağım."</p>

  <p>Demek yeni almış hergele, tabancanın ilk denemesini bende yapacak. Bakacak bu yandan sıkınca, bakalım o yandan kabağı delip çıkıyor mu kurşun? Bak bak, parmak basıyor namussuz namluyu dayayacağı yere.</p>

  <p>"Sivilce mi çıkmış burada?"</p>

  <p>Sinirden nasıl tirtir titriyorum, bacaklarım, kollarım zangır zangır sallanıyor.</p>

  <p>"Noluyor size beyim?"</p>

  <p>Konuşamıyorum ki. Dudaklarım titreye titreye:</p>

  <p>"Devam, dedim, tıraşa devam."</p>

  <p>Beni öldüreceğini anladığımı çaktırmamağa çalışıyorum ama, elimde değil ki. Kim ölümle burun buruna gelir de benim gibi heyecanlanmaz? Nasıl soğukkanlı hergele, sanki az sonra o korkunç cinayeti kendisi işlemeyecekmiş gibi. Yoo yoo heyecanlanıyor, ama bana belli etmemeğe çalışıyor. O alnındaki boncuk boncuk terler niye? O of lamalar puflamalar niye? Haydi, gene baktı sokağa... Yüzü gülüyor, tamam, sokak boş, şimdi çekmeceye yaklaşacak, elini atacak, ve çevik bir kovboy gibi, üzerime kurşunlan boşaltacak.</p>

  <p>Tamam gidiyor, çekmeceye gidiyor.</p>

  <p>Koltuktan kalkmamla oradaki eski usturayı kapmam bir oldu. Ardından sarılıverdim berber Selâmi’nin, usturayı da boğazına dayadım. Bağırdım:</p>

  <p>— Çıkar ulan hergele!</p>

  <p>Dönmeğe çalıştı, usturayı iyice boğazına dayadım:</p>

  <p>— Ulan çıkar, seni doğrarım!</p>

  <p>İkimiz de terden sırılsıklam olmuşuz, yine gürledim:</p>

  <p>— Çıkar, keseceğim seni.</p>

  <p>Çok korkulu çıktı sesi, haşşöyle inek...</p>

  <p>— Çıkarayım! Ama şey ayıp değil mi bu yaştan sonra, elli iki yaşındayım.</p>

  <p>— Elli iki yaşındasın, utanmıyorsun değil mi? Ulan gençlere öğüt verecek, onları doğru yola getirecek öğütler verecek zamanınız, ama sen ve senin gibiler hâlâ kötü yolda, çıkar diyorum keseceğim.</p>

  <p>— Oğlum ayıp, dükkân açık, sonra görürler falan.</p>

  <p>— Görsünler, ben de görmelerini istiyorum zaten Kanıtlayacağım senin bu işi yaptığını ve seni ellerimle teslim edeceğim.</p>

  <p>— Oğlum yok, vallahi benim bu taraklarda bezim yok.</p>

  <p>— Var ulan, çıkar.</p>

  <p>— Madem izin ver, çıkarayım.</p>

  <p>Pazularından iyice yakaladım, çekmeceye doğru götürdüm. Bağırdım:</p>

  <p>— Çıkar!</p>

  <p>— Sen ellerimi böyle sımsıkı tutmuşken nasıl çıkarabilirim?</p>

  <p>Allah!.. Demek tabanca çekmecede değil üzerindeymiş. Ah ne avanağım ben, ne aptalım, ben. Bedavadan yaşıyorum, bedavadan.</p>

  <p>— Çıkaaar!</p>

  <p>Demek pantalonunun içindeymiş. Ben de diyorum niye bu adam saçımın hiç önüyle uğraşmaz da arkasıyla uğraşır. Biliyor, ön tarafıma geçse, pantalonunun içindeki kocaman silahı göreceğim. Daha çok sinirlendim, ha kestim, ha keseceğim, hattâ usturayı biraz fazla bastırmış olacağım ki, namussuz can havliyle bağırdı:</p>

  <p>— Kesme çıkarıyorum...</p>

  <p>Şöyle yan dönecek oldu<sub>;</sub></p>

  <p>— Merak etme, dedim, sokak tenha, kimsecikler geçmiyor.</p>

  <p>Mırıldandı:</p>

  <p>— Allahım, bu yaştan sonra bu da mı başıma gelecekti?</p>

  <p>— Kes! Bu yaştan sonra, bu yaştan sonra... Bana bak, pantolonu çıkardıktan sonra öylece dur, ben yapacağımı biliyorum.</p>

  <p>Ağlar gibi:</p>

  <p>— Ben de biliyorum, dedi.</p>

  <p>— Biliyorsun tâbi, hınzır, dedim.</p>

  <p>Namussuz pantolonu indirdi. Titremem öyle ki, her yanım zangır zangır ötüyor, elimdeki ustura berberin boğazında keman yayı gibi gidip geliyordu.</p>

  <p>— Sen iyice azmışsın oğlum, nolur yalvarırım beni bırak, dedi.</p>

  <p>Azmışım ha, azmışım ha, ulan asıl siz azmışsınız. Ne lan bu hergün hergün.</p>

  <p>Bağırdım:</p>

  <p>— Asıl sen ve senin gibiler azmışsınız, bu yaştan sonra utanmıyor musunuz?</p>

  <p>— Tamam, çıkardım, dedi.</p>

  <p>Bağırdım:</p>

  <p>— Ver o âleti bana.</p>

  <p>— Ne âletini? dedi.</p>

  <p>— Ulan âleti, şimdi keserim.</p>

  <p>— Nasıl vereyim oğlum, olmaz ki.</p>

  <p>Bağırmışım:</p>

  <p>— Ben onu almasını bilirim.</p>

  <p>Berber Selâmi ustayı yere yıkıp, ön taraftaki tabancayı almak için orasını burasını karıştırıyordum ki, ardımdan güçlü güçlü eller tuttu. İşte o zaman bağırdı Selâmi usta:</p>

  <p>— İmdaaat, bu adam şeyimi kesecek, diye.</p>

  <p>Güçlü eller, dört oldu, beş oldu, altı oldu. On beş yaşlarında bir çocuk, elinde bir sefertasi; berberin yanına çökmüş:</p>

  <p>— Baba babaaa, diye ağlıyordu.</p>

  <p>— Karakol, mahkeme, sağolsun berber Selâmi usta beni affetti ama, bendeki paranoyaklık geçmedi ki. Şimdi de şu otobüste ar kamda durmakta olan eli kesekâğıtlı adamdan şüphelendim. Mutlaka kesekâğıdının içinde tabanca var. Ya bir durak, ya iki durak sonra beni haklayacak. O haklamadan, ben onu haklarım. Hem de şimdi. Yatırdım adamı yere, neren ister, neren istemez...</p>

  <p>Adamın kesekâğıdında kemer patlıcan varmış, bana nesi?</p>
</body>
</html>
