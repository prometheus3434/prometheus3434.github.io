<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>CİCİ SEMER</h1>

  <p>Eşeklerin tümü bir araya gelmişler. Kimi anırmış, kimi tozlu bir yer bulup debelenmiş, kimi bulduğu karpuz kabuğunu kemirmiş. Sonra oturmuşlar, şundan bundan konuşmağa başlamışlar. Ama genç eşekler yaşlı eşeklere saygılı. Yaşlı eşekler konuşurken, genç eşekler söze karışmıyor, onları dinliyorlarmış. Yaşlı eşeğin biri, yıllar önce nasıl bir tozlu yer bulup debelendiğini ballandıra ballandıra anlatıyormuş.</p>

  <p>— Nerde şimdi öyle tozlu yerler, diyormuş. Her yan apartman doldu, kuyruğumu taksilerden kurtaracağım diye anam ağlıyor.</p>

  <p>Böylece söz trafiğe dönmüş, yarım saat ülkenin trafiği üzerinde konuşulmuş.</p>

  <p>— Amman, demiş başka bir yaşlı eşek, kara yoluna sahibim çıkarmaya görsün, ödüm kopuyor.</p>

  <p>Daha sonra söz, semerlere gelmiş. Her eşek kendi semeriyle övünmüş.</p>

  <p>— Vallahi benim semerimin dünyada bir eşi daha yoktur.</p>

  <p>— Senin semer benimkinin yanında re ki? Benim semer kaymak gibi. Sahibim üzerime iki çuval atsa bile tınmıyorum. Bakın şu sırtıma, bir tane yağır görebilecek misiniz?</p>

  <p>Ötekiler bağırmışlar:</p>

  <p>— Bizim de yağırımız yok, bizim de yağırımız yok.</p>

  <p>En yaşlı eşek:</p>

  <p>— Susun bakalım! diye bağırmış. Hiçbirimizin sırtında yağır yok, çünkü hepimizin semerini yapan aynı adam, aynı usta.</p>

  <p>— Ama, demiş, az yaşlı biri, benim sahibimi usta çok sever, onun için benim semerime fazla özenmiş, akşam eve gidince isterseniz göstereyim, görün.</p>

  <p>Gülüşmüşler.</p>

  <p>Gerçekten o ülkede tüm semerleri aynı usta yaparmış. Yaptığı semer eşeğin sırtına hokka gibi otururmuş. Çünkü semerci, bilimsel çalışırmış. Semer dikeceği eşeğin ölçüsünü almadan dünyada semer yapmazmış. Önce eşeğin karın ölçüsünü alır, ardından boyun ölçüsünü alır, en sonra da, o eşeğin hangi yükseklikteki semerde rahat edeceğini şıppadak bilirmiş. Ve ondan sonra oturur semeri dikmeğe başlarmış. Bu bakımdan o ustanın diktiği semerden o güne dek daha hiçbir eşeğin ne sırtında, ne kamında, ne de bacağında yağır olmamış. O denli işinin ehli bir usta imiş ki, semerin kolanının bile nereden atılacağını inceden inceye hesaplar, kolanı ona göre dikermiş.</p>

  <p>— Yahu demiş en yaşlı eşek, aslında biz bu ustaya çok şeyler borçluyuz. O olmasaydı halimiz dumandı. Hiç sahiplerimizin üzerimizdeki yükten haberi var mı? Yağır olsak bile haberleri olmayacak. Onlara göre, varsa da, yoksa da çalışmalıyız. Çalışmalıyız.</p>

  <p>En yaşlı eşekle, hemen hemen aynı yaşla olan başka bir eşek:</p>

  <p>— Arkadaşlar, demiş, bir önerim var, dilerseniz söyleyeyim. Öyle sanıyorum ki bu semerci ustası, bize sahiplerimizden daha yakın. Bizi en düşünen o. Derim ki, gidelim semerci ustasının dükkânının önüne, hep bir ağızdan anıralım, ustaya teşekkür edelim. Gerekirse, onu sırtımıza alıp gezdirelim.</p>

  <p>Tüm eşekler bu öneriyi olumlu bulmuşlar. Hep birden anırmağa başlamışlar. Öne en yaşlı eşek düşmüş, onun ardına az daha yaşlı eşekler, en arkada gençler, semerci ustasının önüne gelmişler. Hep bir ağızdan:</p>

  <p>— Ya ya ya şa şa şa, semerci ustası çok yaşa! diye bağırmışlar.</p>

  <p>Bir anırtı, bir cayırtı, eşeklerin semerci ustasına bağlılık mitingi çok olgun bir hava içinde geçmiş. Semerci ustası, bu yakınlık ve sevgiden çek duygulanmış, eşeklere hitaben yaptığı konuşmada:</p>

  <p>— Sevgili eşek kardeşlerim söz veriyorum, bundan böyle semerlerinizi şimdikinden daha güzel yapacağım. İçine saman yerine pamuk koyacağım, naylon sünger koyacağım. O zaman sırtınızdaki yükü daha kolay taşıyacaksınız. Daha çok iş göreceğinizden ötürü, sahipleriniz sizlere daha bol yem verecek, tımarınızı daha iyi yapacak demiş.</p>

  <p>Eşeklerin anırtıları arasında semerci ustası omuza alınmış. Omuzdan omuza, tüm miting alanında dolaştırılmış.</p>

  <p>Ah ah ne yazık ki semerci ustası bu mitingten birkaç gün sonra ansızın ölüvermiş. Ah ki ah!...</p>

  <p>Eşek sahiplerine ne ki? Olan eşeklere olmuş. En çok eşekler feryadu figan etmişler, semerci ustasının ardından ağlamışlar. Tabutun arkasında, elli insan varsa, belki beş yüz, belki on bin beş yüz, belki de yüz bin beş yüz eşek varmış, ölü gömülünceye dek tüm eşekler gömütlüğün yöresinde için için ağlamışlar, bazıları dayanamamış anırtıyla yeri göğü yırtmışlar.</p>

  <p>— Nolacak bundan sonra? diye kara kara düşünmeğe başlamışlar.</p>

  <p>— Yahu ne semer dikerdi ustamız!</p>

  <p>— Eşi yoktu dünyada, bir taneydi!</p>

  <p>— Biz eşekleri canı gibi severdi!</p>

  <p>— Onca yıl, sırtımızda bir yağır açılmadı!</p>

  <p>— Ölçümüzü alırdı, ona göre yapardı, ahh usta ah ölecek zaman mıydı?</p>

  <p>Eşek sahiplerine nesi, bulunmuş gelmiş bir semerci ustası daha. Aynı ustanın bulunduğu dükkâna açmış dükkânını, kurmuş tezgâhını, yapmış reklamını:</p>

  <p>— Bir semer dikerim ki ben, öteki usta benim yanımda hiç kalır. Semerin tahta omurgasını erikten, yanlarını cevizden yaparım. Altına astar geçirir, kurdeleler ta* karım. Kolanı ince kıldan, atkıyı has pamuktan bağlarım...</p>

  <p>Eh eskimiş rahmetli ustanın semerleri. Onca yüke semer mi dayanır, elbette eskiyecek. Eskiyecek ama, bakalım bu yeni ustanın yaptığı semerler nasıl olacak? Genç, eşekler, yaşlı eşeklerden daha çok çalıştırıldığı için, önce onların semerleri eskimiş. İlk kez, genç bir eşeğin sahibi gitmiş bu yeni semerciye semer ısmarlamış.</p>

  <p>— Hay hay! demiş yeni usta.</p>

  <p>Geçmiş eşeğin karşısına şöyle bir bakmış:</p>

  <p>— Gel yarın al, demiş.</p>

  <p>— Ölçü falan almayacak mısın?</p>

  <p>Gülmüş yeni usta:</p>

  <p>— Ben işimin o denli eriyim ki, demiş, ölçü almama falan gerek yok. Benim yaptığım semer hokka gibi oturacak, göreceksiniz.</p>

  <p>Görmüşler. Eşeğin sırtı iki günde yağır olmuş. Tüm eşekler genç eşeğin başına birikmişler, yağıra bakmışlar.</p>

  <p>— Vah vah, demişler.</p>

  <p>Genç eşek:</p>

  <p>— Merak etmeyin, çok yakında aynı şey sizin de başınıza gelecek!... demiş.</p>

  <p>Eskimiş semerler, yaptırılmış yeni semerler, eskimiş semerler, yaptırılmış yeni semerler. Tüm eşeklerin her yanı yağıra kesmiş. Ama eşek sahiplerinden ne bir ses, ne de bir nefes. Ne yağıra aldırıyorlarmış, ne acıya, çuvalları, sandıkları, sepetleri yükleyip duruyorlarmış eşeklere. Eşekler, ah ederek, vah ederek, yükü oradan oraya, buradan şuraya taşıyorlarmış. Kaşınmak, yağırı yalamak için zaman bile yokmuş. Çünkü ne zaman duracak olsalar, sırtlarına deynek iniyormuş. Ülkede yağırsız eşek kalmadıktan sonra, yine en yaşlı eşek:</p>

  <p>— Arkadaşlar, demiş, bu böyle olmaz. Hepimizin sırtında el denli yağırlar oluştu. Bir yandan acı, bir yandan sinek yer bitirir bizi. Ne yapalım edelim, bu semerci ustasından kurtulmağa bakalım.</p>

  <p>Öteki eşekler bağırmışlar:</p>

  <p>— Pekiyi ne yapalım?</p>

  <p>Yaşlı eşek:</p>

  <p>— Miting yapalım, demiş. Yeni semerci ustasını istenmeyen adam ilân edelim.</p>

  <p>Sırtında ilk yağır açılan eşek, öne atılmış:</p>

  <p>— Arkadaşlar bir dakika! diye bağırmışsa da onu duyan olmamış. Tüm eşekler, yeni semerci ustasının dükkânına doğru yürümeğe başlamışlar, bu arada çok çeşitli sloganlar atmışlar:</p>

  <p>"Yeni ustayı istemeyiz, biz bu semeri giymeyiz"</p>

  <p>"Sırtımız yağır oldu, ustamız sağır oldu"</p>

  <p>"İyi semer bizim de hakkımız"</p>

  <p>"Semer istedik, geber istemedik"</p>

  <p>"Yağırda sinek çok, semerde hiç insaf yok"</p>

  <p>Semercinin dükkânının önüne toplanmışlar, hep bir ağızdan bağırmağa başlamışlar. Ama en genç eşek, durmadan arkadaşlarına:</p>

  <p>— Bir dakika arkadaşlar, bir dakika, diye bağınyormuş. Fakat, sesi onca sesin arasında boğulup gidiyormuş.</p>

  <p>— Arkadaşlar bir dakika beni dinleyin!</p>

  <p>"Biz bu semerciyi istemeyiiiz"</p>

  <p>— Arkadaşlar!...</p>

  <p>Sonunda bakmış ki genç eşek, öteki eşeklere sesini duyuramayacak, geriden hızlı hızlı koşmuş gelmiş, semercinin damına bir kuş gibi konmuş ve oradan olanca sesiyle bağırmış:</p>

  <p>— Arkadaşlar, sevgili arkadaşlar, dinleyin beni...</p>

  <p>Eşeğin dama çıktığını gören öteki arkadaşları, suspus olmuşlar, kulaklarını dikmişler.-</p>

  <p>Bağırmış genç eşek:</p>

  <p>— Arkadaşlar, semerle, semerciyle boşuna uğraşıyoruz...</p>

  <p>Sözünün bundan sonrasını tane tane söylemiş:</p>

  <p>— BİZ EŞEK OLDUKTAN SONRA, BİZE SEMER VURAN ÇOK OLUR. ONUN İÇİN ÖNCE EŞEKLİKTEN KURTULALIM!...</p>
</body>
</html>
