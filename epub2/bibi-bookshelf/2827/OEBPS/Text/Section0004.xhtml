<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>BİR İNGİLİZ’İN MEKTUBU</h1>

  <p>Türkler gerçekten çok cesur insanlar. Ben onlar gibisini hiç görmedim. Orada İstanbul’da Ahmet isimli birisiyle arkadaş oldum. Ahmet beni gezdirdi. Şayet yanımda Ahmet olmasaydı, ben hiçbiryeri gezemeye cektim. Çünkü biz korkağız, ama Türkler, ama Ahmet çok pekçok cesurlar.</p>

  <p>Bir inşaatın yanından geçerken yukarıdaki usta malasını düşürdü. Mala benim omzumu, Ahmet’in kulağını sıyırarak ayağımızın dibine yuvarlandı. Ben nasıl korkmuşum, ben nasıl bağırmışım, ama Ahmet aşkolsun, ne bağırdı, ne birşey söyledi, başını kaldırıp yukarıya bile bakmadı, yalnız:</p>

  <p>&nbsp;— Önemli değil mister, dedi, düşen mala, kalas olabilirdi. Keser düşebilirdi, ustanın kendisi düşebilirdi.</p>

  <p>İnşaatlar hep açık, ama Ahmetler bu inşaatların altından, sanki bir parktaymış, çınar ağacının altından geçiyorlarmış gibi gidip geliyorlar. İçlerinde zerre denli korku yok.</p>

  <p>Ay ben bir yer gördüm, şaştım kaldım.</p>

  <p>Dar attım kendimi dışarıya, bağırdım:</p>

  <p>— Mister Ahmet, mister Ahmet çabuk çık! Canını kurtar!</p>

  <p>Ahmet dışarı çıktı, benim korkudan dilim tutulmuştu.</p>

  <p>— Ne oldu? diye Ahmet sordu, sigara alacaktım bakkaldan.</p>

  <p>— Ay bakkal mı orası? diye sormuşum.</p>

  <p>— Bakkal ya, dedi.</p>

  <p>Oysa ki Ahmet’in bakkal dükkânı dediği yer tabandan tavana tepeleme bütangaz tüpleriyle doluydu. O sıra bakkalın çırağı küçük bir tüpü değiştirmiş, gaz kaçırıp kaçırmadığını kontrol için kibriti yakmış, tüpün altına üstüne tutuyor, nerede patlayacağını merakla bekliyordu. Ama sonradan gördüm ki, İstanbul dahi, İzmir dahi, Ankara dahi tüpler hep bakkallarda satılıyor... Yok yok, çok kahraman millet şu Türkler. Bombayla koyun koyuna yaşıyorlar, yine de aldırdıkları yok, hattâ bir bakkalın önünde, iki kişinin bu tüpler üzerine oturarak, zarlarla pullarla birşeyler oynadıklarını bile gördüm.</p>

  <p>Ay ben daha neler gördüm, ne kahramanlıklar... Otobüs gördüm, halkın yarısı dışarda, bu hiç önemli değil, halk o denli alışmış ki bu sirk gösterisine, kimsenin ilgilendiği yok. Ben derim ki bu Türkler anadan doğma cambaz. Ben var ya, öyle salkım saçak, bir elim otobüste, geri yanım sokakta, iki durak değil, iki metre gidemem, ya korkudan elimi bırakırım, ya da kalbim durur ölürüm. Ama Türkler tanrı sizi inandırsın, o durumda sohbet ediyorlar, sigara içiyorlar, gelen geçene gülücük yağdırmayı da hiç ihmal etmiyorlar. Ben bunlardan bir eliyle otobüsün kapısını yakalamış, öteki elinde sandöviç yiyeni bile gördüm. Fotoğrafını da çektim, şimdi burada, bu fotoğrafı görenler, "Bu hangi yarışma, fotoğrafta görülen kişi hangi ulusun yarışmacısı?" diye soruyorlar.</p>

  <p>İnanmazsınız, üzeri tepeleme eşyayla dolu üstü açık bir kamyon gördüm. Şimdi siz, "Ay, hem arabanın üzeri açık, hem de üstü tepeleme eşyayla dolu" diye gözlerinizi şaşkınlıktan iri iri açıyorsunuz.değil mi? Pekiyi size bu eşyaların üzerinde on kişi vardı desem, yirmi kişi vardı desem, otuz desem, kırk desem ne yaparsınız? Tanrı başına yemin ediyorum ki söylediklerim doğru. Bu üstü açık kamyonlarda eşyaların tepesinde oturanlar ırgat milletindenmiş. Bu ırgatlık babadan oğula geçtiği için, çocuklar daha küçük yaşlarda, böyle kamyonların tepesinde götürüle getirile eğitilirlermiş. Çocuk büyüdüğü zaman, bir numaralı kamyon canbazı olur, hattâ çok iştaha geldiğinde, gabari ölçüsünü aşıp da boynunu köprülerde uçurmadan kamyonun tepesinde halay bile çekermiş. İşte ben bu kamyonu görünce az daha küçük dilimi yutacaktım. Ne cesur, ne yetenekli ulus şu Türkler, saatte yüz kilometre hızla giden bir kamyonun tepesinde ayağa kalk ve halay çek. Bu kişiler asla yere düşmezlermiş, ama bazan şoför uyur, kamyonu devirirse, bu kırk kişinin biri bile sağlam kalmazmış. İşte asıl önemli bu ya, nolacağım bile bile canbazlık yapmak... Bravo Türklere...</p>

  <p>Bakın daha ne gördüm ben, kentler arası otobüse bindim. Türkiye çok gelişmiş bir ülke otobüslerine göre. Her otobüste televizyon var. Şimdi söyleyeceğime inanmayacaksınız, otobüs saatte yüz kilometre hızla giderken şoför oturduğu yerden kalktı, televizyonun düğmesini ayarladı. Otobüsteki kırk kişi, ne korktu, ne de bağırdı, salt ben bağırdım, herkes şaşkın şaşkın, "Noluyor" der gibi benim yüzüme baktı. Hattâ biri:</p>

  <p>"Noluyor yahu, usta televizyonu ayarlıyor" dedi.</p>

  <p>Kaptan televizyonu ayarladıktan sonra yerine oturdu, arabayı sürmeğe devam etti. Şayet kaptan televizyonu ayarlarken araba bir şarampola kayşa, kırk kişi tamam. Türkler hem bunu biliyorlar, hem de hiç korkmadan, televizyonu ayarlayan kaptana:</p>

  <p>"Az daha usta, az daha ayarla" diyorlardı.</p>

  <p>Ay ay aman isterseniz bunu anlatmayayım, tüyleriniz diken diken olur. Ah, usuma geldikçe benim de hâlâ tüylerim diken diken oluyor, çok geceler düşüme giriyor, yataktan fırlıyorum. Yok yok, mikropları demiyorum. Türkler o denli cesurlar ki tüm mikroplar da onlardan korkmuşlar. Benim anlatacağım o değil. Ay vallahi şu anda anlatırken yine tüylerim diken diken oldu. Birşey değil, bile bile ölüm. Ama kahraman Türklerin hiç aldırdıkları yok. Hem de kadınından erkeğine, yaşlısından gencine, çoluğundan çocuğuna, tüm Türkler bu konuda büyük birer canbaz, büyük birer kahraman. Ülkemizde bunlardan bir tanesi olsa, hemen o kişiye, özel olarak "Karşıdan karşıya geçme" madalyası verilir, veya kraliçe onur nişanı verilir. Ama, Türkiye’de kime vereceksin ki, hepsi de lâyık bu madalyaya.</p>

  <p>Ahmet’le gezerken karşıdan karşıya geçmemiz gerekti. Bu yandan bir yığın otomobil, kamyon, otobüs geliyor, öteki yandan bir yığın otomobil, kamyon, otobüs geliyor. Aman Allahım, gözlerime inanamadım, Ahmet kaldırdı kendini pat diye kamyonların, otomobillerin, otobüslerin önüne attı. Onunla birlikte, bir yığın kahraman daha patır patır attılar kendilerini kamyonların, otomobillerin, otobüslerin önüne. Ben gözlerimi yummuş, açınca kaçı ezilmiş, kaçı ölmüş göreceğim diye zangır zangır titrer, "Ay ay, amaniiin!" diye bağırırken, Ahmet’in sesini duydum, "Gel gel" diyordu. Tanrı tanık olsun, bana bu ses öteki dünyadan gelir gibi oldu. Ahmet ölmüştü ve öteki dünyadan bana sesleniyordu. Gözlerimi korkuyla açtım, Ahmet caddenin karşı tarafından bana, "Gel gel" yapıyordu... Ah Ahmet ah, ben nasıl gelirim oraya, nasıl yararım bu araç selini, hem bakalım, bende o denli yürek var mı ki kaldırıp kendimi arabaların ortasına pat diye atayım? Yok Ahmet yok, ben bunu yapamam, işaret ederim, dururlar, öy ]e geçerim. Ben böyle düşünüyordum, Ahmet, bu kez caddenin öteki yanından kaldırdı kendini arabaların arasına attı, "Eyvah dedim. Ahmet bu kez gitti..." Ahmet’in başını bir ara bir kamyonun arkasında gördüm, sonra bir baktım Ahmet bir taksinin önünde perende atıyor, sonra bir baktım, hop diye zıplamış benim yanımda. Bağırdım:</p>

  <p>— Ahmet, bir yanına birşey olmadı ya?</p>

  <p>— Yo, dedi, birşey falan mı oldu?</p>

  <p>Hayır, Ahmet’in bir yanına hiç bir şey olmamıştı. Ahmet sağ salim karşıya geçmiş, sonra yine sağ salim caddenin bu yanına dönmüştü.</p>

  <p>— Niye gelmediniz? diye bana sordu. Karşıya geçmemiz gerekli.</p>

  <p>— Ahmet, ben senin gibi geçemem ki. Çiğnerler beni.</p>

  <p>Şaştım, Ahmet dedi ki:</p>

  <p>— Asıl, bu araçlardan geçmek için yol istersen o zaman seni çiğnerler.</p>

  <p>— Yapma Ahmet, dünyada geçemem.</p>

  <p>— Korkma zor değil. Gözlerini kapa, kaldır kendini at arabaların önüne.</p>

  <p>— Ahmet parça parça olurum.</p>

  <p>Ahmet beni inandırabilmek için, elini kaldırdı, araçların durmasını işaret etti, yandan yola girdi, birinci arabayı geçmiş ki, bağırdım:</p>

  <p>— Eyvaah Ahmet gidiyor.</p>

  <p>Ahmet zor canını kurtardı, bu yana kendini attı. Bana:</p>

  <p>— Gördün mü mister, dedi, doğru dürüst yol istersen, doğru dürüst karşıya geçmek istersen mutlaka seni çiğnerler.</p>

  <p>Ben iyice titremeğe başlamıştım.</p>

  <p>— Ahmet, dedim, karşıya geçmemiz mutlaka gerekli mi?</p>

  <p>— Elbette, dedi.</p>

  <p>— Başka türlü geçemez miyiz Ahmet?</p>

  <p>— Ya kuş olmamız gerekli, ya da helikopter gerekli.</p>

  <p>Ahmet bana cesaret verebilmek için, kaldırdı kendini yine pat diye arabaların önüne attı. Bir daha kurbağa gibi zıpladı, bu kez kamyonun önüne kendini attı, bir daha zıpladı, kıl payı farkla, bir taksiyle çarpışmadan karşı kaldırımı buldu. Hani su sporları vardır, yarışmacı yüzer, havuzun karşı kıyısına elini dokundurur, hemen döner, Ahmet de onun gibi yaptı, bu kez karşıdan attı kendini arabaların önüne. Hop Ahmet ortada, hop Ahmet bir minibüsün önünde, hop Ahmet yanımda.</p>

  <p>— Gördün mü mister, dedi, çok kolay.</p>

  <p>— Kolay da Ahmet, gel sen bunu bana sor. Bir usulü olmalı Ahmet mutlaka bunun, eğitilmiş olmalısınız.</p>

  <p>Ahmet:</p>

  <p>— Hiçbir usulü yok, bunun, dedi. Ka dırıp kendini arabaların önüne atacaksın, yoksa burada sabaha dek beklersin...</p>

  <p>— Şunlardan utan mister, dedi.</p>

  <p>Gerçekten yaşlı kadınlar fileleriyle birlikte kendilerini kaldırdıkları gibi araçların önüne atıyorlardı. Hele çocuklar, daha yaşta, bir pire sıçraması gibi, üç sıçrayışta karşıyı buluyorlardı.</p>

  <p>— Haydi, dedi Ahmet, işte şu damperli kamyonun önüne at kendini.</p>

  <p>— Damperli, ölürüm Ahmet.</p>

  <p>— Asıl böyle öleceksin, geçeyim mi geçmeyeyim mi derken öleceksin. Bizim şoförlerimiz alışkındırlar. Kaldır kendini kamyonun önüne at, rahat kurtarırlar seni de kendilerini de, ama böyle ikircikli davrandın mıydı, gelir alnının kabağından patlatır, seni yerde tuz torbası gibi sürüklerler.</p>

  <p>— Yapamam Ahmet, dedim. Çoluğum var, çocuğum var.</p>

  <p>— Bunca insanın yok mu, bizim yok mu? Şu gördüğün şoförlerin yok mu? Adamlar seni çiğnesinler de gidip hapislerde mi yatsınlar? Oysa ki, bu tür ikircikli hareket ederek onların başını derde sokacaksın. Kaldır at kendini arabaların altına, adamlar canlarını kurtarsınlar.</p>

  <p>Tane tane terlemeğe başlamıştım. Yüreğim küt küt atıyordu. Ahmet:</p>

  <p>— Alı bir kez atsan, alışırsın, dedi, aynı paraşütle atlamak gibi.</p>

  <p>— Ahmet, paraşütün garantisi var, bunun hiçbir garantisi yok.</p>

  <p>— Geçeyim mi yine karşıya? diye tutturdu.</p>

  <p>— Yok, dedim, yüreğim ağzıma geliyor.</p>

  <p>Bu sıra Ahmet’in başka bir önerisi oldu:</p>

  <p>— Mister, dedi, sen şimdi gözlerini yum, kendini iyice serbest bırak, ben ardından bir tos vurayım, pat diye arabaların önüne düş, ondan sonra hiç gözünü açma, benim dediklerimi yap.</p>

  <p>Ne yapayım... Allahım... Evet evet, ben karşıya geçtim... Gözlerimi yumdum, ancak belkemiğime öyle bir tos indi ki, sanırım yolun tam yansına dek fırlamışım. Kulağımın dibinde Ahmet’in sesini duydum:</p>

  <p>— 302 geliyor sola fırlaa...</p>

  <p>Fırladım. Ahmet’in sesi:</p>

  <p>— Kum kamyonu geliyor, ileri atıl!</p>

  <p>Atıldım, Ahmet’in sesi:</p>

  <p>— Motosiklet biçecek, karnını içeri çek.</p>

  <p>Çektim. Ahmet’in sesi:</p>

  <p>— Son hızla kurbağalama, minibüs ananı belleyecek.</p>

  <p>Kurbağaladım. Ahmet’in sesi:</p>

  <p>— Balıklama kaldırım, otobüs pestil edecek...</p>

  <p>Balıkladım... Ahmet’in sesi :</p>

  <p>— Aç gözlerini...</p>

  <p>Açtım ki gözlerimi karşı kaldırımdayım. Ahmet’in boynuna dolandım:</p>

  <p>— Ahmet neredeyim ben?</p>

  <p>— Karşı kaldırımdasın... Bak noldu, hiçbirşey oldu mu?</p>

  <p>Evet, hiçbirşey olmamıştı, salt azıcık altımı ıslatmıştım.</p>

  <p>— Olmadı Ahmet, dedim, sayende ben de buradan gitmeden kahraman olacağım...</p>

  <p>Evet Türkler çok cesur insanlar. Cesurluklarını kanıtlamak için salt bu arabaların önüne kendilerini pat diye atmalan yeterli.</p>
</body>
</html>
