<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>ROZMERİ</h1>

  <p>Oğlumun İngilizce mektuplaştığı kızı yurdumuza çağırdık. Daha doğrusu oğlan çağırdı. Bana sorduğunda:</p>

  <p>— Yaz ama, dil ucuyla yaz, demiştim. Ne bilirim, meğer İngilizcenin dil ucuylası yokmuş. Birgün bir baktık, bu Gül Meryem’den, yâni Rozmeri’den bir mektup: "Haftaya perşembeye oradayım"</p>

  <p>— Hani lan dil ucuyla yazacaktın?</p>

  <p>— Vallahi dil ucuyla yazdım baba, ama İngilizcede dil ucuyla yok ki.</p>

  <p>Eh ne yapalım, başa gelen çekilir. Kızların odasına bir somya daha attık, ayıp olmasın diye yanına küçük bir dolap koyduk. Oğlan karton üzerine bir de yazı yazdı kocaman, "Hoşgeldin Rozmeri", yatağının üzerine bıraktık.</p>

  <p>— Eee ne pişirelim perşembe gününe? Etli patates, pilav, taze fasulya, kabak dolma. Sen masrafa bak, Rozmeri değil sanki İngiltere Kraliçesi geliyor.</p>

  <p>— Baba gelen yabancı!</p>

  <p>— İyi anladık, ya bizim bütçe?</p>

  <p>Yemekler hazır, Rozmeri’nin yeni çarşaflı yatağı hazır, buyursun gelsin bakalım. Gittik uçak alanına, Rozmeri on yedi uçağıyla geldi. Benim oğlanda kızın, kızda oğlumun resmi olduğu için hemen birbirlerini tanıdılar. Madır, fadır, sistir (Anne, baba, kızkardeş) faslı bitti, doluştuk bir taksiye. Kız ağzını açmış iki yanı izliyor:</p>

  <p>— Şu ne, bu ne? diye ikidebir soruyor, oğlum da yanıtlıyordu. Arada kız, bir şey söylüyor, oğlum da hep başını sallıyordu. Meğer kız<sub>:</sub></p>

  <p>— Gezeriz değil mi? diyormuş.</p>

  <p>Elbette gezecek, işin yoksa artık oğlanın cebine her gün bilmem kaç lira kat, Rozmeri’yi gezdirsin.</p>

  <p>— Ulan oğlum ben sana demedim mi dil ucuyla yaz, diye?</p>

  <p>Ne ki, kız daha taksideyken cebinden bir harita çıkarmış. Bursa’ya parmak basıyor:</p>

  <p>— Gezeriz değil mi? diyor.</p>

  <p>Ankara’ya parmak basıyor:</p>

  <p>— Gezeriz değil mi? diyor.</p>

  <p>İzmir’e parmak basıyor:</p>

  <p>— Gezeriz değil mi? diyor. Kızmışım, parmağımı Erzurum’un üstün© basmışım.</p>

  <p>— Gezersiniz, gezersiniz, dedim.</p>

  <p>Oğlan İngilizceye çevirince, kız:</p>

  <p>— Fadıır! diye uzandı, öptü beni. Elbette, enayiyi kim öpmez? Ama nah, versem versem Bursa için, bir de belki... Yok, belki melki yok... Kız bir ay kalırsa, hergün de "Şurayı burayı gezeceğim" diye tutturursa, biz ikinci ay aç...</p>

  <p>— Ah be evlâdım insan şuna dil ucuyla yazmaz mı?</p>

  <p>— Vallahi yazdım baba.</p>

  <p>Türk konukseverdir. Öyle ya, var git köyün birine, var git bir yere konukluğa, şöyle bir hafta ye iç yat, hergün de ev sahibine:</p>

  <p>"E pekiyi bugün nereye gidiyoruz?" diye sor, cebinden de beş kuruş para harcama, bak o zaman sen gör konukseverliği, seni deynekle mi kovalarlar, yoksa itle köpekle mi?</p>

  <p>Aradan on gün geçti, kızdan ses seda yok. On beş gün geçti ses seda yok. Sabah kalkıyor, kahvaltısını yapıyor, sonra aynanın karşısına geçip, bir güzel saçını tarıyor, evlik kotunu çıkarıp, dışarılık bulijinini giyiyor, sırıtarak bizim oğlana soruyor:</p>

  <p>— Bugün nereye gidiyoruz?</p>

  <p>Ben:</p>

  <p>— İngiltere’ye, İngiltere’ye, diyorum.</p>

  <p>Oğlan:</p>

  <p>— Anlamaz baba, diyor.</p>

  <p>Kız gerçekten anlamıyor ki, "İnegöl" anlıyor, gelip yanağıma, "Fadır" diyerek öpücüğü konduruyor. Benim aklıma hep nedense Fadıl geliyor.</p>

  <p>— Vallahi tam Fadıl oldum, diyorum.</p>

  <p>Çünkü aynı işyerinde çalıştığımız Fadıl yakın bir ilin köyünden evli olduğundan, "Fadıl enişte" diyen, çalar kapısını. Hastanede işi olan, devlet dairesinde işi olan, okullarla işi olan, otel bulamayan, hep Fadıl’ın evine. İyi de, ben nerenin eniştesiyim? Hadi, Rozmeri bir yerde çıkarıp üç beş kuruş para harcasa yüreğime batmayacak. Ancak, o, incik boncuk alıyor. Yirmi günde koca bir kutu incik boncuk biriktirdi. Babasıgilede iki mektup yazdı. Bize okudu da. Çok rahatmış, bir dediği iki olmuyormuş, Nuri ailesi çok iyi bir aileymiş. Hele Fadır, yâni ben Fadıl, çok iyi insanmışım. Niyeti biraz daha kalmakmış. Gelip de orada ne yapacakmış, burada hava ve güneş çok güzelmiş. Yalnız hava ve güneş mi, hınzır kız, ekmek elden su gölden, on dönüm bostan, yan gel yat Osman... Bundan iyisi can sağlığı. Kısmet olursa gelecek yıl anne babasını da getirecekmiş. Kızın niyeti bozuk, bizi de Fadıl gibi İngiltere’nin eniştesi yapacak.</p>

  <p>— Baba bugün adaları gezdireceğim, biraz fazla para.</p>

  <p>— Anlamadım?</p>

  <p>— Programa göre orası gezilecek.</p>

  <p>— Kim yaptı bu programı?</p>

  <p>— Rozmeri.</p>

  <p>— Hay onun gülüne de meryemine de... Lan oğlum bir buçuk ay oldu, bu kız ne zaman gidecek?</p>

  <p>— Ben ne diyebilirim ki baba!</p>

  <p>Kıza surat asmaya da gelmiyor. Suratımı asınca oğlana İngilizce:</p>

  <p>— Fadır hasta! diyormuş.</p>

  <p>Ondan sonra giriyor mutfağa, ne denli limon varsa sıkıyor, limonata yapıyor. Bir limon bu zamanda kaça hınzır kız, bildiği yok ki. Limon yoksa, çay üstüne çay kaynatıyor. Kahveyi bardakla yapıyor. Baş ağrısına iyi gelir diye, yarım şişe kolonyayı kafama boca ediyor. Rozmeri değil, baş belâsı mübarek. Atsan atamazsın, satsan satamazsın. Annesigile her mektup yazışında umutlanıyoruz, ama yazdığı mektubu bize okuyunca umutlarımız suya düşüyor. Gideceğine ilişkin hiçbir cümle yok, "Maşallah turp gibiyim" mektup buna benzer sözlerle bitiyor. Turp nesi, kız oldu pancar. Yiyor pilavı, yiyor böreği, it ayağı yemiş gibi akşama dek sorumsuzca, orası senin burası benim, nasıl olsa yanında da paralı gezdiricisi hazır... Kız şiştikçe şişti, şiştikçe şişti, pantolonunun içine sığamadığı gün, tutturdu mu bir ağıt.</p>

  <p>— Lan oğlum şuna dil ucuyla yazamaz mıydın, şimdi bunun şişmanlama ağıtlarını mı dinleyeceğiz?</p>

  <p>— Onun için ağlamıyor baba, ben şimdi ne giyeceğim diye ağlıyor.</p>

  <p>— Oh yâni pantolon mu alacağız hamfendiye?</p>

  <p>Gel de alma... Sap seninse samanlık da mı senin a kızım, hiç insan iki ayda on kilo birden alır mı? Hiç bize çatar mı öylesi, spor yapan, yiyeceğine dikkat eden? Koy önüne üç tabak pilav, yesin. Her tabaktan sonra da:</p>

  <p>— Madır, desin, bizim hanımın boynuna sarılsın.</p>

  <p>Öyle ya, Fadır kaz, Madır ördek, bizim oğlansa tavuk. Hani azıcık kıza horozluk yapsa, yüreğime batmayacak. Oysa ki kız belirtiyor da. Beyoğlu’ndan mı ne geçmişler, kızın orasına çimdik, burasına çimdik, kalçaya pençe, omza serçe... Kız havalara uçuyor:</p>

  <p>— Siz Türk erkekleri çok seksi, diyor.</p>

  <p>Bizim oğlanda iş olmadığım anlayınca, iki güne bir Beyoğlu’na. Utanma da yok, açıyor orasını burasını.</p>

  <p>— Buraya çimdik, buraya bandik, diye gösteriyor.</p>

  <p>— Lan oğlum şu kızla ilişki kur!</p>

  <p>— O zaman hiç gitmez baba.</p>

  <p>— Ne lan yâni ben mi saldırayım?</p>

  <p>Karım, kızlarım:</p>

  <p>— Babacığım daha neler? dediler.</p>

  <p>Öyle bir Rozmeri almışız ki başımıza, tastamam sırmalı heybe.</p>

  <p>— Durun başka bir taktik deneyelim, hepiniz hasta olun, tam bir hafta, ne yemek ne aş, ha?</p>

  <p>Ne bir haftası? Kız bakkaldan borç aldığımızı biliyor. Daha ilk günden, eline almış fileyi doğru bakkala, doldurmuş gelmiş:</p>

  <p>— Aman siz yatın kalkmayın!</p>

  <p>Sen gir mutfağa, dök, saç, iki yemek pişecek malzemeyle bir yemek pişir, üstelik bas içine tuzu. Yemek değil anamın turşusu olmuş. Ne yapsınlar, hemen ikinci günü bizimkiler ayağa kalktılar da tuzlu tuzlu batmaktan kurtulduk.</p>

  <p>Buluzları dar geldi:</p>

  <p>— Buluz al fadır!</p>

  <p>Sutyeni esnemiş:</p>

  <p>— Sütyen al madır!</p>

  <p>Üç ay oldu, insafın batsın be! Kurnaz da kerata, bulaşığa soktuk, iki kez üstüste iki tabak kırdı, tatlı canını kurtardı bulaşıktan. Çamaşıra soktuk, sen tut renklilerin içine bas çamaşır suyunu, yap o güzelim renklileri serpme desen... Allah bize kanser ülser vermezse, bu Rozmeri belası yeter de artar! Ya banyosu, alışmış efendim, banyo yapmadan yatamazmış. Atıyor naylon torba içindeki talaşı termosifona, çakıyor kibriti, ısınınca bir de İngilizce şarkı, oh canına deysin Fadıl der gibi... Şayet evde yakacak' yoksa, bakkal ne güne duruyor, bakkalın defteri ne güne duruyor? Saat on üç oldu mu, hanımefendi yemeğini yemiş, saçlarını taramış, hazır:</p>

  <p>— Bugün Kariye’ye gidiyoruz değil mi Selim?</p>

  <p>Ah ah, hanıma uyduk da babasının adını koyduk oğlana. Maşallah tam halim selim, mübarek mart kuzusu. Dayanamadım artık, hanıma, çocuklara:</p>

  <p>— Vallaha ben bu kızın önünde iç donuyla gezeceğim, dedim. O zaman utanır, belki çeker gider.</p>

  <p>Ne yapsınlar, daha doğrusu ne yapalım, yaşım elli iki, benim gibi birine böyle bir davranış yakışmaz ama elden ne gelir?.. Çıkardım üstümü başımı, başladım evin içinde donla gezmeğe. Akşam üzeri Rozmeri oğlumla birlikte geldi. Beni öyle görünce,</p>

  <p>— Ah fadıır! dedi.</p>

  <p>Bir öpücük... Kız gitti odasına, çıkmadı. Göz attık birbirimize,</p>

  <p>"Oh lan kurtulduk, utandı, yarın çeker gider" dedik.</p>

  <p>Az sonra Rozmeri odadan çıktı ki, oh anam oh... Bikini mayoyla. İngilizcede ağzımıza şey eder gibi demez mi<sub>;</sub></p>

  <p>— Ben fadır izin vermez diye şimdiye dek giymiyordum, diye?</p>

  <p>Bağırmışım:</p>

  <p>— Lan vallaha donu da çıkarırım!</p>

  <p>— Aman, dedi karım, o da çıkarır. Belki çıplaklar derneğinin falan üyesidir?</p>

  <p>— Ah ulan oğlum, insan mektubu dil ucuyla yazmaz mı?</p>

  <p>— Vallahi dil ucuyla yazdım baba.</p>

  <p>— E pekiyi ne yapacağız?</p>

  <p>Umarsızız ki ne umarsız. Karım, kızlarım, oğlum surat asmasını bilmiyorlar bile. Suratını asana dayıyor çayı, dayıyor limonatayı. Artık beni donla gördü ya, o günden sonra evin içinde bikiniyle dolaşmaya başladığı gibi, balkona da bikiniyle uzanmağa başladı. Bir şey değil, mahalleyle de başımı belaya sokacak bu Rozmeri. Karşı evin iki torun sahibi Cebbar bey bile pencerede, varın siz anlayın. Çatır güneşte balkona çıkmayanlar bile, çıkar oldular. Ara sıra kocasını kıskanan kadınların:</p>

  <p>— Aaa, bu ne terbiyesizlik! diye bağırdıkları da sık sık duyulur oldu.</p>

  <p>Oturduk bir gece Rozmeri yattıktan sonra, oğlan, ben, karım, kızlarım, kara kara düşünmeğe başladık. Ne yapalım, nasıl edelim, bu kızı ülkesine deh edelim? Yok, hiçbir umar yok. Yok ama benim düşündüğüm birşey var. Ama ah o olanak! Bir <span style="font-weight:bold;font-style:italic;">geçse</span> elime o olanak? Başladım olanağı aramağa. Ne olursa olsun, saldıracağım bu kıza. Canıma yetti be, borç nah buraya geldi. O zaman belki defolur gider.</p>

  <p>Bir gün karımın kardeşi hasta olmuş. İki kızımla oraya gittiler. Oğlan da Rozmeri’yi gezdirme görevini yerine getirip eve bıraktıktan sonra gitti. Kaldık Rozmeri’yle ikimiz evde. Tam fırsatı. Bu kıza bu gece oğlan gelinceye dek saldırırım. Almışım göze her şeyi, nolursa olsun.</p>

  <p>Rozmeri şunu bunu yedi. Ortada bikinisiyle dolaştı. Ama gözlerim hep üzerinde, öyle canavarca bakıyorum ki Rozmeri’ye, kadın kasabı Landru gibi. Az sonra Rozmeri odasına girdi. Aynanın karşısına geçtim, yüzüme en vahşi, en cani pozlar, vererek, odanın kapısını açtığım gibi Rozmeri’ye saldırdım. Boğazını bir sıktım, bir tuttum saçlarından, bir yakaladım ayaklarından, güreşteki kıravata getirmek gibi... Aldım kızın başını, bir kıvırdım, bir yakaladım kolunu, aha künde... Alttan elimi geçirdim, çevirdim kızı, bacağından yakalayıp, kaldırdım vurdum yere...</p>

  <p>Ve o zaman inler gibi öğrendiği çat pat Türkçesiyle ne dese beğenirsiniz:</p>

  <p>— Hep ben bekledi bu anı, ah fadır Nuri...</p>
</body>
</html>
