<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div>
    <h1>ÇİGKÖFTE BULGURU</h1>

    <p>Tâ nerdeki yere elde o kocaman çantayla gidilir mi? Nasıl sıcak hava, değil çanta. ben kendimi taşıyamıyorum. Ama ne yaparsınız, o çantayı yanımda taşımak zorundayım. Kime, nereye bırakabilirim ki?</p>

    <p>Bir büfeden gazoz içtim, sonra büfeciye:</p>

    <p>— Kardeşim, dönüşte şu çantayı buradan alsam, büfenin bir yanına koysanız? dedim. Adam:</p>

    <p>— Aman kardeşim, ben başıma belâ almak istemem, dedi. Bir kezinde böyle iyilik ettik de. çantanın içinden ne çıksa beğenirsin?</p>

    <p>— Ne çıktı?</p>

    <p>— Esrar çıktı.</p>

    <p>Yüklendim yine başbelâsı çantayı. Hem de ne başbelâsı? Hangi aklı önce çantacı yapmış bunun sapını böyle uzun bilmem ki? Sap uzun olunca çanta daha çok yere sarkıyor, ağırlık on kilo iken belki on beş kilo oluyordu. Sırtıma vurdum bir ara, sen misin vuran, sırtım oldu terden şımşırık.</p>

    <p>Haydi aldık yine ele. O elden bu ele, bu elden o ele. Hop yandı yürek bir gazoz daha.</p>

    <p>— Büfeci kardeşim, şu çanta şurada dursa da dönüşte alsam?</p>

    <p>Adam konuşmadı bile, "Al da git" der gibi kafasını salladı.</p>

    <p>Lan rezil çanta. Buldun yani tam zamanını. Koptu sapın biri, kaldık mı tek sapla. Kime kızarsın, kime çatarsın? Yok ki hanım karşımda çatayım. Neymiş efendim, "Ankara’nın bulguru iyi olurmuş, çünkü orada da çiğköfteye, sini köftesine meraklı insanlar varmış. İki kilo çiğköftelik, iki kilo sini köftelik, iki kilo da pilavlık bulgur alaymışım. Aldım. Amman evde sumak bitmiş. Ankara’da iyi sumak olurmuş, ondan da alaymışım bir kilo. Aldım. Nerede bulunurmuş Gaziantep’in pul biberi İstanbul’da, ama Ankara’da olurmuş, hiç olmazsa yarım kilo alaymışım. Aldım. Neymiş o bilmemneli sabunlar. Ankara’da öyle mis kokulu Kilis sabunları olurmuş ki topak topak, onlardan alaymışım da, banyoda insan yıkandığını bileymiş, aldım mı ondan da iki kilo. Ha, kaysı kurusu, âlâsı Ankara’da olurmuş, hiç olmazsa iki paket, yarımşardan bir kilo. Bir erik kurusu olurmuş Elâzığ’ın dana gözü gibi, hiç olmazsa ondan da bir kilo... Doldurdum çantaya, bineceğim otobüse gideceğim, yolda aklıma gelmesin mi, bir işimin eksik kaldığı. Taksi tutacağım, şoförler öğle uykusunda. Otobüse bineceğim, otobüsler çantayla yolcu alırlar mı bilmiyorum ki.</p>

    <p>Ter burnumdan akıyor, yüreğim küt küt atıyor. Ne gazozu, ne ayranı, ne suyu. Aynı domates sepeti olmuşum, bir yandan içiyorum, bir yandan ter boşanıyor. Mendil sırılsıklam, yolun ortasında meddah gibiyim san mendilimle. En sonunda,</p>

    <p>"Ulan, dedim sumağına da, kuru eriğine de, kaysısına da, köftesine de! "</p>

    <p>Bırakıverdim kaldırıma çantayı, yürüdüm gittim. Dönerken alırım. Şayet yiterse, canım sağolsun. Oh dünya varmış, bir hafifledim, bir rahatladım. Meğer tüm ter o çantadan boşanırmış. Döndüm baktım, lanet kara çanta oracıkta duruyordu.</p>

    <p>Ne de olsa mal canın yongası derler Onun için adımlarımı biraz açtım, şayet çantayı biri alıp gitmezse on dakika sonra yanındayım.</p>

    <p>Gittim, işimi gördüm, geri döndüm. Aynı ivedilikle bulgur çantamın olduğu yere yürümeğe başladım. Allah Allah, bir kalabalık ki... Şayet bir korsan mitingi falansa gitti bizim çanta. Yok şayet bu sıcakta çok akıllı bir lider konuşma yapıyorsa gitti yine bizim çanta. Bir hesap, bir kitap, az para da değil hani. Üstelik bir de çiğköfte sever hanıma hesap vermek var işin içinde. "A oğlum, a akıllım, sıksaydın biraz daha dişini, çantanı taşısaydın. Hamalların hiç canı yok mu? " Yaklaştım birine:</p>

    <p>— Affedersiniz kardeş, nedir bu kalabalık? diye sordum.</p>

    <p>— Bomba, dedi. Şu ilerde bomba varmış.</p>

    <p>Gitti bizim çanta. Adamın, gösterdiği yerde olacaktı benim çanta. Şimdi çantana yaklaşabilirsen yaklaş. Ne ola ki? Tüm polisler çevirmişler, üstlerinin ellerinde hışır hışır telsizler çalışıp duruyorlar, konuşup duruyorlar.</p>

    <p>"Efendim... DER’in önüne bırakılmış... Kara bir çanta efendim. Her an patlayabilir efendim. "</p>

    <p>Bağırıyor polisler:</p>

    <p>— Çekilin, çok tehlikeliymiş, patladığı anda koca semti havaya uçurabilirmiş.</p>

    <p>Gerçi o semtin içinde polis de, bir yığın kuru kalabalık da var, ama ben de varım. Çünkü merak bu, şu çantayı görmek istiyorum. Herşeyden önce kendi çantamı almak istiyorum. Polisin birine yaklaştım:</p>

    <p>— Kardeşim, dedim, şurada çantam olacaktı, bulgur çantam, izin verseniz de kalabalığı yarıp alsam?</p>

    <p>— Sen ne diyorsun, kardeşim? dedi polis, tüm dükkânları boşalttık. Bomba imha edilmeden kesin buyruk var, hiç kimse bomba alanına sokulmayacak.</p>

    <p>Az sonra sirenini çala çala itfaiye arabaları geldi, olur ki bomba yangın bombasıdır, diye. Onun ardından cankurtaran arabası geldi, hem de iki tane, ne olur ne olmaz, patlar matlarsa vatandaşları hastaneye taşımak İçin. Gerçi öğle sıcağı ama, siz vatandaşa bomba, deyin evelallah izlemek için Ulus’tan Kızılay’a gelir. Bir anda nerden bitti onca insan. Bir simitçi:</p>

    <p>— Abi, dedi, apartmanları da boşaltıyorlar. Söylendiğine göre, alâmet bir bombaymış. Polisin tahminine göre, bombanın ağırlığı on beş kilo varmış.</p>

    <p>Bir boyacı:</p>

    <p>— Saatliymiş, dedi. Ha patladı ha patlayacakmış.</p>

    <p>İyi de, biz nasıl olsa bulgur çantamızdan elimizi yuduk. Bari hiç olmazsa şu bombayı görelim, ne mene birşeymiş.</p>

    <p>— Çekilin çekilin, dağılın dağılın Çemberi genişletin.</p>

    <p>Uzmanlar buyurmuşlar, şayet o denli ağırlıktaysa vatandaşı çok uzağa çekin. Nerden haber almış gelmiş, bir televizyon kamerası da orada. Kaçışan, geriye doğru çekilen vatandaşları filme alıyordu. Halkta bir panik, sanki bomba, "Patlıyorum ha" demiş gibi. Bu sırada, "Anaaa" deyip yere yatanlar bile vardı. Kamera, iki kolu çıkanı, bir bacağı ezileni bir iyice saptadı. Amma merak. Az sonra bombanın patlamadığını gören halk, yavaş yavaş yine halkayı daraltmağa başladı. Ben de daraltanların içindeyim. Ne olursa olsun şu bombayı göreceğim. Polisler kaktırdıkça, bize öyle bir iştah geliyordu ki, hadi bir daha aşk ile şevk ile diyor tüm gücümüzü bomba görmek uğruna harcıyorduk. Bir ara en öne geçmişim, ardımdan itiyorlar ama bombayı falan gördüğüm yok. Polis haklı olarak, cop kullanmağa başladı. Bir cop da ben yedim. O sırada gördüm, benim çanta, ahacık orta yerde duruyor. Kendi kendime, "Fırla oğlum, fırla da çantanı al git, bomba momba neyine? "</p>

    <p>Fırladım. Ardımdan düdükler, koşuşanlar, "Dur yapma, canına kıymaaa"lar. Mal canın yongası be, onun içinde bulgur var, sumak var, erik kurusu var, kaysı kurusu var. Çantamı kaptım, yine koşmağa başladım. Bir uğultu, kalabalıkta bir sarsıntı, bir çalkalanma. Hem de nasıl çalkalanma, ben insan halkasının yanına yaklaşır yaklaşmaz, başta polis olmak üzere tüm insanlar, sanki eşek arısı sokmuş gibi kaçışmağa başladılar. Kalabalığın bu yanına saptım, hop ordaki-1er kaçışmağa başladılar, hem de yalvara yalvara:</p>

    <p>"Yapma, acı bize, çoluğumuz çocuğumuz var" diye.</p>

    <p>Önümde var belki iki yüz kişi perem perem kaçıyorlar. Kimin yanına yaklaşsam, adam hemen tam siper. Ardım sıra canavar düdükleri, itfaiye arabaları cankurtaranlar geliyor. İyi de niye?</p>

    <p>Bir yerde ayağım tökezledi, çanta bir yana, ben bir yana, çığlık gökyüzüne.</p>

    <p>"Aaaaaaaaa! "</p>

    <p>Hemen polis ses yükselteci çalıştı.</p>

    <p>"Hiç kıpırdama oradan. Kendine acımıyorsun, bu insanlara acı. Teslim ol! "</p>

    <p>Demek bu yöreye doğru kaçan biri var ki, iyice çevresi sarılmış olmalı. Amma iş ha, az önce bomba, şimdi de bir canavar. Haydi çantamızı kurtardık bombayı göremedik, bari şu canavarı görelim. Hem de susuzluğa iyi gelir, çantadan bir erik kurusu çıkarıp yiyelim. Açtım çantayı. Ses yükseldi:</p>

    <p>— Sakın fitilini ateşleme!</p>

    <p>Demek namussuz elinde bombayla geziyor. Erik kurusunu çıkardım. Ses yükseldi;</p>

    <p>— El bombası mı onlar?</p>

    <p>Vay namussuz, demek yanında el bombası da taşıyor.</p>

    <p>Bir polis sürüne sürüne yanıma yaklaşıyor. Belli ki canavardan korkuyor, ama zavallı susamış ne yapsın, benden erik kurusu isteyecek. "Gel gel" diye işaret ettim, elimi çantaya attım, polis fırt geri döndü, sürüne sürüne, ama kırkayak gibi uzaklaştı gitti.</p>

    <p>— Çevren sarıldı, kaçamazsın.</p>

    <p>Eh bana nesi, çevresi sarılmış, ben iyisi çantamı kapıp... O da nesi, ayağa kalkmamla birlikte, çok tazyikli bir su beni yere yıkıverdi. Yahu, breh, aman... Hop karga tulumba, dört polis aldı götürdüler beni.</p>

    <p>— Yahu çantam, bulgur çantam! Sumak da var içinde yahu!</p>
  </div>
</body>
</html>
