<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>YEDİBELA NURİ</h1>

  <p>Abicim bana adıyla sanıyla Yedibela Nuri derler. Yok ha abicim, öyle tutup da mahallenin haracını kesen, bilmem randevu evlerinden haraç alan, barda payvonda onu bunu yaralayan yedibelalardan değilim: Onları bizim kitabımız yazmaz. Neymiş o öyle abicim, mahallede raconunu keseceksin, alacaksın eline bıçağı tabancayı, "Sökülün ulan!" yok abicim, ayıptır bu. Böylesi bize, bizim gibi aslan delikanlılara yakışmaz. Ben abicim, trafik yedibelasıyım. Bir ülkede trafik yedibelaysa, elbette onun bir de Yedibela Nuri’si olacak, değil mi abicim. Biz yani durum vaziyetten yararlanıyor, nafakamızı çıkarıyoruz. Allah bağışlasın abicim, ellerinizden öper, hem de dört tane çocuk var, bir de kaynana, etti mi beş, benle köroğlu yedi kişi abicim. İşte bu yedi kişi trafik yedibelasından karnımızı doyururuz. Yalnız bir şey var ki abicim, mahalle benden şikâyetçi. Ne yapayım abicim, azıcık param olsa bir dükkân kiralayacağım Ankara’nın dışında ama yok. Durum vaziyet böyle olunca ben de tutup işleri evde hallediyorum.</p>

  <p>Şimdi bu fikir bende abicim, bir gün Kızılay’ın oradan geçiyordum, işte o zaman doğdu. Otomobilin biri fren yaptı, ardındaki araba freni oturtamayınca, tak bindirdi önündekine. Bizim halkımız ara bulmayı pek sever. Hemen bir yığın adam biriktiler oraya, başladılar bağırmağa:</p>

  <p>— Anlaşın, anlaşın!</p>

  <p>Nasıl anlaşmasınlar ki abicim, saniyesinde iki arabanın ardında dünyanın arabası birikti. Bir düdük, bir bağırtı, bir çağırtı... Taksilerden adamlar indi:</p>

  <p>— Anlaşın!...</p>

  <p>Oradaki polis geldi:</p>

  <p>— Haydi be kardeşim anlaşın!</p>

  <p>İri yarı bir dolmuş şoförü adamları dövecekmiş gibi yaklaştı:</p>

  <p>— Ulan anlaşın!</p>

  <p>Vur yukarı, tut aşağı, arkadan gelen, öndeki arabanın şoförüne beş yüzlüğü tosladı, hem de şipşak...</p>

  <p>İşte o zaman âbicim, kendi kendime :</p>

  <p>— Lan Nuri, dedim, yap bu işi, ondan sonra vur voleyi.</p>

  <p>Ara tara âbicim, elde var on bin kâğıt para. Bana öyle bir araba gerekli ki, varsın isterse kırk dokuz model olsun, ama yürüsün. Yürüsün ki Ankara sokaklarında caddelerinde milletin başına yedibela olsun: Ara tara, ara tara, dediler, "Böyle araba bir yerde var." "Nerde, söyleyin gözünüzü seveyim?" Bulduk âbicim arabayı. Araba ki iki yıldır kuzu gibi yattığı yerde yatar. Adama bakarsan, bir aküyle iki lastik hastası. Aküyle iki lastiği tamam ettin mi, arabayı Çankaya yokuşuna vurmayıp, düz yolda sürdün mü evelallah elli iki model Hilman aksırmadan öksürmeden on kilometre yol alır. On kilometre sonra, otur oraya, yarım saat, bir saat motoru dinlendir, soğut, ondan sonra sana yine alâsından on kilometre daha yapsın. Yel arkadan vurursa, saatte altmış kilometre hız bile yapar aslan, Hilman. Hem ne demekmiş hız, sürat felakettir diye boşuna dememiş, büyüklerimiz. Elde on bin hazır dedikse, bu para kaynanamın varı yoğu. Alttan girdim, üstten çıktım, bizim kaynanayı razı ettim. Elli iki Hilmanı alıp evin önüne çektiğim gün, karım kaynanam sanki eve cenaze getirmişim gibi dövünmeğe başladılar:</p>

  <p>— Yaktın bizi Nuri, bu hurdayı ne yapacaksın?</p>

  <p>— Yahu bu araba hurda olduğu için para kazanacak?</p>

  <p>— Çadıra mı koyacaksın?</p>

  <p>— Ulan siz ne bilirsiniz be, yarın bir çıkayım da Ankara caddelerine siz görün.</p>

  <p>Abicim iki kapak uydurdum mu ayaklarına, bir de eski akü aldım mı Hilmana. Varsın marşı basmasın, bizde dedim ya abicim dört tane meksefe var diye.</p>

  <p>— Kaktırın ulan!</p>

  <p>Oh yirmi adımda çalıştı araba. Haydi oğlum Yedibela Nuri Ankara caddelerine. İlk işimi abicim, tam ayarına getirip, belki bilirsin Zafer çarşısının orada lambalı bir yer var ya, orada yaptım. Baktım arkamdan kız gibi bir Mersedes geliyor, içindekinin de içi geçmiş. Zaten bizim işimiz hep bu içi geçmişlerle. Adamın önüne geçip zınk diye freni oturttum mu, Mersedes gelip zank diye bana arkadan bindirdi mi? Allah, indim aşağıya, başladım dövünmeye:</p>

  <p>— Öldürdün, güzelim Hilmanı... Uy benim elli iki Hilmanım. Kız gibi araba gitti eyvaah!</p>

  <p>Abicim bu poz çok önemli, artiz gibi yapmazsan ilk numaranı, adamdan para söktüremezsin.</p>

  <p>— Allah arabaya bak haşat olmuş. Allah arabaya bak, ardı dedemin alnı gibi kat kat olmuş.</p>

  <p>Sesler başladı abicim, trafik sıkıştı:</p>

  <p>— Anlaşın, anlaşın!</p>

  <p>— Abicim neyi anlaşayım, öldü arabam, öldü...</p>

  <p>— Canım tanponun eğilmiş, lamban kırılmış.</p>

  <p>— Abicim bunun lambası orijinal, ah gitti araba, amanın arka düzen de mi sakatlanmış ne? Allah bagaj da hapı yutmuş. Amanın görmedim, kilit de o biçim. Vah, çamurluk da yengen.</p>

  <p>Mersedesli eli cebe attı:</p>

  <p>— Söyle ne istersin?</p>

  <p>— Ne isteyim abicim, ne isteyim. Hadi bin beş yüz ver de gerisini ben tamamlarım. Vah Hilman vah...</p>

  <p>Al, tut, biz adamdan bin iki yüz kopardık. Parayı kaptığım gibi koştum eve. Gelsin çekiç, gelsin örs... Tan tin, tan tin, tan tin... Ardından fısfıs bir boya, ne macun, ne bir şey âbicim, çünkü Hilman yarın yine aynı olacak. Yüz lira masraf gitmedi abicim, kısa günün kân bin yüz kâğıt.</p>

  <p>— Al bakalım hanım anne borcuma mahsuben şu binliği...</p>

  <p>Sabah hemen baştan işe abicim. Nasıl gezerim ben Ankara caddelerini, hep de kavşaklarda döner dururum abicim. Çünkü bizim iş tekmil bu kavşaklarda. Hele bir kavşağın ışıkları o günü yanmıyorsa, tamam, tam bizim ekmek teknesi. Artık o günü hep o kavşağın yöresinde fır dönerim. On kez dönerim, yirmi kez dönerim, sonunda mutlaka bir punduna getirtir, birini arkadan bindirtirim.</p>

  <p>Bindi mi ardımdaki hanım teyze benim arabaya, bindi mi yeni ehliyetli benim arabaya, Allah yandı gayrı, hemen atlarım yere, bizim gazel başlar:</p>

  <p>— Gitti güzelim araba, gittiii.</p>

  <p>Bilirim âbicim, Allah seni inandırsın, hangi sürücü bana arkadan bindirebilir, hangisi bindirmez, şöyle dikiz aynasında bir bakayım, sürücünün direksiyona yapışmasından anlarım. Şöyle direksiyona saldırır gibi yapışanlar, benim avım demektir, bunlar ya korkaktırlar, ya da ehliyetlerini yeni almışlardır. İki yıl içinde öyle alıştım ki âbicim doğrultma işine, isterse arabanın ardı iyice göçsün, benim için iki saatlik iş. Yarım saatte boyası, tamam. Ayrıca bu çarpmalarda en çok arka lambalar gittiği için, ona da çare buldum abicim, bildiğimiz alimünyum tabaklardan lamba yaptım, ortasını oydum, ampulü içine yerleştirdim. Dışına da bir kırmızı naylon kapak. Bir lamba yirmi beş liraya mal oluyor, ama hanım teyze beyabi çarptı mıydı, lambanın ederi olur iki yüz yirmi beş lira, çünkü Hilman orijinal, parçası da pekçok pahalı.</p>

  <p>Bazı günler iki iş, üç iş yaptığım olur. Ayarlarım, birinci işte sağdan vurdurturum, ikinci işte soldan vurdurturum, üçüncü işte tam ortadan vurdurturum.</p>

  <p>Gerçi son zamanlarda beni tanıyanlar oldu abicim, daha ben ardlarmda önlerinde biter bitmez, sanki elli iki Hilman değilmişim de cankurtaran arabası veya itfaiye arabasıymışım gibi adamlar yolun sağına çekilip bana yol veriyorlar, veya iyice gazlayıp önümden kaçıyorlar. Hattâ adımla seslenenler bile oluyor:</p>

  <p>— Ulan yedibela Nuri, bizim başımıza bela olma da, git kimin başına bela olursan ol.</p>

  <p>Yalnız abicim, sağolsun şu Ankara Belediye Başkanı, Tahsisli yol çıkmasaydı, işimiz biraz azalacaktı ama, şimdi gözünü sevdiğimin tahsisli yolu, günde en azından bana üç iş çıkarıyor. Şöyle bir çıkıyorum Cebeci’den Kızılay’a, hop al sana alâsından iki iş. Hem öyle iş ki, binlik, bin beş yüzlük işler. Bu yol üzerinde ne polis, ne ışıklı işaret, hak getire, trafiği Allahın idare ettiği yer. Biz de bu yel üzerinde geçimimizi idare ediyoruz. Ne yapalım âbicim, şöyle iki yüz bini doğrultursam bu işten vazgeçeceğim, çünkü yavaş yavaş bizim elli iki Hilmanın arkası söylemesi ayıp laçka oldu. Ezile büzüle, kırk yıllık çaçalara döndü.</p>
</body>
</html>
