<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>ÖDÜLLÜK SUÇ</h1>

  <p>Suç sanırım annemle babamın. Karakol yapısı sanki işkence eviymiş gibi ne zaman karakolun önünden geçsek, annem:</p>

  <p>"Sen bir daha benim dediğimi tutma da göreyim, kolundan yakaladığım gibi seni buraya getireceğim. Ondan sonra içerden sağ mı çıkarsın, ölü mü çıkarsın, onun orasını bilmem." derdi.</p>

  <p>Yapının yazısını okurdum, "Karakol". Daha o anda, annemin elinden tuttuğum anda bile, bir yığın kara kara kolların, kıllı kıllı kolların oramdan buramdan yapıştıklarını, beni sık ha sık ettiklerini düşünürdüm. Yalvarırdım anneme.</p>

  <p>"Bir daha söz, sözünü tutacağım anneciğim."</p>

  <p>Annem bu sözü duyduktan sonra, kolumdan karakol yapısına götürür gibi çekiştirir, ben ciyak ciyak bağırır, karakol kapısına varınca, oradaki polis kaşlarını çatar, kafasını iki yana oynatırdı. Ben’se o anda ölür ölür dirilirdim.</p>

  <p>Ya babam... Babam ya... O sanki hırlı mı?</p>

  <p>"Adamı orada döverken, bir yandan da dizel motor çalıştırırlar ki, adamın sesi dışardan duyulmasın diye."</p>

  <p>Bana bakar, gözlerimdeki korkuya, ekler.</p>

  <p>"Sonra insanı iki kolundan iki ağaca ekmek tahtası gibi bağlarlar, ver ondan sonra sopayı, ver ondan sonra kırbacı..."</p>

  <p>Korkmuş muyum, korkmamış mıyım, gözü bende...</p>

  <p>"Bir de insanı elektriğe tutturdular mı, zangur zungur, zangur da zungur zungur..."</p>

  <p>Eh, titriyorum artık. Babam mutlu...</p>

  <p>"Oraya bir düştün mü ne baba söker, ne de dayı... Zaten kapının yanına yaklaşa mazsın ki, seni de alırlar içeri, polisin işine karıştın diye... Onun için derim ki oğlum, sakın oraya düşmeye gör, beni yok bil..."</p>

  <p>"Titrerim mücrim gibi baktıkça istikbalime..." Ne zaman bu şarkıyı duysam radyodan, plâktan, hemen karakol gelir gözlerimin önüne.</p>

  <p>"Yahu yine, söyleme şu şarkıyı."</p>

  <p>"Niye lan?"</p>

  <p>"Niyesi var mı, hep karakol geliyor aklıma."</p>

  <p>"Allah düşmanımı düşürmesin oraya."</p>

  <p>Yolda, polisin yanında bir çocuk mu gördüm, bir delikanlı mı gördüm, bir adam mı gördüm, tamam artık, o kişiye idama gi* den biri gibi bakar, titredikçe titrerdim.</p>

  <p>Sinemada bir yabancı film gördüm, polisin biri, çocuğun birinin yanağını okşuyordu. Hem polis, hem de yanaktan okşama... Olamaz... Filmin en heyecanlı yerinde bağırıverdim:</p>

  <p>"Yiyecek onu!"</p>

  <p>Yolda bir polis mi gördüm, ayaklarım birbirine dolaşıyor, tamam canım, var bir suçum ki bu adam üzerime doğru geliyor. Breh, hem de hızlı hızlı geliyor, yakaladı yakalayacak, iyisi mi, tabanları yağla... Yağlıyorum tabanları, hem de hiç ardıma bakmadan. ..</p>

  <p>Otobüsle karakolun önünden mi geçiyorum, tam karakol yapısının önüne gelince, oturduğum yerde iki kat oluyorum. Ayaktaysam, iyice kalabalığın içine karışıyorum.</p>

  <p>Okula bir polis, bir iş için mi geldi, haydi oradan ne işi olabilir ki polisin okulda, olsa olsa beni alıp götürmeğe gelmiştir. Okuldan kaçıyorum.</p>

  <p>Karşıdan bir polis arabası mı geliyor? Hemen dükkânın birine dalıyorum:</p>

  <p>"İki yüz elli gram polis!"</p>

  <p>Şaşkın şaşkın bakıyorlar yüzüme. Girdiğim dükkân bakkal dükkânı da değil, kumaş satan bir dükkân.</p>

  <p>Araç ehliyeti almıyorum, polisle karşılaşmak var. "İyi hâl kâğıtlık" hiçbir işe girişmiyorum. İşin ucunda karakol var. Çok sevdiğim müzik aygıtları satan dükkânın önünden bile geçmiyorum, çünkü yanında polis giysileri satan bir dükkân var. Orada polis giysileri mankenlerin üzerine geçirilmiş, şişkosu komiser, zayıfı polis. Şapkaları da bir duruyor ki başlarında, ha atladılar üzerime vitrin camını kırıp, ha atlayacaklar. Traş olduğum berberi bile bıraktım, bir daha dünyada gitmem oraya, traşım yarıya gelmişti, içeriye bir polis girdi. Aynada gördüm polisi, fırladım kaçtım dükkândan. Berberin beyaz önlüğü önümde. Polis ardıma düştü, ama ben gencim o yaşlı. O denli zor atlattım ki vartayı. Yoksa az daha polisin eline düşecektim. Tören yerinden bile kaçtım. Hiç o denli çok polisi bir arada görmemiştim. bayramdan sonra, bir daha tören yerine de gitmedim. Ben diyeyim üç yüz polis, siz deyin beş yüz polis, rap rap rap yürüyerek benim üzerime doğru geliyorlardı. Kalabalığı yarıp nasıl kaçtım, bir ben bilirim, bir de bacaklarım.</p>

  <p>"Pol ve Virgini " okumam, dünyada okumam. Pol var başında.</p>

  <p>"Poliüretan", dünyada giymem o ayakkabıyı ayağıma, Pol var başında.</p>

  <p>"Politika", enayi miyim, hiç ilgilenmem. Pol var başında.</p>

  <p>— Seni karakoldan çağırıyorlar!</p>

  <p>Yok canım, düş olsa gerek bu. Kapıdaki bekçi de düş, karakol da düş, çağırmaları da düş... Ama imza atıyorum bekçinin uzattığı kâğıda. Kalem yazıyor, kâğıt cızırdıyor, karnımın içi geçiyor, ayaklarımdaki can tükeniyor. Kapı kapanıyor, bekçi gidiyor. Yüreğim, gümbür gümbür, ötüyor. Aha işte saat sekizi vuruyor, içinden kalktığım yatağım tortop. Pencereden giren ışık güçlü... Düş değil... Hapı yuttun mu düş değil işte.</p>

  <p>"Seni karakoldan çağırıyorlar..."</p>

  <p>— Anneeee!...</p>

  <p>Annen nerde? Sakın "Baba" diye bağırma, baban da yok. Yoklar, çünkü artık sen bir başına oturuyorsun. Göçüp gitmiş onlar. Bir titreme, bir karın ağrısı. Bir baş dönmesi, bir kusma isteği... Gitmezsin... Gitmezsin ya... Girersin yorganın altına, çekersin yorganı başından... Girdim yatağın içine. Yorganı başımdan aşırdım.</p>

  <p>Üç gün yattım. Ne sokağa çıktım, ne de bakkala. Üç gün sonra yine kapı çalındı. Bekçi...</p>

  <p>— Sizi karakoldan çağırıyorlar demiştik.</p>

  <p>İzimi yitirsem, bulurlar. Ölsem yine bulurlar... Şapkalar, deynekler, elektrik akımları, dizel motoru, şap şap’lar, yıkın yere, bağlayın kalaslara, iğdiş edin namussuzu. Kıçına cop sokun, tırnaklarını sökün, ayağının altını bıçakla dilin, sonra tuz basın... Islak yerde yürütün hergeleyi, tutun kafasını kıvırın.</p>

  <p>"Demiştik", "Ne demiştik?" "Sizi karakoldan çağırıyorlar demiştik?" Suçum? Var işte ulan bir suçun. Suçun olmasa seni niye çağırsınlar karakoldan? Pekiyi ben ne yaptım? Ne yaptım, ne yaptım, ne yaptım? Anımsamağa çalış oğlum, ne yaptın?... Bok anımsarsın... İşte o anımsamadığın şey için seni karakoldan çağırıyorlar, sana orada bir güzel anımsatırlar...</p>

  <p>Haydi yürü artık. Durma kalk! Kurtuluş yok. Ne olacaksa bir an önce olsun... İyi bil ki suçlusun. Suçlu ayağa kalk. Bilmiyorsun değil mi suçunu? Bilme, zararı yok, onlar bilirler. Şimdi suçunu bir bir yüzüne karşı...</p>

  <p>Suçum büyük mü, ufak mı? Büyük canım, hiç büyük olmasa üç gün arayla bekçi kapma gelir mi? Çok büyük senin suçun. Hem de nasıl suç, suçunu anımsamadığın bir suç ki, işte bu felâket. İnsan olan bir insan suçunu anımsar, demek ki sen insanlıktan da çıkmış, öyle işlemişsin suçunu. Bir canavarsın sen. Namussuz hergele seni, işle dünyanın en büyük suçunu, ondan sonra da çek yorganı başına, oh keyf kekâ... Sana orada gösterirler, kekâ mı, yoksa kaka mı? Nasıl yaptın ulan bunu, ha nasıl yaptın, hiç vicdanın sızlamadı mı?</p>

  <p>İşte karakol yapısı, işte kapısı, işte kapısındaki polis... Ne diyeceksin ona, anımsamıyorum suçumu mu diyeceksin? O büyük suçunu anımsamıyorsun ha, hayvan herif, senin gibilerin yaşamaları zaten... Toplumun düzeni, anayasa, babayasa, tağyir... Kan içici iblis. Bulanık suratlı adam... Doğuştan suçlu... Yasa kaçağı. Tezyif... Servet düşmanı... Anarşist... Bokoğlu bok...</p>

  <p>İçerdeyim, komiserin karşısındayım, titriyorum... Lamp lamp lamp, bir dizel motor sesi kulaklarımın zarını yırtacak. Az sonra her yerin yırtılacak, caaart, bez gibi... Konuş hadi konuş, itiraf et, canavar olduğunu söyle.</p>

  <p>— Ne titriyorsun ulan!</p>

  <p>Konuşabilsem, suçumu anımsamıyorum diyeceğim ama, konuşamıyorum ki...</p>

  <p>— Ulan titreme!...</p>

  <p>Titriyorum. Polisler geliyor, polisler gidiyor, ziller çalıyor, kâğıtlar getiriliyor, dosyalar götürülüyor... Bilen yok, beni niçin çağırdıklarını bir bilen yok... Polisler yüzüme bakıyorlar, komiser yüzüme bakıyor, şak bir tokat suratımda patlıyor... Bir tokat mı, ne ki bir tokat, işlediğim suçun karşısında bir tokat sevgi, hattâ saygı... Mırıltılar, bakışlar, şıngır mıngır çay bardağının sesi...</p>

  <p>— Ulan titreme, konuş!...</p>

  <p>— Be be ben ça ça ça...</p>

  <p>— Mademki böyle zangır zangır titriyor, var bu herifin bir suçu.</p>

  <p>Hah işte şöyle... Var ya... Hem de büyük suç... Canavarım ben, iblisim ben... Tağyir... Tezyif... Düzen... Düzensizlik... Her bir bok var bende. Ama suçum ne?</p>

  <p>— Alın götürün bunu, suçunu söyletin!</p>

  <p>Beynim, otuz beş yıllık beynim, sen bana yardım et, anımsa ulan anımsa, anımsa ne halt ettin? Gördün mü, duydun işte komiseri, bunlar da suçunu bilmiyorlar. E, sen de bilmiyorsun.</p>

  <p>Dizel motorun sesi burnumun dibinde... Lamp lamp lamp... İri yarı bir polis, elinde kırbaç:</p>

  <p>— Söyle ulan ne yaptın?</p>

  <p>Anımsayamıyorum ki... suçum büyük biliyorum. Ama ne?</p>

  <p>Şak şak şak... Şap şap şap... Küt küt küt...</p>

  <p>— Söyle ulan, söyle ne yaptın?</p>

  <p>Dayak yerken insan zamanın nasıl geçtiğinin farkına varmıyor. Polis yoruldu, ama ben suçumu anımsayamadım. İki kişi koluma girdiler, yine komiserin odasına çıkardılar.</p>

  <p>— Söylemiyor komiserim. Galiba suçu çok büyük, bunca dayağa bana mısın demedi, ağzından bir kelime alamadık...</p>

  <p>— Demek öyle ha... Kemikkıran’a havale edin...</p>

  <p>Bu kez Kemikkıran aldı beni ele,</p>

  <p>— Ulan tam dayaklık kıçın varmış, tam dayaklık bedenin varmış... Söyle, yoksa senin cenazen çıkar buradan.</p>

  <p>Şap şap şap, küt küt küt, pat pat pat!...</p>

  <p>Falaka... Tabanlarım yarık yarık. Ah ulan bir anımsayabilsem. Anımsayabilsem o büyük suçumu. Kemikkıran, ününe leke düşürmemek için canla başla çalışıyor, ben de canla başla çalışıyorum, ama yok, yok anımsamıyorum. Kemikkıran öldü bitti, ama benden tıs yok. Cipler, merdivenler, başka bir yapı...</p>

  <p>Parmak izlerim almıyor, resmim almıyor, yukarıya çıkarıyorlar, yüzleştiriyorlar, birilerini gösteriyorlar, dosyalar gelip gidiyor.</p>

  <p>— Çok titriyor, var bir iş bu herifte. Belki de yılın en büyük suçunu ortaya çıkaracağız, götürün aşağı, konuşturun!...</p>

  <p>Elektrik akımı hakkım, suçluyum ben. Sırtıma kum torbaları inip inip kalkıyor, hakkım, suçluyum ben.</p>

  <p>— Ulan öleceksin, söyle suçunu kurtul bu işkenceden.</p>

  <p>Anımsamıyorum... Bir yığın polis aşağıya iniyorlar, benim yanımda toplanıyorlar, daha büyükleri geliyor, hazırol duruyorlar, brifing yapıyorlar. Gözler hep bende. Evim aranmış, bakkalla konuşulmuş, mahalle muhtarıyla konuşulmuş, çalıştığım yerde inceleme yapılmış, duvarda krokiler, plânlar... Daha büyük bir adam katılıyor brifinge. Kafa sallamalar, göz kırpmalar, fısıltılar. Daha büyüğe dosyalan açma, bandlar, teypler, sonra projeksiyon... Tebrikler, tebrikler, göz yaşlarıyla polisler, büyükler birbirlerinin boyunlarına sarılıyorlar, birbirlerini kutluyorlar... Büyük, "İkramiye" diyor, biri ekliyor, "Bekçi de var" diyor.</p>

  <p>Seviniyorum, kendi kendime söyleniyorum.</p>

  <p>"İyi ulan, hiç olmazsa basit bir suçtan gelmişim buraya, ikramiyelik suçtan gelmişim." diyorum. İyi ama, ah şu suçumu bir anımsayabilsem...</p>
</body>
</html>
