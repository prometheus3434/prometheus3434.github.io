<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
<body>
<h3 class="       ">Amerika’da Bir Yer</h3>
<div><br/></div>
<div><br/></div>

  <p>New York Salim’i korkutuyor ve bu yüzden örnek çantasını korurcasına iki eliyle göğsüne bastırıyor. Ona bakışlarından dolayı zencilerden korkuyor. Tanıyabildiği, tamamen siyahlar giymiş, şapkalı, sakallı, bukleli ve sayısını bilmediği, tanıyamadığı diğer Yahudilerden korkuyor. Yüksek, çirkin binalardan dışarı dökülen, kaldırımlardaki, her boyda ve kalıptaki insan kalabalığından korkuyordu. Trafiğin korna velvelesinden korkuyor. Hem pis, hem de güzel kokan ve Oman’ın havasına hiç benzemeyen havadan bile korkuyor.</p>

  <p>Salim bir haftadır Amerika’da, New York’taydı. Her gün iki ya da üç farklı büroyu ziyaret ediyor, örnek çantasını açıyor, onlara bakır süs eşyalarını, yüzükleri, şişeleri, minik el fenerlerini, Empire State Binası’nın, Özgürlük Anıtı’nın, Eyfel Kulesi’nin içi parıldayan bakır modellerini gösteriyor. Her gece, memleketi Muscat’daki eniştesi Fuad’a faks çekip, sipariş almadığını ya da mutlu bir günde birkaç sipariş aldığını (ama Salim acı bir şekilde bunun uçak biletini ve otel ücretini bile karşılamayacağını biliyor) söylüyor.</p>

  <p>Salim’in anlamadığı nedenlerden dolayı eniştesinin ortağı ona 46. caddedeki Paramount Otel’de yer ayırtmıştı. Salim orasını kafa karıştırıcı, klostrofobik, pahalı ve değişik buluyor.</p>

  <p>Fuad, Salim’in kız kardeşinin kocasıydı. Zengin bir adam değildi ama küçük bir hediyelik eşya fabrikasının ortaklarındandı. Her şey diğer Arap ülkelerine, Avrupa’ya ve Amerika’ya ihraç etmek için yapılıyor. Salim altı aydır Fuad için çalışıyordu. Fuad onu biraz korkutuyor. Fuad’ın fakslarının tonu gittikçe sertleşiyor. O akşam, Salim otel odasında oturmuş, Kuran’ını okuyor, kendi kendine bunun geçeceğini, bu tuhaf dünyadaki zamanın sınırlı olduğunu söylüyor.</p>

  <p>Eniştesi ona çeşitli yol harcamaları için bin dolar verdi. İlk gördüğünde ona büyük meblağ gibi görünen bu para, Salim’in inanabileceğinden çok daha hızlı uçup gidiyor. İlk geldiğinde cimri bir Arap olarak görünmekten korktuğundan, karşısına çıkan herkese dolarlarla bahşiş verdi. Sonra, onların bundan faydalandığına, hatta kendisine güldüklerine karar verdi ve bahşiş vermeyi tamamen kesti.</p>

  <p>Metroyla yaptığı ilk ve tek yolculuğunda şaşırıp kaybolunca randevusunu kaçırdı. Şimdi gerekli olduğunda sadece taksiye biniyor ve diğer zamanlarda yürüyor. Aşırı sıcak bürolara tökezlenerek giriyor; dışarıdaki soğuktan yanakları hissiz, paltosunun altında terlemiş, ayakkabıları sulu kardan sırılsıklam. Rüzgâr, bulvarlar arasından (sokaklar Doğu’dan Batı’ya uzandığından, rüzgâr Kuzey’den Güney’e esiyor, bütün bunlar o kadar basit ki Salim her zaman Kabe’nin hangi yönde olduğunu biliyor) estiğinde, açıktaki teninde sanki yumruk yemişçesine şiddetli bir soğuk hissediyor.</p>

  <p>Otelde asla yemek yemiyor (çünkü otel masrafı Fuad’ın ortakları tarafından karşılanırken yemeğini kendisi ödemesi gerekiyor). Onun yerine falafel ve küçük yiyecek dükkanlarından yemek alıp otele kimsenin umursamadığını fark edene kadar paltosunun altına gizleyerek getiriyordu. O zamandan sonra bile, loş aydınlatılmış asansörlerle (Salim her zaman onu katına çıkaracak düğmeyi bulmak için eğilmek ve gözlerini kısarak bakmak zorunda) kaldığı minnacık beyaz odaya yemek getirirken kendini bir tuhaf hissediyor.</p>

  <p>Salim üzgün. Bu sabah kalktığında onu bekleyen faks kısa ve sert; alışılmadık derecede azarlayıcı, katı ve hayal kırıklığına uğratıcı: Salim onları aldatıyor - kız kardeşini, Fuad’ı, Fuad’ın iş ortaklarını, Oman Sultanlığını, bütün arap dünyasını. Sipariş alamazsa, Fuad artık Salim’i yanında çalıştırma yükümlülüğü olduğunu düşünmeyecek. Ona güveniyorlardı. Oteli çok pahalıydı. Paralarıyla Salim ne yapıyordu, Amerika’da sultanlar gibi mi yaşıyordu? Salim faksı odasında (her zaman çok sıcak ve boğucuydu, bu yüzden dün gece bir pencere açmıştı ve şimdi de çok soğuktu) okudu ve bir süre orada oturdu; yüzü tam bir ıstırap ifadesinde dondu kaldı.</p>

  <p>Sonra Salim kent merkezine doğru yürüyor, örnek çantasını sanki içinde elmas ve yakutlar varmış gibi tutarak, soğukta Brodway ve 19. caddeye gelene kadar blok blok ağır adımlarla yürüyor. Bir deli üzerinde boş bir işgal binası buluyor. Merdivenlerden dördüncü kattaki Panglobal Imports’un bürosuna çıkıyor.</p>

  <p>Büro kirli; ama Panglobal’ın Birleşik Devletler’e Uzak Doğu’dan giren hediyelik süs eşyaların yarısını kontrol altında tuttuğunu biliyor. Gerçek bir sipariş, Panglobal’ın dikkate değer bir siparişi Salim’in seyahatini kurtarabilir, başarısızlıkla başarı arasında bir fark yapabilir; bu yüzden Salim dış büroda rahatsız bir tahta sandalyede, örnek çantası kucağında beklerken, birbiri ardına Kleenexlere burnunu hınkıran, masanın arkasında oturmuş, aşırı parlak kırmızıya boyanmış orta yaşlı kadına bakıyor. Kadın burnunu Kleenexe sümkürdükten sonra temizliyor ve çöp kutusuna atıyor.</p>

  <p>Salim oraya 10.30 da geldi, randevusundan bir saat önce. Şimdi orada oturuyor, yüzü kızarmış, titriyor ve ateşi olup olmadığını merak ediyor. Zaman çok yavaş geçiyor.</p>

  <p>Salim kol saatine bakıyor. Sonra boğazını temizliyor.</p>

  <p>Masanın arkasındaki kadın ona ters ters bakıyor. "Evet," diyor. Ses eved gibi çıkıyor.</p>

  <p>"Saat 11: 35," diyor Salim.</p>

  <p>Kadın duvardaki saate bir göz atıyor ve "Eved," diyor tekrar. "Öle."</p>

  <p>"Benim randevum on birdeydi," diyor Salim kızgınlığını yatıştırmaya çalışan bir gülümsemeyle.</p>

  <p>"Bay Blanding burada olduğunuzu biliyor," diyor onu onaylayarak. ("By Bladig buda oldunuzu bilyor.")</p>

  <p>Salim, masadan <i>New York</i> Post'un eski bir sayısını alıyor. İngilizce konuşması okumasından daha iyi ve çapraz bulmaca çözen bir adam gibi makaleleri çözüyor. Yaralı köpek bakışlı genç bir adam, kol saatinden gazeteye, oradan da duvar saatine bakarak bekliyor.</p>

  <p>12:30 da birkaç adam içerideki bürodan çıkıyor. Yüksek sesle, anlaşılmaz bir Amerikan aksanıyla birbirleriyle konuşuyorlar. İçlerinden iriyarı, şiş göbekli olanın ağzında yanmamış bir puro var. Dışarı çıkmasıyla beraber Salim’e bir göz atıyor. Masanın arkasındaki kadına çinko ve limon suyu denemesini söylüyor; çünkü kız kardeşi çinko ve C vitamininin değerine inanıyor. Kadın ona deneyeceğini söylüyor ve birkaç zarf veriyor. Adam onları cebine koyuyor ve sonra diğer adamlarla beraber koridora çıkıyor. Kahkahalarının sesleri merdivenlerden aşağı doğru yavaş yavaş kayboluyor.</p>

  <p>Saat bir. Masanın arkasındaki kadın bir çekmece açıyor ve dışarı kahverengi bir torba çıkarıyor, içinde birkaç sandviç, bir elma ve bir Milk Way var. Bir plastik şişede de taze sıkılmış portakal suyu çıkarıyor.</p>

  <p>"Özür dilerim,"diyor Salim. "Belki Bay Blanding’i arayabilir ve benim hâlâ beklediğimi söyleyebilirsiniz."</p>

  <p>Kadın, sanki bir buçuk metre arayla, iki buçuk saattir orada oturmuyorlarmış gibi hâlâ orada oluşuna şaşırmışçasına ona bakıyor. "O öğle yemeğine çıktı," diyor. <i>Öle yemene çıtı.</i></p>

  <p>Salim biliyor; şu Blanding’in yanmamış purolu adam olduğunu ciğerine kadar biliyor. "Ne zaman geri gelecek?"</p>

  <p>Kadın omuz silkip sandviçinden bir diş alıyor. "Günün geri kalanında randevuları var," diyor. <i>Nün eri kalnında, randvulan va.</i></p>

  <p>"Peki geldiğinde beni görecek mi?" diye soruyor Salim.</p>

  <p>Kadın omuz siliyor ve burnunu hınkırıyor.</p>

  <p>Salim aç, gittikçe de daha çok acıkıyor, hüsrana uğramış durumda ve güçsüz.</p>

  <p>Saat üçte, kadın ona bakıyor ve diyor ki, "Bu ün gri glmiycek."</p>

  <p>"Anlamadım?"</p>

  <p>"Ba Bladdig. Bu ün gri glmiycek."</p>

  <p>"Yarına bir randevu alabilir miyim?"</p>

  <p>Kadın burnunu hınkırıyor. "Telfon din. Randvular sadce telfonla verlir."</p>

  <p>"Anladım," diyor Salim. Ve sonra gülümsüyor: o bir satıcı, Fuad o Muscat’tan ayrılmadan önce ona gülümsemeden Amerika’da çıplak olacağını söylemiş. "Yarın arayacağım," diyor. Örnek çantasını alıyor ve merdivenlerden dondurucu yağmurun sulu sepkene döndüğü caddeye iniyor. Salim 46. caddedeki oteline olan uzun, soğuk yürüyüşü ve örnek çantasının ağırlığını düşünüp taşınıyor. Sonra kaldırımın kenarına bir adım atıyor ve dolu ya da boş işaretine bakmadan yaklaşan bütün sarı taksilere el sallıyor ama bütün taksiler durmadan geçiyor.</p>

  <p>Bir tanesi geçerken hızlanıyor; tekerleklerden biri su dolu bir çukura girip buz gibi çamurlu suyu Salim’in pantolonuna ve paltosuna fışkırtıyor. Bir an için, kendini ağır ağır giden arabalardan birinin önüne atmayı düşüp taşınıyor. Sonra, eniştesinin, örnek çantasının yazgısıyla Salim’inkinden çok daha fazla ilgileneceğini ve bunun Fuad’ın eşi, onun sevgili kız kardeşi (çünkü o her zaman annesi ve babası için önemsiz bir utanç kaynağıydı; romantik ilişkileri her zaman, ihtiyaçtan, kısa ve nispeten anonimdi) dışında hiç kimseye üzüntü getirmeyeceğini fark ediyor: Aynı zamanda arabaların onun hayatına son verecek kadar hızlı gitmediklerinden de kuşkulanıyor.</p>

  <p>Yamru yumru bir sarı taksi yanına çekiyor ve Salim düşünce yağmurundan kurtulmanın şükran hisleriyle biniyor.</p>

  <p>Arka koltuk gri boru bandıyla yamalanmış. Yarı açık plastik cam sigara içilmez uyarıları ve çeşitli havalananlarına gitmek için ne kadar ödeyeceğini gösteren ilanlarla kaplı. Hiç duymadığı meşhur birinin sesi, ona emniyet kemerini bağlamasını unutmamasını söylüyordu.</p>

  <p>"Paramount Otel, lütfen," diyor Salim.</p>

  <p>Taksi şoförü homurdanıyor ve kaldırımdan kalkıp trafiğe giriyor. Tıraşsız, kalın, toz rengi bir kazak giymiş ve siyah plastik gözlükler takıyor. Hava gri ve gece başlıyor. Salim adamın gözlerinde bir sorun olup olmadığını merak ediyor. Silecekler, sokağın manzarasına griler ve kirli ışıklar bulaştırıyor. Nereden geldiği belli olmayan bir kamyon, önlerine çıkıyor ve taksi şoförü peygamberin sakalı üzerine küfrediyor.</p>

  <p>Salim gösterge tablosunun üzerindeki isme bakıyor ama oradan okuyamıyor. "Ne kadardır taksi kullanıyorsun, dostum?" diye adama kendi dilinde soruyor.</p>

  <p>"On yıl," diyor şoför aynı dilde. "Nerelisin?"</p>

  <p>"Muscat,"diyor Salim. "Oman’da."</p>

  <p>"Omanlı. Ben Oman’da bulundum. Çok uzun zaman evvel. Ubar Şehri’ni hiç duydun mu?"</p>

  <p>"Tabii ki, duydum," diyor Salim. "Kayıp Kuleler Şehri. Çölde beş, on yıl önce buldular, tam hatırlamıyorum. Orayı kazanlarla beraber kazıda mıydın?"</p>

  <p>"Öyle bir şey. Orası güzel bir şehirdi," diyor taksi şoförü. "Çoğu geceler üç, belki de dört bin kişi orada kamp yapardı: Her yolcu Ubar’da dinlenirdi, müzik çalar, şarap su gibi akardı. Şehrin varoluş nedeni olan su da onun gibi akardı."</p>

  <p>"Ben de öyle duydum," diyor Salim. "Ve yok oldu, bin yıl önce mi dersin? İki bin mi?"</p>

  <p>Taksi şoförü hiçbir şey söylemiyor. Kırmızı trafik ışığında durdular. Işık yeşile döndü, ama şoför arkasındakilerin anında başlayan kulak tırmalayıcı korna seslerine rağmen hareket etmiyor. Salim kararsızca plastik camdaki delikten uzanıyor ve şoförün omzuna dokunuyor. Adamın kafası bir irkilmeyle doğruluyor ve ayağını gaza basıp onları sallana sallana kavşaktan geçiriyor.</p>

  <p>"Siktirsiktirsiktir," diyor İngilizce.</p>

  <p>"Çok yorgun olmalısın, dostum," diyor Salim.</p>

  <p>"Bu Allah’ın unuttuğu taksiyi otuz saattir kullanıyorum," diyor şoför. "Çok fazla. Ondan önce beş saat uyudum ve ondan önce de on dört saat kullandım. Noel’den önce şoför açığı var."</p>

  <p>"Umarım çok para kazanıyorsundur," diyor Salim.</p>

  <p>Şoför iç çekiyor. "Pek fazla değil. Bu sabah bir adamı 51. caddeden Newark Havaalanı’na götürdüm. Oraya geldiğimizde adam havaalanına daldı ve onu tekrar bulamadım. Yol parası 50 dolar uçtu ve geri dönüşte ücretli geçişleri kendim ödemek zorunda kaldım."</p>

  <p>Salim başıyla onaylıyor. "Bugünü beni görmeyecek bir adamı bekleyerek geçirdim. Eniştem benden nefret ediyor. Bir haftadır Amerika’dayım ve paramın yemek dışında bana hiçbir faydası bulunmadı. Hiçbir şey satamıyorum."</p>

  <p>"Ne satıyorsun?"</p>

  <p>"Bok," diyor Salim. "Beş para etmez, cicili bicili şeyler, değersiz süs eşyaları ve turist incik boncuk. Berbat, değersiz, salakça, çirkin bok."</p>

  <p>Taksi şoförü direksiyonu sağa kıvırıyor, bir şeyin yanında dönüyor ve yola devam ediyor. Salim adamın karanlıkta, yağmurun altında, kalın güneş gözlüklerinin arkasından nasıl görüp de araba sürdüğünü merak ediyor.</p>

  <p>"Bok mu satmaya çalışıyorsun?"</p>

  <p>"Evet," diyor Salim, eniştesinin örnekleri hakkında doğruyu söylediğinden dolayı heyecanlı ve korkmuş bir vaziyette.</p>

  <p>"Ve onlar onu almayacaklar."</p>

  <p>"Hayır."</p>

  <p>"Tuhaf. Buradaki dükkanlara baktığında tek sattıkları şey o."</p>

  <p>Salim gergince gülümsüyor.</p>

  <p>Bir kamyon önlerindeki caddeyi kesiyor: Önündeki kırmızı suratlı bir aynasız ellerini sallayıp bağırırken onlara en yakın sokağı işaret ediyor.</p>

  <p>"Sekizinci Bulvar'dan gideceğiz,'' diyor taksi şoförü. Trafiğin tamamen durduğu o caddeye dönüyorlar. Ortada bir korna kakofonisi var; ama arabalar kımıldamıyor.</p>

  <p>Şoför koltuğunda sallanıyor. Çenesi göğsüne inmeye başlıyor; bir, iki, üç kez. Sonra yumuşakça horlamaya başlıyor. Salim doğru şeyi yaptığını düşünerek adamı uyandırmak için uzanıyor. Omzunu silkmesiyle beraber, şoför kımıldanıyor ve Salim’in eli adamın yüzüne sürtünüp güneş gözlüğünü kucağına düşürüyor.</p>

  <p>Taksi şoförü gözlerini açıyor ve plastik güneş gözlüklerini tekrar takmak için uzanıyor ama çok geç. Salim adamın gözlerini gördü bile.</p>

  <p>Araba yağmurda ağır ağır ilerliyor. Taksimetredeki rakamlar yükseliyor.</p>

  <p>"Beni öldürecek misin?" diye soruyor Salim.</p>

  <p>Taksi şoförünün dudakları birbirine geçmiş durumda. Salim dikiz aynasından onun yüzünü izliyor.</p>

  <p>"Hayır," diyor çok sakince şoför.</p>

  <p>Araba tekrar duruyor. Yağmur tavanın' üzerinde pat pat yağıyor.</p>

  <p>Salim konuşmaya başlıyor. "Büyükannem bir akşam geç saatlerde çölün kenarında bir ifrit, ya da marid gördüğüne yemin etti. Biz ona bir kum fırtınası, hafif bir rüzgâr dedik ama o hayır dedi; yüzünü ve seninki gibi yanan alevlerden gözlerini görmüş."</p>

  <p>Şoför gülümsüyor ama Salim o gülümsemede bir komiklik olup olmadığını anlayamıyor. "Büyükanneler de buraya geliyor,"</p>

  <p>diyor.</p>

  <p>"New York’da çok cin var mı?" diye soruyor Salim.</p>

  <p>"Hayır. Pek fazla değiliz."</p>

  <p>"Melekler var, Allah’ın çamurdan yaptığı insanlar var ve sonra ateşin halkı var, cinler," diyor Salim.</p>

  <p>"Burada insanlar benim halkım hakkında hiçbir şey bilmiyor," diyor şoför. "Bizim dilekleri yerine getirdiğimizi sanıyorlar. Ne dersin, eğer dilekleri yerine getirebilseydim bir taksi mi kullanırdım?"</p>

  <p>"Anlamadım."</p>

  <p>Taksi şoförü üzüntülü görünüyor. Salim o konuşurken aynadan onun yüzüne bakarken ifritin koyu renk dudaklarını izliyor.</p>

  <p>"Bizim dilekleri yerine getirdiğimize inanıyorlar. Buna niçin inanıyorlar ki? Ben Brooklyn’de leş gibi kokan bir odada uyuyorum. Parası olan ya da olmayan bütün leş gibi kokan ucubeler için bu taksiyi kullanıyorum. Onları gitmeleri gereken yere götürüyorum ve bana bazen bahşiş veriyorlar. Bazen sadece ücreti ödüyorlar." Alt dudağı titremeye başladı. İfrit patladı patlayacak gibi görünüyor. "Bir keresinde biri arka koltuğa sıçtı. Taksiyi geri götürmeden önce onu temizlemem gerekti. Bunu nasıl yapabiliyor? Koltuktan kurumamış boku temizlemem gerekti. Bu doğru mu?"</p>

  <p>Salim elini uzatıp ifritin omzunu okşuyor. Yün kazağın altındaki sert eti hissedebiliyor. İfrit elini direksiyondan çekip bir an -için Salim’in elinin üstüne koyuyor.</p>

  <p>Salim o zaman çölü düşünüyor: Kırmızı kumlar düşünceleri arasında bir toz fırtınası estiriyor, kayıp şehir Ubar’ı saran çadırların koyu kırmızı ipekleri zihninin içinde çarpıyor ve dalgalanıyor.</p>

  <p>Sekizinci bulvara doğru gidiyorlar.</p>

  <p>"Yaşlılar inanıyorlar. Deliklere işemiyorlar, çünkü Peygamber onlara Cinlerin deliklerde yaşadığını söyledi. Onların konuşmalarını dinlemeye çalıştığımızda meleklerin bize yanan yıldızlar attığını biliyorlar. Ama bu ülkeye geldiklerinde biz yaşlılar için bile çok; ama çok gerilerde kalıyoruz. Memlekette, hiç taksicilik yapmam gerekmezdi."</p>

  <p>"Üzgünüm," diyor Salim.</p>

  <p>"Bu kötü bir zaman," diyor şoför. "Bir fırtına geliyor. Bu beni korkutuyor. Kaçmak için her şeyi yaparım."</p>

  <p>Otele dönerlerken ikisi de başka bir şey söylemiyor.</p>

  <p>Salim taksiden indiğinde İfrit’e yirmi dolar verip üstü kalsın diyor. Sonra aniden gelen bir cesaret patlamasıyla ona oda numarasını söylüyor. Taksi şoförü karşılık olarak hiçbir şey söylemiyor. Genç bir kadın taksinin arkasına biniyor. Taksi soğuk ve yağmurun içine doğru uzaklaşıyor.</p>

  <p>O akşam saat altı. Salim henüz eniştesine faksı yazmadı. Yağmurda dışarı çıkıp kendine o akşamın kebabını ve kızarmış patatesini alıyor. Sadece bir hafta oldu ama bu New York ülkesinde, kilo aldığını, göbeklendiğini, gevşediğini hissediyor.</p>

  <p>Otele geldiğinde taksi şoförünü elleri ceplerinde onu beklerken gördüğüne şaşırıyor. İfrit siyah-beyaz posta kartlarına bakıyor. Salim’i gördüğünde gülümsüyor, çekingence. "Odanı aradım," diyor, "ama cevap vermedi. Ben de beklemeye karar verdim."</p>

  <p>Salim de gülümsüyor ve adamın koluna dokunuyor. "Buradayım," diyor.</p>

  <p>Beraberce loş, yeşil ışıklı asansöre girip, el ele beşinci kata çıkıyorlar. İfrit Salim’in banyosunu kullanıp kullanamayacağını soruyor. "Kendimi çok pis hissediyorum," diyor. Salim başıyla onaylıyor. Küçük, beyaz odanın çoğunu dolduran yatağa oturuyor ve akan duşun sesini dinliyor. Salim ayakkabılarını, çoraplarını ve elbiselerinin geri kalanını çıkarıyor.</p>

  <p>Taksi şoförü ıslak bir şekilde, belinde bir havlu bağlı duştan çıkıyor. Güneş gözlüklerini takmıyor ve gözleri loş odada kırmızı alevlerle yanıyor.</p>

  <p>Salim ağlamaya başlıyor. "Keşke gördüğümü sen de görebilsen," diyor.</p>

  <p>"Dilekleri yerine getirmem," diye fısıldıyor ifrit, havlusunu bırakıp nazik fakat karşı koyulmaz bir şekilde Salim’i yatağa itiyor.</p>

  <p>İfritin, Salim’in ağzına girip çıkarak gelmesi bir saat ya da daha fazla sürüyor. Salim bu arada iki kez geldi. Cin’in spermlerinin tadı acayip, ateş gibi ve Salim’in boğazını yakıyor.</p>

  <p>Salim, banyoya gidip ağzını yıkıyor. Yatak odasına geri geldiğinde taksi şoförü çoktan beyaz yatağın üzerinde uyumuş huzurluca horluyor. Salim yatağa onun yanına yatıyor, ifrite sarılıp tenindeki çölü hayal ediyor.</p>

  <p>Uykuya dalmaya başlarken Fuad’a faksını hâlâ yazmadığını fark ediyor ve kendini suçlu hissediyor. İçinde kendini yalnız ve boş hissediyor: Uzanıp elini, ifritin kabaran aletine koyuyor ve uyurken rahatlıyor.</p>

  <p>Gece yarısından sonra uyanıp, birbirlerine sokuluyorlar ve tekrar sevişiyorlar. Bir an Salim ağladığını fark ediyor ve ifrit yanan dudaklarıyla gözyaşlarını öperek siliyor. "Adın ne?" diye taksi şoförüne soruyor Salim.</p>

  <p>"Araba kullanma iznimde bir isim var ama benim değil," diyor ifrit.</p>

  <p>Ondan sonra Salim ne zaman seksin bittiğini ne zaman rüyanın başladığını hatırlayamadı.</p>

  <p>Salim yalnız uyanıyor, soğuk güneş beyaz odaya sessizce sokuluyor.</p>

  <p>Ayrıca, örnek çantası yok, bütün şişeleri, yüzükleri ve hediyelik bakır fenerlerin hiçbiri yok, onların yanında valizinin, cüzdanının, pasaportunun ve Oman’a dönüş biletlerinin de yok olduğunu fark ediyor.</p>

  <p>Yere atılmış bir kot pantolon, bir tişört ve toz rengi bir yün kazak buluyor. Onların altında İbrahim bin İrem adına bir ehliyet, aynı isme bir taksi ruhsatı ve üzerlerine yapıştırılmış İngilizce bir adres yazılı kağıt parçasıyla bir halka dolusu anahtar var. Ehliyetteki ve ruhsattaki resim Salime pek benzemiyor; ama ifrite de benzemiyordu.</p>

  <p>Telefon çalıyor: Ön büro arıyor, Salim’in hesabı kestirdiğini ve misafirlerinin yeni kalacaklara hazırlanması için kısa zamanda odayı terk etmesi gerektiğini belirtmek için.</p>

  <p>"Dilek yerine getirmem," diyor Salim, kelimelerin ağzında şekillenmesini hissederek.</p>

  <p>Giyinirken kendini tuhaf bir şekilde sersemlemiş hissediyor.</p>

  <p>New York çok kolay: Bulvarlar kuzeyden güneye, caddeler doğudan batıya gidiyor. <i>Ne kadar zor olabilir ki? diye</i> kendine soruyor.</p>

  <p>Arabanın anahtarlarını havaya atıp tutuyor. Sonra cebinde bulduğu siyah plastik güneş gözlüklerini takıyor ve arabasını bulmak için otel odasından çıkıyor.</p>
</body>
</html>