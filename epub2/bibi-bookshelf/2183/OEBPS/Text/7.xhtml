<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
<body>
  <h3 class="       " style="text-align: right;"><br/></h3>
<h3 class="       " style="text-align: right;"><br/></h3>
<h3 class="       " style="text-align: right;">7</h3>
<div><br/></div>
<div><br/></div>

  <p><i>Hindu tanrıları sadece çok belli bir anlamda ölümsüzdürler - çünkü onlar doğar ve ölürler - büyük insan ikilemlerinin çoğunu yaşarlar ve çoğu ölümlülerden sadece birkaç önemsiz detayda farklı görünürler ... ve şeytanlardan farktan ise çok daha azdır. Ama yine de Hindular onlara, tanımlama olarak, diğer hepsinden tamamen farklı bir varlıklar sınıfı gözü ile bakarlar; onlar bir şekilde hiçbir insanın, hayat hikayesinin ne kadar uçta olursa olsun, ulaşamayacağı sembollerdir. Onlar sadece bizim için gerçek olan rolleri oynayan aktörlerdir; onlar kendi gözlerimizde gördüğümüz maskelerdir.</i></p>

  <p>Wendy Doniger O’Flaherty, <i>Sunu, HİNDU MiTOLOJİSİ</i> (Penguin Books 1975)</p>
<p><br/></p>
<p>Gölge birkaç saattir güneye ya da aşağı yukarı güney olduğunu umduğu yönde, güney Wisconsin’de olduğunu sandığı, ormanın içindeki dar ve çizgisiz bir yolda ilerliyordu. Bir keresinde birkaç cip, farları parlayarak yoldan ona doğru geldi ve Gölge onlar geçene kadar ağaçlarının arasına daldı. Sabahın erken saatlerindeki sis bel hizasındaydı. Arabalar siyahtı.</p>

  <p>Otuz dakika sonra, batıda, uzaktan gelen helikopter gürültüsü duyduğunda kereste yolundan çıkıp ormana daldı. İki helikopter geldi. Yıkılmış, içi boş bir ağacın altına yatıp sindi ve geçmelerini dinledi. Uzaklaşmalarıyla beraber etrafa ve yukarı bakındı. Gri gökyüzüne aceleyle bir göz attı. Helikopterlerin mat siyaha boyanmış olduğunu gördüğüne sevindi. Helikopterlerin gürültüsü tamamen kaybolana kadar ağacın altında bekledi.</p>

  <p>Ağaçların altındaki karlar, bastıkça çatırdayan tozlardan pek farklı değildi. Onu donmanın son safhalarından koruyan kimyasal el - ve ayak ısıtıcılarına çok minnettardı. Onun dışında hissizdi: Kalbi hissizdi, beyni hissizdi, ruhu hissizdi. Bu hissizliğin çok derinlere ve de gerilere gittiğini fark etti.</p>

  <p><i>Şimdi ne istiyorum?</i> diye sordu kendi kendine. Cevap vermeyince ormanda adım adım durmadan öylesine yürümeye devam etti. Ağaçlar tanıdıkmış gibi görünüyordu; bir anlık panoramalar daha önceden aynen yaşanmış gibiydiler. Daireler çizerek yürüyor olabilir miydi? Belki de ısıtıcılarla şekerlemeler bitene kadar yürümeye devam edecek, sonra oturacak ve asla yerinden kalkmayacaktı.</p>

  <p>Geniş bir dereye geldi ve onu takip etmeye karar verdi. Dereler nehirlere ulaşır, bütün nehirler de Mississipi’ye ulaşırdı. Yürümeye devam ederse ya da bir tekne çalarsa ya da bir sal inşa ederse, en sonunda sıcak olan New Orleans’a gelecekti. Bu hem rahatlatıcı bir fikirdi, hem de olası değildi.</p>

  <p>Etrafta başka helikopter yoktu. Üzerinden geçenlerin onu yakalamak için değil de yan hattaki yük treninin pisliğini temizlemek için geldiğini düşündü, yoksa dönmeleri lazımdı; etrafta iz süren köpekler, sirenler ve takip malzemeleri olması gerekiyordu. Onun yerine hiçbir şey yoktu.</p>

  <p><i>Ne istedi?</i> Yakalanmamak. Trendeki adamların ölümlerinden sorumlu tutulmamak. Kendi kendine, "Ben değildim," dediğini duydu, "onları öldüren ölü karımdı." Kanun adamlarının yüzündeki ifadeleri hayal edebiliyordu. Sonra onu elektrikli sandalyeye götürürlerken deli olup olmadığını tartışabilirlerdi . . .</p>

  <p>Wisconsin’de ölüm cezası olup olmadığını merak etti. Bunun önemli olup olmadığını merak etti. Neler olduğunu anlamak - ve bütün bunların nasıl sona ereceğini öğrenmek - istedi. Ve sonun-’da yarı pişmanlık dolu bir sırıtışla sadece her şeyin normale dönmesini istediğini fark etti. Hiç hapse girmemiş olmayı, Laura’nın hâlâ hayatta olmuş olmasını, bugüne kadar bütün bu olanların olmamış olmasını istedi.</p>

  <p>"Korkarım bu tam bir seçenek değil, evlat," diye Çarşamba’nın kalın sesiyle kendi kendine düşündü ve onaylayarak başını salladı. <i>Bir seçenek değil. Köprülerini yaktın. Yürümeye devam et. Kendi cezanı çek .</i> . <i>.</i></p>

  <p>Uzakta, bir ağaçkakan, çürümüş bir ağacı gagalıyordu.</p>

  <p>Gölge, üzerinde ona bakan gözler hissetti: Bir grup kırmızı kardinal kuşu, iskeletimsi yaşlı bir çalının üstünden dik dik ona baktı, sonra siyah mürver salkımlarını didiklemeye devam etti. Kuzey Amerika’nın Ötücü Kuşları takvimindeki çizimler gibi görünüyorlardı. Kuşların cızırtıları, neşeli şakıma sesleri dere boyunca onu takip etti. En sonunda yavaş yavaş kayboldular.</p>

  <p>Bir tepenin gölgesindeki ağaçların arasındaki bir boşlukta ölü bir yavru geyik yatıyordu ve küçük bir köpek büyüklüğünde siyah bir kuş, büyük, melun bir gagayla leşten kırmızı et lokmaları koparıyordu. Leşin gözleri kalmamıştı ama kafasına dokunulmamıştı. Budundaki açık kahverengi beyaz lekeler görülebiliyordu. Gölge geyiğin nasıl öldüğünü merak etti.</p>

  <p>Kara kuş kafasını yana kaldırdı ve sonra birbirine çarpan taşlar gibi bir sesle konuştu, "Sen gölge adam."</p>

  <p>"Gölge benim," dedi Gölge. Kuş geyiğin budunun üstüne atladı, kafasını kaldırdı, başındaki ve boynundaki tüyleri kabarttı. Çok büyüktü ve gözleri siyah boncuklardandı. Bu kadar yakındaki bu büyüklükteki kuşta korkutucu bir şey vardı.</p>

  <p>"Seni Kayro’da göreceğini söyler," diye konuştu kuzgun. Gölge bunun Odin’in hangi kuzgunu olduğunu merak etti: Huginn mi yoksa Muninn mi: Düşünce mi, hafıza mı?</p>

  <p>"Kay-ro mu?" diye sordu.</p>

  <p>"Mısır’da."</p>

  <p>"Mısır’a nasıl gideceğim?"</p>

  <p>"Mississippi'yi takip et. Güneye git. Çakalı bul."</p>

  <p>"Bak," dedi Gölge, "böyle görünmek istemiyorum. Tanrım, bak . . ." durdu. Kendini toparladı. Bu soğukta bir ormanda durmuş, halen Bambi’yle branç yapan büyük bir siyah kuşla konuşuyordu. "Tamam. Söylemek istediğim şey, gizem istemiyorum."</p>

  <p>"Gizemler," diye ona katıldı kuş, yardım edercesine.</p>

  <p>"İstediğim şey açıklamalar. Kayro'daki çakal. Bu işime yaramaz. Kötü bir casus romanından bir alıntı."</p>

  <p>"Çakal. Dost. Tok. Kay-ro."</p>

  <p>"Söylediğini anladık. Benim bundan daha fazla bilgiye ihtiyacım var."</p>

  <p>Kuş yarım döndü ve geyiğin kaburgalarından kanlı bir et parçası daha kopardı. Sonra ağaçlara uçtu, kırmızı et parçası, gagasından uzun, kanlı bir solucan gibi sallanıyordu.</p>

  <p>"Hey! En azından beni ana yola çıkarabilir misin?" diye seslendi Gölge.</p>

  <p>Kuzgun kalkıp uzaklaştı. Gölge, yavru geyiğin leşine baktı. Gerçek bir ormancı olsaydı, bir biftek kesip odun ateşinde kızartacağına karar verdi. Onun yerine yıkılmış bir ağacın üstüne oturup bir Snickers yedi. Gerçek bir ormancı olmadığını biliyordu.</p>

  <p>Kuzgun, açıklığın kenarından gakladı.</p>

  <p>"Seni takip etmemi mi istiyorsun?" diye sordu Gölge. "Yoksa Timmy başka bir kuyuya mı düştü?" Kuş sabırsızca tekrar gakladı. Gölge ona doğru yürümeye başladı. Kuş, Gölge yanına gelene kadar bekledi sonra hızla başka bir ağaca doğru uçtu, Gölge’nin önceden gittiği yolun biraz soluna doğru gidiyordu.</p>

  <p>"Hey," dedi Gölge. "Huginn ya da Muninn ya da her kimsen."</p>

  <p>Kuş döndü, boynu kuşkuluca yana yatmıştı ve parıldayan gözlerle ona bakıyordu.</p>

  <p>"‘Bir daha asla<a id="ds5" href="../Text/dipnotlar.xhtml#d5"><sup>[5]</sup></a>&nbsp;de bakayım," dedi Gölge.</p>

  <p>"Siktir," dedi kuzgun. Ormanlık arazinin içinde beraberce giderlerken başka hiçbir şey söylemedi.</p>

  <p>Yarım saat sonra, bir kasabanın kenarındaki asfalt bir yola çıktılar ve kuzgun gerisin geri ormana uçtu. Gölge, Culvers’in Donmuş Kremalı Tereyağlı hamburgerleri tabelasını inceledi. Onun yanında bir benzin istasyonu vardı. Culvers’e girdi. İçeride müşteri yoktu. Kasanın arkasında kafası kazınmış, meraklı bir genç adam duruyordu. Gölge, tereyağlı hamburger ve kızarmış patates siparişi verdi. Sonra temizlenmek için tuvalete gitti. Gerçekten perişan görünüyordu. Ceplerindekilerin bir listesini çıkardı: Gümüş dolar dahil, birkaç madeni parası, kullanıldıktan sonra atılan bir diş macunuyla diş fırçası, üç Snickers, beş kimyasal ısıtıcı müflon, bir cüzdan (içinde ehliyeti ve bir kredi kartı - kredi kartının daha ne kadar süresi olduğunu merak eni - hariç hiçbir şey yoktu), paltosunun cebinde ellilik ve yirmiliklerden bin dolar, dünkü banka işinden ona düşen payı, vardı. Elini ve yüzünü sıcak suyla yıkadı, siyah saçlarını geriye attı. Sonra lokantaya geri dönüp burgerlerini ve patateslerini yerken kahvesini içti.</p>

  <p>Kasaya gitti. "Donmuş krema mı istiyorsunuz?" diye sordu meraklı genç adam.</p>

  <p>"Hayır. Hayır teşekkürler. Buralarda araba kiralayabileceğim bir yer var mı? Arabam yolda bozuldu da."</p>

  <p>Genç adam saçları hafif uzamış kafasını kaşıdı. "Burada yok, bayım. Eğer arabanız bozulduysa ÜçA’yı çağırabilirsiniz. Ya da çekici için yandaki benzin istasyonuyla konuşun."</p>

  <p>"İyi fikir," dedi Gölge. "Teşekkürler."</p>

  <p>Eriyen karlar içinde Culvers’in park yerini geçip benzin istasyonuna yürüdü. Şekerlemeler, kurutulmuş biftek ve biraz daha kimyasal el-ayak ısıtıcısı aldı.</p>

  <p>"Buralarda araba kiralayabileceğim yer var mı?" diye kasanın arkasındaki kadına sordu. Aşırı tombul, gözlüklü kadın, konuşacak birini bulduğu için memnundu.</p>

  <p>"Bir düşüneyim," dedi. "Biz burada pek ayak altında değiliz. O tür şeyleri Madison’da yaparlar. Nereye gidiyorsun?"</p>

  <p>"Kayro," dedi. "Her neredeyse."</p>

  <p>"Nerede olduğunu ben biliyorum," dedi. "Şu raftan bana bir Illinois haritası ver." Gölge ona plastik kaplı bir harita verdi. Kadın onu açtı, sonra eyaletin en alt köşesini zaferle işaret etti. "İşte."</p>

  <p>"Kahire mi?"</p>

  <p>"Mısır’da olanı öyle telaffuz ediyorlar. Ama bu Küçük Mısır’da, ona Kayro diyorlar. Orada bir Thebes var, öyle her şeyin olduğu. Görümcem Thebesli. Ona Mısır’dakini sordum o da bana tahtam eksikmiş gibi baktı." Kadın gürültülü biçimde güldü.</p>

  <p>"Hiç piramit var mı?" Şehir neredeyse tam güneyde, sekiz yüz kilometre uzaktaydı.</p>

  <p>"Bana söyledikleri kadarıyla yok. Geçmişi yüzünden oraya Küçük Mısır diyorlar. Oh, yüz, yüz elli yıl evvel oradaki her yerde büyük bir kıtlık olmuş. Ekinler mahsul vermemiş. Ama orada ekin yetişmiş. Bu yüzden herkes yiyecek almak için oraya gitmiş. İncil’de, Yusuf Peygamber’in öyküsünde olduğu gibi. Pıt diye kendini Mısır’da buldu."</p>

  <p>"O zaman eğer sen ben olsaydın ve oraya gitmen gerekseydi, nasıl gidecektin?" diye sordu Gölge.</p>

  <p>"Arabayla."</p>

  <p>"Arabam yolun birkaç kilometre aşağısında bozuldu. Kabalığımdan dolayı kusura bakmazsanız, bir bok parçasıydı," dedi Gölge.</p>

  <p>"Bi-Mok-Parçası," dedi kadın. "Evet. Kayınbiraderim onlara öyle der. Ufak yollu araba alım satımı yapar. Beni arar, Mattie der, biraz önce Bi-Mok-Parçası daha sattım. Bak, belki senin eski arabayla ilgilenebilir. Döküntü gibi bir şey olarak."</p>

  <p>"Araba patronumun," dedi Gölge, kolayca ve hızla yalan söylemesine şaşırarak. "Onu aramam gerekiyor ki gelip arabayı alabilsin." Aklına bir fikir geldi. "Kayınbiraderin, buralarda mı?"</p>

  <p>"Muscoda’da. Buranın on altı güneyinde. Tam nehrin üstünde. Niçin?"</p>

  <p>"Şey, bana satmak isteyeceği beşaltı yüz papellik bir Bi-Mok-Parçası var mıdır?"</p>

  <p>Kadın tatlıca gülümsedi. "Bayım, o arka arsada ful depo benzinle beş yüz dolara alamayacağınız bir tek arabası bile yok. Ama bunu söylediğimi ona söylemeyin."</p>

  <p>"Onu arayacak mısın?" diye sordu Gölge.</p>

  <p>"Ben senden öndeyim," dedi ona ve telefonu aldı. "Tatlım? Ben Mattie. Hemen buraya gel. Yanımda araba almak isteyen bir adam var."</p>
<p><br/></p>

  <p>Seçtiği bok parçası 1983 Chevy Nova’ydı. Deposu dolu olarak dört yüz elli dolara almıştı. Göstergesi sekiz yüz bin kilometre gösteriyordu. İçi hafifçe bourbon, tütün ve ağırca bir zamanlar muz olabilecek bir şey kokuyordu. Kir ve karın altındaki rengini göremedi. Ama Mattie’nin kayınbiraderinin arsasındaki bütün araçlar içinde onu sekiz yüz kilometre götürebilecek gibi görünen tek araç oydu.</p>

  <p>Pazarlık nakit yapıldı ve Mattie’nin kayınbiraderi, ne Gölge’nin ismini, ne sigorta numarasını, ne de para dışında bir şey sordu.</p>

  <p>Gölge cebinde beş yüz elli dolarla eyaletlerarası yoldan uzak durarak, önce batıya, sonra da güneye gitti. Bok parçasının bir radyosu vardı ama düğmesini açtığında hiçbir şey olmadı. Wisconsin’den ayrıldığını gösteren bir levha ve arkasından işte Illiois’deydi. Loş kış günün ışığında ışıkların yandığı, açık maden ocaklarının devasa mavi kemerini geçti.</p>

  <p>Tam öğlen için kapatmadan önce onları yakalayıp Ana’nın denen bir yerde yemek yedi.</p>

  <p>Geçtiği her kasabada, ona şimdi Kasabamıza (nüfus 720) giriyorsunuz diyen levhanın yanında bir levha daha vardı. Diğer tabela, o kasabanın 14 yaş altı takımının eyaletlerarası basketbolde üçüncü ya da 16 Yaş altı kızlarda, Illinois güreş yarı finalistinin kasabası olduğu yazıyordu.</p>

  <p>Gölge başını sallayarak, geçen her dakikada daha da tükenerek, sürmeye devam etti. Karşısına bir stop lambası çıktı ve bir Dodge’un içindeki kadın onu neredeyse sıyırıp geçti. Açık araziye çıkar çıkmaz, arabayı yolun kenarındaki boş bir traktör yoluna çekti ve sıraya girmiş matemliler gibi yürüyen şişman, siyah vahşi hindilerin tören yaptığı kar lekeleriyle kaplı anız tarlanın yanında durdu. Motoru kapattı, arka koltuğa uzandı ve uykuya daldı.</p>

  <p>Karanlık: bir düşüş hissi - sanki Alice gibi, büyük bir deliğe yuvarlanıyordu. Yüz yıl boyunca karanlıkta düştü. Yanından kanalıkta yüzen suratlar geçti, sonra bütün suratlar daha Gölge onlara dokunamadan şiddetle yarılıp parçalandı ve dağıldılar . . .</p>

  <p>Aniden ve geçiş olmadan, düşmesi durdu. Şimdi bir mağaradaydı ve yalnız değildi. Gölge tanıdık gözlere dik dik baktı: kocaman, sulu gözler. Kırpıştılar.</p>

  <p>Toprağın altında: evet. Burayı hatırladı. Islak inek kokusu. Ateşin ışığı ıslak mağara duvarlarının üstünde titreşip, bufalo kafasını, insan gövdesini, tuğla kili rengi derisini aydınlattı.</p>

  <p>"Siz ne biçim bir milletsiniz, beni kendi halime bırakamaz mısınız?" diye sordu Gölge. "Tek istediğim uyumak."</p>

  <p>Bufalo adam yavaşça onaylayarak başını salladı. Dudakları oynamadı ama bir ses başının içinde dedi ki, "Nereye gidiyorsun, Gölge?"</p>

  <p>"Kahire'ye."</p>

  <p>"Niçin?"</p>

  <p>"Gidecek başka nerem var ki? Orası Çarşamba’nın gitmemi istediği yer. Onun meadini içtim." Gölge’nin rüyasında, arkasında rüya mantığının gücüyle, mecburiyet tartışılamaz göründü: Çarşamba’nın meadini üç kez içmiş ve anlaşmayı imzalamıştı - başka ne seçeneği vardı ki?</p>

  <p>Bufalo başlı adam, elini ateşe uzattı karıştırarak korları ve kırık dalları tutuşturdu. "Fırtına geliyor," dedi. Şimdi ellerinde kül vardı ve onu kılsız göğsüne silip siyah-isli çizgiler oluşturdu.</p>

  <p>"Sizler bana bunu söyleyip duruyorsunuz. Bir soru sorabilir miyim?"</p>

  <p>Bir duraklama oldu. Kürklü alına bir sinek kondu. Bufalo adam silkelenip onu kovdu. "Sor."</p>

  <p>"Bu doğru mu? Bu insanlar gerçekten tanrı mı? Bütün bunlar çok," durakladı. Sonra, "imkansız," dedi ki bu aradığı tam kelime değildi ama ona bulabildiğinin en iyisiymiş gibi geldi.</p>

  <p>"Tanrılar ne?" diye sordu bufalo adam.</p>

  <p>"Bilmiyorum," dedi Gölge.</p>

  <p>Acımasız ve tekdüze bir tıkırtı vardı. Gölge, bufalo adamın tanrıların ne olduklarını açıklamak, kendi hayatının dönüştüğü karmakarışık bu kabusun ne olduğunu açıklamak için bir şeyler daha söylemesini bekledi. Üşüyordu.</p>

  <p><i>Tık. Tık. Tık.</i></p>

  <p>Gölge gözlerini açtı ve halsizce doğruldu. Donuyordu. Arabanın dışındaki gökyüzü, akşam karanlığını geceden ayıran ışıltılı koyu bir mor renk almıştı.</p>

  <p><i>Tık. Tık.</i> Birisi, "Bayım," dedi ve Gölge başını çevirdi. Arabanın yanında, kararan gökyüzünde karanlık bir şekilden başka bir şey olmayan birisi duruyordu. Gölge uzandı ve pencereyi birkaç santim açtı. Bir miktar uyanma sesleri çıkardı ve sonra, "selam," dedi.</p>

  <p>"İyi misin? Hasta mısın? İçiyor musun?" Ses tizdi - ya bir kadın ya da erkek çocuk.</p>

  <p>"İyiyim," dedi Gölge. "Dur." Kapıyı açtı ve dışarı çıkıp ağrıyan kollarını, bacaklarını ve boynunu gerdi. Sonra kan dolaşımını canlandırmak ve ısıtmak için ellerini birbirine sürttü.</p>

  <p>"Oha. Sen oldukça irisin."</p>

  <p>"Hep öyle derler," dedi Gölge. "Sen kimsin?"</p>

  <p>"Ben Sam," dedi ses.</p>

  <p>"Erkek Sam mi, yoksa kız Sam mi?"</p>

  <p>"Kız Sam. Eskiden Sammi’ydim: İ’liydi ve i’nin üstüne gülme işareti yapardım ama neredeyse herkes aynı şeyi yaptığından dolayı, canım sıkılınca yapmayı kestim."</p>

  <p>"Tamam, kız Sam. Şimdi oraya git ve yola dikkat et."</p>

  <p>"Niçin? Manyak katil filan mısın?"</p>

  <p>"Hayır," dedi Gölge. "Radyatörü boşaltmam lazım ve birazcık mahremiyet istiyorum."</p>

  <p>"Oh. Haklısın. Tamam. Sorun yok. Ben de senin gibi düşünüyorum. Yan tuvalette birisi olsa bile işeyemem. Büyük, utangaç sidik torbası sendromu."</p>

  <p>"Şimdi, lütfen."</p>

  <p>Sam arabanın diğer tarafına gitti ve Gölge tarlaya birkaç adım yaklaşıp kotunun fermuarını açtı. Uzun bir süre çit kazığına işedi. Arabaya geri döndü. Alacakaranlığın sonu da geceye dönüşmüştü.</p>

  <p>"Hâlâ orada mısın?" diye sordu.</p>

  <p>"Evet," dedi. "Erie Gölü gibi bir sidik torban olmalı. Sanırım, senin işemen için geçen zamanda imparatorluklar doğup batar. İşemeni sürekli duyabiliyordum."</p>

  <p>"Teşekkür ederim. Bir şey mi istiyorsun?"</p>

  <p>"Şey, iyi olup olmadığını görmek istedim. Yani, eğer ölü filan olsaydın polisleri çağıracaktım. Ama pencereler buğulu, büyük ihtimalle hâlâ hayattadır, diye düşündüm."</p>

  <p>"Buralarda mı yaşıyorsun?"</p>

  <p>"Hayır. Madison’dan beri otostop yapıyorum."</p>

  <p>"Bu güvenli değil."</p>

  <p>"Üç yıldır yılda beş kez yaptım. Hâlâ hayattayım. Sen nereye gidiyorsun?"</p>

  <p>"Ben Kahire'ye kadar gidiyorum."</p>

  <p>"Teşekkür ederim," dedi. "Ben El Paso’ya gidiyorum. Tatil için teyzemde kalacağım."</p>

  <p>"Seni oraya kadar götüremem," dedi Gölge.</p>

  <p>"Texas'daki El Paso değil. Diğeri, Illinois’deki. Birkaç saat güneyde. Şu anda nerede olduğunu biliyor musun?"</p>

  <p>"Hayır," dedi Gölge. "Bir fikrim yok. 52. karayolunda bir yerde olmalıyım."</p>

  <p>"Bir sonraki kasaba Peru," dedi Sam. "Peru’daki değil. Illinois'deki. Seni bir koklayım bakayım. Eğil." Gölge eğildi ve kız yüzünü kokladı. "Tamam. İçki kokmuyorsun. Araba kullanabilirsin. Hadi gidelim."</p>

  <p>"Seni arabaya alacağımı düşünmene sebep olan şey ne?"</p>

  <p>"Çünkü ben tehlike içindeki soylu genç kızım," dedi, "ve sen de her ne giyiyorsan öyle bir şövalyesin. Bu çok kirli bir araba. Birisinin arka pencerene Beni Yıka! yazdığını biliyor musun?" Gölge arabaya bindi ve diğer kapıyı açtı. Arabalarda önkapı açıldığında yanan ışık bu arabada yanmadı.</p>

  <p>"Hayır," dedi. "Bilmiyordum."</p>

  <p>Sam içeri girdi. "Bendim," dedi. "Onu ben yazdım. Görebilecek kadar ışık varken."</p>

  <p>Gölge arabayı çalıştırdı, farları yaktı ve yola doğru hareket etti. "Sola," dedi yardımseverce. Gölge sola dönü ve devam etti. Birkaç dakika sonra ısıtıcı çalışmaya başladı ve kutsal sıcaklık arabayı doldurdu.</p>

  <p>"Henüz bir şey söylemedin," dedi Sam. "Bir şey söyle."</p>

  <p>"İnsan mısın?" diye sordu Gölge. "Tanrı aşkına dürüst ol; bir erkek ve kadından doğma, nefes alarak yaşayan bir insan mısın?"</p>

  <p>"Kesinlikle," dedi.</p>

  <p>"Tamam. Sadece kontrol ediyordum. Şimdi ne söylememi istersin?"</p>

  <p>"Bu anda, beni rahatlatacak bir şey. Birden, <i>siktir ,manyak bir herifle yanlış bir arabadayım hissine kapıldım."</i></p>

  <p>"Evet," dedi. "Bende de olmuştu. Neyi rahatlatıcı bulacaksın?"</p>

  <p>"Bana sadece kaçan bir mahkum ya da çok sayıda adam öldürmüş birisi filan olmadığını söyle."</p>

  <p>Gölge bir an düşündü. "Olmadığımı biliyorsun."</p>

  <p>"Ama bunu düşünmen gerekti, değil mi?"</p>

  <p>"Ben cezamı çektim. Hiç kimseyi öldürmedim."</p>

  <p>"Ah."</p>

  <p>Cadde ışıkları ve yanıp sönen Noel süslerinin ışıklarıyla aydınlanan bir kasabaya girdiler. Gölge sağına bir göz attı. Kızın karışık kısa siyah saçları vardı ve yüzünün hem çekici, hem de birazcık erkeksi olduğuna karar verdi: Hatları kayaya yontulmuş gibiydi. Kız da ona bakıyordu.</p>

  <p>"Niçin hapse girdin?"</p>

  <p>"Birkaç kişinin canını kötü yaktım. Kızmıştım."</p>

  <p>"Bunu hak etmişler miydi?"</p>

  <p>Gölge bir an düşündü. "O zaman öyle olduğunu düşünmüştüm."</p>

  <p>"Tekrar yapar mısın?"</p>

  <p>"Tanrı korusun ki hayır. Hayatımın üç yılını orada kaybettim."</p>

  <p>"Mmm. Sende Kızılderili kanı var mı?"</p>

  <p>"Bildiğim kadarıyla yok."</p>

  <p>"Benziyorsun, hepsi bu."</p>

  <p>"Seni hayal kırıklığına uğrattığım için üzgünüm."</p>

  <p>"Önemli değil. Aç mısın?"</p>

  <p>Gölge başıyla onayladı. "Yiyebilirim," dedi.</p>

  <p>"Bir sonraki ışıkları geçer geçmez iyi bir yer var. İyi yemek. Ucuz da."</p>

  <p>Gölge arabayı parka çekti. Arabadan çıktılar. Kilitlemeye zahmet etmedi ama anahtarları cebine koydu. Bir gazete almak için bozuk para çıkardı. "Burada yemek yemeye gücün yetebiliyor mu?" diye sordu.</p>

  <p>"Evet," dedi kız, çenesini kaldırarak. "Kendi paramı ödeyebilirim."</p>

  <p>Gölge başını salladı. "Bak ne diyeceğim. Yazı tura atayım," dedi. "Eğer tura- gelirse sen benim yemeğimi ödersin, yazı da ben seninkini öderim."</p>

  <p>"Önce parayı göreyim," dedi şüphelice kız. "Çifte turalı bir çeyrek doları olan bir amcam vardı."</p>

  <p>Sam onu inceledi, çeyrekte tuhaflık olmadığı konusunda tatmin oldu. Gölge, parayı tura üste gelecek şekilde başparmağına yerleştirdi ve atarken hile yaptı. Para sallandı, dönüyormuş gibi göründü, sonra yakalayıp sol elini üstüne çevirerek koydu. Sağ eliyle kızın önünde açtı.</p>

  <p>"Yazı," dedi Sam mutluca. "Yemekler senden."</p>

  <p>"Tamam," dedi. "Her zaman kazanamazsın."</p>

  <p>Gölge köfte ısmarladı, Sam lazanya. Gölge, yük trenindeki ölü adamlarla ilgili herhangi bir şey var mı diye gazeteye göz gezdirdi. Yoktu. İlgi çekici tek hikaye ön sayfadaydı: Rekor sayıda karga kasabayı istila etti. Yerel çiftçiler diğerlerini korkutsun diye kasabadaki umumi binaların üstüne ölü kargalar asmak istediler; kuşbilimciler, canlıların ölüleri yiyeceğinden dolayı bunun işe yaramayacağını söylediler. Yöre halkı tatmin olmadı. "Arkadaşlarının cesetlerini gördüklerinde, dedi sözcü, "onları burada istemediğimizi öğrenecekler."</p>

  <p>Tabaklar, bir kişinin yiyeceğinden çok daha fazla, tepelemesine doldurulmuş yemeklerle dumanları tüte tüte geldi.</p>

  <p>"Peki Kahire’de ne var?" diye sordu Sam, ağzı dolu.</p>

  <p>"Bir fikrim yok. Patronumdan bana orada ihtiyacı olduğunu söyleyen bir mesaj aldım."</p>

  <p>"Ne iş yapıyorsun?"</p>

  <p>"Getir götür işleri."</p>

  <p>Sam gülümsedi. "Şey," dedi, "sen mafyadan değilsin. Hem benzemediğinden, hem de o bok parçacısını kullandığından dolayı. Her neyse, araban niçin muz kokuyor?"</p>

  <p>Gölge omuz silkip yemeğe devam etti.</p>

  <p>Sam gözlerini kıstı. "Belki de sen bir muz kaçakçısısındır," dedi. "Bana daha ne yaptığımı sormadın."</p>

  <p>"Sanırım okula gidiyorsun."</p>

  <p>"Wisconsin Üniversitesi, Madison."</p>

  <p>"Orada hiç şüphesiz sanat tarihi, kadın araştırmaları okuyorsun ve büyük ihtimalle kendi bronzlarını döküyorsun. Ve büyük ihtimalle, kirayı karşılamaya yardımcı olması için bir kafede çalışıyorsun."</p>

  <p>Sam çatalını indirdi, burun delikleri açıldı, gözleri fal taşı gibi dışarı fırladı. "Bunu nasıl oldu da becerdin?"</p>

  <p>"Ne? İşte şimdi, hayır, doğrusu Latin dilleri ve kuşbilimi okuyorum mu diyorsun?"</p>

  <p>"Yani öylesine şansa mı tahmin ettim diyorsun?"</p>

  <p>"Neyi?"</p>

  <p>Sam kara gözlerle ona dik dik baktı. "Sen tuhaf bir adamsın, Bay . . . İsmini bilmiyorum."</p>

  <p>"Bana Gölge derler," dedi.</p>

  <p>Sam, hoşuna gitmeyen bir şeyi tadarmış gibi ağzını buruşturdu. Konuşmayı bıraktı, kafasını eğip lazanyasını bitirdi.</p>

  <p>"Oraya niçin Mısır dendiğini biliyor musun?" diye sordu Gölge, Sam yemeği bitirdiğinde.</p>

  <p>"Kahire yoluna mı? Evet. Orası Ohio ve Missisippi deltasında. Nil deltasındaki Mısır’ın Kahire'si gibi."</p>

  <p>"Bu anlamlı."</p>

  <p>Sam iskemlesinde geriye yaslandı, kahveyle çikolatalı kremalı pasta sipariş verip eliyle siyah saçlarını taradı. "Evli misiniz, Bay Gölge?" Ve sonra Gölge tereddüt edince, "Şey. Yine nazik bir soru sordum, değil mi?"</p>

  <p>"Onu Perşembe günü gömdüler," dedi, sözcüklerini dikkatlice seçerek. "Bir araba kazasında öldü."</p>

  <p>"Ah. Tanrım. Üzgünüm."</p>

  <p>"Ben de."</p>

  <p>Sıkıntılı bir ara. "Üvey ablam oğlunu, yeğenimi, geçen yılın sonunda kaybetti. Çok zor."</p>

  <p>"Evet. Öyle. Niçin öldü?"</p>

  <p>Sam kahvesini yudumladı. "Bilmiyoruz. Aslında ölüp olmadığını bile bilmiyoruz. Birden ortadan kayboldu. Ama sadece on üç yaşındaydı. Geçen kışın ortasında oldu. Ablam bu yüzden yıkıldı."</p>

  <p>"Hiç, hiçbir ipucu yok muydu?" TV aynasızı gibiydi. Tekrar denedi. "Cinayetten şüphelendiler mi?" Bu daha da kötüydü.</p>

  <p>"Gözetime alınmayan salak eniştemden, babasından, şüphelendiler. Onu kaçıracak kadar salak olan. Büyük ihtimalle de kaçırdı. Ama orası Kuzey Ormanları’ndaki küçük bir kasabaydı. Hiç kimsenin kapılarını kilitlemediği, sevimli, tatlı, hoş bir kasaba." İç çekip başını olumsuzca salladı. Kahve fincanını iki eliyle tuttu.</p>

  <p>"Yarı Kızılderili olmadığında emin misin?"</p>

  <p>"Bildiğim kadarıyla değilim. Ama olabilir. Babam hakkında hiçbir şey bilmiyorum. Ama eğer Amerikan Yerlisi olsaydı annem bana söylerdi. Belki."</p>

  <p>Ağız yine buruştu. Sam, çikolata kremalı pastayı yarısında bıraktı: Dilim, kafasının yarısı büyüklüğündeydi. Tabağı masanın üzerinden Gölge’ye doğru itti. "İstiyor musun?"</p>

  <p>Gölge gülümsedi. "Tabii," dedi ve onu bitirdi.</p>

  <p>Garson kız hesabı getirdi ve Gölge ödedi.</p>

  <p>"Teşekkürler," dedi Sam.</p>

  <p>Artık hava daha da soğuyordu. Araba çalışmadan önce birkaç kez öksürdü. Gölge yola çıktı ve arabayı güney doğru sürdü. "Hiç Heredot isminde birini duydun mu?"</p>

  <p>"Tanrım. Ne?"</p>

  <p>"Heredot. Hiç onun Tarihi’ni okudun mu?"</p>

  <p>"Biliyor musun?" dedi hayal alemine dalmış gibi. "Anlamadım. Nasıl konuştuğunu ya da kullandığın kelimeleri filan anlamıyorum. Bir an kocaman salak bir herifsin, bir sonrakinde aklımın içini okuyorsun, bir sonrakinde de Heredot’tan konuşuyoruz. Şimdi, hayır. Heredot’u okumadım. Onu duydum. Belki NPR’da. Yalanın babası dedikleri o değil mi?"</p>

  <p>"Onun Şeytan olduğunu sanıyordum."</p>

  <p>"Evet, o da. Ama Heredot’un dev karıncalar ve grifonların koruduğu altın madenleri olduğunu söylediğinden bahsediyorlar. Bu şeyleri nereden uydurmuş."</p>

  <p>"Uydurduğunu sanmıyorum. O ona anlatılanları yazmış. Sanki tarih yazıyormuş gibi. Ve çoğu oldukça iyi öyküler. Bir tomar tuhaf detay - mesela, biliyor musun, Mısır’da, eğer bir soylunun karısı ya da çok güzel bir kız ya da her neyse, ölürse onu üç gün mumyacıya yollamazlarmış? Önce çürümesi için güneşin altında bekletirlermiş."</p>

  <p>"Niçin? Ah, dur. Tamam, sanırım niye olduğunu biliyorum. Ah, bu iğrenç."</p>

  <p>"Ve savaşlar da var, her tür normal şey. Sonra tanrılar var. Adamın biri, savaş sonucunu bildirmek için koşarak dönüyor. Koşuyor, koşuyor ve ormanın içindeki bir açıklıkta Pan’ı görüyor. Pan diyor ki, ‘Onlara söyle bana buraya bir tapınak diksinler." Adam tamam diyor ve yolun geri kalanını koşuyor. Savaşın haberini veriyor ve sonra diyor ki ‘Ah, aklımdayken, Pan ona bir tapınak inşa etmenizi istiyor.’ Gerçekten gerçekçi, değil mi?"</p>

  <p>"Demek onun içinde tanrılar olan öyküler var. Ne demeye çalışıyorsun? Bu adamlar halüsinasyon mu gördüler?"</p>

  <p>"Hayır," dedi Gölge. "Öyle değil."</p>

  <p>Sam bir şeytan tırnağını ısırdı. "Beyin hakkında bir kitap okudum," dedi. "Oda arkadaşımdaydı ve onu etrafta gösterip duruyordu. Kitap söyle bir şeydi; 5000 yıl önce beyin loplarının sigortasının nasıl attığını ve daha önce beyinlerinin sağ lopu bir şey söylediğinde, bunu tanrıların onlara ne yapacaklarını söyleyen . ses olduğunu sandıklarını anlatıyordu. Bu sadece beyinde olan bir şey."</p>

  <p>"Ben kendi teorimi daha çok beğeniyorum," dedi Gölge.</p>

  <p>"Senin teorin ne?"</p>

  <p>"O zamanlar, insanlar ara sıra tanrılarla karşılaşırlardı."</p>

  <p>"Ah." Sessizlik: sadece arabanın tıkırtısı, motorun gürültüsü ve susturucunun homurtusu - ki bu pek sağlam gelmiyordu. Sonra, "Ne dersin hâlâ oradalar mıdır?"</p>

  <p>"Nerede?"</p>

  <p>"Yunanistan’da. Mısır’da. Adalarda. O yerlerde. Ne dersin o insanların yürüdüğü yerlerde yürümüş olsan tanrıları görebilir miydin?"</p>

  <p>"Belki. Ama insanları gördüklerinin ne olduğunu bileceklerini sanmıyorum."</p>

  <p>"Bahse girerim ki aynı uzaylı yaratıklar gibi," dedi Sam. "Bugünlerde insanlar uzaylı yaratıklar görüyorlar. Geçmişte de tanrıları gördüler. Belki de uzaylı yaratıklar beynin sağ tarafından geliyorlar."</p>

  <p>"Tanrıların daha önce yaptıklarını hiç sanmıyorum," dedi Gölge. "Kurbanlarını kendileri katletmediler. Onların kendileri yerine bu işi yaptıracak insanları vardı."</p>

  <p>Sam kıkırdadı. Birkaç dakika sessiz gittiler ve sonra dedi ki, "Hey, bu bana Karşılaştırmalı Din lOl’den en sevdiğim tanrı hikayemi hatırlattı. Dinlemek ister misin?"</p>

  <p>"Tabii," dedi Gölge.</p>

  <p>"Tamam. Bu Odin hakkında. Biliyor musun? Bir zamanlar bir Viking gemisinde bir Viking Kralı vardı - bu besbelli ki eski Vikingler dönemindeydi - rüzgârsız kaldıkları için gidemiyorlardı, bu yüzden eğer Odin onlara rüzgar yollayıp karaya ulaştırırsa, adamlarından birini Odin’e kurban edeceğini söylüyor. Tamam. Rüzgar esiyor ve karaya çıkıyorlar. Böylece karada kimin kurban edileceğini saptamak için kura çekiyorlar - ve kurada kralın kendisi çıkıyor. Şey, bundan dolayı pek memnun olmuyor ama düşünüp onu kukla gibi asabilirlerse bir şey olmayacağını keşfederek çözümü buluyorlar. Bir buzağının bağırsaklarını çıkarıyorlar ve gevşekçe adamın boynuna ilmik yapıyorlar. Diğer ucunu ince bir dala bağlıyorlar. Mızrak yerine bir kamış alıyorlar ve onunla itip, hadi ‘Tamam, asıldın, Odin’e kurban edildin,’ diyorlar. "</p>

  <p>Yol viraj yaptı: Diğer Kasaba, nüfus 300, eyalet 12 yaş altı hız paten şampiyonası ikincisi, yolun iki yanında dev asa boyutlu iki cenaze levazımatçısı, Gölge sadece 300 kişi yaşıyorsa kaç tane cenaze levazımatçısına ihtiyaç olur diye düşündü . . .</p>

  <p>"Tamam. Onlar Odin’in adını anar anmaz, kamış bir mızrağa dönüşüp adamın böğrüne saplanıyor. Buzağı bağırsakları kalın bir ipe dönüşüyor, dal ağacın ana dallarından biri oluyor. Ağaç yükseliyor, yer alçalıyor ve kral moraran yüzüyle böğrüne saplı mızrakla ölmek üzere orada asılı kalıyor. Hikayenin sonu. Beyaz insanların bazı sikik tanrıları var, Bay Gölge."</p>

  <p>"Evet," dedi Gölge. "Sen beyaz değil misin?"</p>

  <p>"Ben Cherokee’yim," dedi.</p>

  <p>"Saf kan mı?"</p>

  <p>"Hayır. Sadece yarı yarıya. Annem beyazdı. Babam gerçek bir rezervasyon Kızılderilisi. Buralarda görünmüş, sonunda annemle evlenmiş ve beni yapmışlar. Sonra ayrıldıklarında Oklahoma’ya geri döndü."</p>

  <p>"Rezervasyona geri mi döndü?"</p>

  <p>"Hayır. Ödünç para aldı ve Taco Bili isminde bir Taco Beli taklidi açtı. İşleri iyi. Benden hoşlanmıyor. Benim melez olduğumu söylüyor."</p>

  <p>"Özgünüm."</p>

  <p>"O bir ayı. Ben Kızılderili kanımdan dolayı gurur duyuyorum. Üniversite harçlarımı ödememe yardımcı oluyor. Kahrolasıca, bir gün büyük ihtimalle bir iş bulmamı bile sağlayabilir, eğer bronzlarımı satamazsam."</p>

  <p>"Bu her zaman için olası," dedi Gölge.</p>

  <p>Gölge kasabanın kenarında sefalet içindeki bir eve Sam’ı bırakmak için El Paso’da, IL (nüfus 2500) durdu. Ön avluda, yanıp sönen ışıklarla kaplı, büyük tel iskeletli modellerden bir ren geyiği duruyordu. "İçeri gelmek ister misin?" diye sordu Sam. "Teyzem sana kahve yapar."</p>

  <p>"Hayır," dedi. "Benim gitmem lazım."</p>

  <p>Sam ona gülümsedi, birden ve ilk kez savunmasız göründü. Hafifçe onun koluna vurdu. "Sen kafayı yemişsin. Ama coolsun."</p>

  <p>"Ben herkesin öyle olduğuna inanıyorum," dedi Gölge. "Yol arkadaşlığı için teşekkürler."</p>

  <p>"Önemli değil," dedi. "Kahire’ye giderken yolda herhangi bir tanrı görürsen, onlara benden selam söylemeyi unutma." Arabadan indi ve evin kapısına gitti. Zili çaldı ve arkasına bakmadan kapıda durdu. Gölge, kapı açılıp Sam sağlam bir şekilde içeri girene kadar bekledi. Sonra gaza bastı ve tekrar otoyola yöneldi. Normal, Bloomington ve Lawndale’den geçti.</p>

  <p>O gece saat on birde Gölge titremeye başladı. Tam Middletown’a giriyordu. Uyumaya ihtiyacı olduğuna karar verdi yoksa daha fazla araba kullanamayacaktı. Night’s Inn’in önüne çekti, zemin katındaki odası için peşin otuz beş dolar ödedi ve odasına gitti. Üzgün bir hamamböceği, çini zeminin ortasında sırtüstü yatıyordu. Gölge bir havlu aldı ve küveti temizledi sonra suyu açtı. Odada elbiselerini çıkardı ve onları yatağın üstüne koydu. Gövdesindeki çürükler koyu renkli ve yeniydi. Küvetin içine oturup banyo suyunun renginin değişmesini izledi. Sonra çıplak bir vaziyette, çoraplarını, donunu, tişörtünü lavaboda yıkadı, sıktı ve banyo küvetinin üstündeki duvardan çektiği çamaşır ipine astı. Hamamböceğini olduğu yerde bıraktı, ölülere saygı olarak.</p>

  <p>Gölge yatağa yattı. Bir porno film seyretmeyi düşündü ama telefonun yanındaki film başına öde aletine kredi kartı gerekiyordu ve bu çok riskliydi. Sonra tekrar, o yapmazken diğer insanların seks yapmasını seyretmenin kendini daha hissetmesini sağlamayacağına ikna oldu. Ona eşlik etsin diye TV'yi açtı; 45 dakika sonra TV’nin kendiliğinden kapatması için uzaktan kumandada uyu düğmesine üç kez bastı. Saat gece yarısına çeyrek vardı.</p>

  <p>Görüntü motel bulanıklığındaydı ve renkler ekranda yüzüyorlardı. Televizyonun çorak topraklarında, odaklanamadan, bir gece yarısı showunda diğerine zapladı. Adamın biri, mutfakta bazı şeyler yapan ve Gölge’de bunların hiçbiri olmayan, bir düzine farklı mutfak aletinin işini yapan bir şeyi tanıtıyordu. Zap. Takım elbiseli bir adam, bunların ahir zamanlar olduğunu ve eğer Gölge ona para yollarsa İsa’nın - adamın telâffuzuna göre iki veya üç harflik bir kelime - Gölge’nin işini geliştirip büyüteceğini açıklıyordu. <i>Zap:</i> M*A*S*H’ın bir bölümü bitti ve <i>Dick Van Dyke</i> Show başladı.</p>

  <p>Gölge, yıllardır <i>Dick Van Dyke</i> Showun hiçbir bölümünü izlememişti ama onun çizdiği 1965 model siyah beyaz dünyada rahatlatıcı bir şey vardı. Uzaktan kumandayı yatağın yanına koydu ve başucu lambasını söndürdü. Gözleri yavaş yavaş kapanırken, şovda tuhaf bir şey olduğunun farkına vararak izledi. <i>Dick Van Dyke</i> Showun bölümlerinin çoğunu izlememişti, bu yüzden bunun daha önce gördüğünü hatırlayamadığı bir bölüm olmasına şaşırmadı. Tuhaf bulduğu şey ise ses tonuydu.</p>

  <p>Bütün sürekli oyuncular, Rob’un içki içmesinden endişeliydiler: İşine günlerdir gidemiyordu. Onun evine gittiler: Kendini yatak odasına kilitlemişti, dışarı çıkmaya ikna edilmesi gerekiyordu: sendeleyerek yürüyecek kadar sarhoştu ama hâlâ çok komikti. Maurie Amsterdam ve Rose Marie’nin oynadıkları arkadaşları birkaç iyi espriden sonra dışarı çıktılar. Sonra Rob’un karısı onun yanında gözükmek için geldiğinde, Rob onun yüzüne sertçe vurdu. Karısı yere oturdu ve ağlamaya başladı; ama bunlar meşhur Mary Tyler Moore feryadı değil onun yerine hafif, çaresiz hıçkırıklardı, kendi kendine sarılmış fısıldıyordu, "Bana vurma, lütfen ne istersen yapacağım, yeter ki bana bir daha vurma."</p>

  <p>"Bu da ne boktan iş?" dedi yüksek sesle Gölge.</p>

  <p>Görüntü fosforlu bir benekli bulanıklığa dönüştü. <i>Dick Van Dyke</i> Show geri geldiğinde açıklanamaz bir şekilde Lucy’i Seviyorum’a dönüştü. Lucy, eski buzluklarını yeni bir buzdolabıyla değiştirmesine izin vermesi için Ricky’yi ikna etmeye çalışıyordu.</p>

  <p>Bununla beraber, Ricky gittiğinde kanepeye oturdu, bacaklarını altında topladı, ellerini kucağına koyup sabırlıca, yılların gerisindeki siyah-beyazlar içinde baktı.</p>

  <p>"Gölge?" dedi. "Konuşmamız gerekiyor."</p>

  <p>Gölge hiçbir şey söylemedi. Lucy çantasını açtı ve bir sigara çıkarıp pahalı gümüş bir çakmakla yaktı, sonra çakmağı kaldırdı. "Seninle konuşuyorum," dedi. "Evet?"</p>

  <p>"Bu olanaksız," dedi Gölge.</p>

  <p>"Sanki yaşantının geri kalanı akla yatkın? Boş versene ya."</p>

  <p>"Her neyse. Lucille Ball’un benimle TV’den konuşması, bu ana kadar başıma gelenlerden birkaç misli daha acayip," dedi Gölge.</p>

  <p>"Ben Lucille Ball değilim. Lucy Ricardo’yım. Ve biliyor musun - ben o bile değilim. Bu bağlamda, bu olaya bakışın kolay yönü. Hepsi bu." Kanepenin üstünde rahatsızca doğruldu.</p>

  <p>"Sen kimsin?" diye sordu Gölge.</p>

  <p>"Tamam," dedi. "İyi bir soru. Ben salak kutusuyum. Ben TV’yim. Ben her şeyi gören göz ve katot ışınının dünyasıyım. Ben gaf tüpüyüm. Ben ailelerin tapınmak için önünde toplandıkları küçük sunağım."</p>

  <p>"Sen televizyon musun? Yoksa televizyondaki biri mi?"</p>

  <p>"TV bir sunaktır. Ben insanların adına kurban verdikleri şeyim."</p>

  <p>"Ne kurban ederler?" diye sordu Gölge.</p>

  <p>"Çoğunlukla zamanlarını," dedi Lucy. "Bazen birbirlerini." İki parmağını uçlarından kaldırıp hayali bir barut dumanını üfledi. Sonra göz kırptı; kocaman bir eski Lucy’yi Seviyorum göz kırpışı.</p>

  <p>"Sen bir tanrı mısın?" dedi Gölge.</p>

  <p>Lucy yapmacık biçimde gülümsedi ve sigarasından bir hanımefendi gibi bir fırt aldı. "Öyle de diyebilirsin," dedi.</p>

  <p>"Sam sana selam söyledi," dedi Gölge.</p>

  <p>"Ne? Sam da kim? Neden bahsediyorsun?"</p>

  <p>Gölge saatine baktı. On ikiyi yirmi geçiyordu. "Önemli değil," dedi. "Şimdi, TV’deki Lucy. Ne hakkında konuşmamız gerekiyor? Son zamanlarda birçok kişi benimle konuşma gereği duyuyor. Genelde de bu birisinin bana vurmasıyla sona eriyor."</p>

  <p>Kamera yakın çekime girdi: Lucy kaygılanmış gibi göründü:</p>

  <p>dudakları büzüldü. "Bundan nefret ediyorum. İnsanların seni incitmesinden nefret ediyorum, Gölge. Ben asla öyle yapmam, tatlım. Hayır, sana bir iş teklif etmek istiyorum."</p>

  <p>"Ne yapacağım?"</p>

  <p>"Benim için çalışacaksın. Hayalet şovundaki sorununu duydum ve onu nasıl hallettiğinden etkilendim. Hızlı ve verimli; gücenme yok, etkileyici. Sende böyle bir şey olduğunu kim düşünebilirdi ki? Gerçekten toz oldular."</p>

  <p>"Gerçekten mi?"</p>

  <p>"Seni küçük gördüler, aşkım. Bu benim yapacağım bir hata değil. Senin benim ordumda olmanı istiyorum." Ayağa kalkıp kameraya doğru yürüdü. "Duruma şöyle bak, Gölge: Biz gelecek şeyiz. Biz işlek büyük alışveriş merkezleriyiz - dostların boktan turistlik yerler. Lanet dostların otobanların kenarında ev yapımı mamullerini at arabasında satarlarken bizler büyük online mağazalarız. Onlar manav bile değiller. Kamçılı, at arabalı satıcılar. Balina kemiği korse tamircileri. Biz bugün ve yarınız. Dostların artık dün bile değiller."</p>

  <p>Bu oldukça tanıdık bir konuşmaydı. "Hiç limoya binen şişko bir veletle tanıştın mı?" diye sordu Gölge.</p>

  <p>Gülünç bir şekilde gözlerini yuvarlayıp ellerini açtı, Lucy Ricardo’nun bir felaketin sorumluğunu kabul etmemesi komikti. "Teknik servis elemanı mı? Teknik servis elemanıyla mı tanıştın? Bak, o iyi bir çocuktur. Bizden biri. Sadece tanımadığı insanlara karşı iyi değildir. Bizim için çalışmaya başladığında onun ne kadar şaşırtıcı olduğunu göreceksin."</p>

  <p>"Ya sizin için çalışmak istemezsem, Lucy’i Seviyorum?"</p>

  <p>Lucy’nin dairesinin kapısı çalındı ve Ricky’nin kulisten duyulabilecek sesi, bir sonraki sahnede kulübe gitmek üzere olduklarını, Lucy’yi bu kadar meşgul eden şeyin ne olduğunu soruyordu: Lucy’nin çizgi filimsi yüzünde birden bir kızgınlık ifadesi belirdi. "Kahretsin," dedi. "Bak, moruklar sana ne kadar veriyorsa ben iki mislini verebilirim. Üç mislini. Yüz mislini. Sana her ne veriyorlarsa, çok fazlasını verebilirim." Gülümsedi, mükemmel bir yaramaz Lucy Ricardo gülümsemesiyle. "İsmini sen koy, tatlım. Neye ihtiyacın var?" Bluzunun düğmelerini açmaya başladı. "Hey," dedi. "Hiç Lucy’nin memelerini görmek istedin mi?"</p>

  <p>Ekran karardı. Kendi kendine kapanış devreye girmişti ve makine kendini kapattı. Gölge saatine baktı: yarımdı. "Pek istemedim," dedi Gölge.</p>

  <p>Yatağında döndü ve gözlerini kapattı. Çarşamba, Bay Nancy ve diğerlerinden karşı gruptan daha fazla hoşlanmasının nedeninin çok açık sözlü olmaları olduğunu anladı: Pis ve cimri olabilirlerdi, yemeklerinin tadı bok gibi olabilirdi; ama en azından klişelerle konuşmamışlardı.</p>

  <p>Ve ne kadar ucuz, ne kadar berbat ya da ne kadar hüzünlü olurlarsa olsunlar, her zaman için bir turistik yeri büyük alışveriş merkezlerine tercih edeceğini düşündü.</p>

  <p>Sabah, Gölge’yi yine yolda buldu. Yapraksız ağaçlar ve otlardan kımıltısız kahverengi bir kış manzarasında arabayı yavaşça sürüyordu. Son karlar yok olmuştu. Bok parçasının benzin deposunu Eyalet On Altı Yaş Altı Kadınlar 300 metre ikincisinin kasabasında doldurdu. Onun dağılmasını engelleyen şeyin pislik olmadığını umarak arabayı benzincideki yıkama yerine soktu. Arabanın, yıkandıktan sonra - her türlü nedene rağmen - beyaz ve çok az paslı olduğunu keşfetmek onu şaşırttı. Tekrar yola çıktı.</p>

  <p>Gökyüzü inanılmaz derecede maviydi ve fabrika bacalarından çıkan endüstriyel beyaz dumanlar bir fotoğraf gibi gökyüzünde donmuşlardı. Bir atmaca kendini ölü bir ağaçtan bıraktı ve ona doğru uçtu, kanatları güneş ışığında bir seri stopmotion fotoğraf gibi yanıp sönüyordu.</p>

  <p>Bir ara, kendini Doğu St Louis’e gider buldu. Bunu engellemeye çalıştı ve onun yerine kendini bir endüstriyel parktaki kırmızı ışıklı bölgeymiş gibi görünen yerin içinden geçerken buldu. On altı tekerlekliler, dev kamyonlar, geçici depoya benzeyen, bir tanesinin 24 Saat Açık Gece Klübü ve bir tanesinde de Kasaba’nın En iyi Röntgenci Gösterisi olduğu iddia edilen binaların dışında park etmişti. Gölge başını olumsuzca salladı ve arabayı sürmeye devam etti. Laura, giysili ya da giysisiz dans etmeyi çok severdi (anılmaya değer birçok gecede, bir eyaletten diğerine giderlerken). Gölge de onu seyretmeyi severdi.</p>

  <p>Öğle yemeği, Red Bud ismindeki bir kasabada yediği bir sandviç ve bir kutu kolaydı.</p>

  <p>Binlerce, buldozer, traktör ve Caterpillar enkazıyla dolu bir vadiden geçti. Burasının buldozerlerin ölmek için gittikleri bir buldozer mezarlığı olup olmadığını merak etti.</p>

  <p>Popatop Lounge’u geçti. Chester’e (Temel Reis’in Memleketi) doğru devam etti. Evlerin önlerinde sütunlar olmaya başladığını fark etti. En döküntü, en ufak tefek evlerin bile artık başkasının gözünde onu bir konak gibi göstermek için beyaz sütunları vardı. Büyük çamurlu bir nehrin üstünden geçti ve tabelaya göre isminin Büyük Çamurlu Nehir olduğunu görünce kahkahalarla güldü. Kışla birlikte yapraklarını dökmüş üç ağacı örten kahverengi bir asma gördü; onları tuhaf bir şekilde eğmiş ve neredeyse insan şekline dönüştürmüştü: O Cadı olabilirdi, onun falına bakmaya hazır, beli bükülmüş üç yaşlı kocakarı.</p>

  <p>Arabayı Mississippi boyunca sürdü. Gölge, Nil’i daha önce hiç görmemişti ama geniş kahverengi nehrin üzerinde, ona Nil’in çamurlu geniş alanını hatırlatan göz kamaştırıcı bir ikindi güneşi parlıyordu: Bu şimdiki Nil değildi tabii ki, uzun zaman önce, papirüs bataklıkları içinde bir yol gibi akan, kobra, çakal ve vahşi sığırların vatanı . . .</p>

  <p>Bir tabela Thebes’i gösterdi.</p>

  <p>Yol, üç buçuk metre yükseğe yapılmıştı, bu yüzden arabayı bataklığın üstünde sürüyordu. Uçan kuş sürüleri mavi gökyüzünde siyah noktalar halinde, gözü dönmüş bir Browny gibi hareket ederek ileri geri uçuyorlardı.</p>

  <p>Akşama doğru güneş, alçalmaya başlayınca, dünyayı esrarengiz ve gerçeğin ötesindeymiş gibi gösteren yoğun, sıcak koyu bir ışık olan elf ışığıyla ışıl ışıl yaptı. İşte bu ışıkta Gölge, Şimdi Tarihi Kahire’ye Giriyorsunuz tabelasını solladı. Bir köprünün altından geçti ve kendini küçük bir liman kasabasında buldu. Kahire adliyesinin heybetli yapısı ve daha da heybetli Gümrük Binası, günün sonundaki ışığın altın şurubunda yeni pişmiş dev kurabiyelere benziyordu.</p>

  <p>Arabasını bir yan sokağa park etti ve Ohio ya da Mississippi’ye baktığından emin olmadan, nehrin kenarındaki sete doğru yürüdü. Küçük kahverengi bir kedi, burnunu bir apartmanın arkasındaki çöp tenekelerine soktu ve çöp tenekeleri arasında sıçradı. Işık çöpleri bile büyülü bir hale getirdi.</p>

  <p>Tek bir martı nehrin kenarı boyunca süzülüyor, giderken de kendini düzeltmek için bir kanadını çırpıyordu.</p>

  <p>Gölge yalnız olmadığını fark etti. Ayaklarında eski tenis ayakkabıları, üzerinde elbise olarak gri bir yün erkek kazağıyla küçük bir kız çocuğu, altı yaşın sıkıntılı ciddiyetiyle ona dik dik bakarak üç metre uzakta, yaya kaldırımında duruyordu. Saçları düz, uzun ve siyahtı. Teni nehir kadar kahverengiydi.</p>

  <p>Gölge ona sırıttı. Kız da ona karşılık, meydan okurcasına dik dik baktı.</p>

  <p>Su kıyısından bir miyavlama ve cıyaklama geldi. Küçük kahverengi kedi dökülmüş çöp tenekesinden hızla fırladı, peşinde uzun burunlu siyah bir köpek vardı. Kedi bir arabanın altına daldı.</p>

  <p>"Hey," dedi küçük kıza Gölge. "Daha önce hiç görünmezlik tozu gördün mü?"</p>

  <p>Kız tereddüt etti. Sonra başını olumsuzca salladı.</p>

  <p>"Tamam," dedi Gölge. "Şimdi bunu izle." Gölge sol eliyle bir çeyrek dolar çıkardı, kaldırıp iki tarafını da gösterdi, sonra sağ eline atıyormuş gibi yapıp elini boşluğun üstüne kapadı ve elini ileri uzattı. "Şimdi" dedi, "cebimden biraz görünmezlik tozu alıyorum . . ." ve sol eliyle göğüs cebine uzandı. Bunu yaparken parayı oraya bıraktı, ". . .ve onu paralı elin üzerine serpiyorum . . ." ve serpiyormuş gibi yaptı, " . . . bak - şimdi çeyrek de görünmez oldu." Boş sağ elini ve sonra hayretler içinde, boş sol elini de açtı.</p>

  <p>Küçük kız dik dik bakmaya devam etti.</p>

  <p>Gölge omuz silkti ve ellerini tekrar cebine sokup, birine bir çeyrek, birinde katlanmış bir beş dolar aldı. Onları havadan çıkaracak ve sonra beş doları kıza verecekti. Kızın ihtiyacı varmış gibi görünüyordu. "Hey," dedi. "Seyircilerimiz de var."</p>

  <p>Siyah köpekle küçük kahverengi kedi de kızın yanında, dikkatle onu izliyorlardı. Köpeğin koca kulakları dikleştirilmişti ve ona tetikteymiş gibi komik bir ifade veriyordu. Altın çerçeveli bir gözlük takan, leylek gibi uzun boylu bir adam, kaldırımdan bir şey arar gibi sağa sola bakarak onlara doğru geliyordu. Gölge, adamın köpeğin sahibi olup olmadığını merak etti.</p>

  <p>"Ne dersin?" diye köpeğe sordu Gölge, küçük kızı rahatlatmak için. "Mükemmeldi, değil mi?"</p>

  <p>Siyah köpek uzun burnunu yaladı. Sonra kalın, yavan bir sesle dedi ki, "Bir keresinde Harry Houdini’yi gördüm ve inan bana adamım, sen Harry Houdini’nin kılı bile olamazsın."</p>

  <p>Küçük kız hayvanlara baktı, Gölge’ye baktı ve kaçtı; ayakları cehennemin bütün güçleri arkasından geliyormuş gibi kaldırımı dövüyordu. İki hayvan onu gitmesini izlediler. Leylek gibi adam köpeğin yanına geldi. Eğildi ve dikilmiş sivri kulaklarını kaşıdı.</p>

  <p>"Hadi," dedi köpeğe altın çerçeveli gözlüklü adam. "Bu sadece bir para oyunuydu. Su altından çıkışı yapacak gibi görünmüyor."</p>

  <p>"Şimdi değil," dedi köpek. "Ama yapacak." Altın rengi ışık yok olmuş ve alacakaranlığın griliği başlamıştı.</p>

  <p>Gölge çeyreği ve kağıt parayı cebine geri bıraktı. "Tamam," dedi. "Hanginiz Çakal?"</p>

  <p>"Gözlerini kullan," dedi uzun burunlu siyah köpek. Altın çerçeveli gözlüklü adamın yanından kaldırımda yavaş yavaş yürümeye başladı. Gölge, bir anlık tereddütten sonra onları takip etti. Kedi ortalarda gözükmüyordu. Bir sıra tahta döşeme evin sonunda geniş, eski bir binaya geldiler. Kapını yanındaki tabelada şöyle yazıyordu. <i>İbis ve Jacquel. Aile şirketi. Cenaze Levazımatçısı. 1863'den beri.</i></p>

  <p>"Ben Bay Ibis’im," dedi altın çerçeveli gözlüklü adam. "Sanırım seni akşam yemeğine davet etmem lazım. Korkarım ki buradaki arkadaşımın yapması gereken bazı işleri var."</p>
</body>
</html>