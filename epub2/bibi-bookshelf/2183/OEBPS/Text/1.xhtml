<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
<body>
  <h3 style="text-align: right;"><b><br/></b></h3>
<h3 style="text-align: right;"><b><br/></b></h3>
<h3 style="text-align: right;"><b>1</b><br/></h3>
<div><b><br/></b></div>
<div><b><br/></b></div>
<p><i>Ülkemizin sınırları mı, bayım? Kolay bayım, kuzeyde Kuzey Işıkları'yla sınırlıyız, doğuda güneşin doğuşuyla, güneyde Ekinoksların geçit töreniyle ve batıda da Kıyamet Günü'yle sınırlıyız.</i><br/></p>

  <p>- Amerikalı Joe Miller’in Şaka Kitabı&nbsp;</p>
<p><br/></p>
<p>Gölge hapishanede üç yılını doldurmuştu. Oldukça iriyarıydı ve yeterli kadar bana - bulaşma tipli gözüktüğünden en büyük sorunu zaman öldürmekti. Bu yüzden formunu korudu, kendi kendine para oyunları öğrendi ve bol bol karısını ne kadar çok sevdiğini düşündü.</p>

  <p>Hapishanedeki en iyi şey - Gölge’ye göre belki de tek iyi şey rahatlama hissiydi. Bu, onu dalabileceği kadar derine daldırıp dibe vurduran bir histi. Birilerinin gelip onu yakalayacağı konusunda endişe etmiyordu; çünkü zaten yakalamıştı. Artık yarının ne getireceğinden korkmuyordu; çünkü dün zaten onu getirmişti.</p>

  <p>Gölge, mahkum edildiği suçu işlemiş olmanın ya da olmamanın önemli olmadığına karar verdi. Onun deneyimlerine göre; hapishanede karşılaştığı herkes bir şeyden dolayı haksızlığa uğramıştı: Her zaman otoritelerin yanlış yaptığı bir şey vardı; senin yaptığını söyledikleri, yapmadığın bir şey - ya da tam olarak yaptığını söyledikleri gibi yapmamış olduğun bir şey. Önemli olan seni içeri atmış olmalarıydı.</p>

  <p>İlk birkaç gün içinde, argodan kötü yemeğe kadar her şeyin yeni olduğunu fark etmişti. Mutsuzluk ve hapis olmanın iç dondurucu saf dehşetine rağmen, iç rahatlığıyla nefes alıyordu.</p>

  <p>Gölge fazla konuşmamaya çalıştı. İkinci yılın ortalarına doğru bir ara, hücre arkadaşı Silik Lyesmith’e teorisinden bahsetti.</p>

  <p>Minnesota’lı bir dolandırıcı olan Silik, yaralı yüzüyle gülümsedi. "Evet," dedi. "Doğru. Hatta idama mahkum edildiğinde daha da iyi. İşte o zaman, ilmik boğazlarını sıktığında, arkadaşları onlara ‘ayağınızda çizmelerinizle öleceksiniz’ dediğinden dolayı çırpınırken çizmelerini fırlatan adamların fıkrasını hatırlarsın."</p>

  <p>"Bu bir fıkra mıydı?" diye sordu Gölge.</p>

  <p>"Üzerine bastın. Darağacı esprisi. En iyisi oradadır."</p>

  <p>"Bu eyalette en son ne zaman birini astılar?" diye sordu Gölge.</p>

  <p>"Ben nereden bileyim ya?" Lyesmith portakal sarısı saçlarını oldukça kısa keserdi. Kafatasının hatlarını görebilirdiniz. "Ama bak sana ne söyleyeceğim. Bu ülkenin sonu milleti asmayı kestiklerinde gelmeye başlayacak. Eğer asılmaktan korkmazsan. Konuşmazsın."</p>

  <p>Gölge omuz silkti. İdam cezasında romantik hiçbir şey görmüyordu.</p>

  <p>Eğer idam cezanız yoksa, o zaman hapishane, en iyi ihtimalle, yaşamın sadece geçici bir süre için ertelenmesidir, diye düşündü. İki nedenden dolayı. Birincisi, hayat hapishaneye sızar. Her zaman daha beter yerler vardır. Hayat devam eder. İkincisiyse,&nbsp;eğer cesaretini yitirmezsen bir gün seni serbest bırakmak zorunda kalacaklardır.</p>

  <p>Başlangıçta bu, Gölge’nin odaklanamayacağı kadar uzaktı. Sonraları uzaktaki bir umut ışıltısına dönüştü ve hapishanenin&nbsp;boktan yaşamı kötüye gittiğinde ki hapishanenin boktan yaşamı&nbsp;her zaman kötüye giderdi, kendi kendine "bu da geçecek" demeyi öğrendi. Sihirli kapı bir gün açılacaktı ve o içinden geçecekti.&nbsp;Bu yüzden, hapishane mağazasında satılan tek takvim olan, Kuzey Amerika’nın Ötücü Kuşları takviminde günleri çiziktirmeye&nbsp;başladı. Güneş battı, o görmedi, güneş doğdu, o görmedi. Hapishane boş kütüphanesinde bulduğu bir kitaptan para oyunları çalıştı; antrenman yaptı; kafasında hapishaneden çıktığında yapacaklarının listesini oluşturdu.</p>

  <p>Gölge’nin listesi azaldıkça azaldı. İki yıl sonra listeyi üç maddeye indirmişti.</p>

  <p>İlk olarak banyo yapacaktı. Köpüklerle kaplı bir küvette, uzun bir süre, iyice suya gömülerek. Belki gazete okuyacaktı, belki&nbsp;okumayacaktı. Bazı günler okurum, bazı günler okumam diye&nbsp;düşündü.</p>

  <p>İkinci olarak, kendini kurulayıp bir bornoz giyecekti. Belki terlikler de. Terlik fikrini beğendi. Eğer tütünle arası olsaydı pipo&nbsp;içecekti; ama tütün kullanmıyordu. Karısını kollarına alacaktı&nbsp;("Köpek Yavrusu" diye yapmacık bir korku ve gerçek bir zevkle&nbsp;bağıracaktı "ne yapıyorsun?"). Onu yatak odasına götürecek ve&nbsp;kapıyı kapayacaktı. Acıkırlarsa pizza siparişi vereceklerdi.</p>

  <p>Üçüncüsü, belki birkaç gün sonra, Laura’yla yatak odasından çıktıklarında, kendine hakim olacak ve hayatının geri kalanında&nbsp;beladan uzak duracaktı.</p>

  <p>"Ve sonra mutlu mu olacaksın?" diye sordu Silik Lysmith. O gün hapishane mağazasında, araba plakalarını mühürlemekten&nbsp;birazcık daha ilginç olan kuş yemliği montajında çalışıyorlardı.</p>

  <p>"Ölene kadar hiç kimseye mutlu biri deme," dedi Gölge.</p>

  <p>"Heredot," dedi Silik. "Hey. Öğreniyorsun."</p>

  <p>"Heredot da hangi götün teki?" diye sordu Buzadam. Bir kuş yemliğinin kenarlarını birbirine birleştirdikten sonra onu vidalayıp&nbsp;sıkacak olan Gölge’ye geçiriyordu.</p>

  <p>"Ölü bir Yunanlı," dedi Gölge.</p>

  <p>"En son kız arkadaşım Yunanlıydı," dedi Buzadam. "Ailesinin yediği boka inanamazdınız. Yapraklara sarılı pilava benziyordu.&nbsp;Ona benzer boklar işte."</p>

  <p>Buzadam, neredeyse beyaza yakın sarı saçlı ve mavi gözleri olan bir Coca Cola makinesinin büyüklüğüne ve şekline sahipti.&nbsp;Barda o zıplar, kız arkadaşı dans ederken, kız arkadaşına sarkıntılık etme hatasına düşen bir adamın ağzını burnunu dağıtmış.&nbsp;Adamın arkadaşları polis çağırmışlardı. Onun şartlı çalışma programından on sekiz ay önce ayrıldığını ortaya koyan bir zabıt&nbsp;bulan polis Buzadam’ı tutuklamış.</p>

  <p>Gölge’ye bütün acıklı öyküyü anlattıktan sonra, "Ya ne yapmam gerekiyordu?" diye sordu Buzadam, kırılmış bir şekilde. "Ona onun kız arkadaşım olduğunu söyledim. Ne yani bana öyle&nbsp;saygısızlık yapmasına izin mi vermeliydim? Vermeli miydim? Yani&nbsp;adamın elleri kızın her tarafında dolaşırken."</p>

  <p>"Git onlara anlat," dedi Gölge ve konuyu orada bıraktı. Erken öğrendiği bir şey vardı, hapishanede kendi cezanı kendiniz çekersiniz. Başkasının adına ceza çekmezsiniz.</p>

  <p>Kendine hakim ol. Kendi cezanı çek.</p>

  <p>Lyesmith birkaç ay evvel Gölge’ye, Heredot’un eskimiş, karton kapaklı bir <i>Tarihler</i> kitabı vermişti. "Sıkıcı değil. Keyifli," dedi,&nbsp;Gölge kitap okumam diye itiraz ettiğinde. "Önce oku, sonra bana keyifli olduğunu söyle."</p>

  <p>Gölge yüzünü asmış; ama okumaya başlamış ve iradesinin dışında ona kapıldığını fark etmişti.</p>

  <p>"Yunalılar," dedi iğrenerek Buzadam. "Ve onlar hakkında söylenenlerin hepsi de doğru. Kız arkadaşıma götten yapmaya kalktım, neredeyse tırnaklarıyla gözlerimi çıkarıyordu."</p>

  <p>Lyesmith bir gün haber verilmeden nakledildi. Heredot kitabını Gölge’ye bıraktı. Sayfalar arasında saklanmış nikel bir beş sent vardı. Madeni paralar yasaktı: Bir taşla kenarlarını keskinleşip&nbsp;kavgada birisinin yüzünü parçalayabilirsiniz. Gölge bir silah istemedi; o sadece elleriyle yapacak bir şey istedi.</p>

  <p>Gölge batıl inançlı değildi. Göremeyeceği hiçbir şeye inanmazdı. Yine de, Son haftalarda hapishanenin üstüne bir felaket dolaştığını hissedebiliyordu. Aynı soygundan önce hissettiği gibi.&nbsp;Midesinin dibinde, kendi kendine bunun sadece tekrar dış dünyaya dönmekten doğan bir korku olduğunu söylediği bir boşluk&nbsp;vardı. Ama emin olamıyordu. Her zamankinden daha paranoyaktı; her zamanki, hapishanede çok demekti ve bu bir hayatta kalma yetisiydi. Gölge öncekinden daha da durgunlaştı, daha da belirsizleşti. Kendini, olacağından emin olduğu kötü şey hakkında&nbsp;bir ipucu aramak için gardiyanların, diğer hapishane arkadaşlarının vücut dillerini izler buldu.</p>

  <p>Serbest bırakılmasından bir ay önce. Gölge, soğuk bir büroda, alnında bordo renkli bir doğum lekesi bulanan, kısa boylu, bir&nbsp;adamın karşısında oturdu. Bir masada karşılıklı oturuyorlardı.&nbsp;Adamın önünde Gölge’nin dosyası vardı ve elinde tükenmez bir&nbsp;kalem tutuyordu. Kalemin dibi kötü bir şekilde çiğnenmişti.</p>

  <p>"Üşüyor musun, Gölge?"</p>

  <p>"Evet," dedi Gölge. "Biraz."</p>

  <p>Adam omuz silkti. "Sistemden dolayı," dedi. "Sobalar bir Aralık'tan önce yanmaz. Sonra da Mart’ın birinde söndürülür. Kuralları ben koymuyorum." İşaret parmağını dosyanın sol iç tarafına zımbalanmış kağıt boyunca gezdirdi. "Otuz iki yaşındasın, değil&nbsp;mi?"</p>

  <p>"Evet, efendim."</p>

  <p>"Daha genç görünüyorsun."</p>

  <p>"Sağlıklı yaşamaktan."</p>

  <p>"Burada örnek bir mahkum olduğun yazıyor."</p>

  <p>"Dersimi aldım, efendim."</p>

  <p>"Gerçekten aldın mı?" Dikkatlice Gölge’ye baktı, alnındaki doğum izi kısıldı. Gölge, adama hapishaneyle ilgili teorilerinin bazılarını anlatmayı düşündü ama hiçbir şey söylemedi. Onun yerine başıyla onayladı ve uygun şekilde pişman görünmeye odaklandı.</p>

  <p>"Burada bir karın olduğu yazıyor, Gölge."</p>

  <p>"İsmi Laura."</p>

  <p>"Aranız nasıl?"</p>

  <p>"Oldukça iyi. Elinden geldiği kadar gelip beni ziyaret ediyor -aramızda oldukça uzun bir mesafe var. Birbirimize yazarız ve mümkün olduğunda ona telefon ederim."</p>

  <p>"Karın ne iş yapıyor?"</p>

  <p>"Bir seyahat acentası var. İnsanları dünyanın dört bir yanına yollar."</p>

  <p>"Onunla nasıl tanıştın?"</p>

  <p>Gölge adamın bu soruları niçin sorduğunu anlayamadı. Seni ilgilendirmez demeyi düşündü, sonra, "En yakın arkadaşımın karısının en yakın arkadaşıydı," dedi. "Bizi tanıştırmak için bir randevu ayarladılar. Biz de uyuştuk."</p>

  <p>"Peki, seni bekleyen bir iş var mı?"</p>

  <p>"Evet, efendim. Dostum, Robbie’nin, size biraz önce bahsettiğim kişi, Adale Çiftliği’nin sahibi. Bir zamanlar orada çalışırdım. Eski işimin beni beklediğini söylüyor."</p>

  <p>Bir kaş kalktı. "Gerçekten mi?"</p>

  <p>"Benim iyi ilgi toplayacağıma inandığını söylüyor. Eskileri tekrar toplayacağımı ve daha da sıkı olmak isteyen sıkı tipleri çekeceğimi."</p>

  <p>Adam tatmin olmuş göründü. Tükenmez kaleminin dibini çiğnedi, sonra kağıdı çevirdi.</p>

  <p>"İşlediğin suç hakkında ne düşünüyorsun?"</p>

  <p>Gölge omuz silkti. "Aptaldım," dedi, söylediğinde samimiydi.</p>

  <p>Doğum lekeli adam iç çekti. Listedeki bir grup yeri işaretledi. Sonra Gölge’nin dosyasındaki kağıtları parmağıyla çabucak çevirdi. "Buradan evine nasıl gideceksin?" diye sordu. "Greyhound’la&nbsp;mı?"</p>

  <p>"Uçarak gideceğim. İnsanın seyahat acentası olan bir karısı olması güzel bir şey."</p>

  <p>Adam kaşlarını çattı ve doğum lekesi buruştu. "Sana bilet yolladı mı?"</p>

  <p>"Yollaması gerekmiyor. Bana sadece bir konfirmasyon numarası yolladı. Elektronik bilet. Tek yapmam gereken şey, bir ay içinde havaalanında gözükmek, onlara kimliğimi göstermek ve&nbsp;buradan uçmak."</p>

  <p>Adam başıyla onaylayarak son bir not yazdı, sonra dosyayı kapattı ve tükenmez kalemi bıraktı. İki soluk renk el gri masanın üzerinde pembe hayvanlarmış gibi duruyordu. Ellerini birleştirdi,&nbsp;işaret parmaklarını bir kilise çan kulesi gibi yaptı ve soluk ela&nbsp;gözlerini Gölge'ye dikti.</p>

  <p>"Şanslı birisin," dedi. "Geri döneceğin biri ve seni bekleyen bir işin var. Bütün bunları arkanda bırakabilirsin. İkinci bir şansın var.&nbsp;Bu şansı iyi kullan."</p>

  <p>Gitmek için ayağa kalktığında adam Gölge’nin elini sıkmaya kalkmadı. Zaten Gölge de böyle bir şey beklemiyordu.</p>

  <p>Son hafta en kötüsüydü. Bazı açılardan bütün üç yıldan bile daha kötüydü. Gölge bunun havadan dolayı olup olmadığını merak etti: sıkıcı, rüzgârsız ve soğuk. Sanki fırtınanın habercisiydi&nbsp;ama fırtına gelmedi. Tedirgin ve endişeliydi, midesinin içinde bir&nbsp;his bir şeylerin tamamen yanlış olduğunu söylüyordu. Rüzgar&nbsp;spor avlusunda aniden patladı. Gölge, havada kar kokusu aldığını sandı.</p>

  <p>Karısını ödemeli olarak aradı. Gölge, telefon şirketlerinin hapishane telefonundan yapılan her aramadan fazladan 3 dolar aldığını biliyordu. Bundan dolayı santral memurları mahkumlara karşı her zaman nazikler, diye düşündü Gölge: Onların maaşlarını kendisinin ödediğini biliyorlardı.</p>

  <p>"Tuhaf şeyler hissediyorum," dedi Laura’ya. Bu ona söylediği ilk şey değildi. İlk şey, "seni seviyorum"du; çünkü bu gerçekten&nbsp;söylemek isteyebiliyorsanız güzel bir şeydi ve Gölge istiyordu.</p>

  <p>"Selam," dedi Laura. "Ben de seni seviyorum. Tuhaf hissettiğin şey ne?"</p>

  <p>"Bilmiyorum," dedi. "Belki havadır. Sanki fırtına çıkarsa her şey yoluna girecekmiş gibi."</p>

  <p>"Burada hava güzel," dedi. "Son yapraklar hâlâ düşmedi. Eğer fırtına çıkmazsa geldiğinde onları görebileceksin."</p>

  <p>"Beş gün," dedi Gölge.</p>

  <p>"Yüz yirmi saat ve sonra sen eve geleceksin," dedi.</p>

  <p>"Orada her şey yolunda mı? Ters bir şey yok değil mi?"</p>

  <p>"Her şey yolunda. Bu akşam Robbie'yle görüşeceğim. Sana sürpriz hoş geldin partisi planlıyoruz."</p>

  <p>"Sürpriz partisi mi?"</p>

  <p>"Tabii ki. Bu konuda hiçbir şey bilmiyorsun, değil mi?"</p>

  <p>"Hiçbir şey."</p>

  <p>"İşte benim kocam," dedi. Gölge gülümsediğini fark etti. Üç yıldır içerideydi ama Laura onu hâlâ gülümsetebiliyordu.</p>

  <p>"Seni seviyorum, bebek," dedi Gölge.</p>

  <p>"Seni seviyorum, Köpek Yavrusu," dedi Laura.</p>

  <p>Gölge telefonu kapattı.</p>

  <p>Evlendiklerinde Laura, Gölge’ye bir köpek yavrusu istediğini söylemişti; ama ev sahibi kira kontratına göre evde hayvan beslemelerine izin verilmediğini belirtti. "Hey," demişti Gölge, "ben senin yavru köpeğin olacağım. Ne yapmamı istersin? Terliklerini mi&nbsp;dişleyim? Mutfağa mı işeyeyim? Burnunu mu yalayayım? Apış aranı mı koklayayım? İddiaya girerim ki bir köpek yavrusunun yapabileceği her şeyi yapabilirim!" Ve sanki hiç ağırlığı yokmuşçasına&nbsp;onu kaldırdı, Laura kıkırdayıp çığlıklar atarken burnunu yalamaya başladı ve sonra onu yatağa götürdü.</p>

  <p>Sam Fetisher, yemek salonunda çekine çekine Gölge’ye yaklaştı ve yaşlı dişlerini göstererek gülümsedi. Gölge’nin yanına oturdu ve makarnasıyla peynirini yemeğe başladı.</p>

  <p>"Konuşmamız lazım," dedi Sam Fetisher.</p>

  <p>Sam Fetisher, Gölge’nin hayatında gördüğü en siyah insanlardan biriydi. Atmış yaşında da olabilirdi. Seksen yaşında da olabilirdi. Ama Gölge otuz yaşında Sam Fetisher’den daha yaşlı görünen çatlaklara rastlamıştı.</p>

  <p>"Hı?" dedi Gölge.</p>

  <p>"Fırtına çıkmak üzere," dedi Sam.</p>

  <p>"Öyle görünüyor," dedi Gölge. "Belki de yakında kar yağacak."</p>

  <p>"Öyle fırtınadan bahsetmiyorum. Ondan büyük fırtınalar geliyor. Bana bak, evlat, büyük fırtına gelmeden burası yerine sokaklarda olsan daha iyi olur."</p>

  <p>"Ben cezamı doldurdum," dedi Gölge. "Cuma’ya çıkıyorum."</p>

  <p>Sam Fetisher gözlerini Gölge’ye dikti. "Nerelisin?" diye sordu.</p>

  <p>"Eagle Point, Indiana."</p>

  <p>"Sen yalancı bir götsün," dedi Sam Fetisher. "Ben aslını soruyorum. Ailen nereli?"</p>

  <p>"Chicago," dedi Gölge. Annesinin kızlığı Chicago’da geçmişti ve orada ölmüştü. Yarım ömür önce.</p>

  <p>"Söylediğim gibi. Büyük fırtına geliyor. Soğukkanlılığını koru, Gölge-evlat. Şöyle bir şey . . . Kıtaların üzerine bindiği şeyler ne&nbsp;deniyor? Bir tür katman?"</p>

  <p>"Tektonik katmanlar mı?" diye tahminde bulundu Gölge.</p>

  <p>"O işte. Tektonik katmanlar. Şöyle bir şey, onlar harekete geçtiğinde, Kuzey Amerika Güney Amerika’ya doğru kayarsa ortada kalmak istemezsin. Anlattığımı kaptın mı?"</p>

  <p>"Bir parça bile kapamadım."</p>

  <p>Kahverengi gözlerinden birini yavaşça kırptı. "Kahretsin, seni uyarmadığımı söyleme," dedi Sam Fetisher ve ağzına koca bir kaşık, titreşen portakallı jöle attı.</p>

  <p>"Söylemem."</p>

  <p>Gölge geceyi yarı uyanık geçirdi. Alt ranzadaki yeni hücre arkadaşının homurtu ve horultularını dinleyerek bir uyanıp bir uyudu. Birkaç hücre ileride bir adam sızlandı, uludu ve bir hayvan gibi hıçkıra hıçkıra ağladı. Zaman zaman birisi kes sesini diye ona bağırdı. Gölge duymamaya çalıştı. Boş saniyelerin, onu yavaş ve&nbsp;tek başına alıp götürmesine izin verdi.</p>

  <p>İki gün daha vardı. Yulaf ezmesi ve hapishane kahvesiyle başlayan kırk sekiz saat. Wilson adındaki gardiyan her zamankinden daha hızlı bir şekilde Gölge’nin omzuna parmağıyla vurdu ve&nbsp;"Gölge?" dedi. "Benimle gel."</p>

  <p>Gölge vicdanını yokladı. Rahattı ama hapishanede gözlemlediği kadarıyla bu, boka batmamış manasına gelmiyordu. İki adam neredeyse yan yana yürürlerken ayak sesleri metalde ve betonda&nbsp;yankılanıyordu.</p>

  <p>Gölge, korkunun bayat kahve gibi acı tadını boğazının içinde hissetti. Kötü şey oluyordu . . .</p>

  <p>Kafasının arkasında bir yerlerde bir ses, cezasına bir yıl daha ekleyeceklerini, onu tek başına hücreye atacaklarını, ellerini keseceklerini, kafasını keseceklerini fısıldıyordu. Kendi kendine salakça davrandığını söyledi ama kalbi göğsünde fırlayacakmışçasına atıyordu.</p>

  <p>"Seni anlayamıyorum, Gölge," dedi yürürlerken Wilson.</p>

  <p>"Anlayamadığınız ne, efendim?"</p>

  <p>"Sensin. Sen acayip sessiz birisin. Çok naziksin. Yaşlı adamlar gibi bekliyorsun ama kaç yaşındasın? Yirmi beş mi? Yirmi sekiz&nbsp;mi?"</p>

  <p>"Otuz iki, efendim."</p>

  <p>"Peki sen nesin? Porto Ricolu musun? Çingene misin?"</p>

  <p>"Bildiğim kadarıyla değilim, efendim. Belki olabilir."</p>

  <p>"Belki içinde zenci kanı vardır. Sende zenci kanı var mı, Gölge?"</p>

  <p>"Olabilir, efendim." Gölge doğrulup dümdüz önüne baktı ve kendini bu adam tarafında gıcık edilmemeye odakladı.</p>

  <p>"Evet? Tek bildiğim şey, beni acayip korkutuyor olman." Wilson'un kum rengi sarı saçları, kum rengi sarı yüzü ve kum rengi sarı bir gülüşü vardı. "Kısa süre sonra bizden ayrılıyorsun."</p>

  <p>"Umarım öyle olur, efendim."</p>

  <p>Birkaç kontrol noktasından geçtiler. Wilson her seferinde kimliğini gösterdi. Bir merdivenden çıktıktan sonra Hapishane Müdürü’nün bürosunun önünde duruyorlardı. Kapının üzerinde siyah harflerle hapishane müdürünün ismi - G. Patterson - ve kapının&nbsp;kenarında minyatür bir trafik ışığı vardı.</p>

  <p>Tepedeki ışık kırmızı yanıyordu.</p>

  <p>Wilson, trafik ışığının altındaki düğmeye bastı.</p>

  <p>Birkaç dakika boyunca sessizce orada durdular. Gölge kendi kendine her şeyin yolunda olduğunu, cuma sabahı Eagle Point’e&nbsp;giden uçakta olacağını söyledi ama buna kendisi de inanmadı.</p>

  <p>Kırmızı ışık söndü ve yeşil yandı. Wilson kapıyı açtı ve içeri girdiler.</p>

  <p>Gölge geçen üç sene boyunca hapishane müdürünü birkaç kez görmüştü. Bir keresinde bir politikacıya etrafı gösteriyordu.&nbsp;Bir keresinde de, müdür kilitlenme sırasında yüzlük gruplar halinde onlarla konuşup, hapishanenin aşırı kalabalıklaştığını, buna&nbsp;alışırlarsa iyi olacağını söylemişti.</p>

  <p>Patterson yakından daha da kötü görünüyordu. Asker traşı kesilmiş beyaz saçlarıyla yüzü dikdörtgendi. Old Spice kokuyordu. Arkasında, hepsinin başlıklarında Hapishane kelimesi bulunan bir&nbsp;raf dolusu kitap vardı. Bir telefon ve sayfaları yırtılan türden bir&nbsp;<i>Far Side</i> takvimi hariç masası temiz ve boştu. Sağ kulağında bir&nbsp;işitme cihazı vardı.</p>

  <p>"Lütfen, otur."</p>

  <p>Gölge oturdu. Wilson arkasında ayakta kaldı.</p>

  <p>Hapishane müdürü, masa gözlerinden birini açtı ve bir dosya çıkarıp masanın üzerine koydu.</p>

  <p>"Burada yazdığına göre ağır müessir fiilden altı yıl ceza almışsın. Üç yılını doldurdun. Cuma günü serbest bırakılman gerekiyordu."</p>

  <p><i>Dıt</i> mu? Gölge içinde midesinin kalktığını hissetti. Cezasını daha ne kadar uzatacaklarını merak etti - bir yıl mı? İki yıl mı? Üçün hepsi mi? Tek söylediği şey, "Evet, efendim," idi.</p>

  <p>Hapishane müdürü dudaklarını yaladı. "Ne dedin?"</p>

  <p>"Evet dedim, efendim."</p>

  <p>"Gölge, seni bugün öğlen serbest bırakıyoruz. Birkaç gün önce çıkacaksın." Gölge başıyla onayladı ve diğer baklanın çıkmasını bekledi. Müdür masasının üstündeki kağıda baktı. "Bu Eagle Point Memorial Hastanesi'nden geldi . . . Karın. Bu sabah erken&nbsp;saatlerde öldü. Bir araba kazasında. Üzgünüm."</p>

  <p>Gölge bir kez daha başıyla onayladı.</p>

  <p>Wilson hiçbir şey söylemeden onu hücresine götürdü. Kilidi açıp Gölge'yi içeri soktu. Sonra, dedi ki, "Biri iyi, biri kötü habere benziyor, değil mi? İyi haber seni erken bırakıyoruz, kötü haber karın öldü." Bu gerçekten komik bir şeymiş gibi güldü.</p>

  <p>Gölge hiçbir şey söylemedi.</p>

  <p>Hissiz bir şekilde, çoğunu etrafa dağıtarak eşyalarını toparladı. Silik’in Heredot'uyla para oyunları kitabını orada bıraktı. Atölyeden yürüttüğü madeni para yerine geçen boş metal disklerden de bir&nbsp;anlık acıyla ayrıldı. Dışarıda metal paralar olacaktı, gerçek paraları. Tıraş oldu. Sivil elbiselerini giydi. Onlardan bir daha asla geçmeyeceğini bilerek, içindeki boşluk hissiyle, kapıları bir bir arkasında bıraktı.</p>

  <p>Yağmur gri gökyüzünden birdenbire boşalmaya başladı. Bu, insanın içini donduran bir yağmurdu. İnce paltosunu ıslatan yağmur altında, onları en yakın şehre götürecek, eski okul otobüsüne doğru yürürlerken Gölge’nin yüzüne buz taneleri çarpıyordu.</p>

  <p>Otobüse ulaştıklarında sırılsıklamdılar. İçlerinden sekiz kişi gidiyordu. Bin beş yüzü hala içerideydi. Gölge otobüste oturdu ve ısıtıcılar çalışmaya başlayana dek, titreyerek ne yaptığını, şimdi&nbsp;nereye gideceğini merak etti.</p>

  <p>Kafasını davetsiz hayali görüntüler doldurdu. Hayalinde uzun zaman önce başka bir hapishaneden ayrılıyordu.</p>

  <p>Çok uzun bir süredir ışıksız bir odada hapisti: Sakalı uzamış ve saçları birbirine karışmıştı. Gardiyanlar onu gri merdivenlerden&nbsp;indirip parlak renkli şeyler, insanlar ve objelerle dolu avluya çıkarttılar. Bugün pazar vardı. Gölge, gürültü ve renklerden şaşırmış, meydanı dolduran güneş ışığında gözlerini kırpıştırıyor, pazardaki bütün güzel şeylerle tuzlu-nemli havayı kokluyordu. Solunda ise güneş suyun üzerinde parıldıyordu . . .</p>

  <p>Otobüs bir kırmızı ışıkta sallanarak durdu.</p>

  <p>Rüzgar otobüsün etrafında uğulduyordu. Silecekler ön camda ileri geri hızla gidip gelerek şehre kırmızı ve sarı bir neon ıslaklık bulaştırıyordu. Neredeyse ikindi olmuştu ama camın arkasından geceymiş gibi görünüyordu.</p>

  <p>"Siktir," dedi Gölge’nin arkasında oturan adam, eliyle camdaki buğuyu silip gözlerini yolun kenarında hızla ilerleyen ıslak figüre&nbsp;dikti. "Orada bir anıcık var."</p>

  <p>Gölge yutkundu. Aklına henüz ağlamadığı geldi - hatta hiçbir şey hissetmiyordu. Gözyaşları yoktu. Üzüntü yoktu. Hiçbir şey&nbsp;yok.</p>

  <p>Johnnie Larc ismindeki adamı düşünmeye başladığını fark etti. İçeri ilk girdiğinde onunla bir hücreyi paylaşmışlardı. Gölge’ye, bir keresinde, parmaklıkların arkasında beş yıl kaldıktan sonra,&nbsp;kız kardeşinin yaşadığı Seattle’a bir bilet ve 100 dolarla dışarı çıktığını anlatmıştı.</p>

  <p>Johnnie Larc havaalanına gitmiş ve bankonun arkasındaki kadına biletini verdiğinde kadın ehliyetini görmek istemişti.</p>

  <p>Ona ehliyetini göstermişti. Ehliyetin tarihi birkaç yıl geçmişti. Kadın ona ehliyetin geçerli bir kimlik olmadığını söylemişti. O da&nbsp;kadına ehliyet olarak geçerli olmasa da, sapına kadar sağlam bir&nbsp;kimlik olduğunu söylemiş ve o kendisi değilse, kadının onun&nbsp;hangi lanet herif olduğunu sandığını sormuştu.</p>

  <p>Kadın sesini alçaltırsa ona minnettar kalacağını söylemişti.</p>

  <p>O da kadına, koduğumun biniş kartını vermesini yoksa buna pişman olacağını ve ona saygısızlık edilemeyeceğini söylemişti.&nbsp;Hapishanede insanların size saygısızlık yapmasına izin vermezsiniz.</p>

  <p>Sonra kadın bir düğmeye basmış ve birkaç dakika sonra havaalanı güvenliği gözükmüştü. Johnnie Larch’ı sakince havaalanını terk etmeye ikna etmeye çalışmışlar ve o da terk etmek istememişti. Bir tür tartışma olmuştu.</p>

  <p>Sonuç olarak Johnnie Seattle’a hiç gidememişti. Sonraki birkaç günü şehirdeki barlarda geçirmiş. 100 doları bittiğinde içmeye devam etmek için oyuncak tabancayla bir benzin istasyonu soymuştu. Sonunda polis onu sokağa işediği için yakalamıştı. Çok kısa&nbsp;bir süre sonra da, cezasının geri kalanını çekmek ve benzin istasyonu için de biraz fazla yatmak üzere tekrar içerdeydi.</p>

  <p>Ve bu hikayeden çıkan ders, Johnnie Larch’a göre şuydu: Havaalanında çalışan insanları kızdırma.</p>

  <p>"‘Hapishane gibi özel bir ortamda işe yarayan bu tür bir tavrın işe yaramayacağı ve hatta öyle bir ortamda kullanıldığında zararlı olacağı’ gibi bir şey olmadığından emin misin?" diye Johnnie&nbsp;Larch’a sormuştu Gölge, öyküyü anlattığında.</p>

  <p>"Hayır, beni dinle, sana <i>söylüyorum!</i>' dedi Johnnie Larch, "havaalanlarındaki o orospuları kızdırma."</p>

  <p>Gölge bu anıya yarı gülümsedi. Kendi ehliyetinin birkaç ay daha süresi vardı.</p>

  <p>"Otobüs durağı! Herkes dışarı!"</p>

  <p>Bina leş gibi sidik ve ekşi bira kokuyordu. Gölge bir taksiye atladı ve şoföre onu havaalanına götürmesini söyledi. Bunu sessizce yaparsa fazladan bir beş dolar daha vereceğini söyledi. Yirmi dakikada gittiler ve şoför tek kelime bile etmedi.</p>

  <p>Sonrasında Gölge pırıl pırıl aydınlatılmış havaalanı terminalinde sendeleyerek yürüyordu. Gölge, şu e-bilet konusunda oldukça endişelendi. Cuma günkü uçuş için bir bileti olduğunu biliyor ama bugün için işe yarayıp yaramayacağını bilmiyordu. Elektronik olan her şey, Gölge için sapına kadar büyülü ve her an yok&nbsp;olup gitmeye eğilimliydi.</p>

  <p>Ama üç yıl sonra mülkiyetine geçen cüzdanı vardı. İçinde birkaç süresi geçmiş kredi kartı ve ocak ayının sonuna kadar geçerli olduğunu hoş bir sürprizle keşfettiği bir Viza kartı bulunuyordu. Bir rezervasyon numarası vardı. Evine ulaştığında, bir şekilde, her şeyin yolunda gideceğinden emin olduğunu fark etti. Laura&nbsp;tekrar iyi olacaktı. Bu belki de onu birkaç gün önce çıkartmak&nbsp;için yapılmış bir dümendi. Ya da belki onu sadece başka biriyle&nbsp;karıştırmışlardı: Otobandaki enkazdan başka bir Laura Moon'un&nbsp;cesedini çıkarmışlardı.</p>

  <p>Şimşek havaalanının dışında, duvar pencerelerin içinden parıldadı. Gölge bir şeyi bekleyerek nefesini tuttuğunu fark etti. Uzaktan bir gök gürlemesi. Nefes verdi.</p>

  <p>Yorgun beyaz bir kadın bankonun arkasından dik dik ona bakıyordu.</p>

  <p>"Selam," dedi Gölge. <i>Üç yıldır, yüz yüze konuştuğum ilk yabancı kadınsınız.</i> "Bir e-bilet numaram var. Cuma günü uçmam gerekiyordu ama bugün gitmem gerekiyor. Ailemden birisi&nbsp;öldü."</p>

  <p>"Mmm. Bunu duyduğuma üzüldüm." Kadın önündeki klavyeye bir şeyler yazdı, ekrana bakıp, tekrar bir şeyler yazdı. "Sorun değil. Sizi 3:30’a bindireceğim. Fırtına yüzünden gecikme olabilir,&nbsp;bu yüzden gözünüzü ekranlardan ayırmayın. Kontrol edilecek bagajınız var mı?"</p>

  <p>Gölge bir sırt çantası kaldırdı. "Bunu kontrol ettirmem gerekmiyor, değil mi?"</p>

  <p>"Hayır," dedi kadın. "Tamam. Resimli bir kimliğiniz var mı?"</p>

  <p>Gölge ona ehliyetini gösterdi.</p>

  <p>Burası büyük bir havaalanı değildi ama birçok kişinin etrafta dolaşması, sadece öylesine etrafta dolaşmaları onu hayretlere düşürdü. İnsanların çantalarını rasgele yere koymalarını izledi, arka&nbsp;ceplere sokuşturulan cüzdanları gözlemledi, kadın el çantalarının&nbsp;koltukların altına izlenmeden konuşunu gördü. İşte o anda artık&nbsp;hapishanede olmadığını fark etti.</p>

  <p>Uçağa binene kadar otuz dakikası vardı. Gölge, bir dilim pizza aldı ve sıcak peynirle dudağını yaktı. Şansını denemeye karar verdi ve telefona gitti. Robbie’nin Adete Çiftliği'ni aradı ama telesekreter açıldı.</p>

  <p>"Hey Robbie," dedi Gölge. "Bana Laura’nın öldüğünü söylediler. Beni erken bıraktılar. Eve dönüyorum."</p>

  <p>Sonra, insanlar hata yaptığı için, bunun olduğunu görmüştü, evi aradı ve Laura’nın sesini dinledi.</p>

  <p>"Selam," dedi Laura. "Burada değilim ya da telefona gelemiyorum. Mesaj bırakın. Ben size ulaşacağım. İyi günler."</p>

  <p>Gölge kendini mesaj bırakmaya zorlayamadı.</p>

  <p>Kapının yanındaki plastik bir iskemleye oturdu ve çantasını o kadar sıkı tuttu ki eli acıdı.</p>

  <p>Laura’yı ilk görüşünü düşünüyordu. O zaman daha ismini bile bilmiyordu. O, Audrey Burton'un arkadaşıydı. Chi-Chi’de bir bölmede Robbie'yle otururlarken, Laura arkasında Audrey'le beraber düzgün adımlarla yürüyerek içeri girmişti ve Gölge kendini&nbsp;gözlerini dikmiş ona bakarken bulmuştu. Uzun, kestane rengi&nbsp;saçları vardı ve gözleri o kadar koyu maviydi ki Gölge yanlışlıkla renkli kontak lens taktığını düşündü. Laura çilekli daiquiri sipariş vermiş ve Gölge’nin onun tadına bakması için ısrar etmişti.</p>

  <p>Gölge tadına bakınca da keyiflice gülmüştü.</p>

  <p>Laura kendi tadına baktığı şeyleri insanlara tattırmayı severdi.</p>

  <p>Gölge o gece, iyi geceler derken onu öpmüştü. Laura’nın tadı çilekli daiquiri gibiydi ve Gölge bir daha asla başka birini öpmeyi istemedi.</p>

  <p>Bir kadın, uçağının indiğini anons etti ve ilk çağrılan Gölge’nin sırasıydı. Çok gerideydi ve yanındaki koltuk boştu. Yağmur uçağın dışında durmadan tıkırdıyordu: Gölge küçük çocukların gökten avuç avuç kuru bezelye döktüğünü hayal etti.</p>

  <p>Uçağın kalkmasıyla beraber uyuyakaldı.</p>

  <p>Gölge karanlık bir yerdeydi ve ona dik dik bakan şey, kocaman sulu gözleri olan, kalın kürklü bir bufalo kafası takıyordu. Yağlı ve parlak bir insan vücudu vardı.</p>

  <p>"Değişiklikler yakın," dedi dudaklarını oynatmadan bufalo. "Verilmesi gereken bazı kararlar var."</p>

  <p>Ateş ışığı ıslak mağara duvarlarında titreşti.</p>

  <p>"Neredeyim?" diye sordu Gölge.</p>

  <p>"Dünya’nın içinde ve Dünya’nın altında," dedi bufalo adam. "Sen unutulanın beklediği yerdesin." Gözleri sıvı siyah mermerdi&nbsp;ve sesi dünyanın altından gelen bir gürültüydü. Islak bir inek gibi kokuyordu. "İnan," dedi gürüldeyen ses. "Hayatta kalmak istiyorsan inanmalısın."</p>

  <p>"Neye inanmalıyım?" diye sordu Gölge. "Neye inanmam gerekiyor?"</p>

  <p>Bufalo adam gözlerini Gölge'ye dikti. Büyüyüp kocaman oldu ve gözleri ateşlerle doldu. Tükürüklerle kaplı ağzını açtı. Ağzının&nbsp;içi, Dünya’nın altında, onun içinde yanan alevlerden kıpkırmızıydı.</p>

  <p>"Her <i>şeye,"</i> diye gürüldedi bufalo adam.</p>

  <p>Dünya yana yatıp fırıl fırıl döndü. Gölge tekrar uçağın içindeydi: Ama yan yatma devam etti. Bir kadın uçağın ön tarafında yarı yapmacık bir çığlık attı.</p>

  <p>Şimşek uçağın etrafında göz kamaştıran kıvılcımlar çıkararak çaktı. Kaptan pilot, fırtınadan uzaklaşmak için yükseklik kazanmaya çalışacaklarını anons etti.</p>

  <p>Uçak sallandı ve titredi. Gölge duygusuz ve boş boş ölüp ölmeyeceğini merak etti. Bunun olası gözüktüğüne karar verdi ama olası değildi. Gözlerini pencereden dışarı dikti ve ufku aydınlatan&nbsp;şimşekleri izledi.</p>

  <p>Sonra yine uykuya daldı ve rüyasında tekrar hapishanede olduğunu gördü. Silik, yemek sırasında, ona birisinin onu öldürmek için anlaşma yaptığını fısıldadı ama Gölge kimin ya da niçin olduğunu bulamadı. Uyandığında yere inmek üzereydiler.</p>

  <p>Sendeleyerek uçaktan çıkıp, gözlerini uyanık hayata kırpıştırdı.</p>

  <p>Bütün havaalanlarının birbirine çok benzediğini düşündü. Aslında tam olarak nerede olduğun önemli değildi, bir havaalanındaydın: çiniler, yürüme bantları, tuvaletler; kapılar, gazete bayileri, fluoresan ışıkları. Bu havaalanı bir havaalanına benziyordu. Sorun, bunun onun gideceği havaalanı olmamasıydı. Burası bir&nbsp;çok insan ve birçok kapısıyla büyük bir havaalanıydı.</p>

  <p>"Özür dilerim, bayan?"</p>

  <p>Kadın elindeki dosyanın üstünden ona baktı. "Evet?"</p>

  <p>"Burası hangi havaalanı?"</p>

  <p>Kadın şaka yapıp yapmadığını anlamaya çalışarak şaşkınca ona baktı, sonra "St Louis," dedi.</p>

  <p>"Bu uçağın Eagle Point’e gittiğini sanıyordum."</p>

  <p>"Gidiyordu. Fırtına yüzünden onu buraya yolladılar., Anons yapmadılar mı?"</p>

  <p>"Büyük ihtimalle. Uyuyakalmışım."</p>

  <p>"Şuradaki kırmızı ceketli adamla konuşmanız lazım."</p>

  <p>Adam neredeyse Gölge kadar uzun boyluydu: Yetmişlerin komedi dizilerindeki babalara benziyordu. Bilgisayara bir şeyler girdi ve Gölge'ye terminalin diğer ucundaki bir kapıya koşmasını -<i>koş</i>! - söyledi.</p>

  <p>Gölge havaalanı boyunca koştu ama kapıya ulaştığında kapılar çoktan kapanmıştı. Uçağın uzaklaşmasını pencere camlarının arkasından izledi.</p>

  <p>Yolcu yardım masasındaki kadın (kısa boylu, burnunun bir yanında bir ben olan esmer) başka bir kadınla görüştü ve bir telefon etti (“Hayır, o olmaz. Şimdi iptal etmişler.") sonra başka bir biniş kartı bastı. "Bu sizi oraya götürür," dedi ona. "Kapıyı önceden arayacağız ve onlara sizin geldiğinizi söyleyeceğiz."</p>

  <p>Gölge kendini üç fincanın altına saklanan bir bezelye ya da desteye karıştırılan bir kart gibi hissetti. Tekrar havaalanı boyunca koşturup kendini asıl yola çıkacağı yerde buldu.</p>

  <p>Kapıdaki ufak tefek bir adam biniş kartını aldı. "Sizi bekliyorduk," diye onaylayıp, üzerinde Gölge’nin koltuk numarası - 17-D - olan biniş kartını kesti. Gölge hızla uçağa bindi ve arkasından&nbsp;kapıyı kapattılar.</p>

  <p>Birinci sınıfı geçti - sadece dört birinci sınıf koltuk vardı, üçü doluydu. En önceki boş yerin yanında oturan, soluk renk birtakım elbise giyen sakallı adam, uçağa binmesiyle Gölge'ye gülümsedi, sonra Gölge yanından geçerken bileğini gösterip saatine&nbsp;parmağıyla hafifçe vurdu.</p>

  <p><i>Evet, evet, sizi ben geciktiriyorum,</i> diye düşündü Gölge. <i>En çok endişe edeceğiniz sorun bu olsun.</i></p>

  <p>O arkaya doğru giderken uçak oldukça dolu göründü. Doğrusu Gölge tamamen dolu olduğunu gördü. 17-D koltuğunda oturan orta yaşlı bir kadın vardı. Gölge ona biniş kartının parçasını gösterdi. Kadın da kendininkini ona gösterdi: çakıştılar.</p>

  <p>"Yerinize oturabilir misiniz, lütfen?" diye rica etti uçuş görevlisi.</p>

  <p>"Hayır," dedi, "korkarım ki oturamam."</p>

  <p>Kadın dilini şaklattı ve biniş kartlarını kontrol etti; sonra onu uçağın önüne götürdü ve birinci mevkideki boş yeri gösterdi.&nbsp;"Bugün sizin şanslı gününüz galiba," dedi ona. "Size içecek bir&nbsp;şey getirebilir miyim?" diye ona sordu. "Kalmadan önce bir o kadar vaktimiz var. Bundan sonra bir taneye ihtiyacınız olacağından&nbsp;eminim."</p>

  <p>"Bir bira lütfen,'' dedi Gölge. "Hangisi varsa."</p>

  <p>Uçuş görevlisi gitti.</p>

  <p>Soluk renk takım elbiseli, Gölge’nin yanındaki koltukta oturan adam parmağıyla kol saatinin üstüne vurdu. Saat siyah bir Rolex'di. "Geç kaldın," dedi adam ve içinde hiç sıcaklık olmayan bir&nbsp;ifadeyle ona sırıttı.</p>

  <p>"Anlamadım?"</p>

  <p>"Geç kaldın, dedim."</p>

  <p>Uçuş görevlisi Gölge'ye bir bardak bira verdi.</p>

  <p>Gölge, bir an için, adamın deli olup olmadığını düşündü ve sonra son yolcuyu beklediği için uçaktan bahsetmiş olabileceğine&nbsp;karar verdi. "Sizi beklettiğim için özür dilerim," dedi nazikçe.&nbsp;"Aceleniz mi var?"</p>

  <p>Uçak kapıdan uzaklaştı. Uçuş görevlisi geri geldi ve Gölge’nin birasını aldı. Soluk elbiseli adam kadına sırıttı ve "Merak etmeyin,&nbsp;ben bunu sıkı sıkı tutacağım," dedi. Uçuş görevlisi zayıf bir şekilde, bunun havayolları kurallarını ihlal edeceğini söyleyerek itiraz&nbsp;ederken adamın bir duble Jack Daniel'ini ona bıraktı. ("Bırak da&nbsp;buna ben karar vereyim, tatlım.")</p>

  <p>"Zaman kesinlikle çok önemlidir," dedi adam. "Ama hayır. Ben sadece uçağa yetişemeyeceğin konusunda endişelendim."</p>

  <p>"Çok naziksiniz."</p>

  <p>Uçak yerde, havalanma arzusuyla yanıp tutuşmuş, makineleri küt küt atarak, kıpır kıpır duruyordu.</p>

  <p>"Nezaketini yiyim," dedi soluk takım elbiseli adam. "Sana bir iş teklifim var, Gölge."</p>

  <p>Makineler gürüldedi. Ufak uçak ileri doğru silkelenip Gölge'yi koltuğuna doğru geri itti. Sonra havalandılar ve havaalanının ışıkları altlarında onlardan uzaklaşmaya başladı. Gölge yanındaki&nbsp;koltukta oturan adama baktı.</p>

  <p>Saçları kızılımsı-griydi; hafif uzamış sakalı grimsi-kırmızıydı. Soluk gri gözleri olan haşin ve köşeli bir surat. Erimiş vanilyalı&nbsp;dondurma rengindeki takım elbisesi pahalıymış gibi görünüyordu. Kravatı koyu, gri ipektendi ve kravat iğnesi gümüş bir ağaçtı:&nbsp;gövde, dallar ve uzun kökler.</p>

  <p>Kalkmalarıyla beraber, adam Jack Daniel bardağını sıkıca tuttu ve bir damla bile dökmedi.</p>

  <p>"Ne tür bir iş olduğunu sormayacak mısın?" diye sordu.</p>

  <p>"Kim olduğum hakkında ne biliyorsun?"</p>

  <p>Adam kıkırdadı. "Oh, dünyadaki en kolay şey, "insanların kendilerine ne isim verdiklerini bilmektir. Biraz bakış, biraz şans ve biraz hafıza. Bana ne tür bir iş olduğunu sor."</p>

  <p>"Hayır," dedi Gölge. Uçuş görevlisi ona bir bardak bira daha getirdi ve o da birayı yudumladı.</p>

  <p>"Niçin?"</p>

  <p>"Ben eve gidiyorum. Orada beni bekleyen bir işim var. Başka bir iş istemiyorum."</p>

  <p>Adamın haşin gülümsemesi dıştan değişmedi ama şimdi gerçekten eğleniyormuş gibi göründü. "Seni orada bekleyen bir işin yok," dedi. "Seni orada bekleyen hiçbir şey yok. Bu arada, sana&nbsp;kesinlikle yasal bir iş öneriyorum - parası iyi, sınırlı güvence, olağanüstü yan kazançlar. Hem eğer o kadar uzun yaşarsan sana bir&nbsp;emekli maaşı bile bağlayabilirim. Düşün, belki bazıları hoşuna gidebilir."</p>

  <p>"İsmimi çantamın kenarında görmüş olmalısınız," dedi Gölge.</p>

  <p>Adam hiçbir şey demedi.</p>

  <p>"Her kimsen," dedi Gölge, "bu uçağa bineceğimi bilemezdin. Bu uçağa bineceğimi ben de bilmiyordum ve eğer uçağım St Louis’e çevrilmeseydi burada olmayacaktım. Tahminimce yetenekli&nbsp;bir şakacısınız. Belki de insanları kandırıp bir şeyler satıyorsunuz.&nbsp;Ama sanırım bu konuşmayı burada kesersek daha iyi vakit geçireceğiz."</p>

  <p>Adam ilgisizce omuz silkti.</p>

  <p>Gölge, uçuş sırasında verilen dergiyi aldı. Küçük uçak silkelendi ve gökyüzünde sarsıla sarsıla giderken okumayı daha da güçleştirdi. Kelimeler kafasının içinde sabun köpükleri gibi yüzüyor, bir an için okuduklarını bir an sonra tamamen unutuyordu.</p>

  <p>Adam yanında sessizce oturup Jack Daniel'ini yudumluyordu. Gözleri kapalıydı.</p>

  <p>Gölge, Atlantikaşırı uçuşlarda uçakta dinlenebilecek müzik kanallarının listesini okudu. Sonra üstünde havayollarının nerelere uçtuğunu gösteren kırmızı çizgiler olan dünya haritasına bakıyordu. Daha sonra dergiyi okumayı bitirdi ve istemeye istemeye kapağını kapatıp cebe koydu.</p>

  <p>Adam gözlerini açtı. Gölge, gözlerinde bir tuhaflık olduğunu düşündü. Biri diğerinden daha koyu griydi. Gölge'ye baktı. "Aklımdayken," dedi, "karından dolayı üzüldüm, Gölge. Büyük bir&nbsp;kayıp."</p>

  <p>Gölge neredeyse o an adama vuruyordu. Onun yerine derin bir nefes aldı. ("Söylediğim gibi, havaalanlarındaki orospuları kızdırma" dedi Johnnie Larc, kafasının içinde, "yoksa sen daha tüküremeden senin tasalı götünü yakalayıp buraya geri getirecekler.)&nbsp;Beşe kadar saydı.</p>

  <p>"Ben de üzgünüm," dedi.</p>

  <p>Adam başını olumsuzca salladı. "Keşke başka bir şekilde olmuş olsaydı," dedi ve iç çekti.</p>

  <p>"O bir araba kazasında öldü," dedi Gölge. "Ölmek için daha kötü yollar da var."</p>

  <p>Adam başını olumsuzca salladı. Bir an için adam Gölge'ye gerçek değilmiş gibi gözüktü; sanki birden uçak daha somut olurken yanında oturan adam cisimsizleşiyormuş gibiydi.</p>

  <p>"Gölge," dedi. "Bu bir şaka değil. Bu bir numara değil. Sana bulabileceğin bütün işlerden daha fazla para ödeyebilirim. Sen&nbsp;eski bir mahkumsun. Seni işe almak için birbirini iten insanlardan&nbsp;bir kuyrukla karşılaşmayacaksın."</p>

  <p>"İsmin her ne haltsa, bayım," dedi Gölge, tam makinelerin gürültüsünün üstünden duyulacak kadar yüksek sesle, "dünyada yeterince para yok."</p>

  <p>Adamın sırıtışı daha da büyüdü. Gölge, şempanzeler hakkındaki PBS gösterisini hatırladığını fark etti. Gösteri, maymun ya da şempanzelerin gülümsediklerinde, sadece ya nefret, ya saldırı, ya&nbsp;da dehşetten dolayı yüzlerini ekşitmek için dişlerini gösterdiklerini iddia ediyordu. Bir şempanze sırıttığında, bu bir tehdittir.</p>

  <p>"Benim için çalış. Tabii ki biraz risk olabilir ama hayatta kalırsan canının istediğini alabilirsin. Bir sonraki Amerika Kralı olabilirsin. Şimdi," dedi adam, "Sana başka kim bu kadar para ödeyebilir. Hım?"</p>

  <p>"Sen de kimsin?" diye sordu Gölge.</p>

  <p>"Ah, evet. Bilgi çağı - genç bayan, bana bir duble daha Jack Daniel’s koyabilir misiniz? Buzu az - tabii ki başka ne tür bir çağ&nbsp;oldu ki. Bilgi ve haber: Modası asla geçmemiş bir kanı."</p>

  <p>"Kim olduğunu sordum?"</p>

  <p>"Bakalım. Şey, göründüğü kadarıyla bugün kesinlikle benim günüm - bana niye Çarşamba demiyorsun? Bay Çarşamba. Ama&nbsp;havaya bakılırsa Perşembe de olabilir, hı?"</p>

  <p>"Gerçek ismin ne?"</p>

  <p>"Benim için yeteri kadar uzun ve iyi çalışırsan," dedi soluk renkli takım elbiseli adam, "sana bunu bile söyleyebilirim. İşte. İş&nbsp;teklifi. Bunu düşün. Bir piranha havuzuna ya da ayılarla dolu bir&nbsp;çukura atlayıp atlamadığını bilmeden, hemen evet demeni senden hiç kimse bekleyemez. Acele etme." Gözlerini kapattı ve koltuğuna yaslandı.</p>

  <p>"Sanmıyorum," dedi Gölge. "Senden hoşlanmadım. Senin için çalışmak istemiyorum."</p>

  <p>"Söylediğim gibi," dedi adam, gözlerini açmadan, "aceleye getirme. İyice düşün."</p>

  <p>Uçak bir sarsıntıyla indi ve birkaç yolcu çıktı. Gölge pencereden dışarı baktı: Burası neresi olduğu belli olmayan bir havaalanıydı ve Eagle Point’e varmadan önce uğramaları gereken iki küçük havaalanı daha vardı. Gölge bakışlarını soluk renk takım elbiseli adama kaydırdı - Bay Çarşamba mı? Uyuyormuş gibi görünüyordu.</p>

  <p>Gölge hiç düşünmeden çantasını kaptı ve uçaktan dışarı çıkıp merdivenlerden ıslak, kaygan asfalta indi. Düzenli adımlarla terminalin ışıklarına doğru yürüdü. Hafif bir yağmur yüzünü ıslattı.&nbsp;Havaalanı binasına girmeden önce durdu ve geri dönüp baktı.&nbsp;Uçaktan inen başka hiç kimse olmadı. Yer ekibi merdiveni çekti,&nbsp;kapı kapandı ve uçak havalandı. Gölge içeri yürüdü ve parktaki&nbsp;küçük kırmızı Toyota’yı kiraladı.</p>

  <p>Gölge ona verilen haritayı açtı. Yanındaki koltuğun üstüne yaydı. Eagle Point yaklaşık beş yüz altmış kilometre uzaktaydı.</p>

  <p>Fırtına buraya kadar gelmişse de geçmişti. Hava soğuk ve pırıl pırıldı. Bulutlar ayın önünden hızla geçiyordu. Gölge bir an için ayın mı, yoksa bulutların mı hareket ettiğinden emin olmadı.</p>

  <p>Bir buçuk saat boyunca kuzeye gitti.</p>

  <p>Saat geç oluyordu. Karnı açtı. Gerçekten ne kadar aç olduğunu fark ettiğinde bir sonraki çıkıştan Nottamun (nüfusu 1302) kasabasına sürdü. Amaco’da benzin deposunu doldurdu ve kasadaki canı sıkılmış kadına nerede bir şeyler yiyebileceğini sordu.</p>

  <p>"Jack’ın Timsah Barı," dedi ona kadın. "Kasaba yolundan kuzeye giderken batıda."</p>

  <p>"Timsah Barı mı?"</p>

  <p>"Evet. Jack bunun hava verdiğini söylüyor." Kadın, yeni bir böbreğe ihtiyacı olan genç bir kız yararına kızarmış tavuk satan&nbsp;leylak rengi bir el ilanının arkasına kroki çizdi. "Onun birkaç timsahı, bir yılanı ve o büyük kertenkelemsi şeyi var."</p>

  <p>"İguana mı?"</p>

  <p>"İşte o."</p>

  <p>Kasabayı ve bir köprüyü geçti. Birkaç kilometre gitti ve ışıklı bir Babst tabelası olan alçak, dikdörtgen bir binanın önünde durdu.</p>

  <p>Park yeri yarı yarıya boştu.</p>

  <p>İçerdeki hava dumandan yoğundu ve jukebox’da "Gece Yarısından Sonra Yürüyüş" çalıyordu. Gölge etrafında timsah aradı ama göremedi. Benzin istasyonundaki kadının onunla gırgır geçip geçmediğini merak etti.</p>

  <p>"Ne istersin?" diye sordu barmen.</p>

  <p>"Bira ve bütün garnitürleriyle bir hamburger. Patates kızartması."</p>

  <p>"Başlangıç için bir tabak chiliye ne dersin? Eyaletteki en iyi chili."</p>

  <p>"Kulağa hoş geliyor," dedi Gölge. "Tuvalet nerede?"</p>

  <p>Adam barın köşesindeki kapıyı gösterdi. Kapının üzerinde doldurulmuş bir timsah başı vardı. Gölge o kapıdan içeri girdi.</p>

  <p>Burası temiz, iyi aydınlatılmış bir tuvaletti. Gölge önce etrafına bakındı: alışkanlıktan. ("Unutma, Gölge, işerken kavgaya karşılık veremezsin," dedi Silik, her zaman olduğu gibi kafasının gerisinde silikti.) Solundaki pisuara baktı. Sonra fermuarını açtı ve rahatlamanın keyfini çıkararak uzun bir süre işedi. Göz hizasına&nbsp;asılı, üstünde Jack ve iki timsahının resmi olan, sararmış gazete&nbsp;haberini okudu.</p>

  <p>Hemen sağındaki pisuardan nazik bir homurtu geldi ama hiç kimsenin içeri girdiğini duymamıştı.</p>

  <p>Soluk takım elbiseli adam, ayaktayken uçakta yanında otururken gözüktüğünden çok daha iriydi. Neredeyse Gölge’nin boyundaydı ve Gölge iriyarı bir adamdı. Önüne bakıyordu. İşemeyi bitirdi, son damlaları salladı ve fermuarını çekti.</p>

  <p>Sonra sırıttı, dikenli tellerle çevrili bir çitten bok yiyen bir tilki gibi. "Evet," dedi Bay Çarşamba. "Düşünecek zamanın oldu, Gölge. İş istiyor musun?"</p>
</body>
</html>