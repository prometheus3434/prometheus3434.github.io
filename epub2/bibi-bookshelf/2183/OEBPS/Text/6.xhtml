<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
<body>
<h3 style="text-align: right;"><br/></h3>
<h3 style="text-align: right;"><br/></h3>
<h3 style="text-align: right;">6<br/></h3>
<div><br/></div>
<div><br/></div>
<div><i>Kapılarımız sonuna kadar açık ve muhafızsız duruyor,</i><br/></div>

  <p style="text-align: left;"><i>Ve aralarından her tür vahşi kalabalık geçiyor.</i></p>

  <p><i>Volga ve Tatar ovalarından adamlar.</i></p>

  <p><i>Hoangho ’dan yüzsüz figürler,</i></p>

  <p><i>Malayanlar, İskitler, Tötonlar, Keltler, Slavlar,</i></p>

  <p><i>Eski Dünya’nın yoksulluğundan ve aşağılamasından</i></p>
<p><i>kaçıyorlar;</i></p>

  <p><i>Bunlar yanlarında bilinmeyen tanrılar ve ayinleri</i></p>
<p><i>getiriyorlar,</i></p>

  <p><i>Buradaki şu kaplan tutkulan pençelerini germek üzereler,</i></p>
<p><i>Cadde ve ara sokaklardaki bu yabancı diller de ne,</i></p>
<p><i>&nbsp;Kulaklanmızdaki tehdit aksanları,</i></p>

  <p><i>Bir zamanlar Babil Kulesi’nin bildiği sesler.</i></p>

  <p>- Thomas Bailey Aldrich, <i>Muhafızsız Kapılar,</i> 1882</p>
<p><br/></p>
<p>Gölge, bir an kartal kafalı kaplanına oturmuş dünyanın en büyük atlıkarıncasına biniyordu, bir an sonra atlıkarıncanın kırmızı-beyaz ışıkları gevşeyip titreşti ve söndü. O bir yıldızlar okyanusunda düşerken, mekanik valsin yerini uzak bir okyanusun, kıyıda kırılan dalgaların ya da büyük zillerin ritmik gümbürtüsü ve çatırtısı aldı.</p>

  <p>Var olan tek ışık yıldızların ışığıydı; ama her şeyi soğuk bir netlikte aydınlatıyordu. Altındaki bineği gerindi ve yürüdü. Sol elinin altında sıcak kürkü, sağ elini altında tüyleri vardı.</p>

  <p>"İyi bir gezintiydi, değil mi?" Ses arkasından geldi; kulaklarının ve kafasının içinden.</p>

  <p>Gölge yavaşça döndü; hareket ettikçe akıp giden kendi kopyalarını, her birinin görüntüsünü saniyenin çok küçük bir kısmındaki donmuş anlarda yakalandı; bütün minnacık hareketler sonsuz bir sürede geçiyordu. Beyine ulaşan bu görüntüler anlamsızdı: Bu dünyayı bir yısufçuğun mücevher peteğine benzeyen gözünden görmek gibi bir şeydi ama her parçası tamamen farklı bir şey görüyordu. Ve gördüklerini ya da gördüğünü sandıklarını anlamlı bir bütünde birleştiremiyordu.</p>

  <p>Gölge, Bay Nancy’ye bakıyordu; kalem bıyıklı, yaşlı, zenci bir adam; ekose spor ceketi ve limon sarısı eldivenleriyle, havada yükselip alçalan bir atlıkarınca aslanına biniyordu. Aynı zamanda, aynı yerde gözleri zümrüt yeşili, kasıla kasıla yürürken gözlerini ona dikmiş, at boyunda mücevherlerle kaplı bir örümcek gördü. Aynı anda tik ağacından derisi, üç çift kolu olan, devekuşu tüylerinden uçuşan bir başlık giyen, yüzünü kırmızı çizgilerle boyanmış, kızgın bir aslana binmiş, altı elinden ikisiyle hayvanın yelesine sıkıca tutan, alışılmamış derecede uzun boylu bir adam gördü. Bir taraftan da paçavralar giymiş, sol ayağı tamamen şişmiş ve siyah sineklerle dolu, erkek bir zenci çocuğu gördü. Hepsinin sonunda ve bütün bunların arkasında, Gölge, solan sarı-kırmızı bir yaprağın altına saklanan, minnacık, kahverengi bir örümceğe bakıyordu.</p>

  <p>Gölge bütün bunları gördü. Onların aynı şey olduğunu biliyordu.</p>

  <p>"Eğer ağzını kapamazsan," dedi Bay Nancy olan çok şey, "içine bir şey kaçacak."</p>

  <p>Gölge ağzını kapattı ve zorlukla yutkundu.</p>

  <p>Onlardan yaklaşık bir buçuk kilometre kadar uzaktaki bir tepenin üstünde büyük bir ahşap saray vardı. Saraya doğru tırısa kalkmışlardı. Bineklerinin toynak ve ayakları, deniz kenarındaki kuru kumlarda sessizce ilerliyordu.</p>

  <p>Czernobog sentorunu hızlandırdı. Bineğinin insan koluna dokundu. "Bunların hiçbirisi gerçekte olmuyor," dedi Gölge'ye. Sesi perişanmış gibi çıkıyordu. "Hepsi kafanda. En iyisi bunu hiç düşünmemek."</p>

  <p>Gölge, krom rengi bir dişi olan, eski püskü bir yağmurluk giyen, kır saçlı bir Doğu Avrupalı göçmen gördü. Ama onları saran karanlıktan daha kara, siyah bücür bir şey daha gördü; gözleri yanan kömürlerdi; uçuşan uzun siyah saçlı, uzun siyah bıyıklı, yüzünde ve ellerinde kanlar olan bir prens gördü; yüzüyle gövdesi girdap gibi, spiral mavi dövmelerle kaplı, yarı insan, yarı hayvan bir yaratığa biniyordu.</p>

  <p>"Kimsiniz?" diye sordu Gölge. "Nesiniz?"</p>

  <p>Binekleri kıyı boyunca ilerliyor, dalgalar gece karanlığında kumsala açgözlü bir şekilde çarpıp kırılıyordu.</p>

  <p>Çarşamba, kurdunu - artık kocaman, yeşil gözlü, kömür karası gri bir hayvandı - Gölge’ye doğru sürdü. Gölge’nin bineği ondan yarı dönerek uzaklaştı. Gölge, bineğinin boynunu okşadı ve ona kurttan korkmamasını söyledi. Yaratığın kaplan kuyruğu havada saldırganca şakladı. Çarşamba’nın bindiği kurdun ikizi başka bir kurdun, bir anlık uzakta, kum tepeleri üzerinde onlarla aynı hızda ilerlediğini fark etti.</p>

  <p>"Beni tanıyor musun, Gölge?" dedi Çarşamba. Boyu yüksekliğinde bir kurda biniyordu. Sağ gözü parıldayıp ışıldıyordu, sol gözü donuktu. Keşiş cüppesi gibi, koyu renk bir pelerin giyiyordu. Yüzü gölgelerin içinden dik dik bakıyordu. "Adlarımı sana söyleyeceğimi sana söylemiştim. Bana şöyle derler. Bana Savaşın Mutluluğu, Acımasız, Binici ve Üçüncü derler. Ben Tekgözlüyüm. Bana En Büyük ve Gerçeği-Sezen derler. Ben Grimnir'im. Ben Kukuletalı’yım. Ben Herkesin Babası’yım. Ben Asataşıyan Gondlir’im. Rüzgârlar kadar çok ismim, ölmenin yolları kadar çok unvanım var. Kuzgunlarımın isimleri Düşünce ve Hafıza, kurtlarımınki Freki ve Geri, atımınki darağacı." Saydam derili kuşlara benzeyen, hayaletimsi iki gri kuzgun, Çarşamba’nın omuzlarına kondu; sanki aklını sınıyormuşçasına, gagalarını Çarşamba’nın kafasının yanlarından içine soktular ve bir kez daha kanatlarını çırpıp uzaklaştılar.</p>

  <p><i>Neye inanacağım?</i> diye düşündü Gölge ve ses dünyanın derinliklerinde bir yerden, bas bir gürlemeyle geldi: <i>Her şeye inan.</i></p>

  <p>"Odin mi?" dedi Gölge ve aniden rüzgâr kelimeyi dudaklarından savurdu.</p>

  <p>"Odin," diye fısıldadı Çarşamba ve kafatası kumsalındaki dalgaların gürültüsü o fısıltıyı boğacak kadar yüksek değildi. "Odin," dedi Çarşamba, kelimenin sesini ağzında tadarak. "Odin," dedi Çarşamba, sesi ufuktan ufuğa yankılanan bir zafer çığlığıydı. Adı yükseldi, büyüdü ve Gölge’nin kulaklarında pompalanan kan gibi dünyayı doldurdu.</p>

  <p>Sonra sanki bir rüya gibi, artık uzaktaki saraya doğru gitmiyorlardı. Oraya gelmişlerdi bile ve binekleri sarayın yanındaki barınakta bağlanmıştı.</p>

  <p>Saray kocaman; ama ilkeldi. Çatısı sazdan, duvarları tahtadandı. Salonun ortasında yanan bir ateş vardı ve duman Gölge’nin gözlerini yaktı.</p>

  <p>"Bunu onun zihninde değil benimkinde yapmamız lazımdı," diye mırıldandı Gölge’ye, Bay Nancy. "Orası daha sıcak olabilirdi."</p>

  <p>"Onun zihninde miyiz?"</p>

  <p>"Aşağı yukarı. Burası Valskjalf. Onun eski sarayı."</p>

  <p>Gölge, Nancy’yi tekrar sarı eldivenler giyen yaşlı adam olarak görmekten rahatlamıştı. Ama gölgesi çalkalandı, titredi ve ateşin alevlerine dönüştü. Dönüşen şey tamamen insan değildi.</p>

  <p>Duvarlara yaslanmış tahta sıralar vardı. Onların üstünde oturan ya da yanında ayakta duran yaklaşık on kişi. Birbirleriyle mesafeli duruyorlardı, bu karışık grupta, kara derili, anaç bir kadın, birkaç kılıksız görünüşlü iş adamı vardı; diğerleri, Gölge’nin seçemeyeceği kadar ateşe yakındılar.</p>

  <p>"Neredeler?" diye kızgınca Nancy’e fısıldadı Çarşamba. "Evet? Neredeler? Çoğumuzun burada bulunması gerekiyordu. Düzinelerce!"</p>

  <p>"Davetiyeleri sen yolladın," dedi Nancy. "Bu kadarımızı toplamak da bir mucize sanırım. İşleri bir öyküyle başlatayım mı, ne dersin?"</p>

  <p>Çarşamba olumsuzca başını salladı. "Söz konusu bile olmaz."</p>

  <p>"Pek dostane bakmıyorlar," dedi Nancy. "Bir öykü, birini yanına çekmek için iyi bir yoldur. Ve onları anlatacak bir ozanın yok."</p>

  <p>"Öykü yok," dedi Çarşamba. "Şimdi olmaz. Sonra öyküler için zaman olacak. Şimdi olmaz."</p>

  <p>"Öykü yok. Tamam. Ortalığı şöyle biraz ısıtacağım." Ve Bay Nancy, sakin bir gülümsemeyle alev ışığına doğru uzun adımlarla yürüdü.</p>

  <p>"Bütün hepinizin ne düşündüğünü biliyorum," dedi. "Herkesin babası sizi buraya çağırmışken, aynı beni çağırdığı gibi, Compe Anansi hepinizle konuşmak için ortaya niçin çıktı, diye düşünüyorsunuz. Şey, bilirsiniz, bazen hatırlatmaya ihtiyaç duyulur. Geldiğimde etrafa baktım ve düşündüm ki geri kalanımız nerede? Ama sonra düşündüm ki bizim az, onların çok olması, biz güçsüzüz, onlar güçlü olması, kaybettiğimiz manasına gelmiyor.</p>

  <p>"Biliyor musunuz, bir keresinde bir su birikintisinde bir kaplan gördüm: Bütün hayvanlarınkinden daha büyük testisleri vardı; en keskin pençeler ondaydı, bıçak gibi sivri ve hançer gibi uzun iki ön dişi vardı. Ona dedim ki, Kaplan Kardeş, sen yüz, ben senin taşaklarına göz kulak olurum. Taşaklarıyla çok gurur duyuyordu. Böylece yüzmek için birikintiye girdi ve ben de onun taşaklarını takıp ona benim küçük örümcek taşaklarımı bıraktım. Ve sonra ne yaptım biliyor musunuz? Bacaklarımın bütün gücüyle &lt; ıradan kaçtım.</p>

  <p>"Sonraki kasabaya gelene kadar durmadım. Ve orada Yaşlı Maymun’u gördüm. İyi görünüyorsun, Anansi, dedi Yaşlı Maymun. Ona dedim ki, oradaki kasabada herkesin hangi şarkıyı söylediğini biliyor musun? Ne söylüyorlar? diye bana sordu? En komik şarkıyı söylüyorlar, dedim ona. Sonra dans ettim ve şarkı söyledim."</p>
<p><br/></p>

  <p><i>"Kaplan taşakları, hey.</i></p>

  <p><i>Kaplan taşakları yedim</i></p>

  <p><i>Artık hiç kimse beni bir daha asla durduramayacak</i></p>

  <p><i>Hiç kimse beni o büyük siyah duvara dayamayacak</i></p>

  <p><i>Çünkü Kaplan’ın taşaklarını yedim</i></p>

  <p><i>Kaplan taşakları yedim.</i></p>
<p><i><br/></i></p>

  <p>"Yaşlı Maymun gülmekten yerlere yattı, sonra şarkı söylemeye başladı, <i>Kaplan taşakları, Kaplan taşakları yedim,</i> parmaklarını şaklatarak, ayakları üzerinde dönerek. Bu güzel bir öykü der, onu bütün arkadaşlarıma söyleyeceğim. Öyle yap dedim ona ve su birikintisine geri döndüm.</p>

  <p>"Kaplan su birikintisindeydi; kuyruğunu sallaya sallaya bir aşağı, bir yukarı dolaşıyordu; kulakları ve tüyleri dikilebileceği kadar yükseğe dikilmişti; kocaman, yaşlı, sivri dişleriyle yanına gelen bütün böcekleri şak diye yakalıyordu ve gözleri turuncu ateş gibi parıldıyordu. Kötü, korkutucu ve büyük gözüküyordu ama bacaklarının arasında sallanan, görebileceğiniz en küçük, en kara, en buruşmuş taşak torbasıydı.</p>

  <p>"Hey, Anansi, dedi beni görünce'. Ben yüzerken taşaklarıma gözcülük etmen gerekiyordu. Ama sudan çıktığımda, kıyıda şu anda taktığım bir işe yaramaz, büzülmüş siyah örümcek taşaklarından başka bir şey yoktu."</p>

  <p>"Elimden geleni yaptım, dedim ona; ama şu maymunlar geldiler ve senin taşaklarını yalayıp yuttular ve onlara gidin dediğimde, benim küçük taşaklarımı da kopardılar. Ve o kadar utandım ki kaçtım.</p>

  <p>"Sen bir yalancısın, Anansi, dedi kaplan. Senin karaciğerini yiyeceğim. Ama sonra maymunların kasabalarından su birikintisine doğru geldiğini duydu. Bir düzine mutlu maymun hoplaya zıplaya patikadan geldiler; parmaklarını şaklatıp avazları çıktığı kadar yüksek sesle şarkı söylüyorlardı,</p>
<p><br/></p>
<p><i>"Kaplan taşakları, hey.</i></p>

  <p><i>Kaplan taşakları yedim</i></p>

  <p><i>Artık hiç kimse beni bir daha asla durduramayacak</i></p>

  <p><i>Hiç kimse beni o büyük siyah duvara dayamayacak</i></p>

  <p><i>Çünkü Kaplan’ın taşaklarını yedim</i></p>

  <p><i>Kaplan taşakları yedim.</i></p>
<p><i><br/></i></p>

  <p>"Sonra kaplan hırladı, kükredi ve onların arkasında ormana daldı. Maymunlar keskin çığlıklar attılar ve en yüksek ağaca doğru yollandılar. Ve ben, yeni, güzel, büyük taşaklarımı kaşıdım. Cılız bacaklarımın arasında çok kıyak duruyorlardı. Ve sonra eve gittim. Bugün bile Kaplan maymunları kovalar. Şimdi hepiniz unutmayın ki: Sadece küçük olmanız, güçsüzsünüz manasına gelmez."</p>

  <p>Bay Nancy gülümsedi, başını eğdi, kollarını açıp, bir profesyonel gibi alkış ve kahkaha bekledi. Sonra döndü ve Gölge'yle Czernobog’un beklediği yere geldi.</p>

  <p>"Sanırım öykü yok dedim," dedi Çarşamba.</p>

  <p>"Sen buna öykü mü diyorsun?" dedi Nancy. "Ben sadece boğazımı temizledim. Senin için havaya soktum. Git onları gebert."</p>

  <p>Çarşamba alevlerin ışığına çıktı; eski bir Armani palto giyen, kahverengi takımlı tek göz cam yaşlı bir adam. Orada durup hiçbir şey söylemeden tahta sıralarda oturanlara baktı. Gölge’ye göre, bir kişinin rahatça, hiçbir şey söylemeden durabileceğinden çok daha uzun bir süre. Ve sonunda konuştu.</p>

  <p>"Beni tanıyorsunuz," dedi. "Hepiniz beni tanıyorsunuz. Bazılarınızın beni sevmesi için hiçbir nedeni yok; ama beni sevseniz de sevmeseniz de beni tanıyorsunuz."</p>

  <p>Sırlarda oturanlar arasında bir hışırtı, bir kımıldanma oldu.</p>

  <p>"Burada çoğunuzdan daha uzun zamandır bulunuyorum. Geri kalanınız gibi, elimizdekiyle idare edebileceğimizi sanıyordum.</p>

  <p>"Bu artık söz konusu olamaz. Bir fırtına geliyor ve bu bizim yaptığımız bir fırtına değil."</p>

  <p>Durdu. İleri bir adım attı ve kollarını göğsünde kavuşturdu.</p>

  <p>"İnsanlar Amerika’ya geldiklerinde bizi de yanlarında getirdiler. Beni, Loki ve Thor'u; Annansi ve Aslan-Tanrı’yı; Leprechaunları, Cluracanları, Bansheeleri, Kubera’yı Frau Holle’u ve Ashtaroth’u, sizi getirdiler. Buraya onların zihinlerinde geldik ve kök saldık. Okyanusun ötesindeki bu yeni topraklara göçmenlerle yolculuk yaptık.</p>

  <p>"Burası uçsuz bucaksız bir ülke. Kısa süre sonra halkımız bizi terk etti; bizi sadece eski ülkenin yaratıkları, yeni ülkeye onlarla gelmemiş şeyler olarak hatırladılar. Gerçek müminlerimiz ya öldüler ya da inanmayı bıraktılar. Terk edildik, kaybolduk, korktuk ve malımız mülkümüz elimizden alındı. Bize sadece bulabildiğimiz inanç ve tapınma kırıntıları kaldı. Ve elimizden geldiği kadarıyla böyle idare ediyoruz.</p>

  <p>"İşte bizim yaptığımız şey bu; bizi kimsenin çok yakında izlemediği yerlerde, işlerin kıyısından köşesinden geçinmeye çalışmak."</p>

  <p>"Bununla yüzleşelim ve kabul edelim ki artık sözümüz çok az geçiyor. Onları avladık, onlardan aldık ve idare ettik; soyunduk, orospuluk yaptık ve çok içtik; benzin pompaladık, çaldık, hile yaptık ve toplumun kenarındaki çatlaklarda yaşadık. Bu yeni tanrısız ülkedeki Eski Tanrılar."</p>

  <p>Çarşamba durdu. Ciddice ve bir devlet adamı gibi dinleyenlere teker teker baktı. Onlar da ruhsuzca bakışlarına karşılık verdiler, yüzleri maskeli gibiydi ve okunamıyordu. Çarşamba boğazını temizledi ve sertçe ateşe tükürdü. Tükürük yandı ve salonun içini aydınlatarak tutuştu.</p>

  <p>"Şimdi hepinizin kendi kendine keşfetmesi için bol bol sebebi olacağı üzere, Amerika’da büyüyen inanç bağlarına sıkı sıkı yapışan yeni tanrılar büyüyor; kredi kartı ve karayolu tanrıları, İnternet ve telefon tanrıları, radyo, hastane ve televizyon tanrıları, plastik, çağrı cihazı ve neon tanrıları. Yenilikleri ve önemleriyle kendini beğenmiş gururlu tanrılar, şişko ve salak yaratıklar.</p>

  <p>"Bizden haberdarlar. Bizden korkuyor ve nefret ediyorlar," dedi Odin. "Eğer başka türlü olduğuna inanıyorsanız kendinizi kandırıyorsunuz. Eğer ellerinden gelebilirse bizi yok edecekler. Birleşme zamanımız geldi. Harekete geçme zamanımız geldi."</p>

  <p>Yaşlı bir kadın ateşin ışığına geldi. Kırmızı bir sarı giymişti ve alnında küçük koyu mavi bir mücevher vardı. "Bizi buraya bu saçmalık için mi çağırdın?" dedi. Ve sonra kahkahayla güldü; eğlence ve kızgınlık karışımı bir gülmeyle.</p>

  <p>Çarşamba’nın kaşları kısıldı. "Seni buraya ben çağırdım, evet. Ama bu anlamlı, Mamaji, anlamsız değil. Bir çocuk bile bunu anlayabilir."</p>

  <p>"O zaman ben bir çocuğum, öyle mi?" Parmağını Çarşamba’ya doğru salladı. "Senin daha hayalin bile kurulmadan önce ben Kalighat’ta yaşımı başımı almıştım, salak herif. Ben çocuk muyum? O zaman çocuğum, çünkü salakça konuşman içinde anlayacak hiçbir şey yok."</p>

  <p>"Sana çocuk demedim, Mamji," dedi Çarşamba, barışçıl bir şekilde. "Ama açıkça görülüyor ki . . ."</p>

  <p>"Açıkça görülen tek şey," dedi yaşlı kadın, işaret ederek, (sanki arkasında, içinde, üstünde, keskin tırnaklı, siyah bir parmak, yankıyla işaret ediyormuş gibiydi) "senin görkeme olan arzun. Bu ülkede uzun. zamandır barış içinde yaşadık. Bazılarının diğerlerinden daha iyi durumda olduklarında hem fikirim. Ben iyi idare ediyorum. Hindistan’da benden daha iyi olanakları olan başka bir vücutta canlandım ama öyle olsun. Onu kıskanmıyorum. Yeni doğanların büyümesini izledim ve ölmelerini de izleyeceğim." Eli yanına düştü. Gölge diğerlerinin ona baktığını gördü: bir ifadeler karışımı - gözlerinde saygı, eğlence, utanma vardı. "Bir göz kırpışı kadar zaman önce burada demiryollarına tapıyorlardı. Şimdi ise demir tanrılar zümrüt avcıları gibi unutuldu . . ."</p>

  <p>"İleri sürdüğün şeyi açık açık söyle, Mamaji," dedi Çarşamba.</p>

  <p>"Açık açık mı söyleyeyim?" Burun delikleri büyüdü. Ağzının köşeleri aşağı kıvrıldı. "Ben - besbelli ki apaçık bir çocuğum -bekleyelim diyorum. Hiçbir şey yapmayalım. Bize zarar vermek isteyip istemediklerini bilmiyoruz."</p>

  <p>"Ve bir gece gelip seni öldürdüklerinde ya da seni götürdüklerinde hâlâ beklemeyi mi önereceksin?"</p>

  <p>Mamaji’nin küçük gören ve eğlenen bir ifadesi vardı: Bunların hepsi dudaklarında, kaşlarında ve burnunun şeklinde görülüyordu. "Eğer öyle bir şey yaparlarsa," dedi, "beni yakalamanın zor olduğunu ve öldürmeninse çok daha zor olduğunu öğrenecekler."</p>

  <p>Mamaji’nin arkasındaki sırada oturan bodur bir genç adam, dikkat çekmek için ıkınır gibi bir ses çıkardı, sonra yankılanan bir sesle dedi ki, "Her şeyinbabası, benim halkım rahat. Elimizdekinin en iyisini yapıyoruz. Eğer şu senin savaşın bize karşı olursa, her şeyi kaybedebiliriz."</p>

  <p>Çarşamba dedi ki, "Zaten her şeyi kaybettiniz. Ben size bir şeyleri geri alma şansını öneriyorum."</p>

  <p>Onlar konuşurken alevler yükselip dinleyenlerin yüzlerini aydınlattı.</p>

  <p>Gerçekten inanmıyorum, diye düşündü Gölge. Bunların hiçbirine inanmıyorum. Belki on beş yaşındayım. Annem hâlâ hayatta ve henüz Laura’yla tanışmadım bile. Şu ana kadar olan her şey bir akıcı rüya gibiydi. Ve hâlâ ona da inanamıyordu. Tek inanmamız gerekenler duyularımız: Dünyayı algılamak için kullandığımız araçlar, görüşümüz, dokunuşumuz, hafızamız. Eğer onlar bize yalan söylüyorsa o zaman inanacak hiçbir şey olamaz. Ve inanmasak da, hâlâ duyularımızın bize gösterdiği yolların dışında başka yollardan gidemeyeceğimizden, onları yolu sonuna kadar takip etmeliyiz.</p>

  <p>Sonra ateş söndü ve Odin’in sarayı, Valaskjalf, karanlığa gömüldü.</p>

  <p>"Şimdi ne olacak?" diye fısıldadı Gölge.</p>

  <p>"Şimdi Atlıkarınca salonuna geri dönüyoruz," diye mırıldandı Bay Nancy. "Yaşlı tekgöz bize akşam yemeği ısmarlıyor, bazı sırtları sıvazlıyor, bazı bebekleri öpüyor ve hiç kimse bir daha T'li kelimeyi kullanmıyor."</p>

  <p>"T’li kelimeyi?"</p>

  <p><i>"Tanrılar.</i> Sen akıl dağıtıldığı gün ne yapıyordun acaba, evlat?"</p>

  <p>"Birisi bir kaplanın taşaklarını çalmakla ilgili bir öykü anlatıyordu ve benim durup nasıl sona erdiğini öğrenmem lazımdı."</p>

  <p>Bay Nancy kıkırdadı.</p>

  <p>"Ama hiçbir şey çözülmedi. Hiç kimse hiçbir konuda mutabık kalmadı."</p>

  <p>"Onları yavaş yavaş işliyor. Onları birer birer indirecek. Göreceksin. Sonunda hepsi kendilerine gelecekler."</p>

  <p>Gölge bir yerden rüzgâr geldiğini hissedebildi. Rüzgâr saçlarını karıştırıyor, yüzünü okşuyor ve onu itekliyordu.</p>

  <p>Dünyanın en büyük atlıkarıncasının olduğu odada durmuş, İmparator Valsi’ni dinliyorlardı.</p>

  <p>Görünüşlerinden turist oldukları anlaşılan bir grup insan, odanın diğer tarafında Çarşamba’yla konuşuyordu. Orada Çarşamba’nın sarayında olduğu kadar insan vardı. "Oradan," diye gürledi Çarşamba ve keskin dişleri onların hepsini kıymıklarına ayırmaya hazır, dev bir canavarın açık ağzı gibi yapılmış tek çıkıştan onları götürdü. Aralarında, onları ikna ederek, cesaretlendirerek, gülümseyerek, nazikçe tartışarak, sakinleştirerek bir politikacı gibi dolaştı.</p>

  <p>"Onlar oldu mu?" diye sordu Gölge.</p>

  <p>"Ne oldu mu, bok kafa?" diye sordu Bay Nancy.</p>

  <p>"Saray. Ateş. Kaplan taşakları. Atlıkarıncaya binmek."</p>

  <p>"Siktir git, hiç kimsenin atlıkarıncaya binmesine izin yok. Tabelaları okumadın mı? Şimdi sus."</p>

  <p>Canavar ağzının org odasına açılması Gölge’yi şaşırttı - daha önce oradan gelmemişler miydi? İkinci kez olmasına rağmen burasının ilginçliği azalmamıştı. Çarşamba onları merdivenlerden çıkardı, tavanda asılı mahşerin dört atlısının doğal büyüklükteki modellerini geçtiler ve çabuk çıkış tabelasını takip ettiler.</p>

  <p>Gölge ile Nancy en geriden geliyorlardı. Ve Kayanın Üstündeki Ev’in dışına çıkıp, hediyelik eşya dükkanını geçtikten sonra park yerine geldiler.</p>

  <p>"Sonuna gelmeden gitmek zorunda kalmamız üzücü," dedi Bay Nancy. "Dünyadaki en büyük yapay orkestrayı görmeyi umuyordum."</p>

  <p>"Ben gördüm," dedi Czernobog. "Pek önemli bir şey değil.</p>

  <p>Lokanta on dakika uzaklıktaydı. Çarşamba, misafirlerinin hepsine o akşam yemeğini kendisinin ısmarlayacağım söylemiş ve kendi aracı olmayanların lokantaya kadar gidebilmesini organize etmişti.</p>

  <p>Gölge önce onların kendi araçları olmadan Kayanın Üstündeki Ev’e nasıl geldiklerini ve nasıl gideceklerini merak etti ama hiçbir şey söylemedi. Bu söyleyecek en akıllıca şeymiş gibi geldi.</p>

  <p>Gölge Çarşamba’nın bir araba dolusu misafirini lokantaya götürüyordu: kırmızı sarılı kadın önde, yanına oturdu. Arkada iki adam vardı: Gölge’nin ismini doğru dürüst yakalayamadığı ama ismi Elvis’e benzeyen genç adam ve koyu renk takımlı Gölge’nin hatırlamadığı başka bir adam.</p>

  <p>Arabaya geldiğinde adamın yanında durmuş, kapıyı açmış ve arkasından kapatmıştı; ama onun hakkında hiçbir şey hatırlayamıyordu. Sürücü koltuğundan arkaya döndü ve ona baktı. Bir kez daha onunla karşılaşırsa onu tanımak için dikkatlice yüzünü, saçlarını ve elbiselerini not etti. Arabayı çalıştırmak için geri döndüğünde adamın aklından uçup gittiğini fark etti. Geride bir servet izleniminden başka hiçbir şey kalmadı.</p>

  <p><i>Yorgunum</i>, diye düşündü Gölge. Sağına bir göz attı ve Hintli kadına gizlice baktı. Boynunu çevreleyen minnacık kafataslarından yapılma gümüş kolyenin, el ve kafalardan yapılma bileziğinin her hareket edişinde minnacık çanlar gibi tıngırdayarak çaldığına dikkat etti. Kadının alnında koyu mavi bir mücevher vardı. Baharat, kakule, küçük hindistancevizi ve çiçek kokuyordu. Saçları kırlaşmıştı. Gölge’nin ona baktığını görünce gülümsedi.</p>

  <p>"Bana Mama-ji de," dedi.</p>

  <p>"Ben de Gölge, Mama-ji," dedi Gölge.</p>

  <p>"Peki işvereninin planları hakkında ne düşünüyorsun, Bay Gölge?"</p>

  <p>Büyük siyah bir TIR, onlara sulu kar sıçratarak hızla yanlarından geçerken Gölge yavaşladı. "Ben sormam, o da söylemez," dedi.</p>

  <p>"Eğer bana sorarsan, son bir direniş istiyor. Bizim görkemli bir parlamayla sönmemizi istiyor. İstediği bu. Ve yeteri kadar yaşlı ya da yeteri kadar aptal olduğumuzdan, bazılarımız evet diyebilir."</p>

  <p>"Benim işim soru sormak değil, Mam-ji," dedi Gölge. Arabanın içi kadının çınlayan kahkahasıyla doldu.</p>

  <p>Arka koltuktaki adam - o acayip genç adam değil de diğeri -bir şey söyledi ve Gölge ona cevap verdi ama kahretsin ki bir an sonra ne dediğini hatırlayamadı.</p>

  <p>Acayip görünüşlü genç adam hiçbir şey söylememişti ama şimdi kendi kendine bir şarkı mırıldanmaya başladı. Bu arabanın içini titreten, tıngırdatan ve vızıldatan kalın, melodik, bas bir mırıldanmaydı.</p>

  <p>Acayip görünüşlü adamın ortalama bir boyu ama tuhaf bir yapısı vardı: Gölge, fıçı gibi göğsü olan adamları duymuştu; ama bu benzetmeye uygun bir imgesi yoktu. Bu adam fıçı gibi geniş göğüslüydü; inanmayacaksınız ama ağaç gövdesi gibi bacakları, tam domuz jambonuna benzeyen elleri vardı. Kapüşonlu siyah bir parka, birkaç kazak, kalın bir işçi tulumu ve hem kışa hem bu kıyafetlere uymayan, ayakkabı kutularıyla aynı biçimde ve aynı büyüklükte beyaz tenis ayakkabıları giyiyordu. Düz, köşeli uçlarıyla parmakları sucuklara benziyordu.</p>

  <p>"İlginç bir mırıltı," dedi Gölge, sürücü koltuğundan.</p>

  <p>"Özür dilerim," dedi tuhaf genç adam, utanmış çok derin, derin bir sesle. Mırıldanmayı kesti.</p>

  <p>"Hayır, ben beğendim," dedi Gölge. "Durma."</p>

  <p>Tuhaf genç adam tereddüt etti, sonra mırıldanmaya tekrar başladı, sesi önceki gibi kalın ve ekoluydu. Bu kez mırıldanmanın arasına kelimeler katıldı. "Aşağıya, aşağıya" diye o kadar kalın bir sesle söyledi ki pencereler şıngırdadı. "Aşağıya, aşağıya."</p>

  <p>Geçtikleri bütün ev ve binaların saçakları Noel ışıklarıyla süslenmişti. Parıltılar damlatan aralıklı altın rengi ışıklardan, dev kardan adamlara, oyuncak ayılara ve renkli yıldızlara kadar çeşit çeşittiler.</p>

  <p>Gölge büyük, samanlığa benzer bir yapı olan lokantada durdu ve yolcularını ön kapıda bıraktı. Arabayı arkadaki park yerine sürdü. Soğukta kafasını temizlemek için lokantaya kadar tek başına kısa bir yürüyüş yapmak istedi.</p>

  <p>Arabayı siyah bir TIR’ın yanına çekti. Onun biraz önce onları hızla geçen TIR olup olmadığını merak etti. Arabanın kapısını kapattı ve park yerinde durdu, nefesinden buharlar çıkıyordu.</p>

  <p>Gölge, Çarşamba’nın lokantada bütün misafirleriyle büyük bir masanın etrafına oturmuş kendine fırsat yaratmaya çalıştığını hayal edebiliyordu. Gölge arabasının önünde oturanın gerçekten Kali olup olmadığını merak etti; arkada kimleri götürdüğünü merak etti . . .</p>

  <p>"Hey ahbap, kibritin var mı?" dedi yarı tanıdık bir ses. Gölge hayır diye özür dilemek için döndü ama diyemedi. Bir tabanca kabzası sol gözünün üstüne geldi ve düşmeye başladı. Düşerken kendini sağlama almak için kolunu uzattı. Birisi bağırmasını engellemek için ağzına yumuşak bir şey tıktı ve bantladı: Tavuğun içini temizleyen bir kasap gibi sakin ve deneyimli hareketlerle.</p>

  <p>Gölge, Çarşamba’yı ve diğerlerini uyarmak için bağırmaya çalıştı ama ağzından kalın, boğuk bir ses dışında hiçbir şey çıkmadı.</p>

  <p>"Avların hepsi içeride," dedi yarı tanıdık ses. "Herkes yerini aldı mı?" Bu telsizden gelen yarı duyulabilir, cazırdayan bir sesti. "Hadi içeri dalalım ve hepsini toparlayalım."</p>

  <p>"Peki bu koca adama ne olacak?" dedi başka bir ses.</p>

  <p>"Onu paketleyin ve gezmeye götürün," dedi ilk ses.</p>

  <p>Gölge’nin kafasına torbaya benzer bir başlık geçirdiler. El ve ayak bileklerini bağladılar. Sonra TIR’ın arkasına koydular ve oradan götürdüler.</p>

  <p>Gölge’yi kilitledikleri minnacık odada pencere yoktu. İçeride bir plastik iskemle, hafif bir katlanır masa ve Gölge’ye geçici tuvalet görevini görecek, üstünde kapağı olan bir kova vardı. Bir de yerde bir seksen boyunda, sarı bir dar uzun köpük ve ortasında çok eski bir kahverengi leke vardı: Kan, bok ya da yiyecek olup olmadığını Gölge bilmiyordu ve incelemeye de kalkmadı. Odanın tavanındaki metal ızgaranın arkasında çıplak bir ampul vardı; ama Gölge bir anahtar bulamadı. Işık hep açıktı. Kapının bu tarafında kol yoktu.</p>

  <p>Karnı açtı.</p>

  <p>Hayaletler onu odaya ittikten sonra ağzındaki, el ve ayak bileklerindeki bantları kesip onu yalnız bıraktıklarında ilk yaptığı, odayı dolaşmak ve dikkatlice incelemek oldu. Hafifçe vurarak duvarları yokladı. Kalın metalik bir ses verdiler. Odanın tavanında küçük bir havalandırma ızgarası vardı. Kapı tamamen kilitliydi.</p>

  <p>Sol kaşının üstü sızıntı halinde kanıyor ve başı ağrıyordu.</p>

  <p>Yer halısızdı. Ona da hafifçe vurdu. Duvarlarla aynı metalden yapılmıştı.</p>

  <p>Kovanın kapağını açtı ve içine işedikten sonra kapattı. Kol saatine göre, lokantaya yapılan saldırıdan sonra sadece dört saat geçmişti.</p>

  <p>Cüzdanı gitmişti ama ona birkaç madeni para bırakmışlardı.</p>

  <p>Oyun masasına oturdu. Masa, sigara yanıklarıyla dolu yeşil bir çuhayla kaplıydı. Gölge masada paraları geçiriyor gibi görünen bir şey çalıştı. Sonra iki çeyrek dolar aldı ve bir anlamsız para oyunu uydurdu.</p>

  <p>Bir çeyreği sağ avuç içinde sakladı, diğerini sol elinde, baş ve işaret parmağı arasında açıkça gösterdi. Sonra sağ eliyle çeyreği alır gibi yaparken aslında sol eline düşürdü. Sağ elini açıp uzun süredir orada olan çeyreği gösterdi.</p>

  <p>Paralarla oynamak Gölge’nin bütün dikkatini ona toplamasını sağladı; yoksa, kızgın ya da üzgün olsa bunu yapamazdı; bu yüzden bir yanılsama çalışması, olası bir kullanımı olmasa da - çünkü bir çeyreği bir elden diğerine geçirirmiş gibi göstermek aşırı miktarda güç ve yetenek harcamasına neden olmuştu, bu kadar basit bir oyun olmasına rağmen - onu sakinleştirdi, kafasının içindeki karmaşayı ve korkuyu temizledi.</p>

  <p>Daha da anlamsız bir oyuna başladı: Yarım doları tek elle bir sente dönüştürmece; ama iki çeyreğiyle. Paraların ikisi de oyun ilerledikçe değişimli olarak gizlendi ve gösterildi: Bir çeyrek görünür, diğeri gizli olarak başladı. Elini ağzına götürdü ve görünen parayı üflerken onu avuç içine kaydırdı, bu arada da ilk iki parmağı gizli olanı alıp gösterdi. Son safhada elindeki çeyreği gösterdi, ağzına götürüp üzerine üfledi ve elini indirirken aynı parayı gösteriyordu.</p>

  <p>Bunu tekrar tekrar yaptı.</p>

  <p>Onu öldürüp öldürmeyeceklerini merak etti. Eli hafifçe titredi ve çeyreklerden biri parmak uçlarının arasından oyun masasının lekeli yeşil çuhasına düştü.</p>

  <p>Ve sonra artık yapamayacağından dolayı paraları kaldırdı. Zorya Polunochnaya’nın ona verdiği özgürlük heykeli kafalı doları çıkardı ve onu sıkı sıkı tutarak bekledi.</p>

  <p>Kol saatine göre saat sabahın üçünde, hayaletler onu sorgulamak için geri döndüler. Siyah takım elbiseli, siyah saçlı ve cilalı siyah ayakkabılar giyen iki adam. Birinin köşeli çenesi, geniş omuzları, dibine kadar yenmiş tırnakları, diğerinin ise hafif açılmış alnı, gümüş çerçeveli yuvarlak gözlükleri ve manikürlü tırnakları vardı. Birbirlerine hiç benzemeseler de, Gölge bir bağlamda iki adamın hemen hemen aynı olduğundan şüphelendiğini fark etti. İskambil masasının iki tarafında durmuş ona bakıyorlardı.</p>

  <p>"Yük için ne zamandır çalışıyorsun?" diye sordu biri.</p>

  <p>"Onun ne olduğunu bilmiyorum," dedi Gölge.</p>

  <p>"Kendisine Çarşamba diyor. Grimm. Herkesin babası. Yaşlı adam. Onunla görünmüşsünüz, bayım."</p>

  <p>"Onun için birkaç gündür çalışıyorum."</p>

  <p>"Bize yalan söylemeyin, bayım," dedi gözlüklü hayalet.</p>

  <p>"Tamam," dedi Gölge. "Söylemeyeceğim. Ama yine de çalışalı birkaç gün oldu."</p>

  <p>Düz çeneli hayalet uzanıp Gölge’nin kulağını parmaklarıyla tuttu ve büktü. Sıktı ve büktü. Acı şiddetliydi. "Bize yalan söylememenizi söyledik, bayım," dedi yumuşakça. Sonra bıraktı.</p>

  <p>İki hayaletin de ceketlerinin altında tabanca şişlikleri vardı. Gölge karşılık vermeye çalışmadı. Hapishaneye geri dönmüş gibi davrandı. <i>Kendi cezanı çek,</i> diye düşündü Gölge. <i>Onlara zaten bilmedikleri bir şey söyleme. Soru sorma.</i></p>

  <p>"Arkadaşlık ettiğiniz kişiler tehlikeli kimseler, bayım," dedi gözlüklü hayalet. "Aleyhte ifade vererek ülkenize bir hizmette bulunacaksınız." Sempatikçe gülümsedi: <i>Ben iyi polisim,</i> dedi gülümseme.</p>

  <p>"Anladım," dedi Gölge.</p>

  <p>"Ve bize yardım etmek istemezseniz, bayım," dedi düz çeneli hayalet, "mutlu olmadığımızda neye benzediğimizi görebilirsiniz." Avuç içiyle Gölge’nin karnına vurup nefesini kesti. Bu bir işkence değil, sadece belirtme, diye düşündü Gölge: <i>Ben kötü polisim.</i> Kusacak gibi oldu.</p>

  <p>"Sizi mutlu etmek isterim," dedi Gölge, konuşabilecek hale gelir gelmez.</p>

  <p>"Tek istediğimiz işbirliği, bayım."</p>

  <p>"Sorabilir miyim . . " diye soluk soluğa konuştu <i>(soru sorma,</i> diye düşündü ama çok geçti, kelimeler çoktan söylenmişti), "kiminle işbirliği yaptığımı sorabilir miyim?"</p>

  <p>"Sana isimlerimizi mi söylememizi istiyorsun?" diye sordu düz çeneli hayalet. "Aklını kaybetmiş olmalısın."</p>

  <p>"Hayır, söylediğinde haklı," dedi gözlüklü hayalet. "Bu bizimle ilişkisini kolaylaştırabilir." Gölge’ye baktı ve diş macunu reklamlarındaki bir adam gibi gülümsedi. "Selam, ben Bay Taş’ım, bayım. İş arkadaşım da Bay Odun."</p>

  <p>"Doğrusu," dedi Gölge, "yani hangi örgüt için çalışıyorsunuz? CIA mi? FBI mı?"</p>

  <p>Taş başını olumsuzca salladı. "Vay anasını. Artık o kadar kolay değil, bayım. Durum o kadar basit değil."</p>

  <p>"Özel sektör," dedi Odun, "kamu sektörü. Biliyorsunuz. Bugünlerde birçok karşılıklı etkileşim var."</p>

  <p>"Ama sizi temin ederim ki," dedi Taş, gülümsememsi bir gülümsemeyle, "biz iyi adamlarız. Karnınız aç mı, bayım?" Elini ceketinin cebine sokup bir paket Snickers çıkarttı. "İşte. Bir hediye."</p>

  <p>"Teşekkürler," dedi Gölge. Snickers paketini açtı ve yedi.</p>

  <p>"Sanırım yanında bir şey de içmek istersiniz. Kahve mi? Bira mı?"</p>

  <p>"Su, lütfen," dedi Gölge.</p>

  <p>Taş kapıya gitti ve vurdu. Kapının diğer tarafındaki nöbetçiye bir şeyler söyledi. Adam başıyla onayladı ve bir dakika sonra soğuk su dolu polistren bir bardakla döndü.</p>

  <p>"CIA," dedi Odun. Pişmanca başını salladı. "O enayiler. Hey, Taş. Yeni bir CIA esprisi duydum. Tamam: CIA’in Kennedy suikastına karışmadığından nasıl emin olabiliriz?"</p>

  <p>"Bilmem," dedi Taş. "Nasıl emin olabiliriz?"</p>

  <p>"O öldü, değil mi?"</p>

  <p>İkisi de güldüler.</p>

  <p>"Şimdi kendinizi daha iyi hissediyor musunuz, bayım?" diye sordu Taş.</p>

  <p>"Sanırım."</p>

  <p>"O zaman niye bize bu akşamüstü neler olduğunu anlatmıyorsunuz, bayım?"</p>

  <p>"Turistik bir şeyler yaptık. Kayanın Üstündeki Ev’e gittik. Yemek için dışarı çıktık. Geri kalanını biliyorsunuz."</p>

  <p>Taş sertçe iç çekti. Odun hayal kırıklığına uğramış gibi kafasını salladı ve Gölge’nin dizkapağını tekmeledi. Acı çok şiddetliydi. Sonra Odun yumruğunu Gölge’nin sağ böbreğinin tam üstüne yavaşça itti ve sertçe vurdu. Bu acı Gölge’nin dizindekinden çok daha kötüydü.</p>

  <p><i>İkisinden de iriyim,</i> diye düşündü. <i>İkisini de haklayabilirim.</i> Ama silahlıydılar; ikisini de - bir şekilde - öldürse ya da etkisiz hale getirse bile hâlâ hücrede kilitli olacaktı. (Ama silahı olacaktı. İki silahı olacaktı.) (Hayır.)</p>

  <p>Odun, ellerini Gölge’nin yüzünden uzak tutuyordu. İz yok. Kalıcı hiçbir şey yok: Sadece gövdesinde ve dizinde tekmelerle yumruklar. Canı yandı. Gölge avuç içindeki özgürlük dolarını sıkıca tuttu ve bunun bitmesini bekledi.</p>

  <p>Çok uzun bir süre sonra dayak sona erdi.</p>

  <p>"Sizi birkaç saat sonra tekrar göreceğiz, bayım," dedi Taş. "Biliyorsunuz, Oduncuk bunu yapmaktan gerçekten nefret ediyor. Biz mantıklı adamlarız. Söylediğim gibi, biz iyi adamlarız. Siz yanlış taraftasınız. Bu arada niçin biraz uyumaya çalışmıyorsunuz?"</p>

  <p>"Bizi ciddiye almaya başlasanız iyi olur,” dedi Odun.</p>

  <p>"Oduncuk bu konuda haklı, bayım," dedi Taş. "Bunu düşünün."</p>

  <p>Kapı arkalarından çarparak kapandı. Gölge ışığı söndürüp söndürmeyeceklerini merak etti ama söndürmediler. Lamba odada soğuk bir göz gibi ışıldadı. Gölge yerdeki sarı, kauçuk-köpük şilteye doğru süründü ve üstüne çıkıp ince battaniyeye örtündü. Gözlerini kapattı. Hiçbir şeye tutunamadı. Rüyaları hariç.</p>

  <p>Zaman geçti.</p>

  <p>Tekrar on beş yaşındaydı ve annesi ölüyordu. Annesi ona çok önemli bir şey söylemeye çalışıyordu ama Gölge onu anlayamadı. Uykusunda kımıldandı ve ok gibi saplanan bir acı onu yarı uykulu halinden çıkartıp irkiltti.</p>

  <p>Gölge ince battaniyenin altında ürperdi. Sağ kolu, ampulün ışını engellemek için gözünü kapattı. Çarşamba ve diğerlerinin hâlâ özgür olup olmadıklarını, hatta hâlâ hayatta olup olmadıklarını merak etti. Öyle olduklarını umdu.</p>

  <p>Gümüş dolar sol elinde buz gibi duruyordu. Dayaktayken olduğu gibi onu elinde hissedebiliyordu. Onun vücut ısısıyla niçin ısınmadığını merak etti. Artık yarı uykulu, yarı sayıklar bir şekilde, para, özgürlük fikri, ay ve Zorya Polunochnaya gökyüzünün derinliklerinden parlayan dantel gibi bir gümüş ışın içinde, bir şekilde birbirlerine karıştılar. Gölge gümüş ışına binip acıdan, korkudan, uzaklaştı. Acıdan uzak, huzurluca tekrar rüyalara daldı</p>
<p>. . .</p>
<p>Çok uzaklardan bir gürültü duydu ama onu düşünemeyecek kadar geçti: O artık uykuya aitti.<br/></p>

  <p>Yarı uykulu bir düşünce: Gürültünün onu uyandıracak, ona vuracak ya da ona bağıracak insanlar olmadığını umdu. Ve sonra keyifle geçekten uyuduğunu ve artık üşümediğini fark etti.</p>

  <p>Birisi bir yerde, rüyasında ya da dışında yardım için bağırıyordu.</p>

  <p>Gölge rüyasında köpük kauçuk üzerinde kımıldadıkça canını yakan yerler bularak dönüp durdu.</p>

  <p>Birisi onu omzundan sallıyordu.</p>

  <p>Onlara onu uyandırmamalarını, uyumasına izin vermelerini, onu olduğu gibi bırakmalarını söylemek istedi; ama ağzından çıkan tek şey bir homurtu oldu.</p>

  <p>"Köpek Yavrusu?" dedi Laura. "Uyanman gerekiyor. Lütfen uyan, tatlım."</p>

  <p>Ve bir anlık tatlı bir rahatlık hissetti. Çok acayip bir rüya görmüştü, hapishaneler, dolandırıcılar, sefalet içinde tanrılar ve şimdi de Laura işe gitme zamanı geldi diye onu uyandırıyordu. Belki işten önce bir kahve ve bir öpücük ya da daha fazlasını çalmak için yeteri kadar zaman vardır. Ona dokunmak için elini uzattı.</p>

  <p>Laura’nın teni buz gibi soğuk ve yapış yapıştı.</p>

  <p>Gölge gözlerini açtı.</p>

  <p>"Bütün bu kanlar nereden geldi?" diye sordu.</p>

  <p>"Diğerlerinden," dedi. "Benim değil. Ben gliserin ve lanolinle karıştırılmış formaldehitle doluyum."</p>

  <p>"Diğerleri kim?"</p>

  <p>"Nöbetçiler," dedi. "Sorun yok. Onları öldürdüm. Kalksan iyi olur. Herhangi birine alarm verecek fırsat tanıdığımı sanmıyorum. Oradan bir palto al yoksa kıçın donacak."</p>

  <p>"Onları sen mi öldürdün?"</p>

  <p>Laura omuz silkti ve beceriksizce yarım yamalak gülümsedi. Elleri sadece koyu kırmızılarla bir resim yapmış gibiydi. Yüzünde ve elbiselerinde (hâlâ gömüldüğü o mavi takımdı) sıçramış lekeler ve izler Gölge’nin aklına Jackson Pollack’ı getirdi, çünkü Jackson Pollack’ı düşünmek ikinci şıkkı kabul etmekten daha az sorunluydu.</p>

  <p>"Sen ölü olduğunda insanları öldürmek kolay," dedi ona. "Yani çok önemli bir şey değil. Artık önyargısız yaklaşıyorsun olaya."</p>

  <p>"Benim için hâlâ çok önemli," dedi Gölge.</p>

  <p>"Sabah ekibi gelene kadar burada kalmak istiyor musun?" dedi. "İstiyorsan kalabilirsin. Ben buradan çıkmak isteyeceğini düşünmüştüm."</p>

  <p>"Onlar benim yaptığımı düşünecekler," dedi salakça.</p>

  <p>"Belki," dedi. "Bir palto giy, tatlım. Donacaksın."</p>

  <p>Gölge koridora çıktı. Koridorun sonunda nöbetçi odası vardı. Odada dört ölü adam yatıyordu: üç nöbetçi ve kendine Taş diyen adam. Arkadaşı ortalarda görünmüyordu. Yerdeki kan rengi sürüme izlerinden anlaşıldığına göre, iki tanesi çekilerek nöbetçi odasına getirilmiş ve yere bırakılmışlardı.</p>

  <p>Gölge’nin paltosu askılıkta asılıydı. Cüzdanı hâlâ, görünüşe göre dokunulmadan, cebinde duruyordu. Laura, içleri şekerlemelerle dolu birkaç karton kutu açtı.</p>

  <p>Nöbetçiler, artık onları doğru dürüst görebiliyordu, koyu renk kamuflaj üniformaları giymişlerdi ama üzerlerinde kimin için çalıştıklarını gösteren hiçbir resmi arma yoktu. Hafta sonunda ördek avına gitmek için giyinmiş avcılar olabilirlerdi.</p>

  <p>Laura soğuk elini uzattı ve Gölge’nin elini kendininkilerin içinde sıktı. Gölge’nin ona verdiği altın para, boynundaki altın bir zincirde asılıydı.</p>

  <p>"Güzel duruyor," dedi Gölge.</p>

  <p>"Teşekkürler." Laura sevimlice gülümsedi.</p>

  <p>"Ya diğerleri?" diye sordu Gölge. "Çarşamba ve geri kalanlar? Neredeler?" Laura ona bir avuç dolusu şekerleme verdi ve Gölge ceplerini onlarla doldurdu.</p>

  <p>"Burada başka kimse yoktu. Birçok boş hücreyle, içinde senin olduğun hücre vardı. Ah, içlerinden biri bir dergi alıp otuz bir çekmek için şuradaki hücreye gitmişti. Oldukça büyük bir şok geçirdi."</p>

  <p>"Onu otuz bir çekerken mi öldürdün?"</p>

  <p>Laura omuz silkti. "Sanırım," dedi rahatsızca. "Canını yaktılar diye endişelendim. Birisinin sana göz kulak olması lazım. Sana ben göz kulak olacağım demiştim, değil mi? İşte al bunları." Onlar kimyasal el - ayak ısıtıcılardı: İnce müflonlar - açtığında ısınır ve saatlerce öyle kalırlar. Gölge onları cebine koydu.</p>

  <p>"Bana göz kulak olmak. Evet," dedi, "oldun,''</p>

  <p>Laura parmağını uzatıp Gölge’nin sol kaşının üstüne vurdu. "Yaralısın," dedi.</p>

  <p>"Ben iyiyim," dedi Gölge.</p>

  <p>Duvarda metal bir kapıyı açtı. Kapı yavaşça açıldı. Yer ,bir metre aşağıdaydı. Çakıla benzeyen zemine atladı. Laura’yı belinden yakaladı, hiç düşünmeden, daha önceleri de onu rahatça kaldırdığı gibi kaldırıp aşağı indirdi . . .</p>

  <p>Ay kalın bir bulutun arkasından çıktı. Ufukta alçalmış, batmaya yakındı ama karın üzerine etrafı görmeye yetecek kadar ışık yayıyordu.</p>

  <p>Bir ormanlık arazide, bir yan demiryolu hattına terkedilmiş ya da park edilmiş, siyah boyalı uzun bir metal yük vagonundan çıkmışlardı. Başka vagonlar da ağaçların arasında görebildikleri kadar geriye uzanıyordu. Bir trendeydi. Bunu bilmesi lazımdı.</p>

  <p>"Kahretsin, nasıl oldu da beni burada buldun?" diye sordu ölü karısına.</p>

  <p>Laura hoşuna gitmiş bir ifadeyle başını yavaşça salladı. "Karanlık bir dünyada deniz feneri gibi ışıldıyorsun," dedi ona. "O kadar da zor değildi. Şimdi, git. Gidebildiğin kadar uzağa ve gidebildiğin kadar hızlı git. Kredi kartlarını kullanmazsan sorunun olmaması gerekir."</p>

  <p>"Nereye gitmeliyim?"</p>

  <p>Laura keçeleşmiş saçlarını gözlerinin önünden eliyle itti. "Yol şu tarafta," dedi ona. "Ne yapabiliyorsan yap. Eğer gerekiyorsa bir araba çal. Güneye git."</p>

  <p>"Laura," dedi ve tereddüt etti. "Neler olduğunu biliyor musun? Bu insanların kim olduğunu biliyor musun? Öldürdüklerinin?"</p>

  <p>"Evet," dedi. "Sanırım biliyorum."</p>

  <p>"Sana borçluyum," dedi Gölge. "Eğer sen olmasaydın ben hâlâ oradaydım. Benim için iyi şeyler planlamış olduklarını sanmıyorum."</p>

  <p>"Evet," dedi. "İyi şeyler planladıklarını ben de sanmıyorum."</p>

  <p>Boş vagonlardan uzaklaştılar. Gölge, gecenin içinde yalnız yollarında kilometrelerce, düdüklerini öttürerek uzayıp giden penceresiz metal vagonlardan diğer trenleri merak etti. Parmakları cebindeki özgürlük dolarını tuttu ve Zorya Polunochnaya'yla o ay ışığında ona bakışını hatırladı. <i>Ona ne istediğini sordun mu? Bu, bir ölüye sorulacak en akıllıca sordur. Bazen sana ne olduğunu söylerler.</i></p>

  <p>"Laura ... Ne istiyorsun?" diye sordu.</p>

  <p>"Gerçekten bilmek istiyor musun?"</p>

  <p>"Evet. Lütfen."</p>

  <p>Laura ölü mavi gözlerle ona baktı. "Tekrar canlı olmak istiyorum," dedi. "Bu yarı hayatta olmayı değil. Gerçekten canlı olmak istiyorum. Göğsümde kalbimin çarpmasını duymak istiyorum. İçimde kanın dolaştığını hissetmek istiyorum - sıcak, tuzlu ve gerçek. Tuhaf ki kanı hissedebileceğini düşünmezsin ama bana inan, dolaşması durduğunda hissedeceksin." Gözlerini ovuşturup ellerindeki kırmızı pisliği yüzüne bulaştırdı. "Bak, bu zor. Ölü insanların niçin gece dolaştığını biliyor musun, Köpek Yavrusu? Çünkü karanlıkta gerçek gibi görünmek kolay. Ve ben görünmek istemiyorum. Ben canlı olmak istiyorum."</p>

  <p>"Benden ne yapmamı istediğini anlamıyorum."</p>

  <p>"Olunma bırak, tatlım. Çözeceksin. Çözeceğini biliyorum."</p>

  <p>"Tamam," dedi. "Deneyeceğim. Peki çözersem, seni nasıl bulacağım?"</p>

  <p>Ama Laura gitmişti. Ormanda, ona doğunun yönünü gösteren gökyüzündeki hafif grilik ve son gece kuşunun ötüşü ya da şafağın ilk kuşunun şakıması olabilecek soğuk aralık rüzgârındaki yalnız uğultu hariç hiçbir şey kalmamıştı.</p>

  <p>Gölge yüzünü güneye çevirdi ve yürümeye başladı.</p>
</body>
</html>