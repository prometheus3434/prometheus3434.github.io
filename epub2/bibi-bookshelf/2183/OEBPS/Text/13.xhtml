<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
<body>
  <h3 style="text-align: right;" class=" sigil_not_in_toc"><br/></h3>
<h3 style="text-align: right;" class=" sigil_not_in_toc"><br/></h3>
<h3 style="text-align: right;" class=" sigil_not_in_toc">13<br/></h3>
<p><i><br/></i></p>
<p><i><br/></i></p>
<p><i>"Hey, eski dost.</i></p>

  <p><i>Ne diyorsun, eski dost?</i></p>

  <p><i>İdare et işte, eski dost,</i></p>

  <p><i>Eski dostluğa bir şans tanı.</i></p>

  <p><i>Niçin bu kadar se</i><i>rt</i><i>sin?</i></p>

  <p><i>Sonsuza kadar böyle olacağız.</i></p>
<p><i>Sen, ben, o,</i></p>

  <p><i>Birçok hayat şansa bağlı</i> . . . "</p>

  <p>- Stephen Sondheim, <i>Eski Dostlar.</i></p>
<p><i><br/></i></p>
<p><i><br/></i></p>

  <p>Cumartesi günüydü. Birisi Gölge’nin kapısını çaldı. Dişlerini fırçaladığı için cevap vermesi bir dakika sürdü.</p>

  <p>Marguerite Olsen kapıdaydı. İçeri girmedi, orada güneş ışığında ciddi bakışlarla durdu. "Bay Ainsel . . .?"</p>

  <p>''Mike, lütfen," dedi Gölge.</p>

  <p>"Mike, evet. Bu akşam bize yemeğe gelmek ister misin? Altı gibi? Çok ilginç bir şey yok sadece spagetti ve köfte olacak."</p>

  <p>"Spagetti ve köfteyi severim."</p>

  <p>"Tabii ki, eğer başka planın . . ."</p>

  <p>"Başka planım yok."</p>

  <p>"Altı."</p>

  <p>"Çiçek getirmeli miyim?"</p>

  <p>"Eğer istersen. Ama bu bir arkadaş toplantısı. Romantik olanlardan değil." Kadın kapıyı arkasından kapattı.</p>

  <p>Gölge duş aldı. Köprüye kadar kısa bir yürüyüş yaptı. Güneş yükselmişti, gökyüzünde matlaşmış bir çeyrek dolar gibi duruyordu. Eve geldiğinde paltosunun içinde terliyordu. 4-çekerini Davein’e sürdü ve bir şişe şarap aldı. Yirmi dolarlık bir şişeydi ve bu Gölge’ye bir tür kalite garantisi gibi göründü. Şaraptan anlamadığı için bir Kaliforniya Cabernet aldı. Çünkü o gençken ve insanlar arabalarında hâlâ tampon çıkarmaları kullanırlarken "Hayat bir Cabernet’tir" yazan bir çıkartma görmüştü. Bu onu güldürmüştü.</p>

  <p>Hediye olarak saksılı bir bitki aldı. Yeşil yapraklı, çiçeksiz. Bunda birazcık bile romantiklik yoktu.</p>

  <p>Bir kutu asla içmeyeceği sütle, bir grup asla yemeyeceği meyve aldı.</p>

  <p>Sonra Mabelin’e gitti ve öğle yemeği için tek bir pasty aldı. Mabel’in yüzü onu görünce sevindi. "Hinzelmann seni bulabildi mi?"</p>

  <p>"Beni aradığını bilmiyordum."</p>

  <p>"Evet. Seni buzda balık tutmaya götürmek istiyor. Chad Mulligan da seni etrafta görüp görmediğimi sordu. Eyalet dışında ikinci dereceden kuzeni geldi. Biz ona eskiden öpücük kuzeni derdik. Çok tatlı bir kız. Onu seveceksin," dedi ve pastyi kahverengi kağıt bir pakete koyup sıcak tutmak için üstünü kıvırdı.</p>

  <p>Gölge eve uzun yoldan gitti; bir eliyle yemek yerken pasty kırıntıları kotunun üstüne ve 4-çekerin döşemesine düşüyordu. Gölün güneyindeki kütüphaneyi geçti. Burası buz ve karların içinde siyah-beyaz bir kasabaydı. İlkbahar hayal edilemeyecek kadar uzakta görünüyordu: Klunker buz-balık avı kulübeleri, pikaplar ve kar-kızağı izleriyle her zaman buzun üzerinde duracaktı.</p>

  <p>Apartmanına geldi, arabayı park etti, garajdan çıktı ve tahta iskeleden dairesine yürüdü. Kuş yemliğindeki sakalar, sıvacı kuşları ona ancak öylesine bir baktılar. İçeri girdi. Bitkiye su verdi, şarabı buzdolabına koyup koymayacağını düşündü.</p>

  <p>Altıya kadar, öldürmesi gereken çok zaman vardı.</p>

  <p>Gölge, bir kez daha televizyonu rahatça izleyebilmeyi diledi. Eğlenmek istedi. Düşünmek zorunda kalmadan, sadece oturmayı ve seslerle ışıkların onu yıkaması istedi. <i>Lucy’nin memelerini görmek istiyor musun?</i> hafızasında Lucy’nin sesiyle bir şey fısıldadı ve etrafta onu görecek kimse olmasa da olumsuzca başını salladı.</p>

  <p>Gergin olduğunu fark etti. Bu, üç yıl önce ilk defa tutuklandığından beri diğer insanlarla - ne hapishanedeki insanlarla, ne tanrılarla, ne efsanevi kahramanlarla, ne de rüyalarda olmayan normal insanlarla - ilk sosyal etkileşimiydi. Mike Ainsel olarak sohbet etmesi gerekiyordu.</p>

  <p>Kol saatine baktı. İki buçuktu. Marguerite Olsen ona altıda orada olmasını söylemişti. Tam altı mı demek istemişti? Biraz daha erken mi orada olmalıydı? Biraz geç mi? En sonunda komşusuna altıyı beş gece gitmeye karar verdi.</p>

  <p>Gölge’nin telefonu çaldı.</p>

  <p>"Evet?"</p>

  <p>"Telefona öyle cevap verilmez," diye homurdandı Çarşamba.</p>

  <p>"Telefonumu bağlattığımda nazikçe cevap vereceğim," dedi Gölge. "Sana nasıl yardımcı olabilirim?"</p>

  <p>"Bilmiyorum," dedi Çarşamba. Bir ara oldu. Sonra dedi ki, "Tanrıları organize etmek, kedileri düz bir sıraya dizmek gibi bir şey. Doğal olarak yapamıyorlar." Çarşamba’nın sesinde Gölge’nin daha önce duymadığı bir bitkinlik ve cansızlık vardı.</p>

  <p>"Sorun ne?"</p>

  <p>"Bu iş zor. Bu amına koduğumun işi çok zor. Bunun bir işe yarayıp yaramayacağını bilmiyorum. Kendi boğazlarımızı da kesebiliriz. Tek yapacağımız, boğazlarımızı kesmek."</p>

  <p>"Böyle konuşmamalısın."</p>

  <p>"Evet. Doğru."</p>

  <p>"Şey, eğer boğazını kesersen," dedi Gölge, Çarşamba’yı karanlık dünyasından çıkarıp neşelendirmek için, "belki canın bile yanmaz."</p>

  <p>"Yanacaktır. Acı, benim türümde bile can yakar. Eğer maddi dünyada yaşayıp onu etkilersen maddi dünya da seni etkiler. Acı aynı açgözlülüğün sarhoş ettiği ve şehvetin yaktığı gibi can yakar. Biz kolay ölmeyebiliriz ve gerçekten de ölmüyor olabiliriz; ama yine de ölebiliriz. Eğer hâlâ sevilir ve hatırlanırsak bize çok fazla benzeyen bir şey gelir ve yerimizi alır. Böylece bütün bu lanet şey tekrar baştan başlar. Ve eğer unutulursak, işimiz bitmiştir."</p>

  <p>Gölge ne diyeceğini bilemedi. Dedi ki, "Peki nereden arıyorsun?"</p>

  <p>"Sana ne."</p>

  <p>"Sarhoş musun?"</p>

  <p>"Henüz değil. Devamlı Thor'u düşünüp duruyorum. Onu hiç tanımadın. Seni gibi iriyarı bir adamdı. İyi kalpli. Pek zeki değildi; ama eğer istesen üstündeki tanrının cezası gömleği sana verirdi. Ve intihar etti. 1932’de ağzına bir tabanca soktu ve kafasını uçurdu. Bu bir tanrı için ne tür bir ölüm ki?"</p>

  <p>"Üzgünüm."</p>

  <p>"Boktan bir metelik bile vermiyorsun ki, evlat. Sana çok benziyordu. İri ve aptal." Çarşamba konuşmayı kesti. Öksürdü.</p>

  <p>"sorun ne?" dedi Gölge, ikinci kez.</p>

  <p>"Bağlantı kurdular."</p>

  <p>"Kim kurdu?"</p>

  <p>"Karşı taraf."</p>

  <p>"Ve?"</p>

  <p>"Ateşkes görüşmek istiyorlar. Barış görüşmesi. Yaşa ve bırak, amına koyduklarım, yaşasınlar."</p>

  <p>"Peki şimdi ne oluyor?"</p>

  <p>"Şimdi gidip modern götlerle Kansas City Mason Locası’nda iğrenç kahve içeceğim."</p>

  <p>"Tamam. Gelip beni alacak mısın yoksa seninle bir yerde buluşacak mıyım?"</p>

  <p>"Orada kal ve kendini kontrol et. Başını belaya sokma. Beni duydun mu?"</p>

  <p>"Ama -"</p>

  <p>Bir tıkırtı oldu, bağlantı kesildi ve kesik kaldı. Çevir sesi yoktu; ama zaten hiç olmamıştı ki.</p>

  <p>Zaman öldürme dışında yapacak başka hiçbir şey yoktu. Çarşamba'yla konuşmak Gölge’nin huzurunu kaçırmıştı. Yürüyüşe gitmek amacıyla ayağa kalktı; ama hava kararıyordu ve tekrar oturdu.</p>

  <p>Gölge, <i>Gölkenarı Belediye Meclisi Tutanakları 1872-1884</i>'ü aldı ve sayfaları çevirdi. Gözleri minik yazıları tam olarak okumadan tarıyordu, ara sıra gözüne takılan şeylere bakmak için duruyordu.</p>

  <p>Gölge, 1874 Temmuz’unda Belediye Meclisi’nin kasabaya gelen gezgin yabancı oduncuların sayısından endişelendiklerini öğrendi. Üçüncü Cadde ile Broadway’in köşesine bir opera binası dikilecekti. Değirmen göleti göle dönüştüğünde, Değirmen-Dere’ye bent yapılmasına bağlı detayların ortadan kalkması bekleniyordu. Meclis, arazi bedeli ve ikametgâhları su altında kalacak bölgeden taşımak için gereken masraflar karşılığında Bay Samuel Samuels’e yetmiş dolar ve Bay Heikki Salminen’e seksen beş dolar ödenmesini onayladı.</p>

  <p>Daha önce gölün insan yapımı olduğu fikri Gölge’nin aklına hiç gelmemişti. Göl henüz bent çekilen bir değirmen göletiyken bir kasabaya niçin Gölkenarı demişlerdi ki? Okumaya devam edip, aslında Bavyera’da Hüdemuhlen olan Bay Hinzelmann’ın gölü inşa projesinden sorumlu olduğunu ve belediye meclisinin proje için ona 370 dolar tahsisat ayırdığını, açıkların halktan toplanarak karşılanacağını keşfetti. Mutfak havlusundan bir şerit yırttı ve kitabın içine ayraç olarak yerleştirdi. Hinzelmann’nın büyükbabasından bahsedildiğini görünce ne kadar sevineceğini hayal edebiliyordu. Yaşlı adamın ailesinin gölün inşasına yardımcı olup olmadığını bilip bilmediğini merak etti. Gölge kitabın içinde ileri doğru sayfaları karıştırıp göl inşa projesinden bahseden başka bilgiler taradı.</p>

  <p>1876 ilkbaharında, gölü bir törenle, kasabanın yüz yılda bir yapılan kutlamalarının bir müjdecisi olduğuna ithaf etmişlerdi. Mecliste Bay Hinzelmann’a oy birliğiyle teşekkür etme kararı alınmıştı.</p>

  <p>Gölge saatine baktı. Beş buçuktu. Banyoya gitti, traş oldu, saçını taradı. Elbiselerini değiştirdi. Son on beş dakika bir şekilde geçti. Şarabı ve çiçeği alıp, yan daireye gitti.</p>

  <p>Kapı çalmasıyla beraber açıldı. Marguerite Olsen en az onun kadar gergindi. Şarap şişesiyle, saksıdaki çiçeği alıp teşekkür etti. Televizyon açıktı, videoda <i>Oz Büyücüsü</i> oynuyordu. Hâlâ kahverengimsi renklerdeydi; Dorothy hâlâ Kansas’da, yaşlı dolandırıcı onun zihnini okur gibi yaparken Profesör Mucize’nin arabasında oturuyordu. Onu yaşantısından koparıp götürecek hortum yaklaşıyordu. Leon, ekranın önünde oturmuş oyuncak itfaiye kamyonuyla oynuyordu. Gölge'yi gördüğünde yüzünde bir sevinç ifadesi belirdi; ayağa kalktı ve parmaklarının ucunda heyecanla yatak odasına koşup bir saniye sonra zafer kazanmış bir havayla elinde bir çeyrek sallayarak çıktı.</p>

  <p>"İzle Mike Ainsel!" diye bağırdı. Sonra iki elini de kapattı ve parayı daha fazla açtığı sağ eline almış gibi yaptı. "Onu kaybettim Mike Ainsel!"</p>

  <p>"Başardın," diye ona katıldı Gölge. "Yemekten sonra annene göre bir sakıncası yoksa, sana onu daha düzgün yapmayı göstereceğim."</p>

  <p>"Eğer istiyorsan şimdi göster," dedi Marguerite. "Biz hâlâ Samantha’yı bekliyoruz. Niçin bu kadar geç kaldı bilmiyorum."</p>

  <p>Sanki bu bir işaretmiş gibi, tahta iskele üzerinde ayak sesleri duyuldu ve birisi omuzlayarak önkapıyı açtı. Gölge onu önce tanımadı, sonra kız dedi ki, "Kalorililerden mi, yoksa duvar kağıdı tadında olanlardan mı istediğinizi bilemediğimden, kalorilileri tercih ettim," ve bunun arkasından onu tanıdı: Kahire yolundaki kız.</p>

  <p>"Bu güzel," dedi Marguerite. "Sam, bu komşum Mike Ainsel. Mike bu Samantha Siyah Karga, kız kardeşim."</p>

  <p><i>Seni tanımıyorum,</i> diye düşündü Gölge, umutsuzca. <i>Benimle daha önce hiç karşılaşmadın. Biz kesinlikle birbirimize yabancıyız. Kan</i> nasıl düşündüğünü hatırlamaya çalıştı. Elini uzattı ve dedi ki, "Tanıştığımıza sevindim."</p>

  <p>Kız gözlerini kırpıştırıp onun yüzüne baktı. Bir anlık şaşkınlıktan sonra gözlerinden onaylama okundu ve ağzının köşeleri kıvrılıp sırıttı. "Selam," dedi.</p>

  <p>"Ben gidip yemeğe bakacağım," dedi Marguerite, onları orada bırakır ve bir saniye bile izlemezse mutfakta yemek yakan birinin telaşlı sesiyle.</p>

  <p>Sam şişkin paltosunu verdi ve şapkasını çıkardı. "Demek melankolik ve esrarengiz komşu sensin," dedi. "Kimin aklına gelirdi ki?" Sesini kısık tuttu.</p>

  <p>"Ve sen," dedi Gölge. "Kız Sam. Bu konuyu sonra konuşabilir miyiz?"</p>

  <p>"Eğer neler döndüğünü bana söylemeye söz verirsen."</p>

  <p>"Anlaştık."</p>

  <div>Leon, Gölge’nin pantolonunun paçasını çekiştirdi. "Bana şimdi gösterecek misin?" diye sordu ve çeyreğini uzattı.</div>

  <p>"Tamam," dedi Gölge. "Ama sana gösterirsem usta sihirbazın nasıl yaptığını hiç kimseye asla göstermeyeceğini unutmamalısın."</p>

  <p>"Söz veriyorum," dedi Leon, ciddice.</p>

  <p>Gölge parayı sol eline aldı, sonra Leon’un sağ eline koyup, aslında parayı sol elinde bırakırken onun nasıl sağ eline koyuyormuş gibi gözüktüğünü ona öğretti. Sonra Leon’a hareketi kendi kendine tekrar ettirdi.</p>

  <p>Birkaç denemeden sonra çocuk hareketi başardı. "Şimdi yarısını biliyorsun," dedi Gölge. "Diğer yarısı şu: Dikkatini paranın olması <i>gereken</i> yere odakla. Ona bak. Eğer o senin sağ elindeymiş gibi davranırsan, ne kadar sakar olursan ol, hiç kimse senin sol eline bakmayacaktır.</p>

  <p>Sam hiçbir şey söylemeden, kafası yana yatmış bir şekilde hepsini izledi.</p>

  <p>"Yemek!" diye seslendi Marguerite, elinde üzerinden dumanlar tüten bir spagetti tabağıyla gelirken. "Leon, git ellerini yıka."</p>

  <p>Yemekte sarımsaklı ekmek, koyu kırımızı bir sos, leziz baharatlı köfteler vardı. Gölge, Marguerite’e çok güzel olmuş dedi.</p>

  <p>"Eski bir aile tarifi," dedi ona, "ailenin Korsika tarafından."</p>

  <p>"Ben sizi Amerika Yerlisi sanıyordum."</p>

  <p>"Babam Cherokee," dedi Sam. "Mags’in Annesi’nin babası Korsikalı." Sam, odada Cabarnet içen tek kişiydi. "Babam, Mags on yaşındayken onu terk etti ve kasabanın diğer ucuna taşındı. Ondan altı ay sonra ben doğdum. Annem ve Babam boşanmadan sonra evlendiler. Ben on yaşındayken babam gitti. Sanırım onun on yıllık bakım süresi var."</p>

  <p>"Şey, on yıldır Oklahoma’da," dedi Marguerite.</p>

  <p>"Annemin ailesi Avrupa Yahudilerinden, diye devam etti Sam, "şu bir zamanlar komünist olup şimdi kaosta olanlardan birinden. Sanırım bir Cherokee ile evlenme fikrinden hoşlanmıştı. Kızarmış ekmek ve ciğer külbastı." Kırmızı şarabından bir yudum daha aldı.</p>

  <p>"Sam’ın annesi çılgın bir kadındır," dedi Marguerite, yarı onaylayarak.</p>

  <p>"Şimdi nerede olduğunu biliyor musun?" diye sordu Sam. Gölge olumsuzca başını salladı. "Avustralya’da. İnternette, Hobart’da yaşayan bir adamla tanıştı. Karşılaştıklarında adamın hakikaten yanına yaklaşılmayacak kadar iğrenç olduğuna karar verdi. Ama Tasmanya’yı gerçekten beğendi. Bir kadın grubuyla, onlara batik elbiseler gibi şeyler öğreterek, orada yaşıyor. Çok iyi değil mi? Onun yaşında?"</p>

  <p>Gölge öyle olduğunu kabul etti ve kendine biraz daha köfte aldı. Sam onlara Tasmanya’nın yerlilerinin İngilizler tarafından nasıl tümüyle yok edildiğini ve onları yakalamak için adada kurulan insan zinciriyle sadece yaşlı bir adamla hasta bir çocuğu tuzağa düşürebildiklerini anlattı. Onlara, thylacinelerin - Tasmanya kaplanı - çiftçiler tarafından koyunlarını korkutuyor diye nasıl öldürüldüklerini, politikacıların thylacinelerin korunmaya alınması gerektiğini, sonuncusu öldükten sonra fark ettiklerini anlattı. İkinci kadeh şarabını bitirip üçüncüyü doldurdu.</p>

  <p>"Peki, Mike ," dedi Sam, birden, yanakları kızarıyordu, "biraz da sen bize ailenden bahset. Ainseller nasıl birileri?" Gülümsüyordu ve bu gülümsemede bir muzurluk vardı.</p>

  <p>"Biz gerçekten çok sıkıcıyız," dedi Gölge. "Hiçbirimiz Tasmanya kadar uzağa gidemedik. Demek Madison’da okuyorsun? Neler?"</p>

  <p>"Bilirsin," dedi. "Sanat tarihi, kadın araştırmaları okuyorum ve bronz döküyorum."</p>

  <p>"Ben büyüdüğümde," dedi Leon, "sihir yapacağım. Puf. Bana öğretecek misin, Mike Ainsel?"</p>

  <p>"Tabii ki," dedi Gölge. "Eğer annen izin verirse."</p>

  <p>Sam dedi ki, "Yemekten sonra, sen Leon’u yatırırken, Mags, ben Mike'dan beni bir saat kadar <i>Geyik Buraya Takılır Bariz</i> götürmesini isteyeceğim."</p>

  <p>Marguerite omuz silkmedi. Kafasını oynattı ve bir kaşını birazcık kaldırdı.</p>

  <p>"Sanırım ilginç biri," dedi Sam. "Ve konuşacak çok şeyimiz var."</p>

  <p>Marguerite, kağıt bir peçeteyle çenesindeki, olmayan bir kırmızı sos lekesini silmekle meşgul Gölge'ye baktı. "Şey, siz yetişkin insanlarsınız," dedi, ama ses tonu öyle olmadıklarını ve öyle olsalar bile olmamaları gerektiğini ima ediyordu.</p>

  <p>Yemekten sonra Gölge, Sam’a bulaşıkta yardım etti - kuruladı - ve arkasından Leon'un eline sentler sayarak onun için bir para oyunu yaptı: Her seferinde Leon elini açtı ve her sayışında içinde bir tane eksik para çıktı. Ve son para - "Onu sıkıca tutuyor musun? sıkıca?" Leon elini açtığında orada değildi. Leon’un dokunaklı çığlıkları koridorda, arkasında geliyordu "Bunu nasıl yaptın? Anne, bunu nasıl yaptı?"</p>

  <p>Sam ona paltosunu verdi. "Hadi," dedi. Yanakları şaraptan kızarmıştı.</p>

  <p>Dışarısı soğuktu.</p>

  <p>Gölge dairesinde durup, <i>Gölkenarı Belediye Meclisi Tutanaktan</i> 1872-1884'ü bir plastik poşete koydu ve yanına aldı. Hinzelmann Geyik’de olabilirdi. Ona büyükbabasından bahsedildiğini göstermek istedi.</p>

  <p>Yan yana garaja doğru yürüdüler.</p>

  <p>Gölge garaj kapısını açtı ve Sam gülmeye başladı. "Aman Tanrım," dedi, 4-çekeri gördüğünde. "Paul Gunther’in arabası. Paul Gunther’in arabasını almışsın. Aman Tanrım."</p>

  <p>Gölge onun için önkapıyı açtı. Sonra dolaşıp arabaya bindi. "Arabayı tanıyor musun?"</p>

  <p>"İki üç yıl önce Mags’e kalmaya geldiğimde onu mora boyamaya ikna eden bendim."</p>

  <p>"Ah," dedi Gölge. "Suçlayacak birini bulduğuma sevindim."</p>

  <p>Arabayı caddeye çıkardı. Dışarı çıktı ve garaj kapısını kapattı. Arabaya geri geldi. İçeri girdiğinde, Sam ona sanki kendine güveni yavaş yavaş yok oluyormuşçasına tuhafça bakıyordu. Emniyet kemerini bağladı ve Sam dedi ki, "Tamam. Bu salakça bir şey, değil mi? Manyak bir katille bir arabaya binmek."</p>

  <p>"Geçen sefer seni eve sapsağlam götürdüm," dedi Gölge.</p>

  <p>"İki kişiyi öldürdün," dedi. "FBI tarafından aranıyorsun. Ve şimdi takma bir isimle ablamın komşusu olarak yaşadığını öğreniyorum. Tabii ki Mike Ainsel gerçek ismin değilse?"</p>

  <p>"Hayır," dedi Gölge ve iç çekti. "Değil." Bunu söylemekten nefret etti. Bu onun için önemli olan bir şeyi, onu inkâr ederek Mike Ainsel’i terk ediyormuş gibi bir şeydi; sanki bir arkadaşından ayrılıyormuş gibi.</p>

  <p>"O adamları sen mi öldürdün?"</p>

  <p>"Hayır."</p>

  <p>"Benim evime geldiler ve bizi beraber gördüklerini söylediler. Ve bir adam bana senin bir fotoğrafını gösterdi. İsmi neydi - Bay Şapka? Hayır. Bay Kasaba. Aynı Kaçaktaki gibi. Ama seni görmediğimi söyledim."</p>

  <p>"Teşekkür ederim."</p>

  <p>"Peki," dedi. "Söyle bakalım neler dönüyor. Eğer sen benimkileri tutarsan ben de senin sırlarını tutarım."</p>

  <p>"Ben senin hiçbir sırrını bilmiyorum ki," dedi Gölge.</p>

  <p>"Şey, bu şeyi mora boyama fikrinin benim olduğunu biliyorsun. Bundan dolayı Paul Gunther buralardaki birçok yerde öyle bir küçümsenen ve alay edilen konu haline geldi ki, kasabadan tamamen gitmeye zorlandı. Kafamız kıyaktı," diye kabul etti.</p>

  <p>"Bunun pek bir sır olduğundan şüpheliyim," dedi Gölge. "Gölkenarı’ndaki herkes biliyor olmalı. Bu kıyakkafa moru."</p>

  <p>Ve sonra sakin ama çok hızlı bir şekilde dedi ki, "Eğer beni öldüreceksen, lütfen canımı acıtma. Seninle buraya gelmemeliydim. Ben tam bir boktan bir salağım. Seni teşhis edebilirim. Tanrım."</p>

  <p>Gölge iç çekti. "Ben asla hiç kimseyi öldürmedim. Gerçekten. Şimdi seni Geyik’e götürüyorum," dedi. "Bir içki içeceğiz. Ya da istersen arabayı döndürüp seni eve götüreceğim. Öyle ya da böyle, tek yapacağım, aynasızları çağırmayacağını ümit etmek olacak."</p>

  <p>Köprüyü geçerlerken susuldu.</p>

  <p>"O adamları kim öldürdü?" diye sordu.</p>

  <p>"Sana söylesem bile inanmazdın."</p>

  <p><i>"İnanırdım."</i> Sesi şimdi kızgındı. Gölge, yemeğe şarap getirmesinin iyi bir fikir olup olmadığını merak etti. Şimdi hayat kesinlikle bir cabernet değildi.</p>

  <p>"İnanması kolay bir şey değil."</p>

  <p>"Ben," dedi ona Sam, "her şeye inanabilirim. Nelere inanabileceğim konusunda hiçbir fikrin yok.</p>

  <p>"Öyle mi?"</p>

  <p>"Gerçek olan şeylere inanabilirim, gerçek olmayan şeylere inanabilirim. Hiç kimsenin doğru olup olmadığını bilmediği şeylere inanabilirim. Noel Baba’ya, Easter Bunny’ye, Marilyn Monroe’ya, Beatles’a, Elvis’e, Bay Ed’e inanabilirim - insanların mükemmelleştirilebileceği, bilginin sınırsız olduğuna, dünyanın gizli bankacılık kartelleri tarafından yönetildiğine inanıyorum; dünyanın düzenli aralıklarla, iyileri buruşuk suratlı makilere, kötüleri sakat sığırlara benzeyen, suyumuzu ve kadınlarımızı isteyen uzaylı yaratıklar tarafından ziyaret edildiğine inanıyorum. Geleceğin sıçtığına inanıyorum, geleceğin sarsıntıda olduğuna inanıyorum. Bir gün Beyaz Bufalo kadının geleceğine ve herkesin kıçına tekmeyi basacağına inanıyorum. Bütün erkeklerin, sadece hızlı büyümüş, büyük iletişim sorunları olan çocuklar olduklarına, Amerika’da iyi seksin reddiyle eyaletten eyalete drive-in sinemalarının reddinin çakıştığına inanıyorum. Bütün politikacıların kişiliksiz hırsızlar olduğuna ve de alternatiflerinden daha iyi olduklarına inanıyorum. Büyük kişiler geldiklerinde, Kaliforniya’nın denize batarken Florida’nın çılgınlık, timsahlar ve zehirli atıklar içinde eriyip kaybolacağına inanıyorum. Antibakteriyal sabunun pislik ve hastalığa karşı olan bağışıklığımızı yok ettiğine ve bundan dolayı hepimizin <i>Dünyalar</i> Savaşı'ndaki Marslılar gibi sıradan bir nezleden yok olacağımıza inanıyorum. Geçen yüzyılın en büyük şairlerinin Edith Sitwell ve Don Marquis olduğuna, yeşim taşının ejderha gözyaşı olduğuna ve binlerce yıl önceki yaşamımda tek kollu bir Sibirya Şamanı olduğuma inanıyorum. İnsanlığın kaderinin yıldızlarda bulunduğuna inanıyorum. Şekerlerin tadının çocukken daha iyi olduğuna, yabanarısının aerodinamik olarak uçmasının imkansız olduğuna, ışığın bir dalga ve parçacık olduğuna, bir yerde aynı anda ölü ve canlı olan bir kedi olduğuna (bununla beraber onu beslemek için kutuyu açmazlarsa sonunda iki farkı türlü ölü olacağına), evrende evrenin kendisinden trilyonlarca yıl daha yaşlı yıldızlar olduğuna inanıyorum. Benimle ilgilenen, benim için endişelenen ve yaptığım her şeyi izleyen kişisel bir tanrıya inanıyorum. Evreni harekete geçirdikten sonra kız arkadaşlarıyla takılmaya giden ve benim hayatta olduğumu bile bilmeyen kişiliksiz bir tanrı olduğuna inanıyorum. Rastlantısal kaos, geri plandaki gürültü ve saf kör talihten oluşmuş boş ve tanrısız bir evrene inanıyorum. Seksin abartıldığını iddia edenin henüz onu doğru dürüst yapmadığına inanıyorum. Neler olduğunu bildiğini iddia edenin küçük şeyler hakkında da yalan söyleyebileceğine inanıyorum. Kesin dürüstlüğe ve hassas palavralara inanıyorum. Kadının seçmeye hakkı olduğuna, bebeğin yaşamaya hakkı olduğuna, bütün insanların yaşamı kutsalken eğer yasal sisteme tam olarak güvenebiliyorsan, ölüm cezasında hiçbir sorun olmadığına ve geri zekâlılar dışında yasal sisteme hiç kimsenin asla güvenmediğine inanıyorum. Hayatın bir oyun olduğuna, hayatın kötü bir şaka olduğuna, hayatın yaşarken başınıza gelenler olduğuna ve sırtüstü yatıp onu keyfini çıkarabileceğinize inanıyorum." Nefesi kesilmiş bir şekilde durdu.</p>

  <p>Gölge, neredeyse alkışlamak için ellerini direksiyondan çekiyordu. Onun yerine dedi ki, "Tamam. Eğer ne öğrendiğimi sana söylersem benim kafayı yediğimi düşünmeyeceksin."</p>

  <p>"Belki," dedi. "Dene bakalım."</p>

  <p>"Bugüne kadar insanların hayal ettiği bütün tanrıların bugün hâlâ bizimle olduklarına inanır mıydın?"</p>

  <p>". . . belki."</p>

  <p>"Ve etrafta yeni tanrılar var, bilgisayar tanrıları, telefon tanrıları gibi. Bunların hepsi de dünyada her iki grup için yeterli yer olmadığını düşünüyormuş gibi görünüyor. Ve bir tür savaş olası gibi."</p>

  <p>"Ve o iki adamı bu tanrılar mı öldürdü?"</p>

  <p>"Hayır, o iki adamı karım öldürdü."</p>

  <p>"Sanırım karının öldüğünü söylemiştin."</p>

  <p>"Ölü."</p>

  <p>"O zaman ölmeden önce onları öldürdü?"</p>

  <p>"Sonra. Soru sorma."</p>

  <p>Sam elini uzattı ve alnındaki saçı çekti.</p>

  <p>Ana Cadde’de <i>Geyik Buraya Takılır</i>’ın dışında durdular. Pencerenin üstündeki tabelada elinde bir bardak birayla arka ayaklarının üzerinde duran şaşkın bakışlı bir geyik gözüküyordu. Gölge içinde kitap olan poşeti aldı ve dışarı çıktı.</p>

  <p>"Niçin savaşacaklar ki?" diye sordu Sam. "Boşunaymış gibi görünüyor. Kazanacak ne var ki?"</p>

  <p>"Bilmiyorum," diye kabul etti Gölge.</p>

  <p>"Uzaylı yaratıklara inanmak tanrılara inanmaktan daha kolay," dedi Sam. "Belki Bay Kasaba ve Bay Her neyse Siyahlar Giyinen Adamlardandı, sadece yaratık olanlarından."</p>

  <p>Geyik Buraya Takılır’ın dışındaki kaldırımdaydılar ve Sam durdu. Gölge'ye baktı ve nefesi gece karanlığında havada soluk bir bulut gibi kımıldamadan durdu. Dedi ki, "Bana sadece senin iyi adamlardan biri olduğunu söyle."</p>

  <p>"Söyleyemem," dedi Gölge. "Keşke söyleyebilseydim. Ama elimden geleni yapıyorum."</p>

  <p>Sam ona baktı ve alt dudağını ısırdı. Sonra başıyla onayladı. "Bu kadarı yeterli," dedi. "Seni ele vermeyeceğim. Bana bir bira ısmarlayabilirsin."</p>

  <p>Gölge o geçebilsin diye kapıyı itti. Bir sıcaklık ve müzik dalgası onlara çarptı. İçeri girdiler.</p>

  <p>Sam bazı arkadaşlarına el salladı. Gölge, yüzlerini - ama isimlerini değil - Alison McGovern’ı aramada beraber geçirdiği günden hatırladığı ya da Mabel'inde sabahları tanıştığı bir avuç dolusu insana başıyla selam verdi. Chad Mulligan kolu ufak tefek bir kadının - Gölge onun öpücük kuzeni olduğunu sandığı - omzunda barda ayakta duruyordu. Nasıl bir şey olduğunu merak etti ama kadının sırtı ona dönüktü. Gölge’yi gördüğünde Chad eliyle komik bir selam verdi. Gölge sırıttı ve ona el salladı. Gölge, etrafta Hinzelmann’a bakındı ama bu akşam burada değilmiş gibi görünüyordu. Arkalarda boş bir masa gördü ve ona doğru yürümeye başladı.</p>

  <p>Sonra birisi çığlık atmaya başladı.</p>

  <p>Bu kötü bir çığlıktı, avazı çıktığı kadar, hayalet görmüş gibi isterik bir çığlık. Bütün konuşmaları susturdu. Gölge, birinin öldürüldüğünden emin bir şekilde etrafa bakındı ama sonra bardaki bütün yüzlerin ona çevrildiğini gördü. Hatta pencerede bütün gün uyuyan siyah kedi bile jukeboxın üstünde kuyruğunu dikmiş, sırtını kabartmış duruyor ve dik dik Gölge'ye bakıyordu.</p>

  <p>Zaman yavaşladı.</p>

  <p>"Yakalayın onu!" diye isterinin kıyısına park etmiş bir kadın sesi bağırdı. "Ah Tanrı adına, birisi onu durdursun! Kaçmasına izin vermeyin! Lütfen!" Bu tanıdık bir sesti.</p>

  <p>Hiç kimse kımıldamadı. Gözlerini dikmiş Gölge’ye bakıyorlardı. O da onlara baktı.</p>

  <p>Chad Mulligan, insanların içinden geçerek ileri çıktı. Ufak tefek kadın, arkasında tedbirlice yürüdü, gözleri sanki bir kez daha çığlık atmaya hazırlanıyormuşcasına fal taşı gibi açılmıştı. Gölge onu tanıyordu. Tabii ki onu tanıyordu.</p>

  <p>Chad hâlâ birasını tutuyordu, sonradan yanındaki masaya koydu. "Mike," dedi.</p>

  <p>"Chad," dedi Gölge.</p>

  <p>Audrey Burton, Chad’in koluna yapışmıştı. Yüzü bembeyazdı ve gözlerinde yaşlar vardı. "Gölge," dedi. "Seni piç herif. Seni iğrenç katil herif."</p>

  <p>"Bu adamı tanıdığından emin misin, tatlım?" dedi Chad. Rahatsız görünüyordu.</p>

  <p>Audrey Burton inanamayan gözlerle ona baktı. "Deli misin? O yıllarca Robbie’nin yanında çalıştı. Onun orospu karısı benim en yakın <i>arkadaşımdı. Cinayetten</i> aranıyor. Ben <i>sorguya</i> çekildim. O bir kaçak bir <i>mahkum."</i> Zıvanadan çıkmıştı, sesi bastırılmış histeriden tir tir titriyor, kelimeleri ağzından bir Brezilya dizisi oyuncusu gibi ağlayarak çıkıyordu. <i>Öpücük kuzeni,</i> diye etkilenmeden düşündü Gölge.</p>

  <p>Bardaki hiç kimse tek kelime bile etmedi. Chad Mulligan, Gölge’ye baktı. "Bu büyük ihtimalle bir yanlışlık. Bunu çözeceğimizden eminim," dedi, mantıklıca. Sonra bara döndü, "Her şey yolunda," dedi. "Endişelenecek hiçbir şey yok." Sonra Gölge’ye, "Hadi dışarı çıkalım, Mike ," dedi. Oldukça ustacaydı. Gölge etkilendi.</p>

  <p>"Tabii," dedi Gölge.</p>

  <p>Eline bir elin değdiğini hissetti ve dönünce Sam’ı gözlerini dikmiş ona bakar buldu. Elinden geldiği kadar rahatlatıcı bir şekilde ona gülümsedi.</p>

  <p>Sam, Gölge'ye baktı, sonra barda onlara bakan yüzlere baktı. "Kim olduğunu bilmiyorum," dedi Audrey Burton’a. "Ama. Sen. Sen bir amcıksın." Sonra parmaklarının ucunda yükseldi ve Gölge’yi kendine doğru çekti ve dudaklarını onun dudaklarına sıkıca yapıştırdı. Gerçek saat tıklarına göre beş saniye kadar sürse de bu Gölge'ye birkaç dakika gibi geldi.</p>

  <p><i>Bu tuhaf bir öpücük</i>, diye düşündü Gölge, Sam’ın dudakları onunkine yapışıkken: Bu ona yönelik değildi. Bu bardaki diğer kişiler içindi, onlara tarafını seçtiğini göstermek içindi. Bu bir dolduruşa getirme öpücüğüydü. Sam onu öperken Gölge Sam’ın ondan hoşlanmadığından emin oldu - şey, en azından öyle değildi.</p>

  <p>Çok uzun zaman önce küçük bir çocukken bir kez okuduğu bir öykü vardı: uçurumdan kayan, yukarıda insan yiyen kaplanlar ve altında ölümcül bir düşüş varken, yarı yolda uçurumun kenarında bir yere ölümüne tutunan bir yolcunun öyküsü. Yanında bir çilek kümesi, aşağısında ve yukarısında kesin ölüm vardı. <i>Ne yapması lazım?</i> diyordu soru?</p>

  <p>Ve cevap, <i>Çilekleri yemeli,</i> idi.</p>

  <p>Öykü o çocukken hiçbir anlam taşımamıştı. Şimdi taşıyordu. Böylece gözlerini kapatıp kendini öpücüğün içine bıraktı ve Sam’ın yaban çilekleri kadar tatlı dudaklarıyla ona temas eden teninin yumuşaklığı hariç hiçbir şey yaşamadı.</p>

  <p>"Hadi Mike ," dedi Chad Mulligan, setçe. "Lütfen. Hadi şu işi dışarıda halledelim."</p>

  <p>Sam geri çekildi. Dudaklarını yaladı ve gülümsedi, bu neredeyse gözlerine ulaşan bir gülümsemeydi. "Kötü değil," dedi. "Bir oğlan için iyi öpüşüyorsun." Sonra Audrey Burton’a döndü. "Ama sen," dedi, "sen tam bir amcıksın."</p>

  <p>Gölge arabanın anahtarlarını Sam’a attı. Kız onları bir eliyle yakaladı Gölge barın yanından yürüyüp dışarı çıktı. Chad Mulligan arkasında geliyordu. Hafif bir kar yağmaya başlamıştı, kar taneleri bar tabelasının neon ışığında fırıl fırıl dönerek yere iniyordu. "Bu konuyu konuşmak ister misin?" diye sordu Chad.</p>

  <p>Audrey kaldırıma kadar onları takip etmişti. Tekrar çığlık atmaya hazırmış gibi görünüyordu. "O iki adam öldürdü, Chad," dedi. "FBI kapıma geldi. O bir sapık. Eğer istersen seninle karakola kadar geleceğim."</p>

  <p>"Siz yeteri kadar sorun yarattınız, hanfendi," dedi Gölge. Kendinden bile bezmiş gibi konuştu. "Lütfen gidin."</p>

  <p>"Chad? Bunu duydun mu? Beni tehdit etti!" dedi Audrey.</p>

  <p>"İçeri gir, Audrey," dedi Chad Mulligan. Audrey sanki tartışacakmış gibi göründü, sonra dudaklarını birbirine o kadar bastırdı ki bembeyaz oldular ve bara geri döndü.</p>

  <p>"Söyledikleri hakkında konuşmak ister misin?" diye sordu Chad Mulligan.</p>

  <p>"Ben asla hiç kimseyi öldürmedim," dedi Gölge.</p>

  <p>Chad başıyla onayladı. "Sana inanıyorum," dedi. "Bu suçlamaları kolaylıkla çözebiliriz. Bana herhangi bir sorun çıkarmayacaksın, değil mi, Mike?"</p>

  <p>"Sorun yok," dedi Gölge. "Bütün bunlar bir yanlışlık."</p>

  <p>"Kesinlikle," dedi Chad. "O zaman anladığım kadarıyla büroma gitmemiz ve her şeyi orada çözmemiz gerekiyor."</p>

  <p>"Tutuklandım mı?" diye sordu Gölge.</p>

  <p>"Hayır," dedi Chad. "Tabii ki kendin istemiyorsan. Bence benimle bir yurttaşlık görevi için geliyorsun ve bu işi çözeceğiz."</p>

  <p>Chad, Gölge'yi aradı ve silah bulamadı. Mulligan’ın arabasına bindiler. Gölge yine arkaya oturup dışarı metal kafesin içinden baktı. SOS diye düşündü. <i>İmdat.</i> Zihniyle Mulligan’ı zorlamaya çalıştı, bir keresinde Chicago’da bir aynasızı zorladığı gibi - <i>bu senin eski dostun Mike Ainsel. Sen onun hayatını kurtardın. Bunun ne kadar salakça olduğunu görmüyor musun?Niye bütün bunları bir kenara bı</i><i>r</i><i>akmıyorsun ki?</i></p>

  <p>"Seni oradan çıkarmam bence iyi bir şeydi," dedi Chad. "Tek eksiğin bir gevezenin senin Alison McGovern’in katili olduğuna karar vermesiydi ve sonra al sana bir de linç güruhu."</p>

  <p>"Anlamlı."</p>

  <p>Arabayı Gölkenarı polis binasının dışına çektiler. Yanaşırlarken Chad, aslında burasının bölge şerif şubesine ait olduğunu söyledi. Yerel polis burada birkaç odayla idare ediyordu. Çok yakında bölge modern bir şey inşa edecekti. Şimdilik ellerindekiyle idare etmeleri gerekiyordu.</p>

  <p>İçeri girdiler.</p>

  <p>"Bir avukat çağırayım mı?" diye sordu Gölge.</p>

  <p>"Herhangi bir şeyle suçlanmadın," dedi Mulligan. "Sana kalmış." Birkaç yaylı kapıdan geçtiler. "Şuraya otur."</p>

  <p>Gölge, yanında sigara yanıkları olan tahta bir iskemleye oturdu. Kendini aptal ve uyuşuk hissetti. İlan tahtasında kocaman SİGARA İÇİLMEZ yazısının yanında küçük bir poster vardı: KAYIP ARANIYOR diye yazıyordu üstünde. Fotoğraf, Alison McGovern’ındı.</p>

  <p>İçeride üzerinde eski <i>Sports Jllustrated</i> ve <i>Newsweek</i> sayıları olan tahta bir masa vardı. Işık kötüydü. Duvarın boyası sarıydı ama bir zamanlar beyaz olabilirdi.</p>

  <p>On dakika sonra Chad ona paralı makinelerin kağıt bardağıyla sıcak çikolata getirdi. "Çantada ne var?" diye sordu. Ve işte o anda Gölge içinde <i>Gölkenarı Belediye Meclisi’nin Tutanaktan</i> olan plastik poşeti hâlâ tuttuğunu fark etti.</p>

  <p>"Eski bir kitap," dedi Gölge. "İçinde büyükbabanın resmi var. Ya da belki de büyük büyük babanın."</p>

  <p>"Ya?"</p>

  <p>Gölge kasaba meclisinin resmini bulana kadar kitabın sayfalarını karıştırdı ve Mulligan denen adamı gösterdi. Chad kıkırdadı. "İşte bu her şeyden daha şaşırtıcı," dedi.</p>

  <p>O odada dakikalar, saatler geçti. Gölge, iki <i>Sports Illustrated</i> bitirdi ve <i>Newsweek'&nbsp;</i>e&nbsp;başladı. Zaman zaman Chad içeri geldi, bir keresinde Gölge’nin tuvalete ihtiyacı olup olmadığını sormak için, bir keresinde ona jambonlu bir sandviç ve küçük bir paket kızarmış patates vermek için.</p>

  <p>"Teşekkürler," dedi Gölge, onları alırken. "Hâlâ tutuklanmadım mı?"</p>

  <p>Chad dişlerinin arsındaki havayı içeri çekti. "Şey," dedi. "Henüz değil. Mike Ainsel ismi yasal gözükmüyor. Diğer taraftan, bu eyalette kendine ne isim istersen takabilirsin, eğer dolandırıcılık amaçlı değilse. Öylesine belirsiz durumdasın."</p>

  <p>"Bir telefon edebilir miyim?"</p>

  <p>"Şehiriçi mi?"</p>

  <p>"Şehirlerarası."</p>

  <p>"Eğer benim kartımla ararsan kazıklanmazsın, yoksa holdeki o şeye on papellik çeyreklik atmak zorunda kalacaksın."</p>

  <p>Tabii, diye düşündü Gölge. Böylece aradığım numarayı bileceksin ve büyük ihtimalle de dahili hattan da dinliyor olacaksın.</p>

  <p>"Bu mükemmel," dedi Gölge. Boş bir büroya girdiler. Gölge’nin araması için Chad’e verdiği numara Illinois Kahire’deki cenaze evinin numarasıydı. Chad çevirdi ve ahizeyi Gölge’ye verdi. "Seni burada bırakıyorum," dedi ve dışarı çıktı.</p>

  <p>Telefon birkaç kez çaldı ve sonra açıldı.</p>

  <p>"Jacquel ve Ibis? Yardımcı olabilir miyim?"</p>

  <p>"Selam. Bay Ibis ben Mike Ainsel. Noel’de size birkaç gün yardım etmiştim."</p>

  <p>Bir anlık tereddüt, sonra. "Tabii. Mike. Nasılsın?"</p>

  <p>"Pek iyi değil, Bay Ibis. Talihim ters gidiyor. Tutuklanmak üzereyim. Amcamı etrafta göreceğiniz umuyorum ya da belki ona bir mesaj ulaştırabilirsiniz."</p>

  <p>"Kesinlikle etrafa sorabilirim. Bir dakika, Mike. Burada seninle konuşmak isteyen biri var."</p>

  <p>Ahize başka birine verildi. Ve sonra, "Selam tatlım," dedi genizden gelen bir dişi sesi. "Seni özledim."</p>

  <p>Bu sesi daha önce hiç duymadığından emindi. Ama onu tanıyordu. Onu tanıdığından emindi . . .</p>

  <p><i>Kendini rahat bırak,</i> diye zihninde, rüyasında fısıldadı genizden gelen ses, <i>Kendini tamamen rahat bırak.</i></p>

  <p>"Öpüştüğün kız kimdi, tatlım? Beni kıskandırmaya mı çalışıyorsun?"</p>

  <p>"Biz sadece arkadaşız," dedi Gölge. "Sanırım bir şeyi belirtmeye çalışıyordu. Beni öptüğünü nereden bildin?"</p>

  <p>"Halkımın yürüdüğü her yerde gözlerim vardır," dedi. "Şimdi kendine iyi bak, tatlım . . ." Bir anlık sessizlik oldu, sonra Bay Ibis tekrar hattaydı ve dedi ki, "Mike ?"</p>

  <p>"Evet."</p>

  <p>"Amcana ulaşmakta bir sorun var. Bir yere bağlanmış gibi görünüyor. Ama Nancy Teyze'ye bir mesaj iletmeye çalışacağım. Bol şanslar." Hat kesildi.</p>

  <p>Gölge oturup Chad’ın dönmesini bekledi. Boş büroda oturmuş onu meşgul edecek bir şey istiyordu. İsteksizce <i>Tutanaktan</i> bir kez daha alıp ortasından bir yerden açtı ve okumaya başladı.</p>

  <p>Bir yasa, kaldırımlara ve kamu binalarının zeminlerine tükürmeyi yasaklıyordu.</p>

  <p>Lemmi Hautala on iki yaşındaydı ve 13 Aralık 1876’da hezeyan geçirdiğinden, kafasına esip çekip gittiğinden korkuldu. Hemen bir arama yapıldı ama arama göz gözü görmeyen bir kar yağışından dolayı engellendi. Meclis ortak bir kararla Hautala ailesine başsağlığı dileklerini iletti.</p>

  <p>Ertesi hafta Olsenlerin ahırında çıkan yangın ne insan ne de at, hiçbir yaralanma ya da can kaybı olmadan söndürüldü.</p>

  <p>Gölge, birbirine bitişik basılmış kolonları taradı. Lemmi Hautala’dan bir daha bahsedilmediğini fark etti.</p>

  <p>Ve sonra kapristen biraz daha fazla bir şeyle Gölge 1877 kışına doğru sayfaları geçti. Aradığının Ocak tutanakları içinde geçtiğini buldu: Jessie Lovat, yaşı verilmemiş, ‘bir zenci çocuğu' 29 Aralık’ta ortadan kaybolmuştu. Kızın seyyar satıcı diye bilinenler tarafından kaçırılmış olabileceğine inanıldı. Lovat ailesine başsağlığı gönderilmedi.</p>

  <p>Gölge, 1878 kışının tutanaklarını inceliyordu ki Chad Mulligan kapıyı vurdu ve içeri girdi, eve kötü karne getiren bir çocuk gibi mahçup bir ifadesi vardı.</p>

  <p>"Bay Ainsel," dedi. "Mike. Bundan dolayı gerçekten üzgünüm. Kişisel olarak, senden hoşlanıyorum. Ama biliyorsun ki bu hiçbir şeyi değiştirmez."</p>

  <p>Gölge bildiğini söyledi.</p>

  <p>"Bu konuda şartlı tahliyeni bozmaktan dolayı seni tutuklamaktan başka seçeneğim yok," dedi Chad. Sonra Mulligan, Gölge’ye haklarını okudu. Bazı evraklar doldurdu. Gölge’nin parmak izlerini aldı. Onu, holden binanın diğer tarafındaki bölge hapishanesine götürdü.</p>

  <p>Odanın bir kenarında uzun bir banko ve birkaç kapı, diğer tarafında da iki tutuklu hücresiyle bir kapı vardı. Hücrelerden biri doluydu. - bir adam beton bir yatakta ince bir battaniyenin altında uyuyordu. Diğeri boştu.</p>

  <p>Bankonun arkasındaki kahverengi üniformalı uykulu bakışlı bir kadın, küçük, beyaz, portatif bir televizyonda Jay Leno’yu izliyordu. Evrakları Chad'den aldı ve Gölge için imzaladı. Chad orada takılıp başka evraklar doldurdu. Kadın bankonun bu tarafına geldi, Gölge'yi baştan aşağı yoklayarak aradı, kişisel eşyalarını aldı - cüzdanını, metal paralarını, önkapı anahtarını, kol saatini - ve onları bankonun üstüne koydu, sonra ona içinde turuncu elbiseler olan bir plastik torba verdi ve açık hücreye girip üstündekileri değişmesini söyledi. İç çamaşırları ve çorapları kalabilirdi. Gölge içeri girip turuncu kıyafetleri ve duş ayakkabılarını giydi. İçerisi kötülük kokuyordu. Kafasından geçirdiği turuncu giysinin arkasında büyük siyah harflerle LUMBER BÖLGE HAPİSHANESİ yazıyordu.</p>

  <p>Hücredeki metal tuvaletin sifonu çalışmıyordu. Ağzına kadar cins cins, kahverengi sıvı dışkı ve ekşi, biramsı idrarla doluydu.</p>

  <p>Gölge geri gelip elbiselerini kadına verdi. O da onları diğer eşyalarıyla beraber torbaya koydu. Cüzdanını vermeden önce onu parmağıyla yoklamıştı. "Buna dikkat et," dedi kadına. "Bütün hayatım onun içinde." Kadın cüzdanı ondan aldı ve onların yanında emniyette olacağı konusunda onu temin etti. Chad’a bunun doğru olup olmadığını sordu ve Chad kafasını son evraktan kaldırıp, Liz’in doğruyu söylediğini, şimdiye kadar hiçbir mahkumun eşyasını kaybetmediğini söyledi.</p>

  <p>Gölge kıyafetini değiştirirken cüzdanından gizlice aldığı dört yüz doları, ceplerini boşaltırken avuç içinde sakladığı gümüş özgürlük dolarıyla beraber çorabına koymuştu.</p>

  <p>"Söylesene," diye sordu Gölge, dışarı çıktığında. "Kitabı bitirmemde bir sorun var mı?"</p>

  <p>"Üzgünüm, Mike. Ama kurallar kuraldır," dedi Chad.</p>

  <p>Liz, Gölge’nin kişisel eşyalarını arka odadaki bir çantaya koydu. Chad, Gölge’yi Memur Bute'un yetenekli ellerine teslim ettiğini söyledi. Liz yorgun ve ilgisiz baktı. Chad gitti. Telefon çaldı. Liz - Memur Bute - cevap verdi. "Tamam," dedi. "Tamam. Sorun yok. Tamam. Sorun yok. Tamam." Telefonu yerine koydu ve yüzünü astı.</p>

  <p>"Sorun mu var?" diye sordu Gölge.</p>

  <p>"Evet. Pek değil. Bir tür. Seni almak için Milwaukee'den birilerini yolluyorlar."</p>

  <p>"Bunun sorunu ne?"</p>

  <p>"Seni burada üç saat tutmam gerekiyor," dedi. "Ve oradaki hücre - " kapının yanındaki, içinde uyuyan adam olan hücreyi işaret etti, "dolu. O intihar gözleminde. Seni onun yanına koymamalıyım. Seni bölgeye kaydedip sonra tekrar kaydını silmeme deymez." Başını olumsuzca salladı. "Ve oraya girmek istemezsin -" kıyafetlilerini değiştirdiği boş hücreyi işaret etti, "çünkü tuvalet ağzına kadar dolu. Orası pis kokuyor, değil mi?"</p>

  <p>"Evet. Tiksindiriciydi."</p>

  <p>"İşte sıradan insanlık bu, bu tam o. Ne kadar kısa zamanda yeni tesislere geçersek geçelim, benim için çok kısa olamaz. Dün içeride olan kadınlardan biri tampon atıp sifon çekmiş. Onlara öyle yapmamalarını söylüyorum. Onlar için çöp kutularımız var. Boruları tıkıyorlar. O kenefe atılan her tampon bölgeye tesisatçı faturasıyla yüz papele mal oluyor. Bu yüzden eğer seni kelepçelersem oraya sokmayabilirim. Yoksa hücreye girebilirsin." Ona baktı. "Sen seç," dedi.</p>

  <p>"Onların manyağı değilim," dedi Gölge. "Ama kelepçeleri tercih edeceğim."</p>

  <p>Kadın kemerinden bir çift aldı, sonra yarı otomatik bir şekilde tabancı kılıfını okşadı, sanki ona orada olduğunu hatırlatmak için. "Eller arkaya," dedi.</p>

  <p>Kelepçeler sıkı oturdular: Gölge’nin bilekleri kalındı. Sonra ayak bileklerine de kelepçe taktı ve onu bankonun öbür ucunda duvara dayalı bir sıraya oturttu. "Şimdi," dedi. "Sen beni rahatsız etme, ben de seni etmeyeyim." Gölge de görebilsin diye televizyonu yatırdı.</p>

  <p>"Teşekkürler," dedi.</p>

  <p>"Yeni bürolarımız olduğunda, "dedi, "bu saçmalıkların hiçbiri olmayacak."</p>

  <p>The <i>Tonight Show</i> bitti. <i>Cheer5</i>in bir bölümü başladı. Gölge <i>Cheer5</i>i hiç izlememişti. Sadece bir kere bölümünü görmüştü -Koç’un kızının bara geldiği - hem de aynı bölümü birçok kez. Gölge izlemediğiniz showların yalnız bir kez yakaladığınız bölümümü yıllar içinde tekrar tekrar seyrettiğini fark etmişti; bunun evrensel bir kural olması gerektiğini düşünmüştü.</p>

  <p>Memur Liz Bute koltuğuna oturdu. Açıkça uyuklamıyordu; ama hiçbir şekilde uyanık da değildi, bu yüzden <i>Cheers</i> ekibinin konuşmayı kesip, önlüklerini çıkardıklarını ve ekrandan öylesine Gölge'ye bakmaya başladıklarını fark etmedi.</p>

  <p>Diane, kendini bir entelektüel olarak düşünen sarışın barmaid, ilk konuşan oldu. "Gölge," dedi. "Senin için çok endişelendik. Dünyadan kopmuştun. Seni tekrar gördüğüme sevindim - kelepçelere ve modaya uygun turuncu elbiselere rağmen."</p>

  <p>"Aklıma ne geldi biliyor musun," diye ahkam kesti barın can sıkıcısı Cliff, "en iyisi, herkesin turuncu giydiği av mevsiminde kaçmak lazım."</p>

  <p>Gölge hiçbir şey söylemedi.</p>

  <p>"Ah, bakıyorum dilini yutmuş," dedi ki Diane. "Şey, bize eğlenceli bir kovalamaca yaptırdın."</p>

  <p>Gölge başını çevirdi. Memur Liz hafifçe horlamaya başlamıştı. Ufak tefek garson kız, Carla bağırdı, "Hey, angut-tomarı. Bu yayını sana seni o boktan pantolonuna işetecek bir şey göstermek için kestik. Hazır mısın?"</p>

  <p>Ekran titreşti ve karardı. Ekranın sol alt kısmındaki beyazlıkta yanıp CANLI YAYIN kelimeleri yanıp sönmeye başladı. Kısık bir kadın sesi görüntü dışı konuştu, "Kesinlikle kazanan tarafı tutmak için geç değil. Ama biliyorsunuz ki şu anda bulunduğunuz yerde kalma şansınız da var. İşte bu bir Amerikalı olmak demektir. Bu Amerika’nın mucizesidir. Şu unutulmamalıdır ki inanç özgürlüğü yanlış şeye inanma özgürlüğü demektir. Aynı konuşma özgürlüğünün size sessiz kalma hakkını vermesi gibi."</p>

  <p>Resimde bir cadde sahnesi göründü. Kamera gerçek hayat belgesellerindeki el kameralarında olduğu gibi ileri doğru fırladı.</p>

  <p>Seyrek saçlı, yanmış ve hafifçe mahcup ifadeli bir adam çerçeveyi doldurdu. Bir duvarın yanında durmuş, plastik bir bardaktan kahve yudumluyor ve kameraya bakıyordu. "Teröristler sinsi kelimelerinin arkasında sanki özgürlük savaşçılarıymış gibi saklanıyorlar," dedi. "Sizlerle ben, onların katısız ve basit beş para etmez katiller olduğunu biliyoruz. Bir fark yaratmak için hayatlarımızı riske atıyoruz."</p>

  <p>Gölge sesi tanıdı. Bir keresinde bu adamın kafasının içindeydi. Bay Kasaba’nın sesi içeriden farklı geliyordu - ses dışarıdan daha kalın, daha doluydu - ama bundan emindi.</p>

  <p>Kameralar, Bay Kasaba’nın, bir Amerika caddesindeki tuğla bir binanın dışında durduğunu göstermek için geri çekildiler. Kapının üzerinde kare ve pusula bir çerçevenin içinde T harfi vardı.</p>

  <p>"Tam yerli yerinde," dedi birisi görüntü dışı.</p>

  <p><i>"Hadi</i> bakalım <i>içerideki</i> salon kameraları çalışıyor mu?" dedi geriden gelen bir dişi sesi.</p>

  <p>Ekranın sol alt kısmındaki yanan CANLI YAYIN kelimeleri yanıp sönmeye devam etti. Şimdi görüntüde küçük bir salonun içi vardı: Oda az aydınlanmıştı. Odanın diğer ucundaki masada iki adam oturuyordu. Birisinin sırtı kameraya dönüktü.</p>

  <p>Kamera beceriksizce onlara zum yaptı. Bir an için bulanıklaştılar ve sonra tekrar netleştiler. Kameraya bakan adam ayağa kalktı ve zincirlenmiş bir ayı gibi bir aşağı, bir yukarı gidip gelmeye başladı. Adam Çarşamba’ydı. Bir seviyeye kadar, bundan hoşlanıyormuş gibi göründü. Netleşmeyle beraber ses de pat diye geldi.</p>

  <p>Arkası ekrana dönük olan adam diyordu ki, " - buna bir son verme şansı öneriyoruz, hemen şimdi, daha fazla kan dökülmeden, daha fazla çatışma olmadan, daha fazla acı çekilmeden, daha fazla hayat kaybı olmadan. Bu birazcık pes etmeye değmez mi?"</p>

  <p>Çarşamba yürümeyi kesti ve döndü. Burun delikleri genişlemişti. "İlk olarak," diye homurdandı, "benden bütün hepimiz adına konuşmamı istediğinizi anlamanız lazım. Ki bu açıkça anlamsız. İkinci olarak, sizin sözünüzde duracağınıza inanacağımı düşünmenize neden olan şey de nedir?"</p>

  <p>Kameraya arkası dönük adam kafasını oynattı. "Sen kendine haksızlık ediyorsun," dedi. "Senin halkının başka lideri olmadığı besbelli. Senin sözünü dinliyorlar. Sözümü tutacağımı göstermek için bu başlangıç konuşmaları filme alındı ve yayınlanıyor," eliyle arkadaki kamerayı işaret ediyor. "Biz konuşurken senin halkının bir kısmı izliyor. Diğerleri video kasetleri görecek. Kamera yalan söylemez."</p>

  <p>"Herkes yalan söyler," dedi Çarşamba.</p>

  <p>Gölge, sırtı kameraya dönük adamın sesini tanıdı. Bu Bay Dünya'ydı, Gölge, Kasaba’nın kafasındayken Kasaba’yla telefonda konuşan kişi.</p>

  <p>"Sözümüzü tutacağımıza inanmıyorsun," dedi ki Bay Dünya.</p>

  <p>"Sanırım verdiğiniz sözler dönülmek, ettiğiniz yeminler bozulmak için. Ama ben sözümü tutacağım."</p>

  <p>"Güvenli geçiş izni, güvenli geçiş iznidir," dedi Bay Dünya, "ve ateşkes mutabık kaldığımız gibidir. Aklımdayken, himayendeki gencin tekrar bizim nezarete düştüğünü sana söylemeliyim."</p>

  <p>Çarşamba hırıldadı. "Hayır," dedi. "Düşmedi."</p>

  <p>"Önümüzdeki paradigma değişimiyle nasıl başa çıkacağımızı konuşuyorduk. Düşman olmamız gerekmiyor, değil mi?"</p>

  <p>Çarşamba sarsılmış gibi göründü. "Elimden geleni yapacağım..." dedi.</p>

  <p>Gölge, Çarşamba’nın televizyon ekranındaki görüntüsünde tuhaf bir şey fark etti. Kırmızı bir parıltı, cam olan sol gözünde yandı. Nokta, görüntü kımıldadıkça arkasında fosforlu bir iz bıraktı. Sonra Çarşamba bundan habersizmiş gibi göründü.</p>

  <p>"Burası büyük bir ülke," dedi Çarşamba, düşüncelerini düzenleyerek. Kafasını kımıldattı ve lazerin kırmızı noktası yanağına kaydı. Sonra bir kez daha cam gözünün kenarına geldi. "Herkes için yer . . ."</p>

  <p>Televizyon sunucuları tarafından sesi kesilen bir patlama oldu ve Çarşamba’nın kafasının yanı patladı. Gövdesi geriye doğru yuvarlandı.</p>

  <p>Bay Dünya, sırtı hâlâ kameraya dönük bir şekilde ayağa kalktı ve yürüyüp görüntüden çıktı.</p>

  <p>"Hadi bunu bir kez daha yavaşlatılmış izleyelim," dedi sunucunun sesi, güven verici biçimde.</p>

  <p>CANLI YAYIN kelimeleri TEKRAR’a dönüştü. Kırmızı lazer noktasını Çarşamba’nın cam gözüne doğru izledi ve yüzünün yanı bir kez daha bir kan bulutuna dönüştü. Çerçeve dondu.</p>

  <p>"Evet, burası hâlâ Tanrı’nın Ülkesi," dedi sunucu, bir haber spikeri son beylik cümleyi söylüyordu. "Sorun hangi tanrıların olduğu?"</p>

  <p>Başka bir ses - Gölge aynı yarı tanıdık özelliklere sahip olduğundan onun Bay Dünya olduğunu sandı - "Şimdi muntazam programımıza dönüyoruz," dedi.</p>

  <p><i>Cheers</i>'de Koç, kızını aynı annesi gibi gerçekten güzel olduğu konusunda temin ediyordu.</p>

  <p>Telefon çaldı ve memur Liz bir irkilmeyle doğruldu. Telefonu kaldırdı. "Tamam," dedi. "Tamam. Evet. Tamam." Telefonu yerine koydu. Bankonun arkasından çıktı. "Seni hücreye koyacağım," dedi Gölge’ye. "Tuvaleti kullanma. Lafayette şerifliğinin yakında seni almak için buraya gelmesi gerekiyor."</p>

  <p>Kadın, el ve ayaklarındaki kelepçeleri çıkarıp onu tutuklu hücresine kapattı. Şimdi kapı kapanınca koku çok daha kötüydü.</p>

  <p>Gölge beton yatağa oturdu, çorabından özgürlük dolarını çıkardı ve parmağından avcuna, bir pozisyondan öbürüne, bir elinden diğerine geçirmeye başladı. Tek amacı, paranın içeri bakabilecek biri tarafından görünmemesini sağlamaktı.</p>

  <p>Arkasından aniden ve içten bir şekilde Çarşamba’yı özledi. Adamın kendine güvenini, tavrını. Sağlam ve samimi inancını.</p>

  <p>Elini açtı, Bayan Özgürlüğe baktı, gümüş bir profil. Parmaklarını paranın üstüne kapattı, sıkıca tuttu. Yapmadığı bir şeyden dolayı hayatını kaybeden şu adamlardan biri olup olmayacağını merak etti. Bay Dünya ve Bay Kasaba’dan anladığı kadarıyla onu sistemden çıkarmaları büyük bir sorun olmayacaktı. Belki de bir sonraki şirket binasına giderken yolda başına talihsiz bir kaza gelecekti. Kaçarak kurtulmaya çalışırken vurulabilirdi. Bu hiç de olanaksız görünmedi.</p>

  <p>Camın diğer tarafındaki odada kıpırdanma hareketleri vardı. Memur Liz içeri girdi. Bir düğmeye bastı, Gölge’nin açıldığını görmediği bir kapı açıldı ve kahverengi şerif üniformalı siyah bir şerif yardımcısı içeri girip masaya doğru çevik adımlarla yürüdü.</p>

  <p>Gölge doları çorabına soktu.</p>

  <p>Yeni şerif yardımcısı bazı evraklar verdi, Liz onlara göz attı ve imzaladı. Chad Mulligan içeri girdi, yeni adama birkaç kelime konuştu, sonra hücrenin kapısını açtı ve içeri girdi.</p>

  <p>"Tamam. Seni almak için geldiler. Bir ulusal güvenlik meselesiymiş gibi görünüyorsun. Bunu biliyor musun?"</p>

  <p><i>"Gölkenarı Haberleri</i> için büyük bir ilk sayfa haberi olacak," dedi Gölge.</p>

  <p>Chad ifadesiz bir yüzle ona baktı. "Bir serserinin şartlı tahliyesini bozmaktan yakalanması mı? Bu öyle pek önemli bir hikaye değil."</p>

  <p>"O zaman durum bu mu?"</p>

  <p>"Bana söyledikleri bu," dedi Chad Mulligan. Gölge bu kez ellerini ona uzattı ve Chad onu kelepçeledi. Chad, ayak bileklerini de kelepçeleyip ellerindekilerle ayağındakiler arasına bir çubuk taktı.</p>

  <p><i>Beni dışarı çıkaracaklar,</i> diye düşündü Gölge. <i>Belki kaçarak kurtulmaya çalışabilirim - el ve ayaklarındaki kelepçelerle ince turuncu elbiseler içinde karda,</i> bunu düşünürken bile ne kadar aptalca ve umutsuz olduğunu biliyordu.</p>

  <p>Chad onu bürodan çıkardı. Liz şimdi TV'yi kapatmıştı. Zenci şerif yardımcısı ona baştan aşağı süzdü. "İriyarı bir adam," dedi Chad’e. Liz yeni şerif yardımcısına içinde Gölge’nin kişisel eşyaları olan kağıt torbayı uzattı ve o da onlar için imza verdi.</p>

  <p>Chad, önce Gölge'ye sonra şerif yardımcısına baktı. Şerif yardımcısına yavaşça, ama Gölge’nin duyabileceği kadar yüksek sesle, "Bak," dedi. "Bunun yapılış tarzından rahatsız olduğumu söylemek istiyorum."</p>

  <p>Şerif yardımcısı başıyla onaydı. "Bunu gerekli makamlara iletmeniz gerekiyor. Bizim işimiz sadece onu götürmek."</p>

  <p>Chad yüzünü astı. Gölge'ye döndü. "Tamam," dedi Chad. "Şu kapıdan çıkıp güvenlik kontrolünden geçeceğiz."</p>

  <p>"Ne?"</p>

  <p>"Orada. Araba orada."</p>

  <p>Liz kapıların kilidini açtı. "Bu turuncu üniformanın hemen buraya geri yollanmasını kesinlikle takip edin," dedi şerif yardımcısına. "Lafayette'ye yolladığımız son suçlunun üniformasını bir daha hiç görmedik. Onlar bölgeye bedava gelmiyorlar." Gölge’yi güvenlik kapısının dışında arabanın durduğu yere götürdüler. Bu bir resmi şerif arabası değildi. Siyah bir aile arabasıydı. Saçına kırlar düşmüş, bıyıklı, beyaz bir şerif yardımcısı, arabanın yanında durmuş sigara içiyordu. Yaklaştıklarında sigarayı ayağının altında ezdi ve Gölge için arka kapıyı açtı.</p>

  <p>Gölge sarsakça oturdu, hareketleri kelepçelerden dolayı engelleniyordu. Arabanın önüyle arkası arasında ızgara yoktu.</p>

  <p>İki şerif yardımcısı öne bindiler. Siyah şerif yardımcısı arabayı çalıştırdı. Güvenlik kontrol kapısının açılmasını beklediler.</p>

  <p>"Hadi, hadi," dedi zenci şerif yardımcısı, parmakları direksiyonun üstünde ritim tutuyordu.</p>

  <p>Chad Mulligan yan pencereyi tıkladı. Beyaz şerif yardımcısı şoföre baktı, sonra pencereyi açtı. "Bu yanlış," dedi Chad. "Sadece bunu söylemek istedim."</p>

  <p>"Yorumlarınız kaydedildi ve gerekli makamlara iletilecek," dedi şoför.</p>

  <p>Dış dünyanın kapıları açıldı. Kar hâlâ yağıyor, arabanın farlarının ışığında kafa karıştırıyordu. Şoför ayağını gaza bastı ve sokaktan Ana Cadde’ye doğru yola çıktılar.</p>

  <p>"Çarşamba’yı duydun mu?" dedi şoför. Sesi artık daha farklı, yaşlı ve tanıdıktı. "Öldü."</p>

  <p>"Evet. Biliyorum," dedi Gölge. "TV’de gördüm."</p>

  <p>"O amına koduğumun herifleri," dedi beyaz memur. Bu söylediği ilk şeydi. Sesi, sert, aksanlı ve şoförünki gibi, Gölge’nin tanıdığı bir sesti. "Sana söylüyorum, onlar amına koduğumun herifleridir, amına koduğumun herifleridir."</p>

  <p>"Gelip beni aldığınız için teşekkürler," dedi Gölge.</p>

  <p>"Önemli değil," dedi şoför. Karşıdan gelen bir arabanın ışığında yüzü şimdiden daha yaşlı görünüyordu. Daha da ufak tefek gözüktü. Gölge onu son gördüğünde limon sarısı eldivenler ve ekose bir ceket giyiyordu. "Biz Milwaukee’deydik. Ibis aradığında şeytanlar gibi araba sürmek zorunda kaldık."</p>

  <p>"Ben hâlâ balyozumla kafanı kırmayı beklerken, seni içeri atmalarına ve iskemleye yollamalarına izin vereceğimizi mi sandın?" diye sordu üzüntülüce beyaz şerif yardımcısı, el yordamıyla cebinde sigara paketi arıyordu. Doğu Avrupalı aksanı vardı.</p>

  <p>"Gerçek bok yaklaşık bir saat sonra vantilatöre çarpacak," dedi Bay Nancy, her an biraz daha kendine benzeyerek. <i>"Gerçekten</i> seni almaya geldiklerinde. 53. Otoban çıkmadan önce seni şu prangalardan çıkarıp kendi elbiselerini giydireceğiz." Czernobog bir avuç dolusu anahtar gösterdi ve gülümsedi.</p>

  <p>"Bıyığını beğendim," dedi Gölge. "Sana yakışmış."</p>

  <p>Czernobog sararmış bir parmağıyla onu sıvazladı. "Teşekkür ederim."</p>

  <p>"Çarşamba,," dedi Gölge. "Gerçekten öldü mü? Bu -bir tür üçkağıt değil, değil mi?"</p>

  <p>Gölge salakça olsa da bir umuda sarılığını fark etti. Ama Nancy’nin yüzündeki ifade ona gereken her şeyi söyledi ve umudu uçup gitti.</p>
</body>
</html>