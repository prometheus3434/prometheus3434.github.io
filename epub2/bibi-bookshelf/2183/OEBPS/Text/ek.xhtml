<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
<body>
  <h2 class=" sigil_not_in_toc"><br/></h2>
<h2 id="sigil_toc_id_14">Ek</h2>
<div><br/></div>
<div><br/></div>
<p>İzlanda'daki Reykjavik şehri birçok ilginç şehir görmüş kişiler için bile ilginç bir şehirdir. Orası volkanik bir şehirdir - şehrin ısısı yeraltının derinlerinden gelir.</p>

  <p>Orada turistlere rastlanır; ama temmuzun başlarında bile beklediğiniz kadar çok değildirler. Güneş haftalardır parladığı gibi parıldıyordu: Parlamasını sabahın erken saatlerinde bir ya da iki saat kesiyordu. Sabahın yaklaşık ikiyle üçü arasında koyu renkli bir şafak olacak ve sonra gün bir kez daha başlayacaktı.</p>

  <p>İriyarı turist o sabah insanların bin yıldır çok az değişen bir dille konuşmalarını dinleyerek Reykjavik’in çoğunu yürüyerek dolaşmıştı. Burasının halkı eski destanları bir gazete okur gibi kolayca okuyabilirdi. Bu adada onu ürküten bir süreklilik hissi vardı. Ve bunun çok ciddi bir şekilde güven verici olduğunu fark etmişti. Çok yorgundu: Bitmeyen gün ışığı uyumayı neredeyse imkansız bir hale sokmuştu. Bütün o gecesiz gecede otel odasında oturup, bir rehber kitapla artık hatırlamadığı bir havaalanından birkaç hafta önce satın aldığı bir roman olan <i>Tatsız</i> <i>Ev</i>'i değişerek okumuştu. Bazen de pencereden dışarı bakmıştı.</p>

  <p>Sonunda, güneş gibi duvar saati de sabah olduğunu ilan etti.</p>

  <p>Şekerci dükkanlarının birinden bir kalıp çikolata aldı, kaldırımdan yürürken sık sık kendine İzlanda’nın volkanik doğasını hatırlattığını fark etti: Bir köşeyi dönüp bir anda havadaki sülfürümsü kokuyu hissedecekti. Bu, onun aklına Hades yerine çürük yumurta getiriyordu.</p>

  <p>Yanından geçtiği kadınların çoğu güzeldi: İnce-uzun boylulardı ve soluk yüzleri vardı. Bunlar Çarşamba’nın hoşlanacağı türden kadınlardı. Gölge, güzel olan ama bu özelliklerin ikisine de sahip olmayan annesinde Çarşamba’nın ne bulduğunu merak etti.</p>

  <p>Gölge, kendisinin hoş bir şekilde erkek gibi hissetmesini sağlayan bu güzel kadınlara gülümsedi. Diğer kadınlara da gülümsedi, çünkü hayatından memnun hoş vakit geçiriyordu.</p>

  <p>İzlendiğini ne zaman hissetmeye başladığından emin değildi. Reykjavik boyunca yürürken bir yerde birisinin onu izlemeye başladığından kesinlikle emin olmuştu. Arada sırada dönüp kim olduğunu yakalamaya çalışmış ve dükkan vitrinlerinden yansıyan arkasındaki sokağa bakmıştı ama sıradışı olan, onu izliyor gibi görünen hiç kimse görmemişti.</p>

  <p>Küçük bir lokantaya gitti. Tütsülenmiş kutup martısı, böğürtlenli kek, kutup sazanı ve haşlanmış patates yiyip Birleşik Devletler'dekinden çok daha şekerli olan bir Coca Cola içti.</p>

  <p>Garson hesabı getirdiğinde dedi ki, "Affedersiniz. Amerikalısınız değil mi?"</p>

  <p>"Evet."</p>

  <p>"O zaman, Dört Temmuz’unuzu kutluyorum," dedi garson. Kendinden memnun olmuş gibi görünüyordu.</p>

  <p>Gölge dördü olduğunun farkında değildi. Bağımsızlık Günü. Bağımsızlık fikrini severdi. Parayı ve bahşişi masanın üzerinde bırakıp dışarı çıktı. Atlantik’ten gelen serin bir meltem vardı ve paltosunun düğmelerini ilikledi.</p>

  <p>Çimenlik bir toprak tepecikte oturup etrafını çevreleyen şehre baktı ve bir gün evine geri dönmesi gerektiğini düşündü. Ve bir gün döneceği bir ev yapması gerekiyordu. Evin bir süre sonra bir yerin dönüştüğü şey mi, yoksa eğer öylesine yoluna devam edip, bekleyip ve onu yeteri kadar uzun süre istediğinde, en sonunda bulduğun bir şey mi olduğunu merak etti.</p>

  <p>Yaşlı bir adam tepenin yamacından ona doğru uzun adımlarla yürüyordu: Birçok yolculuk yaşamış gibi etekleri lime lime olmuş, koyu gri bir pelerin giyiyordu ve kafasında, üstündeki şeride keyifli bir açıyla takılı bir martı tüyü olan geniş kenarlı, mavi bir şapka vardı. Yaşlanmış bir hippi gibi görünüyor, diye düşündü Gölge. Ya da çok uzun zaman önce emekliye ayrılmış bir silahşör. Yaşlı adam komik gelecek kadar uzundu.</p>

  <p>Adam, yamaca Gölge’nin yanına bağdaş kurarak oturdu. Gölge’ye kısaca başıyla selam verdi. Bir gözünün üzerinde korsanımsı bir göz bağı ve çenesinden ileri uzayan beyaz sakalı vardı. Gölge, adamın ondan bir sigara isteyip istemeyeceğini merak etti.</p>

  <p><i>"Hvernig gengur?Manst qu eftir mer?"</i> dedi yaşlı adam.</p>

  <p>"Özür dilerim," dedi Gölge. "İzlandaca bilmiyorum. Sonra aklına o sabahın erken saatlerindeki gün ışığında konuşma kılavuzundan öğrenmiş olduğu cümle geldi. <i>”Eg tala bara ensku."</i> Sadece İngilizce konuşurum. Ve sonra, "Amerikalı."</p>

  <p>Yaşlı adam yavaşça başıyla onayladı. Dedi ki, "Benim halkım çok uzun zaman önce buradan Amerika’ya gitti. Oraya gittiler ve sonra İzlanda’ya geri döndüler. Orasının insanlar için iyi ve tanrılar için ise kötü bir yer olduğunu söylediler. Ve tanrıları olmadan kendilerini çok . . . yalnız hissettiler." İngilizcesi akıcıydı ama duraklamaları ve cümlelerin ritmi tuhaftı. Gölge ona baktı: adam yakından Gölge’nin tahmin ettiğinden çok daha yaşlı görünüyordu. Derisi minnacık kırışıklıklar ve granit çatlakları gibi çatlaklarla çizgi çizgiydi.</p>

  <p>Yaşlı adam dedi ki, "Seni tanıyorum, evlat."</p>

  <p>"Tanıyor musun?"</p>

  <p>"Sen ve ben, biz aynı yolda yürüdük. Ben ağaçta dokuz gün asılı kaldım; bu kendimi kendime kurban edişim. Ben Aes’in efendisiyim. Ben darağaçlarının tanrısıyım."</p>

  <p>"Sen Odin'sin," dedi Gölge.</p>

  <p>Adam sanki ismi tartıyormuş gibi düşüncelice başını salladı. "Bana birçok isim verirler ama evet, ben Bor'un oğlu Odin’im," dedi.</p>

  <p>"Ben senin öldüğünü gördüm," dedi Gölge. "Senin cesedin için nöbet tuttum. Güç kazanmak için çok fazla şeyi yok etmeye çalıştın. Kendin için çok fazla şeyi kurban edecektin. Bunu yaptın."</p>

  <p>"Onu ben yapmadım."</p>

  <p>"Çarşamba yaptı. O sendin."</p>

  <p>"O bendim, evet. Ama ben o değilim."</p>

  <p>Adam burnunun kenarını kaşıdı. Martı tüyü sallandı.</p>

  <p>"Geri dönecek misin?" diye sordu Darağaçlarının Efendisi. "Amerika'ya?"</p>

  <p>"Geri dönecek hiçbir şey yok," dedi Gölge ve onu söylerken bunun bir yalan olduğunu biliyordu.</p>

  <p>"Orada seni bekleyen şeyler var," dedi yaşlı adam. "Ama sen geri dönene kadar bekleyecekler."</p>

  <p>Beyaz bir kelebek yanlarından yamru yumru uçarak geçti. Gölge hiçbir şey söylemedi. Tanrılardan ve onların tarzından ona birkaç yaşam boyu yetecek kadar bıkmıştı. Bir otobüsle havaalanına gitmeye ve biletini değiştirmeye karar verdi. Daha önce hiç gitmediği bir yere giden bir uçağa binmeye. Yer değiştirmeye devam edecekti.</p>

  <p>"Hey," dedi Gölge. "Bende senin için bir şey var." Eli cebine daldı ve ihtiyacı olan nesneyi avuç içine sakladı. "Elini uzat," dedi.</p>

  <p>Odin tuhaf tuhaf ve ciddice ona baktı. Sonra omuz silkti ve avuç içi aşağı gelecek şekilde sağ elini uzattı. Gölge uzandı ve onu avuç içi yukarı gelecek şekilde çevirdi.</p>

  <p>Birbiri ardına ellerini açarak tamamen boş olduklarını gösterdi. Sonra, cam gözü, yaşlı adamın köseli gibi kalın eline itti ve orada bıraktı.</p>

  <p>"Bunu nasıl yaptın?</p>

  <p>"Büyü," dedi Gölge, gülümsemeden.</p>

  <p>Yaşlı adam sırıttı, güldü ve ellerini çırptı. Parmakları arasında tutarak göze baktı ve onun tam olarak ne olduğunu biliyormuş gibi başını salladı. Sonra çaktırmadan beline asılı deri torbanın içine attı. <i>"Takk kaerlega.</i> Bununla ilgileneceğim."</p>

  <p>"Bir şey değil," dedi Gölge. Ayağa kalkıp kotundaki çimenleri silkeledi.</p>

  <p>"Tekrar," dedi Asgard’ın Efendisi, kafasını otoriter bir şekilde sallayarak, sesi kalın ve amiraneydi. "Daha. Tekrar yap."</p>

  <p>"Sizler," dedi Gölge. "Siz asla tatmin olmazsınız. Tamam. Bu artık ölü olan bir adamdan öğrendiğim bir numara."</p>

  <p>Boşluğa uzandı ve havadan altın bir para aldı. Bu sıradan bir altın paraydı. Ne ölüleri geri getirecek ne de hastaları iyileştirecekti ama kesinlikle altın bir paraydı.</p>

  <p>"Ve oradaki tek şey de işte bu," dedi, parmaklarını göstererek. "Ondan kalan tek şey bu."</p>

  <p>Başparmağıyla vurduğu fiskeyle parayı havaya attı.</p>

  <p>Para güneş ışığında kavis çizerek yükselirken altın renginde dönüyordu. Parıldadı, parıldadı ve bir yaz gününün pırıl pırıl gökyüzünde sanki hiç aşağı düşmeyecekmiş gibi asılı kaldı. Belki hiç düşmeyecekti. Gölge bunu görmeyi beklemedi. Oradan yürüyerek uzaklaştı ve yürümeye devam etti.</p>
</body>
</html>