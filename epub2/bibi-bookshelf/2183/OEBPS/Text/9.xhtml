<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
<body>
  <h3 style="text-align: right;"><b><br/></b></h3>
<h3 style="text-align: right;"><b><br/></b></h3>
<h3 style="text-align: right;"><b>9</b></h3>
<div><i><br/></i></div>
<div><i><br/></i></div>
<div><i>Mitolojik yaratıklardan molozlar içinde bahsetmemek</i> . . .&nbsp;<br/></div>
<p>- Wendy Cope, <i>Bir Polisin Yazgısı</i></p>
<p><i><br/></i></p>

  <p>O akşam geç saatlerde Illinois'den uzaklaşırlarken, Gölge Çarşamba’ya ilk sorusunu sordu. <i>Wisconsin ’e Hoş geldiniz</i> tabelasını gördü ve dedi ki, "Park yerinde beni yakalayan adamlar kimdi? Bay Odun ve Bay Taş? Kimdi onlar?"</p>

  <p>Arabanın farları kış manzarasını aydınlattı. Çarşamba, "otobanların kimin tarafında olduğunu bilmediğinden" otobandan gitmemelerine karar vermişti, bu yüzden Gölge arka yollara sapıyordu. Umursamadı. Gölge, Çarşamba’nın deli olup olmadığından da emir\ değildi.</p>

  <p>Çarşamba homurdandı. "Sadece hayaletler. Muhalefetin üyeleri. Siyah şapkalar."</p>

  <p>"Sanırım," dedi Gölge, "onlar kendilerinin beyaz şapkalar olduklarını sanıyorlar."</p>

  <p>"Tabii ki öyle sanıyorlar. Bugüne kadar kendilerinin haklı olduğunda emin olmayan iki grup arasında, hiçbir gerçek savaş olmadı. Gerçekten tehlikeli kimseler, ne yaparlarsa yapsınlar sadece ve sadece doğru şeyi yaptıklarına inanan kişilerdir. İşte bu onları tehlikeli yapar."</p>

  <p>"Peki ya sen?" diye sordu Gölge. <i>"Sen</i> yaptığını niçin yapıyorsun?"</p>

  <p>"Çünkü yapmak istiyorum," dedi Çarşamba. Ve sonra sırıttı.</p>

  <p>"Hepsi <i>bu</i> işte."</p>

  <p>"Hepiniz nasıl kaçtınız?" dedi Gölge. "Ya da hepiniz kaçtınız mı?"</p>

  <p>"Kaçtık," dedi Çarşamba. "Ama yakındı. Eğer seni yakalamak için durmasalardı hepimizi yakalayabilirlerdi. O olay, suya sabuna dokunmayan bazılarını tamamen deli olmayabileceğime ikna etti."</p>

  <p>"Nasıl kaçtınız?"</p>

  <p>Çarşamba başını olumsuzca salladı. "Sana soru sorman için para ödemiyorum," dedi. "Sana önceden söyledim."</p>

  <p>Gölge omuz silkti.</p>

  <p>O akşamı La Crosse’nin güneyindeki Süper 8 motelinde geçirdiler.</p>

  <p>Noel günü kuzeye ve batıya giderken yolda geçti. Çiftlikler çam ormanlarına dönüştü.. Kasabalar gitgide birbirlerinden daha uzaklaşıyormuş gibiydi.</p>

  <p>Öğle yemeklerini akşama doğru Kuzey Orta Wisconsin’de, saray gibi bir aile lokantasında yediler. Gölge, yavan hindiyi, reçelli yabanmersini sosu topaklarını, odun gibi sert kızartılmış patatesleri ve sert konserve bezelyeleri neşesizce kemirdi. Onlara saldırışından ve dudaklarını şaplatmasından, Çarşamba yemeği beğenmiş gibi görünüyordu. Yemek ilerledikçe olumlu bir şekilde içtenleşti - konuşuyor, şakalar yapıyor ve yeteri kadar yakına geldiğinde, en fazla liseyi terk etmiş yaşta gözüken, sarışın, zayıf garson kızla flört ediyordu.</p>

  <p>"Özür dilerim, tatlım ama o hoş sıcak çikolatandan bir fincan daha isteyerek sana zahmet verebilir miyim? Bu elbisenin seni çok çekici yaptığını ve üzerine nefis oturduğunu söylersem beni aşırı ileri giden biri olarak düşünmeyeceğine güveniyorum. Bayramlık, hatta şık."</p>

  <p>Parıldayan gümüş telli kenarları olan parlak kırmızı-yeşil bir etek giyen garson kız kıkırdadı, yüzü kızardı ve mutlulukla gülümsedi. Ve Çarşamba’ya bir fincan daha sıcak çikolata getirmeye gitti. ..</p>

  <p>"Çekici," dedi Çarşamba, gidişini izlerken düşüncelice. "Üzerine oturuyor," dedi. Gölge elbiseden bahsettiğini düşünmedi. Çarşamba son hindi dilimini ağzına attı, peçetesiyle sakalına hafifçe vurdu ve tabağı ileri itti. "Ah. İyi." Bu aile lokantasında etrafına bakındı. Geri planda bir Noel şarkısı çalıyordu. Küçük davulcu çocuğun zorlayacağı hiçbir yeteneği yoktu: <i>parupapompom,</i> ra-<i>pappom pom, rapappom pom.</i></p>

  <p>"Bazı şeyler değişebilir," dedi Çarşamba, aniden. "Bununla beraber, insanlar . . . insanlar aynı kalır. Bazı üçkağıtlar sonsuza kadar sürer, diğerleri zaman ve dünya tarafından yutulurlar. Benim en sevdiğim üçkağıt artık geçerli değil. Ama şaşırtıcı sayıdaki üçkağıt asla değişmiyor - İspanyol Mahkumu, Düşen Güvercin, Fawney Hilesi (bu da Düşen Güvercin ama cüzdan yerine altın yüzükle), Keman Oyunu . . ."</p>

  <p>"Keman Oyunu’nu hiç duymadım," dedi Gölge. "Sanırım diğerlerini duydum. Eski hücre arkadaşım İspanyol Mahkumu’nu gerçekten yapmış. O da bir dolandırıcıydı."</p>

  <p>"Ah," dedi Çarşamba ve gözleri parıldadı. "Keman Oyunu harika ve güzel bir üçkağıttır. En saf iki adamlık üçkağıtlardandır. Bütün üçkağıtlarda olduğu gibi açgözlülük ve hırsla iş görür. Dürüst bir insanı da her zaman kandırabilirsin; ama daha çok uğraş ister. Evet. Bir otel ya da iyi bir lokantadayız, orada yemek yiyen bir adam buluyoruz - kılıksız ama kılıksız kibar, sapına kadar değil ama kesinlikle şansı kötü. Ona Abraham diyeceğiz. Ve hesabı ödemek zamanı geldiğinde - büyük bir hesap değil, anlarsın, atmış, yetmiş dolarlık - mahcup oluyor. Cüzdanı nerede? Tanrım buradan uzak olmayan bir arkadaşında unutmuş olmalı. Gitmeli ve bir an önce cüzdanını almalı! Ama işte, patron, diyor Abraham, bu benim eski kemanımı teminat olarak al. Gördüğün gibi eski ama yaşamımı onunla sağlıyorum."</p>

  <p>Çarşamba garson kızın yaklaştığını görünce ağzını iyice açarak ve yırtıcı bir hayvan gibi sırıttı. "Ah, sıcak çikolata! Bana Noel Meleğim tarafından getiriliyor! Söyle bana tatlım, vaktin olduğunda o leziz ekmeğinden biraz getirebilir misin?"</p>

  <p>Garson kız - Gölge on altı mı, on yedi mi olduğunu merak etti - yere baktı ve yanakları kıpkırmızı oldu. Titreyen ellerle çikolatayı koydu ve odanın köşesindeki yavaş yavaş dönen pasta masasının yanına geri çekilip Çarşamba’ya bakakaldı. Sonra gidip Çarşamba’nın ekmeğini getirmek için mutfağa daldı.</p>

  <p>"Evet. Keman - kesinlikle eski, hatta biraz yıpranmış - kabından uzağa konmuş ve bizim geçici züğürt Abraham, cüzdanını aramaya gidiyor. Ama yemeğini yeni bitirmiş iyi giyimli bir bay bu değiş tokuşu izliyor ve bizim patrona yaklaşıyor: Acaba dürüst Abraham’ın bıraktığı kemanı inceleyebilir mi?</p>

  <p>"Tabii ki inceleyebilir. Patron kemanı ona veriyor ve iyi giyimli adam - hadi ona da Barrington diyelim - ağzını bir karış açıyor, sonra toparlanıyor ve kapatıyor, sanki bir peygamberin kemiklerini incelemek için kutsal bir yere girmeye izin almış bir adam gibi, kemanı saygıyla gözden geçiriyor. ‘Hayır!" diyor, "bu - o olmalı - hayır, o olamaz - ama evet işte o - Tanrım! Ama bu inanılmaz bir şey!'ve kemanın içine yapıştırılmış kahverengileşen bir kağıttaki yapımcının markasını gösteriyor - ama yine de o olmadan bile, vernik renginden, sapındaki süsten, kalıbından o olduğunu bilmesi gerektiğini söylüyor.</p>

  <p>"Şimdi Barrington cebine uzanıyor. Onun nadir ve antika müzik aletleri konusunda büyük bir tüccar olduğunu gösteren gravürlü bir kartvizit çıkarıyor. ‘Yani bu nadir rastlanan bir keman mı?' diye soruyor patron. ‘Kesinlikle öyle,' diyor Barrington, hâlâ huşu içinde ona hayran hayran bakıyor, ‘ve eğer tahminimde yanılmıyorsam, yüz bin dolardan fazla eder. Böyle şeylerin satıcısı olarak ben böyle mükemmel bir parça için temiz nakit, elli - hayır yetmiş beş bin dolar veririm. Batı Kıyısı'nda bir telgrafımla bunu görür göremez alacak ve ne kadar istersem verecek bir adamım var.’ Sonra saatine bakıyor ve yüzü asılıyor. ‘Trenim -" diyor. ‘Ancak trenimi yakalayacak zamanım var! Saygıdeğer bayım, bu paha biçilmez aletin sahibi geldiğinde lütfen bu kartı ona verin, ne yazık ki gitmem gerekiyor.' Böylece, zaman ve trenin hiç kimseyi beklemeyeceğini bilen bir adam olan Barrington gidiyor.</p>

  <p>"Bizim patron kemanı inceliyor, damarlarında merakla açgözlülük birbirlerine karışıyor ve zihninde bir ampul yanmaya başlıyor. Ama dakikalar geçiyor ve Abraham geri dönmüyor. Artık çok geç; ama kapıdan kılıksız fakat gururlu kemancımız Abraham giriyor. Elinde bir cüzdan tutuyor, daha iyi günleri görmüş olan bir cüzdan, en iyi gününde yüz dolardan fazlasını asla saklamamış olan bir cüzdan. Ondan yemeğini ya da kalış hesabını ödemek için para çıkarıyor ve kemanını geri vermesini istiyor.</p>

  <p>"Bizim patron kemanı kasanın yanındaki kabına koyuyor ve Abraham çocuğuna sarılan bir anne gibi onu alıyor. ‘Söyle bana," diyor patron (elli bin dolar, temiz nakit para ödeyecek adamın gravürlü kartı göğüs cebinde yanarak), ‘böyle bir keman kaç para eder? Yeğenim keman çalmayı çok istiyor ve yaklaşık bir hafta sonra doğum günü var.’</p>

  <p>'"Bu kemanı satmak mı?' diyor Abraham. ‘Onu asla satamam. O yirmi yıldır benimle beraber ve onunla güneyin bütün eyaletlerinde çaldım. Gerçeği söylemek gerekirse, o bana tam beş yüz dolara patladı.'</p>

  <p>"Bizim patron gülümsemesini gizliyor. ‘Beş yüz dolar mı? Ya sana hemen şimdi bin dolar versem?’</p>

  <p>"Bu kemancının hoşuna gitmiş gibi görünüyor, sonra üzülüyor ve diyor ki, ‘Ama patron, ben bir kemancıyım, tek bildiğim iş bu. Bu keman beni tanıyor ve beni seviyor. Ellerim de onu karanlıkta bile şarkı çalabilecek kadar iyi tanıyor. Bu kadar güzel ses çıkaranını başka nerede bulabilirim? Bin dolar iyi para ama bu benim geçimim. Ne bin dolara ne de beş bin dolara olur."</p>

  <p>"Bizim patron kârının azaldığını görüyor ama bu bir iş ve para kazanmak için para harcamak gerekiyor. ‘Sekiz bin dolar,’ diyor. ‘Buna değmez ama ondan hoşlandım ve yeğenimi şımartmayı severim.'</p>

  <p>"Abraham sevgili kemanını kaybetmekten dolayı neredeyse ağlayacak ama sekiz bin dolara nasıl hayır desin ki? - özellikle de bizim patron duvardaki kasaya gidip hepsi güzelce bantlanmış, kemancının yıpranmış cebine girmeye hazır sekiz değil de <i>dokuz</i> bin çıkarınca. ‘Sen iyi bir adamsın,' diyor patrona. ‘Sen bir azizsin! Ama benim kızıma iyi bakacağına yemin etmelisin!'ve gönülsüzce kemanı ona veriyor."</p>

  <p>"Ama ya bizim patron sadece ona Barrington'un kartını verir ve şansın Abraham’a güldüğünü söylerse?" diye sordu Gölge.</p>

  <p>"O zaman bu bize iki öğün parasına patlar," dedi Çarşamba. Bir ekmek dilimiyle tabağın dibinde kalan sos ve artıkları sıyırıp dudaklarını şapırdatarak zevkle yedi.</p>

  <p>"Bakalım doğru anladım mı?" dedi Gölge. "Abraham dokuz bin dolar zenginleşmiş bir şekilde gidiyor ve tren istasyonunun park yerinde Barrington’la buluşuyorlar. Parayı bölüşüp Barrington’un Model-A-Forduna binip bir sonraki kasabanın yolunu tutuyorlar. Sanırım o arabanın bagajında yüz dolarlık kemanlarla dolu bir kutu var."</p>

  <p>"Ben kişisel olarak asla hiçbirine beş dolardan fazla vermediğimi belirtmeyi bir onur meselesi yaparım," dedi Çarşamba. Sonra yanlarında dikilip duran garson kıza döndü. "Şimdi, tatlım, Efendimizin doğum günündeki bu muhteşem tatlılarla, senin tanımınla, bize bir ziyafet çek." Çarşamba gözlerini ona dikti - bu neredeyse şehvetli bir bakıştı - bu kızın sunabileceği hiçbir şeyin kendisi gibi leziz parça olamayacağını söyleyen bir bakış gibiydi. Gölge kendini çok rahatsız hissetti: Bu, yaşlı bir kurdun, kaçmayı bile bilmeyecek kadar yavru bir geyiği avlamasını izlemek gibiydi. Şimdi kaç, yoksa sonun uzaklardaki bir açıklıkta kemiklerine kadar kuzgunlar tarafından temizlenmiş olarak bulunmak olacak.</p>

  <p>Kız bir kez daha kızardı ve onlara tatlının elmalı kek a la mode - "bir kepçe vanilyalı dondurmalı" - Noel Pastası a la mode ya da kırmızı-yeşil karışık puding olduğunu söyledi. Çarşamba kızın gözlerine baktı ve ona Noel Pastası a la mode u deneyeceğini söyledi. Gölge onayladı.</p>

  <p>"Şimdi, bir üçkağıt olarak,'' dedi Çarşamba, "keman oyunu üç yüz yıl ya da daha öncelere kadar uzanır. Eğer doğru tavuğu bulursan, yarın bile onu Amerika’daki her yerde oynayabilirsin."</p>

  <p>"En sevdiğin üç kağıdın artık geçerli olmadığını söylediğini sanıyorum," dedi Gölge.</p>

  <p>"Doğru söyledim. Ama benim en sevdiğim bu değil. Benim en sevdiğime Piskopos Oyunu derler. İçinde her şey vardır: heyecan, dalavere, taşınabilirlik, sürpriz. Belki, zaman zaman onu düşünürüm, küçük bir değişiklikle, yapılabilir . . ." Bir an düşündü, sonra olumsuzca kafasını salladı. "Hayır. Onun zamanı geçti. O, diyelim, 1920’de, ortayla büyük arasında bir şehirde - Chicago, belki, New York ya da Philadelphia’da. Büyük bir mücevhercideyiz. Din adamı gibi giyinmiş bir adam - sadece din adamı değil, morlar içinde bir Piskopos - içeri giriyor ve bir kolye seçiyor - ince ve elmaslardan çok güzel, görkemli bir şekerleme - ve parasını gıcır gıcır bir düzine yüz dolarlıkla ödüyor.</p>

  <p>"En üstteki parada bir yeşil mürekkep lekesi var ve dükkan sahibi özür dileyerek ama sertçe, paraları kontrol edilmesi için köşedeki bankaya yolluyor. Kısa bir süre sonra tezgâhtar paralarla geri geliyor. Banka hiçbirinin sahte olmadığını söylüyor. Dükkan sahibi tekrar özür diliyor. Piskopos çok bağışlayıcı, sorunu çok iyi anlıyor, bugünün dünyasında böyle yasadışı ve imansız tipler var; ahlaksızlık ve müstehcenlik dünyanın sokaklarına yayıldı - utanmaz kadınlar ve yeraltı dünyası artık çöplüğünden ağır ağır çıkıp ortada dolaşmaya başladığında insan başka ne bekleyebilir ki? Ve kolye yerine yerleştirildi. Dükkan sahibi ne bir kilise piskoposunun bin iki yüz dolarlık elmas kolye aldığını ne de ona nakit para ödediğini düşünüyor.</p>

  <p>"Piskopos ona içten bir hoşça kal temennisinde bulunuyor ve caddeye çıkıyor ama güçlü bir el aniden omzuna konuyor. "Hey Yağcı, seni gidi namussuz herif, yine eski dalaverelerini yapıyorsun demek?" Dürüst bir İrlandalı yüzü olan, enine geniş bir devriye polisi piskoposu tekrar mücevherci dükkanına sokuyor.</p>

  <p>"‘Özür dilerim ama bu adam sizden biraz önce bir şey satın aldı mı?' diye soruyor polis, ‘Kesinlikle hayır’ diyor piskopos. ‘Almadığımı söyleyin.' ‘Gerçekten de aldı,’ diyor mücevherci. ‘Benden ince, elmaslı bir kolye satın aldı - hem de peşin ödedi.' ‘Paralar hazırda mı, bayım?' diye soruyor aynasız.</p>

  <p>"Böylece mücevherci kasasından bin iki yüz doları alıyor ve onları ışığa tutup şaşkınlıklar içinde başını sallayan aynasıza veriyor. "Ah Yağcı, Yağcı," diyor aynasız, "bunlar bugüne kadar yaptıklarının en iyisi. Sen bir zanaatkârsın, kesinlikle öylesin!'</p>

  <p>"Piskoposun yüzüne kendinden emin bir gülümseme yayılıyor. ‘Hiçbir şey ispat edemezsin," diyor piskopos. ‘Banka onların sağlam olduğunu söyledi. Onlar gerçek yeşil şeyler.’ ‘Öyle dediklerinden eminim,' diye onaylıyor devriye polisi, ‘ama bankanın Yağcı Sylvester’in şehirde olduğundan ya da Denver ve St Louis’de piyasaya sürdüğü yüz dolarların kalitesi hakkında uyarıldığından şüpheliyim.' Böylece uzanıyor ve piskoposun cebinden kolyeyi alıyor. ‘Elli sentlik kağıt ve mürekkep karşılığında bin iki yüz dolarlık elmas ve inciler,’ diyor besbelli ki aslında bir filozof olan polis. ‘Kendini bir din adamı diye yutturuyorsun. Kendinden utanmalısın," diyor, piskopos olmadığı besbelli olan piskoposa kelepçeleri takarken ve onu götürecek; ama önce mücevherciye hem kolye hem de bin iki yüz sahte dolar için makbuz veriyor. Ne de olsa delil."</p>

  <p>"Paralar gerçekten sahte mi?" diye sordu Gölge.</p>

  <p>"Tabii ki değil! Doğrudan bankadan gelme yeni paralar, sadece onları biraz daha ilginç hale sokmak için birkaç tanesinde yeşil mürekkep lekesi ve başparmak izi yapılmış."</p>

  <p>Gölge kahvesini yudumladı. Hapishane kahvesinden daha kötüydü. "O zaman aynasız besbelli ki aynasız değildi. Ya kolye?"</p>

  <p>"Delil," dedi Çarşamba. Tuzluğun üstünü açıp masanın üzerinde ufak bir tuz yığını oluşturacak kadar döktü. "Ama mücevherci makbuz alıyor. Yağcı mahkemeye çıkar çıkmaz kolyeyi geri alacağına dair teminat. İyi bir vatandaş olduğu için tebrik ediliyor. Polis piskopos numarası yapan adamı, bir cebinde bin iki yüz dolar, diğerinde bin iki yüz dolarlık kolyeyle, ikisinin de ne asla saçını, ne sakalını bir daha görmeyeceği, polis merkezine doğru dükkandan çıkarırken mağaza sahibi, Tuhafadamlar’ın yarın akşamki toplantısında anlatması gereken hikayeyi şimdiden düşünüp gururla onları izliyor.</p>

  <p>Garson kız masayı temizlemek için geldi. "Söyle bana tatlım," dedi Çarşamba. "Evli misin?"</p>

  <p>Kız olumsuzca başını salladı.</p>

  <p>"Böyle güzellikte bir genç bayanın hâlâ kapılmamış olması şaşırtıcı." Dökülen tuzun içinde tırnağıyla bir şeyler çiziktirip, ufak tefek, gruplar halinde rune şekiller yapıyordu. Onun yanında pasifçe duran kız, Gölge'ye yavru bir geyiği ya da daha çok bir on altı tekerleklinin farlarına yakalanmış, korkudan ve kararsızlıktan donup kalmış küçük bir tavşanı hatırlatıyordu.</p>

  <p>Çarşamba, sesini sadece masanın karşısındaki Gölge’nin zor bela duyabileceği kadar alçalttı. "İşten kaçta çıkıyorsun?"</p>

  <p>"Dokuz," dedi kız ve yutkundu. "En geç dokuz buçuk."</p>

  <p>"Bu bölgedeki en iyi motel hangisi?"</p>

  <p>"Motel 6 var," dedi. "Ama pek iyi bir şey değil."</p>

  <p>Çarşamba kızın elinin üstüne çok kısa bir an için parmaklarının ucuyla dokunup tuz parçalarını derisinin üzerinde bıraktı. Kız onları temizlemeye kalkışmadı. "Bizim için," dedi, sesi neredeyse duyulamayacak seviyedeydi, "orası bir zevk yeri olacak."</p>

  <p>Garson kız ona baktı. İnce dudaklarını ısırdı, tereddüt etti, sonra başıyla onayladı ve mutfağa kaçtı.</p>

  <p>"Hadi," dedi Gölge. "Ancak reşit görünüyor."</p>

  <p>"Asla reşitlikle aşırı derecede ilgilenmedim," dedi ona Çarşamba. "Ve ona ihtiyacım var. Kim olduğu önemli değil, önemli olan bana ne hissettireceği. Davud peygamber bile eski bir bedende sıcak kan dolaşımı için basit bir reçete olduğunu biliyordu: Bir bakire al ve sabahleyin beni ara.</p>

  <p>Gölge, kendini Eagle Point’deki oteldeki gece vardiyasında çalışan kızın bakire olup olmadığını merak eder buldu. "Hiç hastalıklardan endişelenmedin mi?" diye sordu. "Ya onu gebe bırakırsan? Ya abisi varsa?"</p>

  <p>"Hayır," dedi Çarşamba. "Hastalıklar beni rahatsız etmez. Onlara yakalanmam. Ne yazık ki - çoğunlukla - benim gibi boşa ateş edenlerin bu yüzden melezleşmesi büyük bir sorun değil. Eskiden olurdu. Bugünlerde, mümkün ama neredeyse hayal bile edilemez derecede olasılık dışı. Birçok kızın abisi ve babası vardır. Bu benim sorunum değil. Ben o zamana kadar yüzde doksan dokuz, şehirden ayrılmış olurum."</p>

  <p>"O zaman bu gece burada kalıyoruz?"</p>

  <p>Çarşamba çenesini kaşıdı. "Ben Motel 6’da kalacağım," dedi. Sonra elini paltosunun cebine soktu. Bronz rengi, üzerinde adres yazılı bir kart olan bir önkapı anahtarı çıkardı: <i>502 Nortbridge Yl. D#3.</i> "Diğer taraftan, seni buradan uzak olan bir şehirde bekleyen bir daire var." Çarşamba gözlerini bir an için kapattı. Sonra gri, parıldayan ve birbirine uymayan gözlerini açtı ve dedi ki, "Greyhound otobüsü yirmi dakika içinde kasabaya giriyor. Benzin istasyonunda durur. İşte biletin." Katlanmış bir otobüs bileti çıkarıp masanın üzerinden uzattı. Gölge bileti aldı ve baktı.</p>

  <p>"Mike Ainsel de kim?" diye sordu. Bu biletin üstündeki isimdi.</p>

  <p>"Sensin. Mutlu Noeller."</p>

  <p>"Gölkenarı neresi?"</p>

  <p>"Önümüzdeki aylar için senin mutlu yuvan. Şimdi, iyi şeyler üçer üçer geldiğinden . . ." Cebinden küçük bir hediye paketi çıkardı, masanın üzerinden itti. Paket tepesinde kurumuş siyah ketçap lekeleri olan ketçap şişesinin yanında durdu. Gölge onu almak için hiçbir hareket yapmadı.</p>

  <p>"Evet?"</p>

  <p>Gölge, isteksizce, kırmızı kap kağıdını yırtıp içinden kullanmaktan parlayan açık kahverengi, dana derisi bir cüzdan çıkardı. Başka birisinin cüzdanı olduğu besbelliydi. Cüzdanın içinde, üzerinde Gölge’nin resmi olan, Mike Ainsel adına, Milwaukee adresli bir ehliyet ve gıcır gıcır yirmi tane elli dolar vardı. Gölge, cüzdanı kapatıp iç cebine koydu.</p>

  <p>"Teşekkürler," dedi.</p>

  <p>"Bunu bir Noel ikramiyesi olarak düşün. Şimdi, hadi seninle Greyhound’a kadar geleyim. Sen gri tazıya<a id="ds11" href="../Text/dipnotlar.xhtml#d11"><sup>[11]</sup></a>&nbsp;binmiş kuzeye doğru giderken ben sana el sallayacağım.</p>

  <p>Lokantadan dışarı çıktılar. Gölge, kendini son birkaç saatte havanın ne kadar soğuduğuna inanmakta zorlanır buldu. Şimdi, kar yağmayacak kadar soğuktu. Saldırganca bir soğuk. Bu kötü bir kıştı.</p>

  <p>"Hey. Çarşamba. Bana anlattığın üçkağıtların ikisi de - keman dümeni ve piskopos olanı, piskopos ve aynasız -" tereddüt etti, düşüncelerini düzenlemeye, üzerinde odaklanmaya çalıştı.</p>

  <p>"Onlara ne olmuş?"</p>

  <p>Sonra yakaladı. "İkisi de iki kişilik dümenler. İki tarafta da birer kişi var. Eskiden bir ortağın var mıydı?" Gölge’nin soluğu buhar bulutları olarak çıktı. Gölkenarı’na vardığında Noel ikramiyesinin bir kısmını, paranın satın alabileceği en sıcak, en kalın kış paltosuna harcamaya kendi kendine söz verdi. Soluğu buhar bulutları olarak çıktı.</p>

  <p>"Evet, dedi Çarşamba. "Evet. Bir ortağım vardı. Genç bir ortak. Ama ne yazık ki o günler geçmişte kaldı. İşte benzin istasyonu ve eğer gözlerim beni kandırmıyorsa işte otobüs." Otobüs, park yerine dönmek için sinyal vermeye başlamıştı bile. "Adresin anahtarda yazılı," dedi Çarşamba. "Eğer birisi sorarsa, senin amcanım ve doğru olması muhtemel olmayan Emerson Bronson isminde olmaktan mutlu olacağım. Gölkenarı'na yerleş, yeğen Ainsel. Bir hafta içinde sana geleceğim. Beraber yolculuk yapmamız lazım. Ziyaret etmem gereken kişileri ziyaret edeceğiz. Bu arada, kendine hakim ol ve beladan uzak dur."</p>

  <p>"Arabam?" dedi Gölge.</p>

  <p>"Onunla ben ilgileneceğim. Gölkenarı’nda eğlenmene bak," dedi Çarşamba. Elini uzattı ve Gölge sıktı. Çarşamba’nın eli bir cesedinkinden daha soğuktu.</p>

  <p>"Tanrım," dedi Gölge. "Üşümüşsün."</p>

  <p>"O zaman, lokantadaki şu, kendinin herkesten daha iyi seviştiğini sanan kızla, Motel 6’nın arka odasında malı ne kadar çabuk götürürsem o kadar iyi olur." Sonra diğer eliyle uzandı ve Gölge’nin omzunu sıktı.</p>

  <p>Gölge, çifte görüntülü bir anlık bir baş dönmesi yaşadı: Ona bakan kır saçlı bir adam gördü, omzunu sıkıyordu ama başka bir şey daha gördü: Birçok kış ama çok fazla kış gördü ve geniş kenarlı şapkalı gri bir adam asasına dayanarak bir yerleşim yerinden diğerine yürüyor, pencerelerden, asla dokunamayacağı, asla hissedemeyeceği neşeli ve yakıcı bir hayatın ateşine gözlerini dikmiş bakıyordu . . .</p>

  <p>"Git," dedi Çarşamba, sesi güven verici bir hırıltıydı. "Her şey yolunda, her şey yolunda ve her şey yolunda olacak."</p>

  <p>Gölge biletini kadın şoföre gösterdi. "Yolculuk yapmak için berbat bir gün," dedi kadın. Ve sonra belli bir neşesiz tavırla ekledi, "Mutlu Noeller."</p>

  <p>Otobüs neredeyse boştu. "Gölkenarı'na ne zaman ulaşacağız?" diye sordu Gölge.</p>

  <p>"İki saat. Belki biraz daha sonra," dedi şoför. "Bir soğuk dalgasının geleceğini söylüyorlar." Bir düğmeye başparmağıyla bastı, kapılar bir tıslama ve tak sesiyle kapandı.</p>

  <p>Gölge, çoğu boş otobüsün ortasına kadar yürüdü, koltuğunu mümkün olduğu kadar yatırdı ve düşünmeye başladı. Otobüsün sallantısı ve sıcaklık onu uyutmak için birleştiler. Daha uykulu olduğunu bile fark etmeden uyudu.</p>

  <p>Toprağın içinde ve toprağın altında. Duvardaki işaretler ıslak kil kırmızısıydı: el izleri, parmak işaretleri, orada burada, hayvan, insan ve kuşların kaba tasvirleri.</p>

  <p>Ateş hâlâ yanıyordu ve bufalo adam hâlâ ateşin diğer tarafında oturmuş koyu renk, çamur birikintilerine benzeyen, kocaman gözlerle Gölge'ye bakıyordu. Bufalo sesi konuştuğunda, kahverengi keçeleşmiş kıllarla çevrili bufalo dudakları oynamadı. "Evet, Gölge? Şimdi inanıyor musun?"</p>

  <p>"Bilmiyorum," dedi Gölge. Onun da ağzının oynamadığını gözlemledi. İkisi arasındaki kelimeler Gölge’nin anladığı bir konuşma tarzıyla söylenmemişlerdi. "Sen gerçek misin?"</p>

  <p>"İnan," dedi bufalo adam.</p>

  <p>"Sen . . ." Gölge tereddüt etti ve sonra sordu. "Sen de bir tanrı mısın?"</p>

  <p>Bufalo adam bir elini alevlere soktu ve yanan bir damga çıkardı. Damgayı ortasında tuttu. Mavi, sarı alevler kırmızı elini yaladılar ama yakmadılar.</p>

  <p>"Burası bir tanrılar ülkesi değil," dedi bufalo adam. Ama artık rüyasında konuşanın bufalo adam olmadığını biliyordu Gölge: Konuşan ateşti, dünyanın altındaki bu karanlık yerde Gölge’yle konuşan çatırdayan ve yanan alevin kendisiydi.</p>

  <p>"Bu ülke, bir dalgıç tarafından okyanusun diplerinden çıkarıldı," dedi ateş. "Bir örümcek tarafından kendi özüyle hızla örüldü. Bir kuzgun tarafından sıçıldı. Bu kemikleri dağlar, gözleri göller olan, ölü bir babanın gövdesi.</p>

  <p>"Burası rüyaların ve ateşin ülkesi," dedi alev.</p>

  <p>Bufalo adam damgayı ateşin üstüne bıraktı.</p>

  <p>"Bana bütün bunları niçin anlatıyorsun?" diye sordu bufalo adama Gölge. "Ben önemli değilim. Ben hiçbir şeyim. Sıradan bir vücut geliştirme hocasıyım, gerçekten önemsiz biri, berbat bir dolandırıcıydım ve düşündüğüm kadar iyi bir koca da olmayabilirdim . . ." Sesi giderken kayboldu.</p>

  <p>"Laura’ya nasıl yardım edebilirim?" diye sordu bufalo adama Gölge. "Tekrar yaşamak istiyor. Laura’ya ona yardım edeceğimi söyledim. Bunu ona borçluyum."</p>

  <p>Bufalo adam hiçbir şey söylemedi. Mağaranın tavanını işaret etti. Gölge’nin gözleri onu takip etti. Yukarıdaki minnacık bir açıklıktan içeri giren ince, loş bir ışık vardı.</p>

  <p>"Yukarıda mı?" diye sorularından birinin cevaplanacağını umarak sordu. "Oraya mı çıkmam gerekiyor?"</p>

  <p>Arkasından rüya onu sardı, öneri gerçekleşmeye başladı ve Gölge kayalarla toprakları parçaladı. Bir köstebek gibiydi, bir porsuk gibi toprağın içinde ilerlemeye çalışıyor, dağsıçanı gibi toprağın içinde tırmanmaya çalışıyor, bir ayı gibi toprağı yolundan çekiyordu ama toprak çok sert, çok yoğundu ve nefesi soluk soluğa çıkıyordu. Kısa bir süre sonra ne daha fazla gidebilecek, ne de daha fazla kazıp tırmanabilecekti. Ondan sonra, toprağın altında derinlerde bir yerde öleceğini biliyordu.</p>

  <p>Kendi gücü yeterli değildi. Çabaları zayıflıyordu. Gövdesinin sıcak bir otobüste soğuk ormanların içinden gittiğini bilse de burada, toprağın altında nefes almayı keserse orada da nefes almayı kesecekti. Nefesi daha şimdiden kesik kesik çıkıyordu.</p>

  <p>Kıymetli havasını kullanarak her hareketinde, daha da güçsüzce mücadele edip itti. Kapana kısılmıştı: Ne ileri gidebiliyordu, ne geldiği yola geri dönebiliyordu.</p>

  <p>"Şimdi pazarlık," dedi zihnindeki ses.</p>

  <p>"Pazarlık edecek neyim var ki?" diye sordu Gölge. "Hiçbir şeyim yok." Ağzında kil, yoğun ve iri taneli çamur tadını alabiliyordu.</p>

  <p>Ve sonra Gölge dedi ki, "Kendim dışında. Tabii ki o da sayılırsa?"</p>

  <p>Her şey nefesini tutmuş gibi göründü.</p>

  <p>"Kendimi teklif ediyorum," dedi.</p>

  <p>Karşılık hemen geldi. Onun saran kayalar ve topraklar Gölge’yi sıkıştırmaya başladı, onu o kadar ezdiler ki ciğerlerindeki son hava zerresi içini parçalayarak dışarı çıktı. Onu her taraftan sıkan basınç acı veriyordu. Acının zirvesine ulaştı ve daha fazla dayanamayacağını bilerek orada öylesine kaldı, tam o anda kasılma hafifledi ve Gölge tekrar nefes alabildi. Üzerindeki ışık daha büyümüştü.</p>

  <p>Yüzeye doğru itilmeye başladı.</p>

  <p>Bir sonraki kasılmanın ona çarpmasıyla beraber Gölge ona binmeye çalıştı. Bu kez yukarı doğru itildiğini hissetti.</p>

  <p>Son korkunç kasılmadaki acıya inanmak imkansızdı, kendini kırılmayan bir kaya aralığına itilmiş, ezilmiş, sıkıştırılmış gibi hissetti; kemikleri kırılıyor, etleri şekilsiz bir şeye dönüşüyordu.</p>

  <p>Ağzı ve harabeye dönmüş kafası deliği temizlediğinde korkuyla acıdan çığlıklar atmaya başladı.</p>

  <p>Çığlıklar atarken, uyanık olduğu dünyada da çığlık atıp atmadığını merak etti - ışıkları sönmüş otobüsteki uykusunda da bağırıyor muydu?</p>

  <p>Ve son kasılmanın bitmesiyle Gölge tekrar yerdeydi, parmakları kırmızı toprağa sıkı sıkı yapışmıştı.</p>

  <p>Doğrulup oturdu, ellerindeki ve yüzündeki toprakları silkeleyip gökyüzüne baktı. Alacakaranlık olmuştu; uzun zamandır süren mor bir alacakaranlık. Yıldızlar birer birer ortaya çıkıyordu. Bunlar, onun daha önce gördüğü ya da hayal ettiği bütün yıldızlardan daha parlak ve daha canlı yıldızlardı.</p>

  <p>"Yakında," dedi alevin çatırdayan sesi, arkasından geliyordu, "kayacaklardüşecekler. Yakında düşeceklerkayacaklar ve yıldız halkı dünya halkıyla karşılaşacak. Aralarında kahramanlar olacak, canavarları öldüren ve bilgiyi getiren insanlar ama hiçbiri tanrı olmayacak. Burası tanrılar için yetersiz bir yer."</p>

  <p>Buz gibi soğuk bir hava esintisi yüzüne dokundu. Bu, buz gibi suyla ıslanmak gibiydi. Şoförün, Pinewood’a geldik, sigara içmek ya da bacaklarını açmak isteyenler için on dakika mola sonra tekrar yola çıkacağız, dediğini duydu.</p>

  <p>Gölge otobüsten tökezlenerek çıktı. Bir öncekinin neredeyse aynısı başka bir benzin istasyonunda durmuştular. Şoför iki genç kızın çantalarını bagaja koymalarına yardım ediyordu.</p>

  <p>"Hey," dedi Gölge’yi. gördüğünde. "Sen Gölkenarı'nda iniyorsun, değil mi?"</p>

  <p>Gölge uykulu uykulu başını sallayarak onayladı.</p>

  <p>"Tanrım, orası iyi bir yerdir," dedi otobüs şoförü. "Bazen, eğer bir gün bütün eşyalarımı toplarsam Gölkenarı'na taşınırım diye düşünürÜm. Gördüğüm en sevimli kasaba. Uzun zamandır mı orada yaşıyorsun?"</p>

  <p>"İlk gidişim."</p>

  <p>"Mabel'inde benim için bir pasty&nbsp;<a id="ds12" href="../Text/dipnotlar.xhtml#d12"><sup>[12]</sup></a>ye, duydun mu?"</p>

  <p>Gölge açıklama istememeye karar verdi. "Söyle," dedi Gölge, "uykumda konuşuyor muydum?"</p>

  <p>"Konuştuysan bile duymadım." Saatine baktı. "Hadi otobüse. Gölkenarı'na geldiğimizde sana haber vereceğim."</p>

  <p>Pinewood'dan binen iki kız - Gölge ikisinin de on dörtten daha büyük olduğuna ihtimal vermedi - şimdi önünde oturuyorlardı. Kız kardeş değil, arkadaştılar. Gölge öylesine kulak misafiri olmaya karar verdi. Bir tanesi seks hakkında neredeyse hiçbir şey bilmiyor; ama hayvanlar hakkında çok şey biliyordu. Bir tür hayvan barınağına ya yardım etmiş ya da orada uzun zaman geçirmişti. Diğeri ise hayvanlarla ilgilenmeyip internetten, günlük televizyonlardan yüzlerce zar zor toplanmış ilginç haberle silahlanmış olarak insanların cinsel hayatı hakkında çok şey bildiğini düşünüyordu. Gölge, dünyevi olaylar hakkında bilge olduğunu sanan kızın Alka-Seltzer tabletlerini oral seksin güzelliğini arttırmak için tam olarak nasıl kullanılacağının detaylarını, hem dehşete sürükleyen, hem eğlendiren bir hayranlıkla dinledi.</p>

  <p>Gölge, kendini yolun gürültüsü hariç her şeye kapamaya başladı. Sadece arada sırada sohbetten bölümler duyuyordu.</p>

  <p><i>Goldie çok iyi bir köpek. Safkan bir av köpeği; keşke babam tamam dese, ne zaman beni görse kuyruğunu sallıyor.</i></p>

  <p><i>Noel geldi, kar arabasını kullanmama izin vermesi lazım.</i></p>

  <p><i>Onun şeyinin yanına dilinle ismini yazabilirsin.</i></p>

  <p><i>Sandy’i özledim.</i></p>

  <p><i>Ben de Sandy’i özledim.</i></p>

  <p><i>Bu akşam on beş santim dediler ama bunu uydurdular; hava durumunu uyduruyorlar ve hiç kimse onlara güvenmiyor. . .</i></p>

  <p>Ve sonra otobüsün fren sesi duyuldu, şoför "Gölkenarı" diye bağırıyordu. Kapılar klik diye açıldı. Gölge’nin Gölkenarı’nın Greyhound durağı olarak işlev gördüğünü tahmin ettiği video dükkanı ve bronzlaşma merkezinin projektörle aydınlatılmış park yerine doğru kızları takip etti. Hava dehşet soğuktu ama bu temiz bir soğuktu. Gölge'yi kendine getirdi. Kasabanın güney ve batısındaki ışıklarıyla donmuş bir gölün doğuya uzanan solukluğuna dikti gözlerini.</p>

  <p>Kızlar, park yerinde durmuş, çarpıcı bir şekilde tepiniyor ve ellerine hohluyorlardı. İçlerinden genç olanı, çaktırmadan Gölge’ye bir göz atıp onunda kendisini gördüğünü fark edince beceriksizce gülümsedi.</p>

  <p>"Mutlu Noeller," dedi Gölge.</p>

  <p>"Şey," dedi ilkinden yaklaşık bir yıl kadar büyük görünen diğer kız, "size de Mutlu Noeller." Havuç kırmızısı saçları ve yüzlerce çille kaplı, küçük, basık ve hafifçe kalkık bir burnu vardı.</p>

  <p>"Hoş bir kasabanız var," dedi Gölge.</p>

  <p>"Onu seviyoruz," dedi genç olan. O, hayvanları sevendi. Ön dişlerindeki mavi plastik dişliği ortaya çıkaran bir şekilde Gölge'ye utangaçça sırıttı. "Birisine benziyorsunuz," dedi ona ciddice. "Ya birisinin kardeşi ya birisinin oğlu ya da bir şey olmalısınız?"</p>

  <p>"Ne kadar gerisin Alison," dedi arkadaşı. "Herkes ya birisinin oğlu, ya birisinin kardeşi, ya da önemli <i>bir şeydir."</i></p>

  <p>"Ben öyle demek istememiştim," dedi Alison. Farlar bir an için hepsini pırıl pırıl aydınlattı. Farların arkasında, içinde bir anne olan steyşın bir araba vardı. Kızların çantalarıyla arabaya binip Gölge'yi park yerinde tek başına bırakarak gitmeleri bir saniye sürdü.</p>

  <p>"Genç adam? Senin için yapabileceğim bir şey var mı?" Yaşlı bir adam video dükkanını kapatıyordu. Anahtarları cebine koydu. "Dükkan Noel’de açık olmayacak," dedi neşeyle Gölge'ye. "Ama ben otobüsü karşılamak için geldim. Her şeyin yolunda gittiğinden emin olmak için. Zavallı birinin Noel Günü kendini güç durumda bulmasına dayanamam." Gölge’nin yüzünü görebileceği kadar yaklaşmıştı: Yaşlı fakat hoşnut, hayat sirkesini yudumlamış ve onu genelde çoğunlukla viski olarak, hem de iyi bir viski olarak tatmış bir adamın yüzü.</p>

  <p>"Bana yerel taksi şirketinin numarasını verebilir misin?" dedi Gölge.</p>

  <p><i>Verebilirdim,"</i> dedi yaşlı adam, kuşkuyla, "ama Tom gecenin bu saatinde yatağında olacaktır ve onu ayağa diksen bile bundan hoşnut olmayacaksın - bu akşam erken saatlerde onu Geyik Buraya Takılır’da gördüm ve çok mutluydu. Hem de çok. Nereye gitmeye niyetlisin?"</p>

  <p>Gölge kapı anahtarındaki adresi ona gösterdi.</p>

  <p>"Tamam," dedi, "buradan köprüyü geçip gitmek on ya da yirmi dakika sürer. Bu kadar soğukta hiç eğlenceli değil ve nereye gittiğini bilmediğin zaman daha da uzun sürüyormuş gibi görünür - bunu hiç fark ettin mi? İlki sonsuza kadar sürer ve sonra bir anda biter."</p>

  <p>"Evet," dedi Gölge. "Daha önce hiç öyle olduğunu düşünmemiştim. Ama sanırım doğru."</p>

  <p>Yaşlı adam başıyla onayladı. Yüzünde espri yapmayacakmış gibi sırıtış belirdi. "Niçin boşuna konuşuyoruz ki, bugün Noel. Seni Tessie'yle oraya götüreceğim."</p>

  <p>Gölge yaşlı adamı eski, devasa, iki kişilik, üstü açık spor arabanın durduğu yola kadar takip etti. Araba, Gürültülü Yirmilerde gangsterlerin kullanmaktan gurur duyabileceği türden bir şeye benziyordu. Sodyum ışıklar altında kırmızı ya da yeşil olabilecek koyu bir renkte gözüküyordu. "Bu Tessie," dedi yaşlı adam. "Ne güzel değil mi?" Kaputun kıvrılıp, ön sol tekerleğin üzerinde yaptığı kavisi kendi malıymış gibi okşadı.</p>

  <p>"Markası ne?" diye sordu Gölge.</p>

  <p>"Wendt Phoenix. Wendt, Chrysler’in satın aldığı otuz bir batık şirketin içindeydi; ama başka Wendt yapmadılar. Şirketi kuran Harvey Wendt, buralı bir çocuktu. Kaliforniya’ya gidip kendini öldürttü, ah, Bin Dokuz Yüz Kırk Bir, Kırk İki’de. Büyük bir trajedi."</p>

  <p>Araba, deri ve eski sigara dumanı kokuyordu - bu yeni bir koku değildi, yıllar süresince o kadar çok insan, içinde o kadar çok sigar ve puro içmişti ki, yanmış tütün kokusu arabanın bir parçası olup çıkmıştı. Yaşlı adam kontağı çevirdi ve Tessie ilkinde çalışmaya başladı.</p>

  <p>"Yarın," dedi Gölge'ye, "garaja girecek. Onu örteceğim ve ilkbahar gelene kadar orada kalacak. İşin doğrusu, yerde kar varken onu kullanmamam gerekiyor."</p>

  <p>"Karda iyi gitmiyor mu?"</p>

  <p>"İyi gidiyor. Sorun yola döktükleri tuzda. Bu yaşlı güzelleri hayal edemeyeceğin kadar çabuk paslandırıyor. Doğrudan mı gitmek istersin, yoksa ay ışığında büyük bir kasaba turunu mu tercih edersin?"</p>

  <p>"Size rahatsızlık vermek istemem -"</p>

  <p>"Rahatsızlık değil. Benim yaşıma geldiğinde en ufak bir uyku parçasının bile kıymetini biliyorsun. Bugünlerde gecede beş saat uyursam şanslıyım - uyanıyorum ve birden başım dönmeye başlıyor. Terbiyeme ne oldu? İsmim Hinzelmann. Bana Richie de diyeceğim ama buralarda beni tanıyan insanlar bana sadece Hinzelmann derler. Elini sıkardım; ama Tessie’yi kullanmak için iki ele ihtiyacım var. Ona dikkat etmediğim zaman anlar."</p>

  <p>"Mike Ainsel," dedi Gölge. "Tanıştığımıza memnun oldum, Hinzelmann."</p>

  <p>"O zaman gölün etrafından dolaşacağız. Büyük tur," dedi Hinzelmann.</p>

  <p>Üzerinde gittikleri Ana Cadde, gece bile hoş bir caddeydi ve kelimenin tam anlamıyla eski moda gözüküyordu - yüz yıldan beri, insanlar o caddeye itina göstermişler ve beğendikleri şeyleri kaybetmemek için acele etmemişlerdi.</p>

  <p>Hinzelmann, yanlarından geçerlerken kasabanın iki lokantasını gösterdi (bir Alman lokantasıyla "yarı Yunalı yarı Norveçli ve her tabakta bir kurabiye" diye tanımladığı diğeri); fırını ve kitapçıyı gösterdi ("Ben derim ki, kitapçısız bir kasaba kasaba değildir. Kendine kasaba diyebilir ama bir kitapçısı olduğu sürece kimseyi kandırmadığını bilir.) Gölge iyice bakabilsin diye kütüphaneden geçerken Tessie'yi yavaşlattı. Kapının üstünde antik gaz lambalarının ışıkları titreşiyordu - Hinzelmann, gururla Gölge’nin dikkatini onlara çekti. "Yerel kereste baronu John Henning tarafından 1870’de yapıldı. Ona Henning Kütüphanesi denmesini istedi; ama öldüğünde Gölkenarı Kütüphanesi demeye başladılar ve sanırım zamanın sonuna kadar da Gölkenarı Kütüphanesi olarak kalacak. Bir rüya gibi değil mi?" Onu kendisi yaptırmış olsaydı onunla bu kadar gurur duyamazdı. Bina, Gölge’nin aklına bir kale getirdi ve bunu söyledi. "Doğru," diye ona katıldı Hinzelmann.</p>

  <p>"Küçük kuleleri ve diğer şeyleriyle. Henning dışarıdan onun öyle gözükmesini istedi. İçeride hâlâ orijinal çam raflar var. Miriam Shultz, içerisini parçalamak ve yenileştirmek istiyor ama tarihi yerlere kayıtlı olduğu için yapabileceği bir bok yok."</p>

  <p>Gölün güney kıyısından dolaştılar. Kasaba, yoldan dokuz metre aşağıdaki gölü çevreliyordu. Gölge orada burada, gölün yüzeyini donuklaştıran, beyaz buz parçalarını görebiliyordu. Parlak bir su parçası kasabanın ışıklarını yansıtıyordu.</p>

  <p>"Orası donmuş gibi gözüküyor," dedi.</p>

  <p>"Neredeyse bir aydan fazladır donmuş durumda," dedi Hinzelmann. "Donuk lekeler kar yığınları ve parlak lekeler buz. Şükran Günü’nün hemen arkasından soğuk bir gecede cam gibi dondu. Buzbalıkçılığı yaptım'.? mı, Bay Ainsel?"</p>

  <p>"Hiç yapmadım."</p>

  <p>"Bir insanın yapabileceği en iyi şey. Önemli olan, yakaladığın balık değil, günün sonunda huzurla eve dönmektir."</p>

  <p>"Bunu hatırlayacağım." Gölge, Tessie’nin penceresinden göle dikkatle baktı. "Gerçekten şimdi üzerinde yürüyebilir misin?"</p>

  <p>"Üzerinde yürüyebilirsin. Araba bile sürebilirsin ama ben şimdiden riske girmem. Burası altı haftadır soğuk," dedi Hinzelmann. "Kuzey Wisconsin’de her şeyin diğer yerlerden daha sert ve hızlı donmasına izin vermelisin. Bir keresinde ava gitmiştim - geyik avlıyordum, bu belki otuz-kırk yıl önceydi, bir erkek geyiğe ateş ettim, vuramadım ve ormana kaçtı - bu gölün kuzey ucundaydı, senin yaşayacağın yere yakın, Mike. Şey, hayvan gördüğüm en güzel erkek geyikti, yirmi karış yüksekliğinde, küçük bir at kadar iri, yalan yok. Şey, o zaman bugünkünden genç ve hızlıydım. O yıl Cadılar Bayramı’ından önce kar yağmaya başlamasına rağmen, Şükran Günü gelmişti, yerde yeni yağmış pırıl pırıl kar vardı. geyiğin izlerini görebiliyordum. Göründüğü kadarıyla, bizim koca adam panik içinde göle doğru gidiyordu.</p>

  <p>"Şey, sadece lanet olası bir salak bir geyiği takibe çalışır, ben de lanet olası bir salak olarak arkasından koştum. İşte, gölde, yirmi santim suyun içinde durmuş doğru bana bakıyordu. İşte tam o anda güneş bir bulutun arkasına girdi ve don oldu - ısı on dakikada otuz derece düşmüş olmalı, bir kelime yalan bile yok. O</p>

  <p>yaşlı erkek geyik kaçmaya hazırlandı ve kımıldayamadı. Donan buzun içine sıkışmış kalmıştı.</p>

  <p>"Ben de doğrudan yavaş yavaş ona doğru yürüdüm. Kaçmak istediğini görebiliyorsun ama buz kesmiş durumda ve bunu başaramayacak. Ama kaçamayan savunmasız bir mahlûka ateş etmemin hiçbir yolu yok - bunu yapsam nasıl bir herifim demektir ki, hı? Çiftemi attım ve hava bir kurşun sıktım.</p>

  <p>"Şey, gürültü ve şok, geyiği neredeyse postunu orada bırakıp kaçıracak kadar çoktu ve bacaklarının buz içinde sıkıştığını görünce tam da bunu yaptı. Postunu ve boynuzlarını buzun içinde bırakıp, yeni doğmuş bir fare gibi pespembe ve tiril tiril titreyerek ormana doğru dörtnala kaçtı."</p>

  <p>"Yaşlı geyiğin durumuna üzüldüğüm için, Gölkenarı Bayanlar Örgü Derneği’yle ona bütün kış giyeceği, sıcak tutacak bir şey yapmaları için konuştum. Onlarda ona donup ölmesin diye her tarafını kaplayacak tek parça bir yün elbise ördüler. İşin komik tarafı, ona parlak turuncu yünden elbise yaptıklarından hiçbir avcı ona ateş etmedi. Bu civardaki avcılar av sezonunda turuncu giyerler," diye ekledi. "Eğer bunun içinde bir kelime yalan var diye düşünüyorsan, sana ispat edebilirim. Boynuzları hâlâ oturma odamın duvarında asılı duruyor."</p>

  <p>Gölge güldü ve yaşlı adam bir usta zanaatkarın kendinden memnun gülümsemesiyle gülümsedi. Üzerinde, davet edercesine parıldayan altın rengi tatil ışıkları asılı, geniş bir tahta iskelesi olan, tuğla bir binanın önünde durdular.</p>

  <p>"İşte Beş-Sıfır-İki," dedi Hinzelmann. "Daire üç en üst katta, arkada göle bakan tarafta olacak. İşte geldik, Mike."</p>

  <p>"Teşekkür ederim, Bay Hinzelmann. Benzin için size bir şey verebilir miyim?"</p>

  <p>"Sadece Hinzelmann. Ve bana bir peni bile borçlu değilsin. Benden ve Tessie'den Mutlu Noeller."</p>

  <p>"Hiçbir şey kabul etmeyeceğinizden emin misiniz?"</p>

  <p>Yaşlı adam çenesini kaşıdı. "Bak sana ne söyleyeceğim," dedi. "Önümüzdeki hafta gibi gelip sana birkaç bilet satacağım. Piyangomuz için. Yardım toplamak için. Şimdilik, genç adam, hemen yatağa gidebilirsin."</p>

  <p>Gölge gülümsedi. "Mutlu Noeller, Hinzelmann," dedi.</p>

  <p>Yaşlı adam Gölge’nin elini kırmızı boğumlu eliyle sıktı. Eli bir meşe dalı kadar sert ve katıydı. "Yukarı çıkarken dikkat et, kaygan olacaktır. Buradan senin kapını görebiliyorum, gördün mü? Sen sapsağlam içeri girene kadar ben arabada bekleyeceğim. Başparmağınla her şey yolunda diye işaret verdikten sonra gideceğim."</p>

  <p>Gölge, tahta merdivenlerden çıkıp dairesini kapısını sapsağlam açana kadar Hinzelmann Wendt’in motorunu boşta çalıştırdı. Dairenin kapısı açıldı. Gölge başparmağıyla işaret verdi ve Wendt’deki yaşlı adam - Gölge, Tessie diye düşündü ve arabanın ismi olması onu bir kere daha gülümsetti - Hinzelmann ve Tessie aniden dönüp köprüden geriye gitmeye başladılar.</p>

  <p>Gölge, önkapıyı kapattı. Oda buz gibiydi. İçerde başka hayatlar yaşamak için giden insanların, onların yediklerinin ve kurdukları hayallerin kokusu vardı. Bir termostat buldu ve 70 dereceye getirdi. Minik mutfağa girdi, çekmeceleri kontrol etti, avokado renkli buzdolabını açtı ama boştu. Bunda şaşılacak bir şey yoktu. En azından buzdolabının içi küflü değil, temizdi.</p>

  <p>Mutfağın yanında, büyük bir kısmını duşun kapladığı minnacık bir banyoya bitişik, içinde çıplak bir şilte bulunan, küçük bir yatak odası vardı. Çok eski bir sigara izmariti tuvaletin içinde durmuş, suyu kahverengine boyamıştı. Gölge sifonu çekip onu temizledi.</p>

  <p>Bir dolapta çarşaflarla battaniyeler buldu ve yatağı yaptı. Sonra ayakkabılarını, montunu, saatini çıkardı ve ısınmasının ne kadar süreceğini merak ederek, elbiselerini çıkarmadan yatağa girdi.</p>

  <p>Işıklar sönüktü. Buzdolabının uğultusu ve binadaki bir yerde çalan radyo hariç, etraf sessizdi. Karanlıkta öylesine yattı. Greyhound’da yeteri kadar uyuyup uyumadığının, açlığın, soğuğun, yeni yatağın ve geçen haftaların saçmalığının birleşiminin o gece onu uyutup uyutmayacağını merak etti.</p>

  <p>Sessizlik içinde silah sesine benzer çatırtı duydu. Bir dal, ya da buz diye düşündü. Dışarısı donuyordu.</p>

  <p>Çarşamba gelene kadar ne kadar bekleyeceğini merak etti. Bir gün mü? Bir hafta mı? Ne kadar uzun olursa olsun, o zaman zarfında bir şeye odaklanması gerektiğini biliyordu. Tekrar çalışmaya başlamaya, paralarla ustalaşmaya ve avuçlamada akıcı hale getirmek için çalışmaya karar verdi <i>(bütün oyunlarını çalış,</i>, diye birisi kafasının içinde, ona ait olmayan bir sesle fısıldadı; <i>hepsini ama zavallı ölü Deli Sweeney’in sana gösterdiği numara, uzun süre soğukta kalmaktan, unutulmaktan ve aşırı gereksinimlerden ölen, o numara hariç. Ah, onu çalışma).</i></p>

  <p>Ama burası güzel bir kasabaydı. Onu hissedebiliyordu.</p>

  <p>Rüyasını düşündü, eğer o bir rüyaysa, Kahire’deki ilk akşamı. Zorya’yı düşündü . . . ismi ne acayip bir şeydi? Gece yarısı kız kardeşi.</p>

  <p>Ve sonra Laura’yı düşündü . . .</p>

  <p>Onu düşünmek sanki zihninde bir kapı açtı. Onu görebiliyordu. Her nasılsa onu görebiliyordu.</p>

  <p>Laura, Eagle Point’te annesinin koca evinin arka avlusundaydı.</p>

  <p>Artık hissetmediği ya da her zaman hissettiği soğukta dikilmiş duruyordu. Laura’nın babası Harvey McCabe, kodeste zorlanırken kalp krizi geçirip ölünce, annesinin sigorta parasıyla satın aldığı evin dışında duruyordu. İçeri bakıyordu, soğuk elleri cama dayanmıştı, nefesinden buğu çıkmıyordu, hem de hiç; annesini, Noel için Teksas’dan gelen kız kardeşini, onun çocuklarını ve kocasını izliyordu. Karanlıkta, Laura’nın bulunduğu yer orasıydı, bakmamak elinden gelmezdi.</p>

  <p>Gözyaşları Gölge’nin gözlerinde toplandı ve yatağına boşaldı.</p>

  <p>Kendini röntgenci gibi hissetti, düşüncelerini orada uzaklaştırdı, ona geri dönmelerini istedi: Rüzgâr, bir ceset parmaklarından yüzlerce kez daha soğuk olan donmuş parmaklarını kanırtarak kuzey kutbundan eserken, Gölge, altında yayılan gölü görebiliyordu.</p>

  <p>Gölge’nin nefes alıp verişi artık yavaşlamıştı. Rüzgârın arttığını, evin etrafında acı bir çığlık attığını duyabiliyordu. Bir an için, rüzgârın kelimelerini duyabileceğini düşündü.</p>

  <p>Eğer bir yere gidecekse, burası da olabilir, diye düşündü ve sonra uyudu.</p>
</body>
</html>