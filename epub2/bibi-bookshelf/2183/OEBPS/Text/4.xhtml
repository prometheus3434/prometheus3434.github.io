<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
<body>
  <h3 style="text-align: right;"><i><br/></i></h3>
<h3 style="text-align: right;"><i><br/></i></h3>
<h3 style="text-align: right;">4<br/></h3>
<p><i><br/></i></p>
<p><i>Keşke Midnight Special</i><a id="ds3" href="../Text/dipnotlar.xhtml#d3"><sup>[3]</sup></a></p>

  <p><i>Beni ışığıyla aydınlatsa</i></p>

  <p><i>Keşke Midnight Special</i></p>

  <p><i>Beni her zaman sevecen ışığıyla aydınlatsa</i></p>

  <p><i>-</i> Geleneksel, <i>The Midnight Special,</i></p>
<p><br/></p>
<p>Gölge ile Çarşamba, otelin önündeki yolun karşısındaki Köy Mutfağı'nda kahvaltılarını ettiler. Saat sabahın sekiziydi. Dünya puslu ve soğuktu.</p>

  <p>"Şimdi Eagle Point'ten ayrılmaya hazır mısın?" diye sordu Çarşamba. "Eğer hazırsan birkaç telefon etmem gerekiyor. Bugün Cuma. Cuma tatildir. Bir kadının günüdür. Yarın Cumartesi. Cumartesi yapacak çok şey var."</p>

  <p>"Ben hazırım," dedi Gölge. "Beni burada tutan hiçbir şey yok."</p>

  <p>Çarşamba tabağına birkaç kahvaltı eti yığdı. Gölge biraz kavun, bir halka ekmek ve bir paket krem peynir aldı. Gidip bir masaya oturdular.</p>

  <p>"Dün gece gördüğün bir rüyaydı," dedi Çarşamba.</p>

  <p>"Evet," dedi Gölge. "Rüyaydı." O sabah kalktığında yatak odasından koridora, oradan da kapıya giden Laura’nın çamurlu ayak izleri motel halısının üzerinde görülüyordu.</p>

  <p>"Peki," dedi Çarşamba. "Sana niçin Gölge diyorlar?"</p>

  <p>Gölge omuz silkti. "Bu sadece bir isim," dedi. Camın dışındaki dünya, orada burada farklı bir düzine gri, elektrik kırmızısı ya da saf beyaz lekelerle yapılmış bir kurşunkalem resme dönüşen bir pus içindeydi. "Gözünü nasıl kaybettin?"</p>

  <p>Çarşamba, yarım düzine domuz pastırmasını ağzına tıktı, çiğneyip elinin tersiyle dudaklarındaki yağı sildi. "Kaybetmedim," dedi. "Hâlâ, tam olarak nerede olduğunu biliyorum."</p>

  <p>"Peki planın ne?"</p>

  <p>Çarşamba, düşünceli bir şekilde baktı. Birkaç canlı pembe renkte jambon dilimi yedi, sakalından bir et parçası alıp tabağına bıraktı. "Plan şöyle. Yarın akşam kendi saygın alanlarında üstün bir grup kişiyle görüşeceğiz - tavırlarının seni korkutmasına izin verme. Bütün ülkedeki en önemli yerlerden birinde buluşacağız. Sonra onları yedirip içireceğiz. Onlardan şimdiki yatırımım için yardım almam gerekiyor."</p>

  <p>"Peki bu önemli yer nerede?"</p>

  <p>"Göreceksin, adamım. Onlardan biri dedim. Fikirler haklı olarak ikiye ayrıldı. İş arkadaşlarıma haber yolladım. Yolda para almam gerektiğinden Chicago’da duracağız. Eğlence, bir bakıma eğlenmeye ihtiyacımız var, şu anda bende olandan çok daha fazla nakit para gerektiriyor. Sonra Madison’a." Çarşamba hesabı ödedi ve oradan ayrılıp motelin park yerine gitmek için karşıya geçtiler. Çarşamba, Gölge’ye arabanın anahtarlarını attı. Gölge arabayı karayoluna sürdü ve şehirden uzaklaştılar.</p>

  <p>"Onu özleyecek misin?" diye sordu Çarşamba. Haritalarla dolu bir dosyayı düzenliyordu.</p>

  <p>"Kasabayı mı? Hayır. Aslında burada geçen bir yaşamım olmadı. Çocukken bir yerde hiç uzun süre kalmadım ve yirmilerime gelene kadar buraya gelmedim. Bu yüzden bu kasaba Laura’nın."</p>

  <p>"O zaman umalım ki burada kalsın," dedi Çarşamba.</p>

  <p>"O bir rüyaydı," dedi Gölge. "Hatırla."</p>

  <p>"Bu iyi," dedi Çarşamba. "Sağlıklı bir tavır. Dün gece onu becerdin mi?"</p>

  <p>Gölge derin bir nefes aldı. Sonra, "Bu seni hiç mi hiç ilgilendirmez," dedi. "Ve hayır."</p>

  <p>"İstedin mi?"</p>

  <p>Gölge hiçbir şey söylemedi. Arabayı kuzeye, Chicago’ya doğru sürdü. Çarşamba kıkırdadı.</p>

  <p>Onları açıp kapatıp, büyük gümüş bir tükenmez kalemle uzun, sarı bir bloknota arada sıra notlar alarak haritalarını okumaya başladı.</p>

  <p>Sonunda işi bitti. Kalemini kaldırıp dosyayı arka koltuğa koydu. "Gittiğimiz eyaletlerin, Minnesota, Wisconsin’in, bütün buraların en iyi tarafı," dedi Çarşamba, "ben gençken sevdiğim türden kadınları olması. Soluk tenli ve mavi gözlü, neredeyse beyaz olacak kadar açık renk saçlı, şarap rengi dudaklı ve iyi bir peynir gibi damarları gözüken yuvarlak büyük memeli."</p>

  <p>"Sadece gençken mi?" diye sordu Gölge. "Göründüğü kadarıyla dün akşam da oldukça iyiydin."</p>

  <p>"Evet." Çarşamba gülümsedi. "Başarımın sırrını bilmek ister misin?"</p>

  <p>"Onlara para mı veriyorsun?"</p>

  <p>"Hiçbir şey bu kadar kaba olamaz. Hayır, işin sırrı çekicilikte. Saf ve basit."</p>

  <p>"Çekicilik mi? Şey, söyledikleri gibi, ya sende vardır ya da yoktur."</p>

  <p>"Çekicilik öğrenilebilir," dedi Çarşamba.</p>

  <p>Gölge radyoda bir nostaljik müzik kanalını çevirdi ve o doğmadan önce sevilen şarkıları dinledi. Bob Dylan sağanak yağmur yağacağı hakkında bir şarkı söyledi. Gölge, o yağmurun yağıp yağmadığını ya da hâlâ olacak şeyin o olup olmadığını merak etti. Önlerindeki yol boştu ve buz kristalleri sabah güneşinde elmaslar gibi parıldıyordu.</p>
<p><br/></p>

  <p>Chicago migren gibi yavaş yavaş ortaya çıktı. Önce kırsal bölgede gidiyorlardı, sonra sıradan bir kasaba, fark edilmeden, alçak gelişi güzel yayılmış bir banliyöye ve o da bir şehre dönüştü.</p>

  <p>Bodur, siyah taştan yapılmış bir evin önüne park ettiler. Kaldırımdaki kar temizlenmişti. Lobiye girdiler. Çarşamba, metal oyma interkom kutusunun en üst ziline bastı. Hiçbir şey olmadı. Tekrar bastı. Sonra, denercesine diğer kiracıların zillerine bastı; ama tepki almadı.</p>

  <p>"Bozuk," dedi bir deri bir kemik yaşlı bir kadın, merdivenlerden aşağı inerek. "Çalışmıyor. Yöneticiyi aradık, ısıtma sistemini onarmaya geldiğinde onu da tamir etmesini istedik. Umumnda değil, kıştan dolayı göğsü için Arizona’ya gidiyor." Aksanı belirgindi, Doğu Avrupa, diye tahmin etti Gölge.</p>

  <p>Çarşamba hafifçe eğildi. "Zorya, tatlım, sözlerle anlatılamayacak kadar güzel olduğunu söyleyebilir miyim? Işıklar saçan yaratık. Yaşlanmamışsın."</p>

  <p>Yaşlı kadın ona ters ters baktı. "Seni görmek istemiyor. Ben de seni görmek istemiyorum. Sen kötü habersin."</p>

  <p>"Çünkü, önemli olmasa gelmem."</p>

  <p>Kadın burnunu çekti. Boş bir file taşıyordu. Üzerinde çenesine kadar düğmeli eski bir kırmızı palto vardı. Kuşkuyla Gölge'ye baktı.</p>

  <p>"Bu iri adam kim?" diye Çarşamba’ya sordu. "Senin katillerinden biri mi?"</p>

  <p>"Bana çok büyük bir kötülük yapıyorsunuz, sevgili bayan. Bu beyin ismi Gölge. Tamam beni için çalışıyor; ama sizin temsilciniz olarak. Gölge, seni harika Bayan Zorya Vechernyaya’yla tanıştırabilir miyim?"</p>

  <p>"Tanıştığımıza sevindim," dedi Gölge.</p>

  <p>Kuşa benzeyen, yaşlı kadın yukarı doğru dikkatle ona baktı. "Gölge," dedi. "Güzel bir isim. Gölgeler uzadığında benim zamanım gelir. Ve sen uzun gölgesin." Ona baştan aşağı baktı sonra gülümsedi. "Elimi öpebilirsin," dedi ve ona soğuk bir el uzattı.</p>

  <p>Gölge eğildi ve onun cılız elini öptü. Kadının orta parmağında büyük bir amber yüzük vardı.</p>

  <p>"Aferin oğlum," dedi. "Ben alışveriş yapmaya gidiyorum. Görüyorsun ki içimizde para getiren sadece benim. Diğer ikisi fal bakarak para kazanamıyorlar. Çünkü onlar sadece doğruyu söylerler ve gerçek, insanların duymak istediği şey değildir. O kötü bir şeydir. İnsanların canını sıkar. Öyle olunca da bir daha gelmezler. Ama ben onlara duymak istedikleri yalanı söyleyebilirim. Böylece eve ekmek getiririm. Ne dersin, akşam yemeğinde burada olacak mısınız?"</p>

  <p>"Umarım," dedi Çarşamba.</p>

  <p>"O zaman yiyecek almam için bana biraz para versen iyi olur," dedi. "Gururluyum ama aptal değilim. Diğerleri benden daha gururlular ve o hepimizin en gururlusu. Bu yüzden bana para ver ve bana para verdiğini onlara söyleme."</p>

  <p>Çarşamba cüzdanını açtı ve içine uzandı. Bir yirmilik çıkardı. Zorya Vechernyaya onu parmaklarının arasından çekip aldı ve bekledi. Çarşamba bir yirmilik daha çıkardı ve ona verdi.</p>

  <p>"Bu iyi," dedi. "Sizi prensler gibi besleyeceğiz. Şimdi, merdivenlerden en yukarı çıkın. Zorya Utrennyaya uyanık; ama diğer kız kardeşimiz hâlâ uyuyor, bu yüzden fazla gürültü çıkarmayın."</p>

  <p>Gölge ve Çarşamba karanlık merdivenlerden yukarı çıktılar. İki kat yukarıdaki merdiven sahanlığı, yarı yarıya plastik çöp torbalarıyla doluydu ve çürük sebze kokuyordu.</p>

  <p>"Çingeneler mi?" diye sordu Gölge.</p>

  <p>"Zorya ve ailesi mi? Hiç ilgileri yok. Romen değiller. Ruslar. Sanırım Slavlar."</p>

  <p>"Ama fal bakıyor."</p>

  <p>"Birçok kişi fal bakar. O işe ben bile karıştım." Son merdivenleri çıkarlarken Çarşamba nefes nefeseydi. "Formsuzum."</p>

  <p>Çarşamba kapıyı vurdu. Cevap gelmedi. Bir kez daha çaldı. Bu kez daha gürültülü.</p>

  <p>"Tamam! Tamam! Seni duydum!" Kilitlerin açılma, sürgülerin çekilme, zincirin çıtırtısının sesi. Kırmızı kapı aralandı.</p>

  <p>"Kim o?" Yaşlı ve sigaradan sertleşmiş bir erkek sesi.</p>

  <p>"Eski bir dost, Czernobog. İş arkadaşıyla."</p>

  <p>Kapı güvenlik zincirinin izin verdiği kadar açıldı. Gölge, gölgeler içerisinde onlara dikkatle bakan gri bir yüz görebildi. "Ne istiyorsun, Vatan?"</p>

  <p>"İlk olarak, sadece senin arkadaşlığını keyfini. Sonra paylaşacak bilgilerim var. Ne diyorlardı . . ah, evet. Yararına olacak bir şey öğrenebilirsin."</p>

  <p>Kapı sonuna kadar açıldı. Tozlu bir ropdöşambr giyen adam koyu gri saçları ve kemikli hatları olan ufak tefek biriydi. Eskilikten parlayan, ince çizgili bir pantolon ve terlikler giyiyordu. Köşeli uçlu parmaklarında filtresiz bir sigara tutuyordu. Sigarayı yumruğunun içinde tutarken ucunu emiyordu - bir mahkum ya da bir asker diye düşündü Gölge. Sol elini Çarşamba’ya uzattı. "O zaman hoş geldin, Vatan."</p>

  <p>"Bana bugünlerde Çarşamba diyorlar," dedi, yaşlı adamın elini sıkarak.</p>

  <p>Hafif bir gülümseme; sarı dişlerin hızlı bir parıltısı. "Evet," dedi. "Çok komik. Peki bu?"</p>

  <p>"Bu benim iş arkadaşım. Gölge, Bay Czernobog'la tanış.</p>

  <p>"Memnun oldum," dedi Czernobog. Gölge’nin sol elini kendi sol eliyle sıktı. Elleri kaba ve nasırlıydı. Parmaklarının uçları iyoda batırılmış gibi sarıydı.</p>

  <p>"Nasılsınız, Bay Czernobog?"</p>

  <p>"Yaşlıyım. Bağırsaklarım ve sırtım ağrıyor. Her sabah kalktığımda öksürmekten göğsümü parçalıyorum."</p>

  <p>"Niçin kapıda duruyorsunuz?" diye sordu bir kadın sesi. Gölge, Czernobog'un omzunun üstünden arkasında duran yaşlı kadına baktı. Kadın kız kardeşinden daha kısa ve zayıftı; ama hâlâ uzun olan saçları altın rengiydi. "Ben Zorya Utrennyaya," dedi. "Koridorda durmamanız lazım. İçi girip oturmalısınız. Size kahve getireceğim."</p>

  <p>Kapıdan daireye açılan antre, aşırı kaynatılmış lahana, kedi ve filtresiz yabancı sigara kokuyordu. Onları birkaç kapalı kapısı olan minik bir holden geçirip holün diğer ucundaki oturma odasında götürdüler. Orada devasa eski bir at kılı kanepeye oturtulduklarında, yaşlıca bir gri kediyi rahatsız ettiler. Hayvan gerindi, ayağa kalkıp hızla kanepenin uzak bir noktasına gidip yattı. Dikkatlice, sırayla her birine dik dik baktı, sonra bir gözünü kapattı ve tekrar uyumaya başladı. Czernobog, onların karşısındaki koltuğa oturdu.</p>

  <p>Zorya Utrennyaya boş bir kül tablası buldu ve Czernobog'un yanına koydu. "Kahvelerinizi nasıl istersiniz?" diye misafirlere sordu. "Burada biz kahveleri gece gibi koyu, günah kadar tatlı içeriz."</p>

  <p>"Kulağa hoş geliyor, hanfendi," dedi Gölge. Pencereden sokağın karşısındaki binaya baktı.</p>

  <p>Zorya Utrennyaya dışarı çıktı. O çıkarken Czernobog gözlerini ona dikti. "Çok iyi bir kadın," dedi. "Kız kardeşine benzemiyor. Onlardan biri harpydir, diğerinin de tek yaptığı da uyumaktır" Yüzeyinde sigara yanıkları ve kupa izleri, ortasında bir satranç tahtası olan uzun, alçak bir sehpanın üstüne terlikli ayaklarını koydu.</p>

  <p>"Karınız mı?" diye sordu Gölge.</p>

  <p>"O hiç kimsenin karısı değil." Yaşlı adam bir an sessizce kaba ellerine baktı. "Hayır. Hepimiz akrabayız. Çok uzun zaman önce buraya beraber geldik."</p>

  <p>Czernobog, ropdöşambrının cebinden bir paket filtresiz sigara çıkardı. "İlk olarak New York’a geldik," dedi Czernobog. "Bütün bizim hemşehriler New York’a giderler. Sonra buraya Chicago’ya geldik. Her şey çok kötüleşti. Eski ülke bile, beni neredeyse unuttular. Ben burada sadece kötü bir anıyım. Chicago’ya geldiğimde ne yaptım biliyor musun?"</p>

  <p>"Hayır," dedi Gölge.</p>

  <p>"Et sektöründe iş buldum. Öldürme bölümünde. Hadım öküz rampadan çıkınca, ben bir kafakırandım. Bize niçin kafakıran dediklerini biliyor musun? Çünkü balyozu alır ve ineğin kafasını onunla kırarız. <i>Bam!</i> Güçlü kollar ister. Evet? Sonra kelepçeci sığırı zincirleyip yukarı çeker, daha sonra da boynunu keser. Kafayı kesmeden önce kanını tamamen akıtırlar. En güçlüler bizdik, kafakıranlar." Yaşlı derisinin altında adalelerinin hâlâ gözüktüğünü göstermek için ropdöşambrının kolunu yukarı sıvadı. "Artık o kadar güçlü değil. Onu yapmak bir sanattı. Yoksa inek sersemler ya da kızardı. Sonra ellilerde bize çivi tabancası verdiler. Onu alnına dayarsın, <i>bam</i> bam!Şimdi herkes öldürebilir sanıyorsun. Öyle değil." Bir ineğin kafasına metal bir ok atma taklidi yaptı. "Hâlâ yetenek gerektirir." Hatıralarına gülümseyip demir rengi dişlerini gösterdi.</p>

  <p>"Onlara inek öldürme hikayelerini anlatma." Zorya Utrennyaya kahvelerini kırmızı tahta bir tepsinin üstündeki parlak, küçük mineli fincanlarda getirdi. Her birine birer fincan verdi, sonra Czernobog’un yanına oturdu.</p>

  <p>"Zorya Vechrernyaya alışverişe gitti," dedi. "Yakında gelir."</p>

  <p>"Onunla aşağıda karşılaştık" dedi Gölge. "Fal baktığını söylüyor.</p>

  <p>"Evet," dedi kız kardeşi. "Alacakaranlıkta, o saatler yalanların zamanıdır. Ben iyi yalan söyleyemem, bu yüzden ben fakir bir falcıyım. Ve kız kardeşimiz Zorya Polunochnaya hiç yalan söyleyemez."</p>

  <p>Kahve, Gölge’nin beklediğinden çok daha tatlı ve koyuydu.</p>

  <p>Gölge tuvalete gitmek için izin istedi - burası kahverengi lekeli çerçeveleri olan Victoria dönemi sert pozlardaki kadın ve erkek resimlerinin asılı olduğu, dolaba benzer küçük bir odaydı. Saat yeni ikindi olmuştu ama gün ışığı şimdiden kaybolmaya başlamıştı. Koridordan gelen sesler duydu. Mide bulandırıcı kokan, kopmuş pembe bir sabun ve soğuk suyla ellerini yıkadı.</p>

  <p>Gölge dışarı çıktığında Czernobog holdeydi.</p>

  <p>"Bela getiriyorsun," diye bağırıyordu. "Beladan başka hiçbir şey yok! Dinlemeyeceğim! Evimden defolup gideceksin!"</p>

  <p>Çarşamba hâlâ kanepede oturmuş, kahvesini yudumlayıp gri kediyi seviyordu. Zorya Utrennyaya ince halının üstünde duruyordu, bir eli sinirlice uzun sarı saçlarını büküyordu.</p>

  <p>"Sorun mu var?" diye sordu Gölge.</p>

  <p>"Sorun <i>o!</i> diye bağırdı Czernobog. <i>"O</i> sorun! Dünyada ona yardım etmemi sağlayacak hiçbir şey olmadığını söyle! Onun gitmesini istiyorum! Onu burada istemiyorum! İkiniz de gidin!"</p>

  <p>"Lütfen," dedi Zorya Utrennyaya, "lütfen sessiz olun, Zorya Polunochnaya’yı uyandıracaksınız."</p>

  <p>"Siz^ de onun gibisiniz, benim bu çılgınlığa katılmamı istiyorsunuz!" diye bağırdı Czernobog. Neredeyse ağlayacakmış gibi görünüyordu. Sigarasından bir kül sütunu eski püskü yolluk halının üstüne düştü.</p>

  <p>Çarşamba ayağa kalktı Czernobog’a doğru yürüdü. Elini Czernobog’un omzuna koydu. "Dinle," dedi barışçı bir tavırla. "İlk olarak, bu bir çılgınlık değil. Bu tek yol. İkinci olarak, herkes orada olacak. Sen dışarıda kalmak istemezsin, değil mi?"</p>

  <p>"Benim kim olduğumu biliyorsun," dedi Czernobog. "Bu ellerin neler yaptığını biliyorsun. Sen kardeşimi istiyorsun, beni değil. Ve o gitti."</p>

  <p>Holdeki kapı açıldı ve uykulu bir kadın sesi sordu, "Bir sorun mu var?"</p>

  <p>"Sorun yok, kardeşim," dedi Zorya Utrennyaya. "Uyumaya devam et." Sonra Czernobog’a döndü. "Gördün mü? Gördün mü bağırarak ne yaptığını? Oraya dön ve otur. Otur!" Czernobog itiraz edecekmiş gibi baktı ve sonra içindeki kavgacı ruh yok oldu. Aniden cılız göründü: cılız ve yalnız.</p>

  <p>Üç adam eski püskü oturma odasına döndüler. Odada duvarları, eski bir küvetteki en yüksek su seviyesi gibi, tavandan otuz santim aşağıya gelecek kadar çevreleyen kahverengi bir nikotin çemberi vardı.</p>

  <p>"Senin için olması gerekmiyor," dedi Czernobog’a hiç şaşırmadan Çarşamba. "O eğer kardeşin içinse aynı zamanda senin içindir de. Bu siz çifte tiplerin geri kalanımızdan daha iyi anladığı bir şey, değil mi?"</p>

  <p>Czernobog hiçbir şey söylemedi.</p>

  <p>"Bielebog'dan bahsetmişken, ondan hiç haber aldın mı?</p>

  <p>Czernobog olumsuzca başını salladı. Gölge’ye baktı. "Hiç kardeşin var mı?"</p>

  <p>"Hayır," dedi Gölge. "Bildiğim kadarıyla yok."</p>

  <p>"Benim bir erkek kardeşim var. Biliyor musun, eğer bizi bir araya getirirsen aynı kişi gibi göründüğümüzü söylerler? Gençken onun saçları çok açıktı ve sapsarıydı. İnsanlar iyi olanın o olduğunu söylerlerdi. Biliyor musun benim saçlarım simsiyahtı, seninkinden bile siyahtı ve insanlar benim serseri olduğumu söylerlerdi? Ben kötü olandım. Şimdi zaman geçiyor ve benim saçlarım beyazlaştı. Sanırım onun saçları da beyaz. Şimdi bize bak, kimin aydınlık kimin karanlık olduğunu bilemeyeceksin."</p>

  <p>"Yakın mıydınız?" diye sordu Gölge.</p>

  <p>"Yakın mı?" diye sordu Czernobog. "Hayır. Nasıl olabilirdi ki? Biz farklı şeyleri önemsiyorduk."</p>

  <p>Holün sonunda bir tıkırtı oldu ve Zorya Vechrernyaya içeri girdi. "Akşam yemeği bir saat içinde hazır," dedi. Sonra dışarı çıktı.</p>

  <p>Czernobog iç çekti. "İyi bir aşçı olduğunu sanıyor," dedi. "yemek pişirecek hizmetçilerle büyütüldü. Artık hizmetçi yok. Hiçbir şeyi yok."</p>

  <p>"Hiçbir şey yok değil," dedi Çarşamba. "Asla hiçbir şey yok değil."</p>

  <p>"Seni," dedi Czernobog. "Seni dinlemeyeceğim." Gölge'ye döndü. "Dama oynar mısın?" diye sordu.</p>

  <p>"Evet," dedi Gölge.</p>

  <p>"İyi. Benimle dama oynayacaksın," dedi. Şömine rafından tahta bir pul kutusu aldı ve onları masaya döktü.</p>

  <p>Çarşamba Gölge’nin koluna dokundu. "Biliyorsun ki bunu yapman gerekmiyor."</p>

  <p>"Sorun değil, ben de istiyorum," dedi Gölge. Çarşamba omuz silkti ve pencerenin önünden sarılaşmış küçük dergi yığınından eski bir <i>Reader's Digest</i> aldı.</p>

  <p>Czernobog'un kahverengi parmakları taşları yerleştirmeyi bitirmişti ve oyun başladı.</p>
<p><br/></p>

  <p>Sonraki günlerde Gölge sık sık kendini o oyunu hatırlar buldu. Bazı geceler rüyasına bile girdi. Onun düz, yuvarlak, eski, pis, tahta taşlarının rengi sözde beyazdı. Czernobog’unkiler donuk, solmuş siyahtı. İlk hamleyi Gölge yaptı. Rüyalarında oynarken konuşma olmuyordu, sadece konan taşların yüksek tık sesi ya da bir kareden diğerine kayarken tahtanın tahtaya sürtünmesinden çıkan hışırtı.</p>

  <p>İlk yarım düzine hamlede iki adam da taşları tahtanın merkezine sürüp arka sıraya dokunmadılar. Her ikisi de izleyip düşünürken hamleler arasında satranç gibi uzun aralar verdiler.</p>

  <p>Gölge hapishanedeyken dama oynamıştı: zaman geçiriyordu. Satranç da oynamıştı ama yapısı ileriyi düşünmeye uygun değildi. O anın en mükemmel hamlesini seçmeyi tercih ederdi. Bazen damada böyle kazanabilirsiniz.</p>

  <p>Bir tık sesiyle Czernobog bir siyah pulu aldı ve Gölge’nin beyaz taşlarının birinin üstünden atlattı. Yaşlı adam Gölge’nin beyaz pulunu aldı ve tahtanın kenarındaki masaya koydu.</p>

  <p>"İlk kan. Kaybettin," dedi Czernobog. "Oyın bitti."</p>

  <p>"Hayır," dedi Gölge. "Oyunun bitmesine daha çok var."</p>

  <p>"O zaman bahse girelim mi? Küçük bir iddia, oyunu daha ilginçleştirmek için."</p>

  <p>"Hayır," dedi Çarşamba, Üniformalı Şakalar bölümünden kafasını kaldırmadan. "Girmeyecek."</p>

  <p>"Ben seninle oynamıyorum, yaşlı adam. Onunla oynuyorum. Şimdi, oyun için iddiaya giriyor musunuz, Bay Gölge?"</p>

  <p>"Siz daha önce ne üzerine tartışıyordunuz?" diye sordu Gölge.</p>

  <p>Czernobog sert kaşlarından birini kaldırdı. "Efendin benim onunla gelmemi istiyor. Bu saçmalıkta ona yardım etmektense ölmeyi yeğlerim."</p>

  <p>"İddia mı istiyorsun? Tamam. Eğer ben kazanırsam bizimle geleceksin."</p>

  <p>Yaşlı adam dudaklarını büzdü. "Belki," dedi. "Ama sadece eğer kaybedersen benim cezamı kabul edersen."</p>

  <p>"Peki bu ne olacak?"</p>

  <p>Czernobog'un ifadesinde hiçbir değişiklik olmadı. "Eğer ben kazanırsam senin beynini parçalayacağım. Şu balyozla. Sen dizinin üzerine çökeceksin. Sonra ben onunla bir vuruş yapacağım ki bir daha ayağa kalkamayasın." Gölge onu okumaya çalışarak yaşlı adamın yüzüne baktı. Şaka yapmıyordu. Gölge bundan emindi: orada bir şey için açlık vardı ya acı, ya ölüm ya da hak edilen ceza için.</p>

  <p>Çarşamba <i>Readers Digestı</i> kapattı. "Bu saçma," dedi. "Buraya gelmekle hata ettim. Gölge, gidiyoruz." Gri kedi rahatsız oldu, ayağa kalktı ve dama oyunun yanındaki masaya çıktı. Taşlara dik dik baktı, sonra yere atladı ve kuyruğunu havaya dikip zahmetle yürüyüp odadan çıktı.</p>

  <p>"Hayır," dedi Gölge. Ölmekten korkmuyordu. Zaten eskisi gibi uğruna yaşayacak pek bir şeyi yoktu. "İyi. Kabul ediyorum. Eğer oyunu kazanırsan balyozunla bir vuruşta beynimi dağıtma şansını alacaksın." Ve beyaz taşını tahtanın kenarındaki yan kareye oynadı.</p>

  <p>Başka hiçbir şey söylenmedi ama Çarşamba <i>Reader’s Digest</i>&nbsp;'ını tekrar eline almadı. Oyunu cam ve gerçek gözüyle hiçbir şeyi açıklamayan bir ifadeyle izledi.</p>

  <p>Czernobog, Gölge’nin taşlarından birini daha aldı. Gölge Czernobog'un taşlarından ikisini aldı. Koridordan pişen tanımadık yemek kokuları geliyordu. Bütün kokular iştah açıcı olmamasına rağmen, Gölge birden ne kadar aç olduğunu fark etti.</p>

  <p>İki adam sırayla siyah ve beyaz taşlarını oynadılar. Taşlar çabucak alındı, iki katlı damalar oluştu: Artık sadece ileri oynanmak zorunda değildiler, yatay da hareket edebilirlerdi, damalar ileri geri gidebilirdi ki bu onları iki misli tehlikeli hâlâ sokuyordu. En uç kareye ulaşmışlardı ve istedikleri yere gidebilirlerdi. Czernobog’un üç daması vardı Gölge’nin iki.</p>

  <p>Czernobog iki damasını Gölgenin taşlarını sıkıştırmak için kullanırken bir damasıyla Gölge’nin diğer taşlarını alıyordu.</p>

  <p>Sonra Czernobog bir dördüncü dama çıktı. Gölge’nin iki damasına sıra gelmişti ve ikisini de gülümsemeden aldı. Ve oyun burada bitti.</p>

  <p>"Evet," dedi Czernobog. "Beynini parçalamam lazım. Ve sen de isteyerek dizlerinin üstüne çökeceksin. Bu iyi." Yaşlı bir eliyle uzanıp Gölge’nin kolunu hafifçe vurdu.</p>

  <p>"Yemeğin hazır olmasına hâlâ zamanımız var," dedi Gölge. "Bir oyun daha oynamak ister misin? Aynı koşullarla?"</p>

  <p>Czernobog uzun bir kibritle bir sigar daha yaktı. "Aynı koşullarda nasıl olabilir ki? Seni iki kez öldürmemi mi istiyorsun?"</p>

  <p>"Şimdilik sadece bir vuruşun var, hepsi o kadar. Bunun sadece güçle olmadığını bana sen söyledin, yetenek de gerekiyor. Böyle olunca eğer bu oyunu kazanırsan kafama iki vuruş yapacaksın."</p>

  <p>Czernobog ters ters baktı. "Gerekli olan bir vuruş, tek bir vuruş. Sanat burada." Sağ kolundaki adalelerin olduğu yere vururken sol elindeki sigarasından gri külleri döktü.</p>

  <p>"Uzun zaman oldu. Eğer yeteneğini kaybettiysen beni sadece yaralayabilirsin. Öldürücü balyozunu geçici ağılarda en son ne zaman salladın? Otuz yıl mı, kırk mı?"</p>

  <p>Czernobog hiçbir şey söylemedi. Kapalı ağzı yüzünde gri bir yarık olarak görünüyordu. Parmağıyla tahta masaya vurarak ritim tuttu. Sonra tahtanın üstündeki yirmi dört taşını yerlerine koydu.</p>

  <p>"Oyna," dedi. "Tekrar, sen aydınlıksın, ben karanlığım."</p>

  <p>Gölge ilk taşını oynadı. Czernobog kendi taşlarından biri ileri sürdü. Ve Gölge'ye Czernobog aynı oyunu tekrar oynayacakmış gibi geldi: Şimdi kazandığı oyunu, bu onun sınırıydı.</p>

  <p>Bu kez Gölge kayıtsız oynadı. Küçük fırsatlar yakaladı, düşünmeden, düşünmek için ara vermeden oynadı. Bu kez oynadıkça gülümsedi Gölge; ve ne zaman Czernobog hamle yapsa Gölgenin gülümsemesi arttı.</p>

  <p>Kısa süre sonra Czernobog oynarken taşlarını tahtaya o kadar hızlı vuruyordu ki kalan taşlar siyah karelerinde titriyorlardı.</p>

  <p>"İşte," dedi Czernobog, Gölge’nin adamlarından birini siyah taşı gürültüyle vurarak aldığında. "İşte. Buna ne diyorsun?"</p>

  <p>Gölge hiçbir şey söylemedi: sadece gülümsedi ve Czernobog'un koyduğu taşın üstünden, arkasından bir diğerini, bir diğerini ve dördüncünün üstünden atlayıp tahtanın ortasındaki siyah taşları temizledi. Tahtanın yanındaki yığından bir beyaz taş aldı ve adamını dama yaptı.</p>

  <p>Ondan sonrası sadece bir atlama antrenmanıydı: Bir elin parmakları kadar hamleden sonra oyun bitti.</p>

  <p>"İkinci oyunu alan kazanır?" dedi Gölge.</p>

  <p>Czernobog ona öylesine baktı, gri gözleri sivri çelikler gibiydi. Sonra güldü, elini Gölge’nin omzuna vurdu. "Senden hoşlandım!" diye bağırdı. "Taşaklı herifsin."</p>

  <p>Sonra, Zorya Utrennyaya, yemeğin hazır olduğunu söylemek için kafasını kapıdan uzattı. Tahtayı kaldırmaları ve örtüyü masaya yaymaları gerekiyordu.</p>

  <p>"Yemek odamız yok," dedi, "özür dilerim. Burada yiyoruz."</p>

  <p>Servis tabakları sofraya yerleştirildi. Yemeklerin her biri üzerinde kararmış çatal-bıçak-kaşıkla kucağa koymak için boyalı tepsilerde verildi.</p>

  <p>Zorya Vechrernyaya beş tahta kase aldı ve her birine soyulmamış haşlanmış patates koydu. Sonra içlerine kepçeyle bol bol koyu kırmızı borç doldurdu. İçlerine plop diye birer kaşık dolusu beyaz krema attı ve her birine bir kase verdi.</p>

  <p>"Altı kişi olduğumuzu sanıyordum," dedi Gölge.</p>

  <p>"Zorya Polunochnaya hâlâ uyuyor," dedi Zorya Vechrernyaya. "Onun yemeğini buzdolabında saklarız. Uyandığında yiyecektir."</p>

  <p>Borç sirkeliydi ve pancar turşusu gibi tadı vardı. Haşlanmış patates un gibi dağılıyordu.</p>

  <p>Sonraki yemek derisi önceden kızartılmış sonradan az suda pişirilmiş biftekti. Yanında yeşillikler vardı - ama o kadar uzun süre kaynatılmışlardı ki yeşillikleri hayal gücünün ötesinde ve hatta neredeyse kahverengiye dönmek üzereydi.</p>

  <p>Bir sonraki yemek kıyma ve pirinç dolu lahana yapraklarıydı. Lahana yaprakları o kadar sertti ki bütün halıya pirinç ve kıyma sıçratmadan kesmek neredeyse imkansızdı. Gölge kendininkini tabağının kenarına itti.</p>

  <p>"Dama oynadık," dedi Czernobog, kendine bir biftek daha keserek. "Bu genç adam ve ben. O bir oyun kazandı, ben bir oyun kazandım. O bir oyun kazandığı için o ve Çarşamba'yla gitmeyi, çılgınlıklarına yardım etmeyi kabul ettim. Ben kazandığım için de bütün bu işler bittiğinde genç adamı bir balyoz vuruşuyla öldüreceğim."</p>

  <p>İki Zorya ciddice ifadelerle başlarıyla onayladılar. "Çok yazık," dedi Gölge'ye, Zorya Vechrernyaya. "Falında, birçok çocukla uzun ve mutlu bir ömür görüyorum diyecektim."</p>

  <p>"Bu yüzden sen iyi bir falcısın," dedi Zorya Vechrernyaya. Bu kadar geç kaldığı için çok çaba harcıyormuşçasına uykulu görünüyordu. "En iyi yalanları sen söylüyorsun."</p>

  <p>Yemeğin sonunda Gölge hala açtı. Hapishane yemeği oldukça kötüydü ama bundan daha iyiydi.</p>

  <p>"İyi yemek," dedi Çarşamba. Tabağını zevkle temizlediği açıkça görünüyordu. "Size teşekkür ederim, bayanlar. Şimdi, korkarım bize yakınlarda iyi bir otel tavsiye etmenizi istememiz gerekiyor."</p>

  <p>Zorya Vechrernyaya buna gücenmiş göründü. "Niçin otele gitmen gerekiyor ki?" dedi. "Biz dostun değil miyiz?"</p>

  <p>"Size sorun çıkarmak istemem . . ." dedi Çarşamba.</p>

  <p>"Sorun değil," dedi Zorya Utrennyaya. Bir eli tuhaf kaçan sarı saçlarıyla oynarken esnedi.</p>

  <p>"Sen Bielebog'un odasında uyuyabilirsin," dedi Zorya Vechrernyaya, Çarşamba’yı göstererek. "Boş. Ve senin için genç adam, kanepede bir yatak yapacağım. Kuştüyü yataktan daha rahat olacaksın. Yemin ederim."</p>

  <p>"Çok naziksiniz," dedi Çarşamba. "Kabul ediyoruz."</p>

  <p>"Ve bana otele ödediğinde fazlasını ödemeyeceksin," dedi Zorya Vechrernyaya, başını zafer kazanmış gibi başını salladı. "Yüz dolar."</p>

  <p>"Otuz," dedi Çarşamba.</p>

  <p>"Elli."</p>

  <p>"Otuz beş."</p>

  <p>"Kırk beş."</p>

  <p>"Kırk."</p>

  <p>"İyi. Kırk beş dolar." Zorya Vechrernyaya masanın üzerinden uzandı ve Çarşamba’nın elini sıktı. Sonra masadaki kapları temizlemeye başladı.</p>

  <p>Zorya Utrennyaya esnerken ağzını o kadar açtı ki Gölge çenesinin çıkabileceğinden endişelendi. Kafası pastanın içinde uyuyakalmadan önce yatağa gideceğini söyledi ve hepsine iyi geceler dedi.</p>

  <p>Gölge, Zorya Vechrernyaya’ya bulaşıkları küçük mutfağa götürmek için yardım etti. Lavabonun altındaki eskice bir bulaşık makinesi onu şaşırttı. Makinenin içini doldurdu. Zorya Vechrernyaya, omzunun üstünden bakıp, çık çıkladı ve tahta borç kaselerini çıkardı. "Bunlar lavaboda," dedi ona.</p>

  <p>"Özür dilerim."</p>

  <p>"Önemli değil. Şimdi içeride pastamız var," dedi.</p>

  <p>Pasta - elmalı pastaydı - dükkandan alınmış ve fırında ısıtılmıştı. Çok çok güzeldi. Dördü de pastayı dondurmalı yediler, sonra Zorya Vechrernyaya hepsini oturma odasından dışarı yolladı ve kanepede Gölge için çok güzel gözüken bir yatak yaptı.</p>

  <p>Koridorda dururlarken Çarşamba Gölge’yle konuştu.</p>

  <p>"Dama oyununda yaptığın," dedi.</p>

  <p>"Evet?"</p>

  <p>"İyiydi. Çok ama çok salaksın. Ama iyi. Rahat uyu."</p>

  <p>Gölge küçük banyoda dişlerini fırçaladı ve soğuk suyla yüzünü yıkadı. Sonra holden oturma odasına geçti. Işığı söndürdü ve daha kafasını yastığa koymadan uykuya daldı.</p>

  <p>Gölge’nin rüyasında patlamalar vardı: Mayın tarlasında bir kamyon sürüyordu ve iki tarafında bombalar patlıyordu. Ön cam parçalandı ve sıcak kanın yüzünden aşağı aktığını hissetti.</p>

  <p>Birisi ona ateş ediyordu.</p>

  <p>Akciğerine bir kurşun saplandı, bir kurşun belkemiğini parçaladı, bir diğeri onu omzundan vurdu. Her kurşunun çarpışını hissetti. Direksiyonun üstüne yıkıldı. Son patlama karanlıkla bitti.</p>

  <p>Karanlıkta tek başına olan Gölge <i>rüya görüyor olmalıyım</i> diye düşündü. <i>Sanırım biraz önce öldüm.</i> Çocukken, eğer rüyanda ölürsen gerçek hatta da öleceksin dendiğini ve buna inandığını hatırladı. Kendini ölü gibi hissetmiyordu. Denercesine gözlerini açtı.</p>

  <p>Küçük oturma odada arkası ona dönük, pencerenin yanında ayakta duran bir kadın vardı. Kalbi yarım bir vuruşu kaçırdı. "Laura?" dedi.</p>

  <p>Kadın döndüğünde ay ışığı onu çerçeveledi. "Özür dilerim," dedi. "Seni uyandırmak istemedimdi." Hafif bir doğu Avrupalı aksanı vardı. "Gideceğim."</p>

  <p>"Hayır, sorun yok," dedi Gölge. "Beni uyandırmadın. Bir rüya gördüm."</p>

  <p>"Evet," dedi kadın. "Bağırıyor ve inliyordun. Bir kısmım seni uyandırmak istedi; ama hayır onu öyle bırakmalıyım diye düşündüm."</p>

  <p>Ayın zayıf ışığında saçları soluk ve renksizdi. Uzun bağcıklı bir yakası olan, etekleri yerleri süpüren ince bir beyaz gecelik giyiyordu. Gölge tamamen uyanıp oturdu. "Sen Zorya Polu . . ." duraksadı. "Uyuyan kardeşsin."</p>

  <p>"Ben Zorya Polunochnyaya’yım, evet. Ve sana da Gölge diyorlar, değil mi? Bunu bana uyandığımda Zorya Vechrernyaya söyledi."</p>

  <p>"Evet. Dışarıda nereye bakıyordun?"</p>

  <p>Kadın ona baktı, sonra pencerede ona katılması için parmağıyla işaret etti. O kotunu giyerken arkasını döndü. Gölge onun yanına yürüdü. Bu ona bu küçük odada çok uzun bir yürüyüşmüş gibi göründü.</p>

  <p>Gölge, kadının yaşını tahmin edemedi. Teni kırışıksızdı, gözleri kara, kirpikleri uzun, saçları belinde ve beyazdı. Ay ışığı renkleri kurutup hayaletlere çevirmişti. İki kız kardeşinden de uzundu.</p>

  <p>Yukarı gökyüzünü işaret etti. "Şuna bakıyordum," dedi, Büyük Cezve’yi işaret ederek.</p>

  <p>"Ursa Major," dedi Gölge. "Büyük Ayı."</p>

  <p>"Bu ona bakmanın bir yolu," dedi. "Ama benim geldiğim yerdeki değil. Ben gidip çatıda oturacağım. Benimle gelmek ister misin?"</p>

  <p>Pencereyi kaldırdı ve yalınayak, dışarıdaki yangın merdivenine çıktı. İnsanın içini donduran bir rüzgar pencereden içeri esti. Gölge’yi rahatsız eden bir şey vardı ama ne olduğunu bilmiyordu. Tereddüt etti, sonra kazağını, çoraplarını ve ayakkabılarını giyip onu paslanmış yangın merdiveninden takip etti. Zorya Polunochnyaya onu bekliyordu. Gölge’nin nefesi buz gibi havada buhar çıkarıyordu. Kadının yalınayak buz gibi metal basamaklarda tıpış tıpış yürümesini izledi ve çatıya doğru onu takip etti.</p>

  <p>Aniden şiddetlenen dondurucu rüzgar geceliğini kadının vücuduna yapıştırdı ve Gölge, Zorya Polunochnyaya’nın altına hiçbir şey giymediğini rahatsız bir şekilde fark etti.</p>

  <p>"Soğuk umurunda değil mi?" dedi, yangın merdiveninin tepesine geldiklerinde ve rüzgar kelimelerini dağıttı.</p>

  <p>"Anlamadım?"</p>

  <p>Kadın yüzünü onunkine yaklaştırdı. Nefesi hoştu.</p>

  <p>"Soğuk seni rahatsız etmiyor mu, dedim."</p>

  <p>Karşılık olarak bir parmağını kaldırdı: <i>Bekle.</i> Hafifçe binanın kenarının üstünden adım attı ve düz çatıya geçti. Gölge biraz daha beceriksizce geçti ve onu çatıda su deposunun gölgesine kadar takip etti. Orada onları bekleyen tahta bir bank vardı. Kadın oraya oturdu, Gölge de onun yanına. Su deposu rüzgarı kestiği için Gölge memnundu.</p>

  <p>"Hayır," dedi kadın. "Soğuk beni rahatsız etmiyor. Şu an benim zamanım: Bir balık derin suda nasıl rahatsız olmazsa ben de gecenin içinde hiç rahatsızlık hissetmem."</p>

  <p>"Geceyi seviyor olmalısın," dedi Gölge, daha akıllıca ve bilge bir şey söylemiş olmayı dileyerek.</p>

  <p>"Kardeşlerimin kendine ait zamanları vardır. Şafak, Zorya Utrennyaya'nındır. Eski ülkede uyanıp kapıları açardı ve çıkması için babamın - ıh, o kelimeyi unuttum, otomobil gibi ama atları var?"</p>

  <p>"At arabası mı?"</p>

  <p>"At arabasını. Babamız dışarı çıkardı. Ve akşam karanlığında bize döndüğünde ona kapıyı Zorya Vechrernyaya açardı."</p>

  <p>"Ya sen?" durdu. Dudakları dolgun ama çok soluktu. "Ben babamızı hiç görmedim. Ben uykudaydım."</p>

  <p>"Bu tıbbi bir sorun mu?"</p>

  <p>Buna cevap vermedi. Omuz silkmesi, eğer silktiyse, fark edilmedi. "Evet. Sen neye baktığımı öğrenmek istedindi."</p>

  <p>"Büyük Cezve."</p>

  <p>Onu göstermek için bir parmağını kaldırdı ve rüzgar geceliğini vücuduna yasladı. Meme uçlarının etrafındaki ürperen bütün noktalar, beyaz pamuğa deyen koyuluklar halinde geçici olarak görüldü. Gölge ürperdi.</p>

  <p>"Odin’in Arabası, derler ona. Ve Büyük Ayı. Bizim geldiğimiz yerde, onun o yıldızlara zincirlenmiş bir şey, Tanrı değil ama Tanrı gibi, kötü bir şey olduğuna inanırız. Eğer kaçarsa, her şeyin hepsini yiyecektir. Ve bütün gece gündüz gökyüzünü gözlemesi gereken üç kız kardeş vardır. Eğer o yıldızlardaki şey kaçarsa dünyanın sonu gelir. Pat, diye."</p>

  <p>"Ve insanlar buna inanırlar?"</p>

  <p>"İnanırlardı. Çok uzun zaman önce."</p>

  <p>"Ve sen o yıldızlardaki canavarı görüp göremeyeceğine bakıyordun?"</p>

  <p>"Öyle bir şey. Evet."</p>

  <p>Gölge gülümsedi. Eğer soğuk olmasaydı rüya gördüğünü sanacağına karar verdi. Her şey aşırı bir şekilde rüyaya benziyordu.</p>

  <p>"Sana kaç yaşında olduğunu sorabilir miyim? Kız kardeşlerin çok daha yaşlı görünüyorlar."</p>

  <p>Kadın başıyla onayladı. "Ben en gençleriyim. Zorya Utrennyaya sabahleyin doğdu, Zorya Vechrernyaya akşam ve ben de geceleyin doğdum. Ben gece yarısı kız kardeşiyim: Zorya Polunochnyaya. Evli misin?"</p>

  <p>"Karım ölü. Geçen hafta bir araba kazasında öldü. Dün cenazesi vardı."</p>

  <p>"Üzüldüm."</p>

  <p>"Dün gece beni görmeye geldi." Bunu karanlıkta ve ay ışığında söylemek zor değildi: Gün ışığında olduğu gibi olanaksız değildi.</p>

  <p>"Ne istediğini ona sordun mu?"</p>

  <p>"Hayır. Sormadım."</p>

  <p>"Belki sorman lazım. Bu ölüye sorulacak en akıllıca sorudur. Bazen sana söylerler. Zorya Vechrernyaya bana Czernobog’la dama oynadığını söyledi."</p>

  <p>"Evet. Bir balyozla kafatasımı parçalama hakkını kazandı."</p>

  <p>"Eskiden, insanları dağların tepesine çıkarırlardı. Çok yükseklere. Kafataslarının arkasını bir kayayla parçalarlardı. Czernobog için."</p>

  <p>Etrafa bir göz attı. Hayır, çatıda yalnızdılar.</p>

  <p>Zorya Polunochnyaya güldü. "Salak, o burada değil. Ve sende bir oyun kazandın. Bütün bunlar bitene kadar vuruşunu yapmayabilir. Yapmayacağını söyledi. Ve bunu bileceksin. Öldürdüğü inekler gibi. Her zaman önceden bilirler. Yoksa ne anlamı var ki?"</p>

  <p>"Kendimi," dedi ona Gölge, "kendine has bir mantığı olan bir dünyadaymışım gibi hissediyorum. Kendi kuralları var. Bir rüyada olduğunda, orada bozmaman gereken kurallar olduğunu bilmen gibi bir şey. Ne demek olduklarını bilmesen de. Biliyor musun, onu kabul ediyorum?"</p>

  <p>"Biliyorum," dedi. Kendi buz gibi eliyle Gölge’nin elini tuttu. "Eskiden sana koruma verilmiş. Sana güneşin kendisini verilmiş. Ama onu çoktan kaybetmişsin. Boşa harcamışsın. Benim sana verebileceğim tek şey daha zayıf bir koruma. Kızı, babayı değil. Ama hepsi işe yarar. Değil mi?" Beyaz saçları soğuk rüzgarla yüzünün çevresinde uçuştu.</p>

  <p>"Seninle dövüşmem gerekiyor mu? Ya da dama oynamam?" diye sordu.</p>

  <p>"Beni öpmen bile gerekmiyor," dedi ona. "Sadece benden ayı al."</p>

  <p>"Nasıl?"</p>

  <p>"Ayı al."</p>

  <p>"Anlamadım."</p>

  <p>"İzle," dedi Zorya Polunochnyaya. Sol elini kaldırdı, işaret ve başparmağıyla onu tutacakmış gibi ayın önünde tuttu. Sonra yumuşak bir hareketle parmaklarıyla onu çekti. Bir an için, ayı gökyüzünden almış gibi göründü ama sonra Gölge ayın hala orada parladığını gördü. Zorya Polunochnyaya baş ve işaret parmakları arasında duran gümüş üzerinde Özgürlük Heykeli’nin kafasının resmi olan doları göstermek için elini açtı.</p>

  <p>"Çok güzel yaptın," dedi Gölge. Onu avuç içine sıkıştırdığını görmedim. Ve nasıl yaptığın hakkında en ufak bir fikrim bile yok."</p>

  <p>"Onu avuç içimde saklamadım," dedi. "Onu aldım. Ve şimdi onu dikkatle saklaman için sana veriyorum. İşte. Bunu boşa har-. cama."</p>

  <p>Onu Gölge’nin sağ eline yerleştirdi ve üzerine parmaklarını kapattı. Elindeki para soğuktu. Zorya Polunochnyaya ileri eğildi ve Gölge’nin gözlerini parmaklarıyla kapattı ve onu hafifçe öptü; her gözkapağından birer kere.</p>

  <p style="text-align: center;">• • •</p>

  <p>Gölge kanepenin üstünde üzerinde bütün kıyafetleriyle uyandı. Pencereden içeri dolan dar bir güneş ışığı huzmesi toz zerreciklerini dans ettiriyordu.</p>

  <p>Yataktan çıktı ve pencereye gitti. Oda gün ışında çok daha küçük görünüyordu.</p>

  <p>Dışarı, aşağı ve yolun karşısında bakmasıyla onu dün geceden beri rahatsız eden şey netleşti. Pencerenin dışında yangın merdiveni yoktu: Ne balkon vardı, ne de paslı metal basamaklar.</p>

  <p>Avuç içinde hâlâ sıkıca, basıldığı günki gibi parlak ve gıcır gıcır bir 1922 Özgürlük Heykel’i gümüş dolar tutuyordu.</p>

  <p>"Ah. Kalktın," dedi Çarşamba, kafasını kapıdan sokarak. "Bu iyi. Kahve ister misin? Bir banka soyacağız."</p>
</body>
</html>