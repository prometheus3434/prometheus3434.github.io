<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
<body>
  <h4 class="        ">AMERİKA'YA GELİŞ&nbsp;</h4>
<p class="        sigil_not_in_toc"><b>M.Ö. 14.000</b></p>
<p class="        sigil_not_in_toc"><b><br/></b></p>
<p class="        sigil_not_in_toc"><b><br/></b></p>

  <p>Görüntü ona geldiğinde hava soğuk, etraf karanlıktı; en kuzeydeki güneş ışığı günün ortasında gidip gidip gelen gri bir loşluktu: karanlıklar arasındaki bir ara.</p>

  <p>O zamanki kıyaslara göre büyük bir kabile değildiler: Kuzey Ovaları’nın göçebeleri. Bir mamut kafatası ve mamut postundan kaba bir pelerin şekli verilmiş olan bir tanrıları vardı. Ona <i>Nunyunnini</i> ismini vermişlerdi. Yolda olmadıkları zamanlarda insan boyunda tahta bir kasnağın üstünde duruyordu.</p>

  <p>O, kabilenin kutsal kadınıydı, gizlerin bekçisiydi ve ismi Atsula'ydı, tilki. Atsula, kutsal olmadığı zamanlarda saygısız gözler tarafından görülmemesi gerektiğinden, ayı postuyla kaplı tanrılarını iki uzun sırığın ucunda taşıyan iki kabile erkeğinin önünde yürürdü.</p>

  <p>Çadırlarıyla tundralarda dolaşırlardı. En iyi çadırlar karibu postunda yapılırdı. Bu, kutsal çadırdı. İçeride dördü vardı: Rahibe Atsula, kabilenin yaşlısı Gugwei, savaş lideri Yanu ve öncü Kalanu. Atsula gördüğü hayalden sonraki gün onları buraya çağırdı.</p>

  <p>Atsula ateşe biraz liken döktü, sonra içine kurumuş sol eliyle kuru yapraklar attı: Bunlardan göz yaşartıcı bir dumanla keskin ve tuhaf bir koku çıktı. Sonra tahta bir kürsüden tahta bir kap aldı ve Gugwei’ye verdi. Kap, yarıya kadar koyu sarı bir sıvıyla doluydu.</p>

  <p>Atsula <i>pungh</i> mantarları bulmuştu - her biri yedi benekliydi, ancak gerçek bir kutsal kadın yedi benekli mantar bulabilirdi -onları gecenin karanlığında toplamış ve bir geyik kıkırdağının içinde kurutmuştu.</p>

  <p>Dün, uyumadan önce, üç kurumuş mantar başını yemişti. Rüyaları, hızlı hareket eden ışıklar, üzerinden yukarı doğru mızrak gibi ışıklar fışkıran kayalık dağlarla dolu, karışık ve korku verici şeylerdi. Gece ter içinde ve su yapma ihtiyacıyla uyanmıştı. Tahta kabın üzerine çömelmiş ve onu idrarıyla doldurmuştu. Sonra kabı çadırın dışındaki karın içine koyup uyumaya devam etmişti.</p>

  <p>Uyandığında, tahta kabın üzerindeki buz parçalarını alıp geride daha katı, koyu renk kısmını bıraktı.</p>

  <p>Diğerlerine verdiği sıvı buydu. Önce Gugwei’ye, sonra Yanu ve Kalanu’ya. Her biri sıvıdan büyük bir yudum aldı, arkasından da son yudumu Atsula içti. Yuttu ve kalanı, tanrıları, Nunyunnini’ye sunarak onun önüne döktü.</p>

  <p>Dumanlı çadırda oturmuş, tanrılarının konuşmasını bekliyorlardı. Rüzgâr dışarıdaki karanlıkta uğuldayarak esiyordu.</p>

  <p>Öncü Kalanu, erkek gibi giyinen ve erkek gibi yürüyen bir kadındı: Hatta kendine eş olarak Dalani'yi almıştı, on dört yaşında bir bakire. Kalanu gözlerini sıkıca kapattı, sonra ayağa kalktı ve mamut kafatasına doğru yürüdü. Mamut postu pelerini omzuna aldı ve kafası mamut kafatasına girecek şekilde durdu.</p>

  <p>"Bu topraklarda kötülük var," dedi Nunyunnini, Kalanu’nun sesiyle. "Öyle bir kötülük ki, bu analarınızın ve analarınızın analarının topraklarında kalırsanız hepinizin soyu tükenecek."</p>

  <p>Üç dinleyici homurdandı.</p>

  <p>"Köleciler mi? Yoksa büyük kurtlar mı?" diye sordu, saçları uzun ve beyaz, yüzü diken ağacının kabuğu kadar kırışık Gugwei.</p>

  <p>"Köleciler değil," dedi Nunyunnini, eski taşlaşmış post. "Büyük kurtlar da değil."</p>

  <p>"Bir kıtlık mı? Kıtlık mı geliyor?" diye sordu Gugwei.</p>

  <p>Nunyunnini’den ses çıkmadı. Kalanu kafatasının içinden çıktı ve diğerleriyle beraber bekledi.</p>

  <p>Gugwei mamut pelerinini omzuna aldı ve kafasını kafatasına soktu.</p>

  <p>"Bu bildiğiniz bir kıtlık değil," dedi Nunyunnini, Gugwei’nin ağzından, "ama arkasından bir kıtlık gelecek."</p>

  <p>"O zaman ne?" diye sordu Yanu. "Ben korkmuyorum. Ona karşı savaşabilirim. Bizim mızraklarımız var. Bizim atacak taşlarımız var. İsterse yüz güçlü savaşçı bize saldırsın, onları yine de yenebiliriz. Onları bataklıklara çekeceğiz ve çakmaktaşlarımızla kafataslarını yaracağız."</p>

  <p>"Bu bir insan şeyi değil," dedi Nunyunnini, Gugwei’nin yaşlı sesiyle. "Gökyüzünden gelecek ve ne mızraklarınız, ne de taşlarınız sizi koruyacak."</p>

  <p>"Kendimizi nasıl koruyabiliriz?" diye sordu Atsula. "Ben gökyüzünde alevler gördüm. On gök gürültüsünden daha güçlü bir ses duydum. Ormanların dümdüz olduğunu ve nehirlerin kaynadığını gördüm."</p>

  <p>"Ai . . ." dedi Nunyunnini ama başka bir şey söylemedi. Gugwai yaşlı bir adam olduğu için eğilerek kafatasından çıktı. Eklemleri şişmiş ve katılaşmıştı.</p>

  <p>Bir sessizlik oldu. Atsula ateşe biraz daha yaprak attı ve duman gözlerini yaşarttı.</p>

  <p>Sonra Yanu mamut kafasına doğru yürüdü, pelerini geniş omuzlarına koydu, başını kafatasım içine soktu. Sesi gümbürdedi. "Yolculuğa çıkmalısınız," dedi Nunyunnini. "Güneşe doğru gitmelisiniz. Güneşin yükseldiği yerde güvende olacağınız topraklar bulacaksınız. Bu uzun bir yolculuk olacak: Ay şişecek ve boşalacak, ölecek ve yaşayacak, iki kez ve orada köleciler ve hayvanlar olacak ama ben size yol göstereceğim ve sizi koruyacağım. Eğer güneşe doğru giderseniz."</p>

  <p>Atsula yerdeki çamura tükürdü ve dedi ki "Hayır." Tanrı’nın ona baktığını hissedebiliyordu. "Hayır," dedi. "Sen bunu bize söylediğin için kötü bir tanrısın. Biz öleceğiz. Hepimiz öleceğiz ve sonra geride seni bir yüksek yerden diğerine taşımak için, çadırını kurmak için, koca boynuzlarını yağlamak için kim kalacak?"</p>

  <p>Tanrı hiçbir şey söylemedi. Atsula ve Yanu birbirlerine baktılar. Atsula’nın yüzü sararmış mamut kemiklerinin içinden dik dik bakıyordu.</p>

  <p>"Atsula’nın hiç inancı yok," dedi Atsula’nın sesiyle Nunyunnini. "Geri kalanınız yeni ülkeye girmeden önce Atsula ölecek ama geri kalanınız yaşayacak. Bana güvenin: Doğuda insansız topraklar var. Bu topraklar sizin topraklarınız olacak, sizin çocuklarınızın toprakları olacak ve çocuklarınızın çocuklarının toprakları olacak, yedi nesil ve yedilerce yedi için. Ama Atsula’nın inançsızlığından dolayı, orasını sonsuza kadar saklamanız gerekecek. Sabah olunca çadırlarınızla eşyalarınız toplayın ve güneşe doğru yürüyün."</p>

  <p>Gugwei, Yanu ve Kalanu başlarını önlerine eğdiler ve Nunyunnini’nin gücü ve bilgeliği karşısında çığlıklar attılar.</p>

  <p>Ay şişti, küçüldü ve bir kez daha şişti ve küçüldü. Kabile halkı doğuya, güneşin doğuşuna doğru, açıktaki tenlerini uyuşturan buz gibi rüzgârların içinde zorluklarla yürüdüler. Nunyunnini onlara vermiş olduğu sözü tuttu: Yolculuklarında doğum sırasında ölen bir kadın dışında kabileden hiç kimseyi kaybetmediler ve çocuk doğuran kadın Nunyunnini'ye değil, aya aitti.</p>

  <p>Toprakköprüyü geçtiler.</p>

  <p>Kalanu, ilk ışıklarda yol için keşfe çıktı. Şimdi gökyüzü karanlıktı, Kalanu henüz dönmemişti. Ama gece gökyüzü beyaz, yeşil, menekşe rengi, kırmızı ışıklarla canlanmıştı, düğümleniyor, yanıp yanıp sönüyor, dolanıyor, sürekli değişiyor ve düzenli aralıklarla hareket ediyorlardı. Atsula ve halkı kuzey ışıklarını daha önce görmüşlerdi ama onlardan hâlâ korkuyorlardı ve bu daha önce hiç görmedikleri bir görüntüydü.</p>

  <p>Gökyüzündeki ışıklar şekillenip akarlarken Kalanu yanlarına döndü.</p>

  <p>"Bazen," dedi Atsula’ya, "kollarımı öylesine açabileceğimi ve gökyüzünün içine düşebileceğimi hissedebiliyorum."</p>

  <p>"Çünkü sen bir öncüsün," dedi Atsula, rahibe. "Sen öldüğünde gökyüzüne düşeceksin ve hayatayken olduğun gibi bize yol göstermek için bir yıldız olacaksın."</p>

  <p>"Doğuda buz uçurumları var, yüksek uçurumlar," dedi Kalanu, kuzgun siyahı saçları bir erkeğin olabileceği kadar uzundu. "Onlara tırmanabiliriz ama günler sürecektir."</p>

  <p>"Sen bizi sağ salim götüreceksin," dedi Atsula. "Ben uçurumun dibinde öleceğim ve bu sizin yeni topraklara gitmenizi sağlayacak kurban olacak."</p>

  <p>Batılarında, güneşin saatler önce battığı, geldikleri topraklarda, gün ışığından daha parlak, şimşekten daha parlak, soluk sarı bir ışık parlaması oldu. Bu, toprak köprü üzerindeki insanları gözlerini kapatmaya, tükürmeye ve çığlık atmaya zorlayacak kadar saf bir ışıltı patlamasıydı. Çocuklar feryatlar etmeye başladılar.</p>

  <p>"Bu Nunyunnini’nin bizi uyardığı kötü kader," dedi yaşlı Gugwei. "O kesinlikle bilge ve güçlü bir tanrı."</p>

  <p>"O bütün tanrıların en iyisi," dedi Kalanu. "Onu yeni topraklarımızda en yükseğe taşıyacağız. Hortumunu ve kafatasım balık ve hayvan yağıyla parlatacağız. Çocuklarımıza, çocuklarımızın çocuklarına ve yedinci çocuğumuzun çocuğuna Nunyunnini’nin bütün tanrıların en güçlüsü olduğunu ve onu asla unutulmayacağını anlatacağız."</p>

  <p>"Tanrılar büyüktür," dedi Atsula, yavaşça, sanki büyük bir sırrı açığa vuruyormuş gibi. "Ama kalp daha büyüktür. Çünkü onlar bizim kalplerimizden gelmişlerdir ve dönecekleri yer kalplerimizdir . . ."</p>

  <p>Ve ortada onun Tanrı’ya uzattığı bu sivri dilliliği daha ne kadar süreceğini gösteren hiçbir şey yoktu, eğer tartışma kabul etmeyecek bir tarzda kesilmeseydi.</p>

  <p>Batıdan gelen gürleme o kadar yüksekti ki kulaklar kanadı, bir süre hiçbir şey duyamadılar, geçici olarak sağır ve kör oldular ama hayattaydılar. Batılarındaki kabilelerden daha şanslı olduklarını biliyorlardı.</p>

  <p>"Bu iyi," dedi Atsula ama kafasının içindeki kelimeleri duyamadı.</p>

  <p>Atsula, ilkbahar güneşi doruktayken uçurumların dibinde öldü. Yeni Dünya’yı görecek kadar yaşamadı ve kabile bu topraklara kutsal kadınları olmadan girdi.</p>

  <p>Uçurumları tırmandılar. Tatlı su olan bir vadi bulana kadar güneye ve batıya gittiler. Nehirler gümüş balıklarla doluydu, geyikler daha önce insanlarla karşılaşmamıştı. O kadar uysaldılar ki onları öldürmeden önce tükürmek ve ruhlarından özür dilemek gerekiyordu.</p>

  <p>Dalani’nin üç oğlu oldu. Bazıları Kalanu’nun son bir büyü yaptığını ve geliniyle erkek şeyi yapabildiğini söylediler; diğerleri de yaşlı Gugwei’in, kocası olmadığında genç geline eşlik yapamayacak kadar yaşlı olmadığını söylediler; ve Gugwei ölünce Dalani’nin bir daha çocuğu olmadı.</p>

  <p>Sonra buz zamanları geldi ve geçti. İnsanlar topraklara yayıldılar. Yeni kabileler kurdular ve yeni totemler seçtiler: kuzgunlar, tilkiler, tembel hayvanlar, büyük kediler, bufalolar; her hayvan bir kabilenin kimlik simgesi oldu, her hayvan bir tanrı.</p>

  <p>Yeni toprakların mamutları daha büyük ve yavaştı. Sibirya ovalarının mamutlarından daha aptaldılar. Yedi benekli <i>pungh</i> mantarı yeni topraklarda bulunmadı. Ve Nunyunnini kabileyle bir daha konuşmadı.</p>

  <p>Dalani ve Kalanu’nun torunlarının torunları döneminde, bir grup savaşçı, büyük ve zengin bir kabilenin üyeleri, kuzeye yaptıkları bir köle seferinden güneydeki vatanlarına dönerlerken ilk insanların vadisini buldular: Erkeklerin çoğunu öldürdüler ve kadınlarla çocukların çoğunu tutsak aldılar.</p>

  <p>Merhamet uman çocuklardan biri onları tepelerdeki bir mağaraya götürdü. Burada bir mamut kafatası, eski püskü bir mamut postu pelerin kalıntısı, tahta bir kap ve kahin Atsula’nın mumyalanmış kafasını buldular.</p>

  <p>Yeni kabilenin savaşçılarının bazıları, ilk insanların tanrısını çalıp onun gücüne sahip olacaklarından dolayı kutsal eşyaları yanlarında götürme taraftarıydı, diğerleri ise bunun kötü şans ve kendi tanrılarının kini (çünkü bunlar kuzgun kabilesinin halkıydı ve kuzgunlar kıskanç tanrılardır) dışında hiçbir şey getirmeyeceğini söyleyerek bunun aksini yapmayı önerdiler.</p>

  <p>Böylece nesneleri tepenin yanından derin bir yamaçtan aşağı attılar ve ilk insanlar’ın hayatta kalanlarını güneye doğru yaptıkları uzun yolculukta yanlarına aldılar. Ve kuzgun kabileleriyle tilki kabileleri bu topraklarda daha da güçlenip büyürlerken Nunyunnini kısa süre sonra tamamen unutuldu.</p>
</body>
</html>