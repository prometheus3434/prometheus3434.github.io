<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
<body>
  <h3 class="         sigil_not_in_toc" style="text-align: right;"><br/></h3>
<h3 class="         sigil_not_in_toc" style="text-align: right;"><br/></h3>
<h3 class="        " style="text-align: right;" id="sigil_toc_id_8">16</h3>
<div><br/></div>
<div><br/></div>

  <p><i>Hileli olduğunu biliyorum. Ama kasabadaki tek oyun bu.</i></p>
<p><i>-</i> Kanada Bili Jones&nbsp;</p>
<p><br/></p>
<p><br/></p>
<p>Ağaç yok olmuştu. Dünya yok olmuştu. Üstündeki gri gökyüzü &nbsp;yok olmuştu. Gökyüzü artık gece yarısı rengindeydi. Üzerinde parıldayan tek bir soğuk yıldız vardı; ışıldayan, göz kırpıştıran bir ışıktan başka bir şey yoktu. Bir adım attı ve neredeyse tökezlendi.</p>

  <p>Gölge aşağı baktı. Kayaya oyulmuş, aşağı inen basamaklar vardı, basamaklar o kadar kocamandılar ki Gölge’nin aklına gelebilen tek şey, onları devlerin yaptığı ve çok uzun zaman önce oradan aşağı indikleriydi.</p>

  <p>Aşağı doğru, basamaktan basamağa yarı atlayarak yarı sıçrayarak indi. Vücudu ağrıyordu ama bu ölene kadar bir ağaca asılı gövdenin çektiği işkencenin ağrısı değil, hareketsizlikten doğan ağrıydı.</p>

  <p>Hiç şaşırmadan, artık kotu ve beyaz tişörtüyle tamamen giyinik olduğunu fark etti. Ayakları çıplaktı. Etkileyici bir <i>dejavu</i> anı yaşadı: bu Czernobog'un dairesinde Zorya Polunochnaya’nın ona geldiği ve Odin’in Arabası denen takımyıldızı anlattığı akşamki kıyafetti. Kadın, Gölge için gökten ayı almıştı.</p>

  <p>Birdenbire sonra ne olacağını bildi. Zorya Polunochnaya orada olacaktı.</p>

  <p>Basamakların bitiminde onu bekliyordu. Gökyüzünde ay yoktu ama Zorya Polunochnaya yine de ay ışığında yıkanmıştı: Beyaz saçları ay ışığı gibi soluk renkti ve o gece Chicago’da giydiği dantelli-keten geceliği giyiyordu.</p>

  <p>Gölge'yi gördüğünde gülümsedi ve sanki bir anlık utanmış gibi önüne baktı. "Selam," dedi.</p>

  <p>"Selam," dedi Gölge.</p>

  <p>"Nasılsın?"</p>

  <p>"Bilmiyorum," dedi. "Sanırım bu belki de ağacın üstündeki diğer tuhaf rüyalardan biri. Hapishaneden çıktığımdan beri çılgınca rüyalar görüp duruyorum."</p>

  <p>Kadının yüzü ay ışığıyla gümüşi bir renk almıştı ( koyu kırmızımsı mavi-siyah gökyüzünde ay yoktu ve basamakların dibindeki o tek yıldız bile ortadan kaybolmuştu) ve hem ciddi, hem de korunmasız görünüyordu. "Bütün soruların cevaplanabilir," dedi, "eğer istediğin buysa. Ama cevaplarını öğrendiğinde onları beyninden asla silemezsin."</p>

  <p>Onun ötesindeki patika çatallaşıyordu. Gölge hangi patikayı takip edeceğine karar vermesi gerektiğini biliyordu. Ama önce yapması gereken tek bir şey vardı. Kotunun cebine uzandı ve cebinin dibinde o paranın tanıdık ağırlığını hissedince rahatladı. Onu dışarı çıkarıp işaret ve başparmağı arasında tuttu: 1922 Özgürlük Doları. "Bu senin," dedi.</p>

  <p>Arkasından, elbiselerinin aslında ağacın dibinde olduğunu hatırladı. Kadınlar elbiselerini ipleri çıkardıkları branda çuvala koymuş ve çuvalın ağzını bağlamışlardı. Kadınların en irisi, uçmasını engellemek için üzerine ağır bir kaya koymuştu. Bundan dolayı aslında Özgürlük Doları’nın kayanın altındaki, çuvalın içindeki cebinde olduğunu biliyordu. Ama yine de ölüler diyarının girişinde, elindeki ağırlığını hissediyordu.</p>

  <p>Zorya Polunochnaya ince uzun parmaklarıyla onu avucundan aldı.</p>

  <p>"Teşekkür ederim," dedi. "O özgürlüğünü sana iki kez getirdi. Şimdi karanlık yerlerdeki yolunu aydınlatacak."</p>

  <p>Elini doların üzerine kapattı, sonra uzanabileceği kadar uzandı ve onu havaya yerleştirdi. Sonra bıraktı. Para düşeceğine, Gölge’nin kafasının yaklaşık otuz santim üstüne gelene kadar havada süzüldü. Ama o artık gümüş bir para değildi. Bayan Özgürlük ve sivri uçları olan tacı yok oldu. Gölge’nin paranın üstünde gördüğü şey, yaz günleri gökte duran ayın belirsiz yüzüydü.</p>

  <p>Gölge, başının otuz santim üstünde bir dolar büyüklüğünde bir aya mı, yoksa binlerce kilometre uzakta Pasifik Okyanusu büyüklüğünde bir aya mı baktığına karar veremedi. Ya da iki fikir arasında hiçbir fark yoktu. Belki de her şey ona bakış tarzına bağlıydı.</p>

  <p>Önündeki çatallanan patikaya baktı.</p>

  <p>"Hangi patikayı seçeyim?" diye sordu. "Güvenli olan hangisi?"</p>

  <p>"Biri seçersen, diğerini seçemezsin," dedi kadın. "Ama iki patika da güvenli değil. Hangi yolda yürüyeceksin - katı gerçekler yolunda mı, yoksa güzel yalanlar yolunda mı?"</p>

  <p>"Gerçekler," dedi. "Daha fazla yalan istemeyecek kadar çok yol kat ettim."</p>

  <p>Kadın üzgün göründü. "O zaman bir bedeli olacak," dedi.</p>

  <p>"Ödeyeceğim. Nedir bedeli?"</p>

  <p>"İsmin," dedi. "Gerçek ismin. Onu bana vermen gerekiyor."</p>

  <p>"Nasıl?"</p>

  <p>"Bunun gibi," dedi. Mükemmel güzellikteki elini Gölge’nin kafasına doğru uzattı. Gölge parmaklarının derisine temas ettiğini hissetti. Sonra onların derisinin, kafatasının içine girdiğini hissetti, başının en içlerine kadar itildiklerini hissetti. Kafatası ve bütün omurgası boyunca bir şey gıdıklandı. Zorya Polunochnaya elini Gölge’nin kafasından çekti. Bir mum alevi ama saf magnezyum parlaklığında yanan bir alev işaret parmağının ucunda titreşiyordu.</p>

  <p>"Bu benim ismim mi?" diye sordu.</p>

  <p>Zorya Polunochnaya elini kapattı ve ışık yok oldu. "İsmindi," dedi. Elini ileri uzattı ve sağdaki patikayı işaret etti. "Bu patikadan," dedi. "Şimdilik."</p>

  <p>İsimsiz, Gölge ay ışığında sağdaki patikaya doğru yürüdü. Ona teşekkür etmek için geri döndüğünde, karanlıktan başka bir şey görmedi. Ona yerin derinliklerindeymiş gibi geldi ama üstündeki karanlığa baktığında hâlâ minnacık ayı gördü.</p>

  <p>Bir köşeyi döndü.</p>

  <p><i>Burası öbür dünya ise</i>, diye düşündü, <i>Kayanın Üzerindeki Ev’e çok benziyordu: yarı maket, yarı kabus.</i></p>

  <p>Hapishane müdürünün bürosunda, müdür ona Laura’nın araba kazasında öldüğünü söylerken, hapishane mavileri içindeki kendine bakıyordu. Kendi yüzündeki ifadeyi gördü - dünya tarafından terk edilmiş bir adam gibi görünüyordu. Çıplaklığı ve korkuyu görmek onu yaraladı. Çabucak, hapishane müdürünün gri bürosundan çıktı ve kendini Eagle Point’in varoşlarındaki VCR tamir dükkanına bakarken buldu. Üç yıl önce. Evet.</p>

  <p>Dükkanın içinde, Larry Powers ve B.J. West’i eşek sudan gelen kadar döverken parmak boğumlarının yaralandığını biliyordu: Birazdan içi yirmi dolarlık banknotlarla dolu kahverengi bir süpermarket çantasını taşıyarak oradan çıkıp gidecekti. Bu parayı aldığını asla ispat edemeyeceklerdi: Kazançtan onun payı ve Laura’yla onu böyle kazıklamaya kalkmamalarından dolayı biraz da fazlası. O sadece bir şofördü ama kendine düşeni yapmıştı, Laura’nın ondan istediği her şeyi yapmıştı . . .</p>

  <p>Davada, hiç kimse banka soygunundan bahsetmedi, bununla beraber herkes bunu yapmak istiyordu. Hiç kimse konuşmadığı sürece hiçbir şey ispat edemeyeceklerdi. Ve hiç kimse konuşmadı. Savcı, onun yerine, Gölge’nin Powers’la West’e verdiği fiziki zarara yüklenmek zorunda kaldı. İki adamın yerel hastaneye gelişlerindeki fotoğrafları gösterdi. Gölge mahkemede kendini çok az savundu; böylesi daha kolaydı. Ne Powers, ne de West niçin kavga ettiklerini hatırlayamıyormuş gibi göründüler ama ikisi de onlara saldıranın Gölge olduğunu itiraf ettiler.</p>

  <p>Hiç kimse paradan bahsetmedi.</p>

  <p>Hiç kimse Laura’dan da bahsetmedi ve Gölge’nin de bütün istediği buydu.</p>

  <p>Gölge rahatlatıcı yalanlar patikasının takip etmenin daha iyi olup olmayacağını merak etti. Oradan uzaklaştı ve kayalık patikayı bir hastane odasına benzeyen bir odanın içine doğru takip etti. Burası Maryland’de bir devlet hastanesiydi ve safranın boğazına doğru yükseldiğini hisseti. Durdu. Bakmak istemedi. Yürümeye devam etmek istemedi.</p>

  <p>Hastanedeki yatakta annesi ölüyordu, aynı Gölge on altı yaşındayken öldüğü gibi. Evet işte oradaydı, sütlü kahverengi teninde sivilceleri çıkmış iri, sakar on altı yaşındaki o, annesinin yatağının yanında ona bakamadan oturmuş kalın bir kitap okuyordu. Gölge kitabın ne olduğunu merak etti ve onu yakından incelemek için yatağın etrafında dolaştı. Yatakla iskemle arasında durdu ve bir ona bir diğerine bakıyordu. Koca çocuk, kamburca, iskemlesinde oturuyordu. Burnu <i>Yerçekimli Gökkkuşağina</i> gömülmüş, fırtına sırasında annesinin ölümünden Londra’ya kaçmaya çalışıyordu. Kitabın kurgusal çılgınlığı ne kaçıştı, ne de mazeret.</p>

  <p>Annesinin gözleri morfin huzuruyla kapalıydı: Bunun başka bir anemi krizi, dayanılması gereken başka bir ağrı dönemi olduğunu sanmıştı ama lenf kanseri olduğunu çok geç anlamışlardı. Teninde limoni gri bir renk vardı. Otuzlarının başındaydı ama çok daha yaşlı görünüyordu.</p>

  <p>Gölge kendini dürtmek istedi, bir zamanlar olduğu beceriksiz çocuğa annesinin elini tutturmak, onunla konuşturmak, elinden kaçacağını bildiği için geç olmadan <i>bir şey</i> yaptırmak istedi. Ama kendine dokunamadı ve okumaya devam etti; böylece o annesini yanındaki bir iskemlede kalın bir kitap okurken annesi öldü.</p>

  <p>Ondan sonra, öyle ya da böyle okumayı kesti. Kurgulara güvenemezsin. Seni böyle bir şeyden koruyamadıkları sürece kitaplar ne işe yararlardı ki?</p>

  <p>Gölge, hastane odasından çıkıp dolambaçlı koridorlardan dünyanın içindeki derinliklere indi.</p>

  <p>Önce annesini görüyor ve ne kadar genç olduğuna inanamıyor, tıbben emekli oluşunda, önce yirmi beş bile değil diye tahmin yürütüyor. Dairelerindeler, Kuzey Avrupa’da bir yerdeki bir büyükelçilik. Etrafta ona ipucu verecek bir şey arıyor ve kendini görüyor: kocaman soluk-gri gözleri olan, siyah saçlı, ufak tefek, bir çocuk. Tartışıyorlar. Gölge, kelimeleri duymadan, hangi konuda tartıştıklarını biliyor: Unutulmamalıdır ki bu hakkında kavga ettikleri tek şeydi.</p>

  <p>- <i>Bana babamdan bahset.</i></p>

  <p><i>- O öldü. Ondan bir daha bahsetme.</i></p>

  <p><i>- Ama kimdi?</i></p>

  <p>- <i>Unut onu gitsin. Öldü ve bundan dolayı hiçbir şey kaybetmedin.</i></p>

  <p><i>- Onun resmini görmek istiyorum</i></p>

  <p><i>- Bende resmi yok,</i> diyordu ve sesi hem sakin, hem de kızgındı. Gölge ona soru sormaya devam ederse annesi bağıracak ya da hatta ona vuracaktı. soru sormaya devam edeceğini biliyordu, bu yüzden döndü ve tünelde yürümeye devam etti.</p>

  <p>Takip ettiği patika kıvrıldı, döndü, kendi üstüne dolandı. Bu, onun aklına, yılan derilerini, iç organları ve derinlerdeki ağaç köklerini getirdi. Solunda bir gölet vardı; tünelin gerisinde suyun damlama sesini duydu, akan su göletin ayna gibi yüzeyini birazcık kabarttı. Dizleri üzerine çöktü, suyu ağzına getirmek için elini kullanarak su içti. Sonra havada süzülen aynalı bir disko küresinin parıldayan parçalarının içinde durana kadar yürüdü. Bu etrafında dönen bütün yıldızlar ve gezegenlerle evrenin tam merkezi olmak gibi bir şeydi. Ne müziği, ne müzikten daha yüksek sesle bağırılan sohbetleri, hiçbir şey duyamıyordu. Gölge şimdi onu tanıdığı yıllardakine hiç benzemeyen, annesine benzeyen bir kadına bakıyordu, kadın bir çocuktan biraz büyüktü, her şeye rağmen . . .</p>

  <p>Ve dans ediyordu.</p>

  <p>Gölge onunla dans eden adamı tanıdığında tamamen şaşırmamış olduğunu fark etti. Otuz üç yılda o kadar da değişmemişti.</p>

  <p>Annesi sarhoştu: Gölge bunu bir bakışta görebildi. Çok sarhoş değildi; ama içkiye alışık değildi ve yaklaşık bir hafta içinde gemiyle Norveç’e gidecekti. Margarita içiyorlardı. Dudaklarında ve elinin arkasına yapışmış tuzlar vardı.</p>

  <p>Çarşamba’nın takım elbisesi ve kravatı yoktu ama aynalı kürenin ışığı onu yakaladığında parıldayan gömlek cebinin üstüne taktığı gümüş bir ağaç şeklinde bir iğnesi vardı. Yaşları arasındaki fark düşünüldüğünde yine de birbirine yakışan bir çift oluşturuyorlardı. Çarşamba’nın hareketlerinde bir çiçek zarafeti vardı.</p>

  <p>Slow bir dans. Çarşamba onu kendisine çekiyor ve pençe gibi eli onun etek poposunu kavrayıp kendine yaklaştırıyor. Diğer eli onun çenesini tutuyor, kendi yüzüne doğru itiyor ve parıldayan kürenin ışıkları onları evrenin merkezi gibi sararken ikisi yerde öpüşüyorlar.</p>

  <p>Kısa süre sonra gidiyorlar. Annesi ona doğru yaslanıyor ve Çarşamba onu dans salonundan dışarı götürüyor.</p>

  <p>Gölge başını ellerinin arasına gömüyor ve onları takip etmiyor, ana rahmine düşüşüne tanık olmak elinden gelmiyor ya da buna isteksiz.</p>

  <p>Ayna ışıkları yok oldu. Şimdi tek ışık başının üstünde yanan minnacık aydan geliyor.</p>

  <p>Gölge yürümeye devam etti. Patikadaki bir dönemeçte nefes almak için durdu.</p>

  <p>Bir elin sırtında yumuşakça dolaştığını ve yumuşak parmakların kafasının arkasındaki saçlarını karıştırdığını hissetti.</p>

  <p>"Selam," diye omzunun üstünden kedimsi genizden gelen bir ses fısıldadı.</p>

  <p>"Selam," dedi Gölge, yüzünü kadına dönerek.</p>

  <p>Kahverengi saçları, kahverengi teni ve iyi bir balda olan koyu altın amber rengi gözleri vardı. Gözbebekleri dikey yarıklardı. "Seni tanıyor muyum?" diye sordu, şaşkınca.</p>

  <p>"Çok yakından," dedi ve gülümsedi. "Bir zamanlar senin yatağının üstünde uyurdum. Ve halkım seni benim için izliyor." Önlerindeki patikaya dönüp Gölge’nin gidebileceği üç yolu işaret etti. "Tamam," dedi. "Bir yol seni bilgeleştirecek. Bir yol seni bütünleştirecek. Ve bir yol seni öldürecek."</p>

  <p>"Sanırım ben zaten ölüyüm," dedi Gölge. "O ağacın üstünde öldüm."</p>

  <p>Miyavladı. "Şimdi ölüm var," dedi, "ölüm var ve başka ölüm var. Bu göreceli bir şey." Sonra tekrar gülümsedi. "Bu konuda espri yapabilirim, biliyorsun. Ölü akrabalar hakkında."</p>

  <p>"Hayır," dedi Gölge. "Tamam."</p>

  <p>"Şimdi," dedi. "Hangi yoldan gitmek istiyorsun?"</p>

  <p>"Bilmiyorum," diye kabul etti.</p>

  <p>Mükemmel bir kedi tavrıyla başını bir yana eğdi. Gölge birden omzundaki pençe izlerini hatırladı. Kızarmaya başladığını hissetti. "Eğer bana güvenirsen," dedi Bast, "senin için seçebilirim."</p>

  <p>"Sana güveniyorum," dedi hiç tereddüt etmeden.</p>

  <p>"Bunun sana neye patlayacağını bilmek ister misin?"</p>

  <p>"Şimdiden ismimi kaybettim," dedi ona.</p>

  <p>"İsimler gelir, isimler gider. Ona değer miydi?"</p>

  <p>"Evet. Belki. Kolay değildi. Açıklanan bir itiraf gibi özel bir şeydi."</p>

  <p>"Bütün itiraflar özeldir," dedi. "İşte bundan dolayı bütün itiraflardan kuşkulanılır."</p>

  <p>"Anlamadım."</p>

  <p>"Evet," dedi, "anlamadın. Ben senin kalbini alacağım. Daha sonra ona ihtiyacımız olacak," ve elini Gölge’nin göğsünden içeri sokup keskin tırnakları arasında tuttuğu çarpan ve yakut rengi bir şey çıkardı. Güvercin kanı rengindeydi ve saf ışıktan yapılmıştı. Ritmik olarak küçülüp büyüyordu.</p>

  <p>Bast elini kapattı ve o yok oldu.</p>

  <p>"Orta yolu seç," dedi.</p>

  <p>Gölge başıyla onayladı ve yürüdü.</p>

  <p>Patika artık kayganlaşıyordu. Kayaların üstünde buz vardı. Üzerindeki ay havadaki buz kristallerinin içinde parıldadı: Ayın etrafında bir halka vardı, ışığı yayan bir hilal gibi. Güzeldi, ama yürümeyi güçleştirdi. Bu güvenilmez bir patikaydı.</p>

  <p>Patikanın ikiye ayrıldığı yere ulaştı.</p>

  <p>Bir tanıma hissiyle ilk patikaya baktı. Çok büyük bir salona ya da karanlık bir müze gibi bir seri salona açılıyordu. Orayı önceden tanıyordu. Minnacık seslerin uzaktan yankılanışını duyabildi. Konan tozların çıkardığı sesleri duyabildi.</p>

  <p>Burası rüyalarını gördüğü, çok önceden Laura’nın ona ilk gece geldiği moteldi; unutulan ve varlıkları bile yok olmuş tanrı anıtlarının olduğu sonsuz salon.</p>

  <p>Bir adım geri attı.</p>

  <p>En uzaktaki patikadan yürüdü ve ileri baktı. Bu, Disneyland kalitesinde bir koridordu: içlerine ışıklar yerleştirilmiş siyah pleksiglas duvarlar. Renkli ışıklar herhangi bir neden olmadan, bir televizyon uzay gemisinin kontrol panosundaki ışıklar gibi aldatıcı bir sırayla yanıp sönüyorlardı.</p>

  <p>Orada bir şey de duyuyordu: Gölge’nin midesinin dibinde hissedebildiği, kalın, iç titreten, bas bir vızıltı.</p>

  <p>Durdu ve etrafına bakındı. İki yol da doğruymuş gibi görünmüyordu. Artık değil. Patikalardan sıkılmıştı. Orta yol, kedi kadının ona takip etmesini söylediği yol, bu onun yoluydu. Ona doğru ilerledi.</p>

  <p>Üzerindeki ayın ışığı solmaya başlamıştı: Kenarları pembeleşiyor ve tutulmaya geçiyordu. Bu patikanın kocaman bir kapı girişi vardı.</p>

  <p>Gölge kemerden içerideki karanlığa doğru yürüdü. Hava ılıktı ve yazın ilk yağmurundan sonra bir şehir caddesi gibi ıslak toz kokuyordu.</p>

  <p>Korkmadı.</p>

  <p>Artık korkmuyordu. Korku, Gölge öldüğünde o ağacın üstünde ölmüştü. Geride ne korku, ne nefret, ne de acı kalmıştı. Öz hariç, hiçbir şey kalmamıştı.</p>

  <p>Büyük bir şey uzaktan sessizce şıpırdadı ve şapırtı sesi geniş bir boşlukta yankılandı. Gözlerini kısarak baktı ama hiçbir şey göremedi. Çok karanlıktı. Sonra şapırtının yönünden, hayal meyal bir ışık zayıf bir şekilde parladı ve etraf göründü: Bir mağaranın içindeydi ve önünde ayna gibi dümdüz bir su vardı.</p>

  <p>Şapırtı sesi yaklaştı ve ışık daha da aydınlandı. Gölge kıyıda bekledi. Kısa bir süre sonra, alçak, düz bir sandal göründü, titreşen beyaz bir fener yükselen pruvasında yanıyor, bir diğeri de bir metre kadar altındaki cam gibi siyah sulardan yansıyordu. Sandalı sırıkla yürüten uzun boylu biri vardı. Gölge’nin duyduğu şapırtı sesi, sırığın yeraltı gülünün sularında tekneyi iterken kalkış ve iniş sesiydi.</p>

  <p>"Hey selam!" diye seslendi Gölge. Kelimelerinin yankısı birden onu kuşattı: Kocaman bir koro halinde insanların hepsinin onun sesinde, onu selamlayıp ona seslendiklerini hayal edebiliyordu.</p>

  <p>Sandalı sırıkla yürüten kişi karşılık vermedi.</p>

  <p>Sandalın kaptanı uzun boylu ve çok zayıftı. Sade beyaz bir cüppe giyiyordu ve üzerindeki soluk kafa, insandan o kadar uzaktı ki, Gölge onun bir tür maske olduğundan emindi: Bu uzun bir boyun üzerinde, uzun gagalı bir kuş kafasıydı. Gölge, bu hayaletimsi kuş gibi figürü daha önce gördüğünden emindi. Hafızasını zorladı. Sonra Kayanın Üzerindeki Ev’deki jetonlu makineyi gözünün önüne getirdiğini fark edince hayal kırıklığına uğradı.</p>

  <p>Soluk, kuşa benzeyen, yarım yamalak gözüne çarpan figür, sarhoşun ruhu için mezarın arkasından uçarak gelmişti.</p>

  <p>Su damlayıp sırık ve pruvadan yankılandı. Teknenin dümen suyu cam gibi dümdüz sularda dalgalandı. Sandal birbirine sıkıca bağlanmış kamışlardan yapılmıştı.</p>

  <p>Sandal kıyıya yaklaştı. Sandalcı sırığının üzerine eğilmişti. Kafası yüzü Gölge'ye bakana kadar döndü. "Selam," dedi, uzun gagasını oynatmadan. Bu bir erkek sesiydi ve Gölge’nin öbür dünyadaki bu ana kadar karşılaştığı diğer her şey gibi tanıdıktı. "Tekneye gel. Korkarım ayaklarını ıslatacaksın ama bu konuda yapılabilecek hiçbir şey yok. Bunlar eski sandallardan ve eğer yaklaşırsam altını delebilirim."</p>

  <p>Gölge ayakkabılarını çıkardı ve suya girdi. Su baldırlarının yarısına kadar geldi ve ilk ıslaklık şokundan sonra şaşırtıcı derecede sıcaktı. Gölge sandala ulaştı ve sandalcı elini uzatıp onu yukarı çekti. Saz sandal biraz sallandı ve alçak kenarlarındaki sular şapırdadı, sonra dengelendi.</p>

  <p>Sandalcı kıyıdan ayrıldı. Gölge orada durdu ve pantolonunun paçasından sular damlarken onu izledi.</p>

  <p>"Seni tanıyorum," dedi sandalın başındaki yaratığa.</p>

  <p>"Tabii ki tanıyorsun," dedi sandalcı. Sandalın önünde asılı yağ lambası daha da düzensiz yandı ve lambadan çıkan duman Gölge'yi öksürttü. "Sen benim yanımda çalıştın. Korkarım Lila Goodchild’ı sen olmadan defnetmek zorunda kaldıktı." Ses huysuz ve titizdi.</p>

  <p>Duman, Gölge’nin gözlerini yaktı. Eliyle gözyaşlarını sildi. Dumanın içinde, takım elbiseli, altın çerçeveli gözlükleri olan uzun boylu bir adam gördüğünü düşündü. Duman kalktı ve sandalcı tekrar bir nehir kuşu kafalı, yarı insan yaratıktı.</p>

  <p>"Bay Ibis?"</p>

  <p>"Seni gördüğüme sevindim, Gölge?" dedi yaratık, Bay Ibis’in sesiyle. "Psikopomp nedir biliyor musun?"</p>

  <p>Gölge bu kelimeyi bildiğini düşündü ama çok uzun zaman olmuştu. Başını olumsuzca salladı.</p>

  <p>"Bir refakatçi için kullanılan süslü bir kelime," dedi Bay Ibis. "Hepimizin birçok işlevi, birçok var olma yolu var. Kendi kendime bakışıma göre, ben sakin yaşayan, küçük öyküler kaleme alan ve daha önce olmuş ya da olmamış olan bir geçmişin hayalini kuran bir bilginim. Ve bu bir yere kadar doğru. Ama aynı zamanda arkadaşlık ettiğin birçok kişi gibi psikopompluk yeteneğim de vardır. Canlılara ölüler dünyasına kadar eşlik ederim."</p>

  <p>"Ben burasının ölüler dünyası olduğunu sanıyordum," dedi Gölge.</p>

  <p>"Hayır. Burası kendi başına bir şey değil. Burası daha çok başlangıç."</p>

  <p>Sandal ayna yüzeyli yeraltı gölünde kayarak ilerledi. Ve sonra Bay Ibis gagasını oynatmadan dedi ki, "Siz insanlar, yaşayanlar ve ölülerden sanki karşılıklı iki özel grup gibi bahsediyorsunuz. Aynı bir yol olan bir nehre ya da aynı bir renk olan bir şarkıya sahip olamazmışsınız gibi."</p>

  <p>"Olamazsın," dedi Gölge. "Olabilir misin?" Yankılar kendi kelimelerini gölün üzerinden ona geri fısıldadılar.</p>

  <p>"Hatırlaman gereken şey," dedi Bay Ibis, sabırsızca, "hayat ve ölümün aynı paranın iki farklı yüzü olduğu. Bir çeyrek doların yazı ve turası gibi."</p>

  <p>"Ya iki yüzü aynı çeyreğim varsa."</p>

  <p>"Senin yok."</p>

  <p>Sonrasında karanlık suları geçerlerken Gölge bir tehlike heyecanı yaşadı. Suyun cam gibi yüzeyinin altından sitem edercesine ona dik dik bakan çocuk yüzleri görebildiğini hayal etti: Suratları suyun altında yüzüyordu ve yumuşamıştı, kör gözleri bulanık bakıyordu. Bu yeraltı mağarasında gölün siyah yüzeyini bozacak rüzgâr yoktu.</p>

  <p>"Demek ben ölüyüm," dedi Gölge. Bu fikre alışmaya başlamıştı. "Ya da öleceğim."</p>

  <p>"Sen Ölüler Evi'ne gidiyorsun. Seni götürmeye gelmeyi ben istedim."</p>

  <p>"Niçin?"</p>

  <p>"Sen iyi bir işçiydin. Niçin olmasın ki?"</p>

  <p>"Çünkü . . ." Gölge düşüncelerini düzenledi. "Çünkü sana asla inanmadım. Çünkü Mısır Mitolojisi hakkında pek fazla bilgim yok. Çünkü bunun olmasını beklemedim. Aziz Peter ve Cennetin Kapıları’na ne oldu?"</p>

  <p>Uzun gagalı beyaz kafa ciddice sağa sola sallandı. "Bize inanmaman önemli değil," dedi Bay Ibis. "Biz sana inanıyoruz."</p>

  <p>Sandal dibe dokundu. Bay Ibis kenardan suya indi ve Gölge’ye de aynısını yapmasını söyledi. Bay Ibis, sandalın ön tarafından bir ip aldı ve Gölge’ye feneri verdi. Bu hilal şeklindeydi. Kıyıya çıktılar ve Bay Ibis kayalık zemine çakılmış metal bir halkaya sandalı bağladı. Sonra lambayı Gölge’den aldı ve hızla ileri doğru yürüdü. Yürürken yukarıda tuttuğu feneri kayalık zemine ve yüksek kaya duvarlara çok büyük gölgeler yansıtıyordu.</p>

  <p>"Korktun mu?" diye sordu Bay Ibis.</p>

  <p>"Pek değil."</p>

  <p>"Şey, yürürken gerçek huşu ve ruhani dehşet duygularını geliştirmeye çalış. Onlar halihazırda elimizde bulunan, duruma en uygun duygular."</p>

  <p>Gölge korkmamıştı. Meraklanmış ve endişelenmişti ama o kadar. Ne değişen karanlıktan, ne ölü olmaktan ne de yaklaşırlarken onlara dik dik bakan tahıl ambarı büyüklüğündeki köpek kafalı yaratıktan korkmuştu. Köpek gırtlaktan gelen boğuk bir sesle hırıldadı ve Gölge ensesindeki tüylerin diken diken olduğunu hissetti.</p>

  <p>"Gölge," dedi. "Yargılama zaman geldi."</p>

  <p>Gölge yaratığa baktı. "Bay Jacquel?" dedi.</p>

  <p>Anubis’in kocaman esmer elleri aşağı indi ve Gölge’yi yakalayıp yakınına getirdi.</p>

  <p>Çakalkafa canlı ve parıldayan gözlerle onu inceledi; Bay Jacquel’in masadaki ölü kızı incelediği gibi tarafsızca onu inceledi. Gölge, bütün hatalarının, bütün kusurlarının, bütün zayıflıklarının alınıp, tartılıp ölçüldüğünü biliyordu; bir şekilde kesildi, dilimlendi ve tadına bakıldı.</p>

  <p>Göğsümüzü kabartmayan şeyleri her zaman hatırlamayız. Onları haklı gösterip, üstlerini parlak yalanlar ya da unutkanlığın kalın tozuyla örteriz. Gölge’nin hayatında yaptığı gurur duymadığı şeylerin hepsi, başka türlü yapmış olmayı ya da yapmadan bırakmayı dilediği şeylerin hepsi, tozu dumana katan bir suçluluk, pişmanlık ve utanç fırtınası halinde ona geldi. Ve onlardan kaçıp saklanacak hiçbir yeri yoktu. masanın üstündeki ceset gibi açık ve çıplaktı. Çakal tanrı, kara Anubis anatomisi, davacısı ve işkencecisiydi.</p>

  <p>"Lütfen," dedi Gölge. "Lütfen dur."</p>

  <p>Ama inceleme durmadı. Daha önce söylediği bütün yalanlar, çaldığı bütün her şey, yaktığı bütün canlar, bütün küçük suçlar, günü kurtaran minik cinayetler, bunların her biri ve daha fazlası seçip çıkarıldıktan sonra çakal kafalı ölülerin yargıcı tarafından nazikçe ortaya kondu.</p>

  <p>Gölge, kara tanrının avucunda acılar içinde ağlamaya başladı. Tekrar, daha önce olmadığı kadar güçsüz ve çaresiz minnacık bir çocuktu.</p>

  <p>Ve sonra inceleme hiçbir uyarı olmadan bitti. Gölge nefes nefeseydi, hıçkırıyor ve burnundan seller gibi sümükler akıyordu. Kendini hâlâ çaresiz hissediyordu ama eller onu dikkatlice, neredeyse yumuşakça kayalık zemine koydu.</p>

  <p>"Onun kalbi kimde?" diye hırıldadı Anubis.</p>

  <p>"Ben de," diye mırıldandı bir kadın sesi. Gölge kafasını kaldırdı. Bast artık Bay Ibis olmayan şeyin yanında duruyordu ve sağ elinde Gölge’nin kalbini tutuyordu. Kalp yüzü kırmızı bir ışıkla aydınlattı.</p>

  <p>"Onu bana ver," dedi Thoth, ibiskafalı tanrı ve kalbi bir insana ait olmayan ellerinin içine alıp ileri doğru süzüldü.</p>

  <p>Anubis önüne bir çift altın terazi koydu.</p>

  <p>"Demek nereye gideceğimi öğreneceğim yer burası?" diye Bast’a fısıldadı Gölge. "Cennet? Cehennem? Araf?"</p>

  <p>"Eğer tüy dengede durursa," dedi Bast, "kendi kaderini kendin seçme hakkını kazanacaksın."</p>

  <p>"Ya durmazsa?"</p>

  <p>Sanki bu konu onu rahatsız etmiş gibi Bast omuz silkti. Sonra dedi ki, "O zaman senin kalbin ve ruhunla Ölü Yiyici, Ammet’i besleyeceğiz."</p>

  <p>"Belki," dedi Gölge. "Belki bir tür mutlu sona ulaşabilirim."</p>

  <p>"Bırak oradaki mutlu sonları" dedi ona Bast. "Orada herhangi bir son bile yok."</p>

  <p>Anubis kefelerden birine dikkatli ve saygılıca bir tüy yerleştirdi.</p>

  <p>Anubis, Gölge’nin kalbini diğer kefeye koydu. Terazinin altındaki gölgelerde bir şey hareket etti, onun yaptığı bir şey Gölge’yi onu çok yakından inceleyemeyecek kadar rahatsız etti.</p>

  <p>O ağır bir tüydü ama Gölge’nin ağır bir kalbi vardı ve kefeler endişe verici bir şekilde aşağı yukarı oynadılar.</p>

  <p>Ama sonunda dengede durdular ve gölgeler içindeki yaratık tatmin olmamış bir şekilde sinsi sinsi uzaklaştı.</p>

  <p>"İşte bu kadar," dedi Bast, hüzünlüce. "Yığın için bir kafatası daha. Yazık. Şu andaki sorunları için iyi şeyler yapacağını ummuştum. Bu yavaş çekim bir araba kazasını izlemek ve onu durduracak gücünün olmaması gibi bir şey."</p>

  <p>"Sen orada olacak mısın?"</p>

  <p>Bast olumsuzca kafasını salladı. "Diğerlerinin savaşlarımı benim adıma seçmelerinden hoşlanmam," dedi.</p>

  <p>Arkasından uçsuz bucaksız ölüler evinde, karanlık ve sularda yankılanan bir sessizlik oldu.</p>

  <p>"Şimdi bir sonra nereye gideceğimi mi seçmem gerekiyor?" diye sordu Gölge.</p>

  <p>"Seç," dedi Thoth. "Ya da senin için biz seçebiliriz."</p>

  <p>"Hayır," dedi Gölge. "Tamam. Bu benim seçimim."</p>

  <p>"Evet?" diye kükredi Thoth.</p>

  <p>"Şimdi dinlenmek istiyorum," dedi Gölge. "İstediğim bu. Hiçbir şey istemiyorum. Ne cennet, ne cehennem, ne de başka bir şey. Sadece bunun sona ermesine izin verin."</p>

  <p>"Emin misin?" diye sordu Thoth.</p>

  <p>"Evet," dedi Gölge.</p>

  <p>Bay Jacquel son kapıyı Gölge için açtı ve kapının arkasında hiçlik vardı. Ne karanlık vardı. Ne unutulma vardı. Sadece hiçlik vardı.</p>

  <p>Gölge bunu tamamen ve şartsız kabul etti. Kapıdan hiçliğe doğru, tuhaf bir aşırı neşeyle yürüdü.</p>
</body>
</html>