<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
<body>
  <h3 class="  " title="AMERİKA'YA GELİŞ M.S. 813">AMERİKA'YA GELİŞ&nbsp;</h3>
<p class="   sigil_not_in_toc"><b>M.S. 813</b></p>
<div><br/></div>
<div><br/></div>

  <p>Yeşil denizde yönlerini yıldızlardan ve kıyıdan buldular. Kıyı hatıralara karıştığında, gece gökyüzü bulutlu ve kapalı olduğunda, yollarını inançla buldular. Her şeyin-babasından onları bir kez daha kıyıya sapsağlam götürmesini istediler.</p>

  <p>Kötü bir yolculuk yapmışlardı. Parmakları uyuşmuştu ve kemiklerinde öyle bir ürperme vardı ki şarap bile onu yakarak yok edemezdi. Sabah bir uyanıp baktılar ki sakalları kırağıyla kaplıydı. Güneş onları ısıtana dek yaşlı adamlar gibi göründüler, sanki zamanından önce sakalları ağarmıştı.</p>

  <p>Batıdaki yeşil ülkede karaya çıktıklarında dişleri dökülüyordu ve gözleri yuvalarına iyice çökmüştü. "Memleketimizden ve ocaklarımızdan çok uzaklardayız, bildiğimiz denizlerden ve topraklardan çok uzaklardayız," dedi adamlar. "Burada, dünyanın ucunda tanrılarımız tarafından unutulacağız"</p>

  <p>Liderleri büyük bir kayanın üstüne tırmandı ve onların inançlarının zayıflığıyla alay etti. "Her şeyinbabası dünyayı yaptı," diye bağırdı. "Büyükbabası Ymir’in eti ve parçalanmış kemiklerinden onu elleriyle inşa etti. Ymir’in beyin parçalarını gökyüzüne bulutlar olarak yerleştirdi, tuzlu kanı geçtiğimiz denizlere dönüştü. Eğer dünyayı o yarattıysa bu ülkeyi de onun yarattığını fark etmediniz mi? Ve eğer burada erkek olarak ölürsek onun sarayına alınmayacak mıyız?"</p>

  <p>Ve adamları yüreklenip güldüler. Bu yeni ülkede başka insan olmadığını bilseler de, ucu sivriltilmiş kazıklardan yaptıkları duvarın içinde, azimle, çamur ve parçalanmış ağaçlardan bir tapınak yapmaya başladılar. Tapınağın bittiği gün bir fırtına koptu: Gökyüzü günün ortasında gece gibi karardı. Gökyüzü beyaz alev çatallarıyla yırtıldı. Gök gürültüleri o kadar yüksekti ki adamlar neredeyse sağır oluyordu. Uğur getirsin diye yanlarına aldıkları geminin kedisi, kıyıya çekilmiş uzun geminin altına saklandı. Fırtına o kadar sert ve tehlikeliydi ki adamlar gülüşüp birbirlerinin sırtına vurdular. "Şimşek burada bizimle," dediler, "bu uzak ülkede." Teşekkürler edip sevindiler ve başları dönene kadar içtiler.</p>

  <p>O gece, tapınağın dumanlı karanlığında ozan onlara eski şarkılar söyledi. Şarkısında kendini ona kurban eden diğerleri gibi soylu ve cesurca kendini kurban eden her şeyinbabası, Odin’i anlattı. Dünya-ağacında böğründeki mızrak yarasından akan kanlarla Herkesin Babası’nın dokuz gün asılı kaldığını şarkısıyla anlattı. Herkesin Babası’nın çektiği ıstırapla öğrendiği her şeyi anlattı: dokuz ismi, dokuz runeu ve iki kezdokuz tılsımı. Odin’in böğrüne giren mızrağı anlatırken, ozan sanki Herkesin Babası kendi ıstırabından bağırıyormuşçasına acı içinde çığlık attı ve bütün adamlar acısını hayal ederek ürperdiler.</p>

  <p>Ertesi gün ki bu Herkesin Babası’nın günüydü, scraeling’i buldular. O, ufak tefek, karga kanadı gibi uzun siyah saçlı bir adamdı. Derisinin rengi parlak kırmızı kil rengiydi. Hiç kimsenin, hatta Herkül sütunlarından geçen gemide bulunan ve Akdeniz boyunca bütün tüccarların konuştuğu ortak dili konuşabilen ozanın bile anlamadığı kelimelerle konuşuyordu. Yabancı tüyler ve kürkler giyiyordu. Uzun saçlarını küçük kemiklerle örmüştü.</p>

  <p>Onu kamp yerlerine götürdüler ve yemesi için kızarmış etle, susuzluğunu gidermesi için ağır bir içki verdiler. Adam tökezlenip şarkı söylerken, kafasının sallanmasına ve yana sarkışına coşkuyla güldüler, henüz daha bir boynuz mead bile olmamıştı. Ona daha çok içki verdiler. Kısa bir süre sonra başını koltuğun altına alıp masanın altına yattı.</p>

  <p>Sonra her omzundan bir adam, her ayağından bir adam, dört adam onu sekiz bacaklı bir at yaparak omuz yüksekliğinde taşıdılar. Onu bir tören alayının başında koya yukarıdan bakan bir tepenin üstündeki bir dişbudak ağacının altına kadar götürdüler. Orada boynuna bir ip geçirip yüksek bir yerde rüzgârda sallandırdılar; Herkesin Babası, darağacının efendisine armağan olsun diye. Scraeling’in gövdesi rüzgârda sallandı; yüzü morarmış, dili dışarı çıkmış, gözleri yerinden fırlamış, penisi üzerine asılan deri bir miğferi taşıyacak kadar sertleşmişti. Bu arada adamlar neşeyle bağırıp çağrışıp gülüyordu, kurbanlarını Göklere yollamaktan gururluydular.</p>

  <p>Ertesi gün iki kuzgun, scraeling’in cesedinin bir omzuna konup yanaklarıyla gözlerini gagalamaya başladıklarında, adamlar kurbanlarının kabul edildiğini anladılar.</p>

  <p>Bu uzun bir kıştı. Açtılar; ama ilkbahar geldiğinde tekneyi kuzeye yollayacaklarını, geriye göçmenleri ve kadınlarla, getireceğini bilme düşüncesiyle yüreklendiler. Hava soğudukça ve günler kısaldıkça adamların bazıları, kadın, yiyecek bulma umuduyla scraeling’in köyünü aramaya gittiler. Ateşlerin olduğu, terk edilmiş küçük bir kamp yeri hariç hiçbir şey bulamadılar.</p>

  <p>Güneşin uzakta, donuk bir gümüş para gibi soğuk olduğu kış ortasında bir gün, scraeling’in cesedinden kalanların dişbudak ağacından kaldırıldığını fark ettiler.</p>

  <p>Kuzey ülkelerinden gelen adamlar, kamplarının kapılarını kapatıp tahta duvarın arkasında çekildiler.</p>

  <p>O gece scraeling savaşçıları onlara saldırdı: otuza beş yüz kişi. Duvara tırmandılar ve sonraki yedi gün boyunca otuz adamı otuz farklı yöntemler öldürdüler. Böylece gemiciler tarih ve kendi halkları tarafından unutuldular.</p>

  <p>Duvarları yıkıp köyü yaktılar. Uzun gemi ters çevrilip çakılların üzerine iyice çekilmişti. Soluk yüzlü yabancıların tek bir teknesi olduğunu ve onu yakmanın başka hiçbir Kuzeyli adamın kıyılarına gelmeyeceğinin bir güvencesi olduğunu umarak onu da yaktılar.</p>

  <p>Bu olay, bu ülkeyi keşfedip ona Asmaülkesi ismini veren Kızıl Erik’in oğlu Şanslı Leifden yüz yıl daha önceydi. O bu ülkeye geldiğinde tanrıları onu zaten orada bekliyorlardı: tek elli Try; darağacı-tanrısı gri Odin ve şimşeğin Thor’u.</p>

  <p>Oradaydılar.</p>

  <p>Bekliyorlardı.</p>
</body>
</html>