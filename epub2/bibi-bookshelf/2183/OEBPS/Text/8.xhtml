<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
<body>
  <h3 style="text-align: right;"><br/></h3>
<h3 style="text-align: right;"><br/></h3>
<h3 style="text-align: right;">8</h3>
<div><i><br/></i></div>
<div><i><br/></i></div>
<div><i>Ölülerin ruhları olduğunu söyledi ama ona sorduğumda</i><br/></div>
<p><i>Bu nasıl olabilir</i> - <i>ben. ölülerin ruhlar olduğunu sanıyordun,</i></p>
<p><i>&nbsp;T</i><i>r</i><i>ansımı bozdu. Böyle olunca şüphelenmez misin?</i></p>
<p><i>Ölülerin sakladığı bir şey olmasından?</i></p>

  <p><i>Evet, ölülerin sakladığı bir şey var.</i></p>

  <p>- Robert Frost, <i>İki Cadı</i></p>
<p><br/></p>
<p>Gölge, Noel’den iki gün öncesinin, bir cenaze levazımatçısında çoğunlukla sakin geçtiğini akşam yemeğinde öğrendi. Ibis ve Jacquel’in Cenaze Levazımatçısı’nın iki blok ötesindeki küçük bir lokantada oturuyorlardı. Gölge’nin yemeği, bütün gün başka bir şey yemesine gerek duymayacağı, içinde her şey olan kahvaltıyken -yanında hush puppielerle geldi - Bay Ibis bir dilim keki isteksizce yedi. Bay Ibis ona açıkladı. "İnsanların Noel’de ölmemesi için iki neden vardır," dedi Bay İbis, "birincisi, bazılarının bir Noel ya da Yeni Yılı kutlamak istemeleridir, ikincisi ise diğerlerinin üzüntüleri ve Noel neşesi arasındaki güçlü tezatı hâlâ fark etmemiş olmalarıdır.” Bunu söylediğinde, biraz önce özellikle beğendiği, iyi bilenmiş bir sözceyi dile getirdiğini gösteren yarı sırıtış, yarı homurdanma arası, hafif bir ses çıkardı.</p>

  <p>Ibis ve Jacquel, küçük bir aile cenaze eviydi: Yaklaşık olarak bölgedeki son kalan gerçek bağımsız cenaze evlerinden biri olduğunu belirtti Bay Ibis. "İnsan ticaretinin çoğu alanları, ulusal çapta markalara değer veriyor," dedi. Bay Ibis açıklamalarla konuştu: Bu nazik, ciddi konferans, Gölge’nin aklına Adale Çiftliği’nde antrenman yapan ve konuşamayıp sadece nutuk atan, bir üniversite profesörünü getirdi. Gölge, Bay Ibis’le tanıştığının ilk birkaç dakikasında, cenaze müdürüyle herhangi bir sohbette alması beklenen yerin mümkün olduğu kadar az şey söylemek olduğunu çıkardı. "İnanıyorum ki, bunun nedeni, insanların önceden ne aldıklarını bilmesinden kaynaklanıyor. Buna göre, McDonald’slar, Wal-Mart, F.W.Woolworth (toprağı bol olsun): Bütün ülkeye dağılan ve her yerde görünen dükkan isimleri. Nereye gidersen git, küçük yöresel farklılıklarla aynı şeyi alacaksın.</p>

  <p>"Bununla beraber, Cenazecilik alanında işler zorunlu olarak farklı. Size mesleki unvanı olan birinden yakın ve özel bir hizmet verildiğini hissetmeniz gerekiyor. Büyük bir kaybınız olduğu zaman da siz ve sevdikleriniz kişisel özen istersiniz. Üzüntünüzün ulusal seviyede değil, yerel seviyede olduğunu bilmeyi dilersiniz. Ama endüstrinin bütün dallarında - ölüm bir endüstridir, arkadaşım, bu konuda hiç hata yapma - kişi toptan işletmelerden, büyük miktarlarda alarak ve insanların işletmelerini bir merkezde toplayarak para kazanır. Bu hoş değil ama gerçek. Sorun, hiç kimse, sevdiklerinin soğutuculu bir kamyonla insanların yirmi, elli, yüz kadavra üzerinde sürekli çalışabilecekleri, eski değiştirilmiş büyük depolara yolcuk ettiklerini bilmek istemez. Hayır, bayım. İnsanlar aileyle ilgilenilecek bir yere gittiklerini düşünmek isterler; onları sokakta gördüğünde şapkasının ucuyla selam verecek biri tarafından saygıyla muamele görecekleri bir yer isterler."</p>

  <p>Bay Ibis bir şapka giyiyordu. Bu, sade kahverengi spor ceketine ve sade kahverengi yüzüne uygun, sade kahverengi bir şapkaydı. Küçük altın çerçeveli gözlükler burnunun üstüne konmuştu. Gölge’nin hafızasında Bay Ibis kısa boylu bir adamdı: Bay Ibis ne zaman yanında dursa Gölge onun leylek gibi kamburuyla iki yirminin üstünde olduğunu yeniden keşfediyordu. Parlak kırmızı masada onun karşısında otururken, Gölge kendini adamın yüzüne dik dik bakar buldu.</p>

  <p>"Böylece büyük şirketler şirketin adını alarak işe başlarlar, cenaze müdürlerine kalmaları için para verirler, farklı bir görünüş yaratırlar. Ama bu mezar taşının sadece ucudur. Gerçekte, Burger King kadar yereldirler. Şimdi, biz kendi nedenlerimizden dolayı gerçekten bağımsızız. Mumyalamamızı tamamen kendimiz yaparız ve bu bütün ülkedeki en iyi mumyalamadır. Bunu bizden başka bilen de yoktur. Ama biz ölü yakmayız. Kendi krematoryumumuz olsa çok para kazanabiliriz ama o bizim iyi olduğumuz işlere ters düşer. Benim ortağım der ki, eğer Tanrı sana bir yetenek ve beceri verirse onu elinden geldiği kadar iyi kullanmakla yükümlüsün. Buna katılıyor musun?"</p>

  <p>"Bana uygun," dedi Gölge.</p>

  <p>"Tanrı, aynı bana kelimeleri kullanmak gibi bir yetenek verdiği gibi ortağıma da ölüler üzerinde egemenlik verdi. Kelimeler güzel şeyler. Biliyor musun ben kitaplarca öykü yazıyorum. Edebi bir şey yok. Sadece kendimi eğlendirmek için. Hayat hikayeleri." Durdu. Gölge bir tanesini okumaya izin istemesi gerektiğini fark edene kadar zaman geçti. "Her neyse, burada onlara verdiğimiz şey süreklilik; Ibis ve Jacquel burada neredeyse iki bin yıldır bu işteler. Biz her zaman cenaze müdürü değildik. Daha önce cenazeci, ondan önce de ölü gömücüydük."</p>

  <p>"Peki ondan önce?"</p>

  <p>"Şey," dedi Bay Ibis, biraz kendini beğenmiş bir gülümsemeyle, "çok öncesine gidiyoruz. Tabii ki buradaki asıl mevkiimizi bulmamız iç savaştan sonraydı. İşte o zaman buradaki beyaz ırk dışındaki insanlar için cenaze levazımatçısı olduk. Ondan önce hiç kimse bizi siyah insanlar olarak görmedi - ilginç ve koyu renkli yabancılar belki, ama siyah değil. Savaş bittikten kısa bir süre sonra zenci olarak görülmediğimiz dönemi hiç kimse hatırlayamadı. İş ortağımın rengi her zaman benimkinden koyuydu. O kolay bir geçişti. Çoğunlukla kendinizi ne olarak düşünüyorsanız öylesinizdir. Afrikalı-Amerikalılardan bahsetmeleri çok tuhaf. Bana Punt, Ophir ve Nubialı insanları düşündürtüyor. Biz kendimizi asla Afrikalı olarak düşünmedik - biz Nil halkıyız."</p>

  <p>"O halde, siz Mısırlıydınız," dedi Gölge.</p>

  <p>Bay ibis üst dudağını yukarı büktü, sonra olayları iki bakış açısından görerek, artı ve eksileri tartarmışçasına, sanki bir yayın üzerindeymiş gibi başını bir o yana, bir bu yana bıraktı. "Şey, hem evet, hem hayır. Mısırlılar aklıma şu anda orada yaşayanları getiriyor. Şehirlerini mezarlarımızın ve saraylarımızın üzerine inşa edenler. Bana benziyorlar mı?"</p>

  <p>Gölge omuz silkti. Bay Ibis’e benzeyen siyahlar görmüştü. Yanıp da Bay Ibis’e benzeyen beyazlar da görmüştü.</p>

  <p>"Kahvelikekiniz nasıldı?" diye sordu garson kız, kahvelerini tekrar doldururken.</p>

  <p>"Yediklerimin en iyi," dedi Bay Ibis. "Annene en iyi dileklerimi ilet."</p>

  <p>"İleteceğim," dedi ve telaşla uzaklaştı.</p>

  <p>"Eğer cenaze müdürüysen insanların sağlığını sormak istemezsin. İş peşinde koştuğunu düşünebilirler," dedi Bay Ibis, alçak sesle. "Gidip odan hazır mı diye bakalım mı?"</p>

  <p>Gece havasında ağızlarından buhar çıkıyordu. Geçtikleri dükkanların pencerelerinde Noel ışıkları yanıp sönüyordu. "Beni misafir ettiğiniz için çok naziksiniz," dedi Gölge. "Size teşekkür borçluyum."</p>

  <p>"İşverenine bir çok iyilik borçluyuz. Ve Tanrı bilir ki, fazla odamız var. Evimiz eski ve büyük. Biliyorsun, bir zamanlar daha kalabalıktık. Şimdi sadece üç kişiyiz. Sorun olmayacaksın."</p>

  <p>"Sizinle ne kadar kalacağım konusunda bir fikriniz var mı?"</p>

  <p>Bay Ibis başını salladı. "Söylemedi. Ama senin burada olmandan memnunuz ve sana iş bulabiliriz. Eğer hemen midesi bulananlardan değilsen. Eğer ölülere saygılı davranırsan."</p>

  <p>"Evet," dedi Gölge. "Kahire’de ne yapıyorsunuz? Bu sadece bir isim filan mı?"</p>

  <p>"Hayır. Hiç de değil. Doğrusu bu bölge ismini bizden aldı; ama insanlar bunu pek bilmezler. Eskiden takas yeriydi."</p>

  <p>"Öncüler dönemi mi?"</p>

  <p>"Öyle de diyebilirsin," dedi Bay Ibis. <i>''İyi akşamlar, Bayan Simmons! Size de Mutlu Noeller!</i> Beni buraya getiren insanlar Mississippi’ye çok daha önceden geldiler."</p>

  <p>Gölge sokakta durdu ve ona baktı. "Yani bana eski Mısırlıların beş bin yıl önce takas yapmak için buraya geldiklerini mi söylemeye çalışıyorsun?"</p>

  <p>Bay Ibis hiçbir şey söylemedi ama yüksek sesle sırıttı. Sonra dedi ki, "Üç bin beş yüz otuz yıl önce. Üç aşağı beş yukarı."</p>

  <p>"Tamam," dedi Gölge. "Sanırım bilemedim. Ne takas ediyorlardı?"</p>

  <p>"Pek fazla bir şey değil," dedi Bay Ibis. "Hayvan derisi. Biraz yiyecek. Şimdi Michigan’ın yukarı yarımadası olan yerdeki madenlerden bakır. Bütün bunlar oldukça büyük bir hayal kırıklığıydı. Harcanan çabaya değmedi. Burada bize tapacak, kurbanlar verecek kadar uzun süre kaldılar. Bir avuç ateşten ölen taciri buraya gömüp arkalarında bizimle beraber bıraktılar." Kaldırımın ortasında zınk diye durdu, kolları iki yana açık yavaşça döndü. "Bu ülke on bin yıl ya da daha uzun zamandır Ana Merkez. Söyle bana, Kolomb da kim oluyor?"</p>

  <p>"Tamam," dedi Gölge, yardıma hazır bir şekilde. "Ona ne olmuş?"</p>

  <p>"Kolomb, insanların binlerce yıldır yaptığını yaptı. Amerika’ya gelmenin hiçbir özelliği yoktu. Bu konuda zaman zaman hikayeler yazıyorum." Yürümeye başladılar.</p>

  <p>"Gerçek hikayeler mi?"</p>

  <p>"Bir noktaya kadar evet. Eğer istersen bir ya da iki tanesini okumana izin vereceğim. Kişisel olarak - ve burada <i>Scientific American’ın</i> bir abonesi olarak konuşuyorum - profesyoneller ne zaman yanlış türden insanlara ait bir şey, şaşırtıcı bir kafatası, onları şaşırtacak heykeller ya da yapıt bulsalar onlara çok acıyorum - çünkü tuhaf şeylerden konuşacaklar ama imkansızlıklardan konuşmayacaklardır, işte burada onlar için acıyorum, çünkü gerçek olsa da olmasa da bir şeyin imkansız olduğu düşünüldüğünde o şey farkında olmadan ortadan kaybolup inanma bağlamından tamamen uzaklaşacaktır. Demek istediğim, burada bir Japon aboriginal ırk olan Ainuların, dokuz bin yıl önce Amerika’da olduklarını gösteren bir kafatası var. Buradaki başka bir kafatası, Polenezyalıların Kaliforniya’ya yaklaşık iki bin yıl sonra geldiklerini gösteriyor. Bir gün gerçekten Hopi çıkış tünellerini bulurlarsa ne olacağını Tanrı bile bilmez. O birkaç şeyi sarsarken sen kımıldamadan öyle seyredeceksin. "Karanlık çağlarda İrlandalıların Amerika’ya gelip gelmediğini bana soruyorsan? Tabii ki geldiler. Galliler, Vikingler, bu arada Batı Kıyısı'ndan Afrikalılar - sonraki yıllarda köle sahili ya da fildişi sahili dedikleri - Güney Amerika'yla alışveriş yapıyorlardı. Çinliler Oregon’u birkaç kez ziyaret ettiler -oraya Fu Sang derler. Basklılar, gizli kutsal balık avlama yerlerini bin iki yüz yıl önce Newfoundland sahili açığına kurdular. Şimdi, sanırım, ama Bay Ibis diyeceksin, bu insanlar ilkeldi, telsizleri, vitamin hapları ve jet uçakları yoktu."</p>

  <p>Gölge, hiçbir şey söylememişti ve söylemeyi de düşünmüyordu ama ondan beklendiğini hissetti. Böylece dedi ki, "Şey, öyle değiller miydi?" Sonbaharın son ölü yaprakları ayaklar altında çatırdadı; kış cipsleri.</p>

  <p>"Bundaki yanlış anlama, insanların Kolomb’dan önceki günlerde uzun mesafeleri teknelerle gitmemesi. Yeni Zelanda, Tahiti ve sayısız Pasifik Adası’na yerleşenler, Kolomb’u utandıracak kadar iyi yön bulma yeteneğine sahip denizcilerdi. Afrika’nın serveti ticarettendi, ama çoğunlukla Doğuyla, Hindistan ve Çin'le. Benim halkım, Nil ahalisi, sabrınız ve yeteri kadar tatlı su kavanozunuz varsa, sazdan yapılmış bir teknenin sizi dünyayı dolaştıracağını çok önceleri keşfetti. Eski günlerde Amerika’ya gelmenin en büyük sorunu, burada insanların takas edeceği pek fazla şey olmaması ve çok çok fazla uzak oluşuydu."</p>

  <p>İnsanların Kraliçe Anne dediği bir stilde inşa edilmiş büyük bir eve geldiler. Gölge, Kraliçe Anne’in kim olduğunu ve bu Addams Ailesi tarzı evlerden neden bu kadar çok hoşlandığını merak etti. Bloktaki pencereleri tahtalarla kapanmamış tek evdi. Bahçe kapısından girdiler ve binanın arkasına yürüdüler.</p>

  <p>Bay Ibis’in anahtar zincirinden bir anahtarla açtığı geniş çifte kapıdan girdiler. Isıtılmamış, içinde iki kişi olan geniş bir odadaydılar. Biri çok uzun boylu, kara derili, elinde geniş bir metal neşter tutan bir adam, diğeri ergenliğin sonlarında ölü bir kızdı; hem ceset taşını hem de lavaboyu andıran, uzun bir porselen masada yatıyordu.</p>

  <p>Cesedin yanındaki duvara asılı mantar ilan tahtasına ölü kızın birkaç resmi iğnelenmişti. Bir lise vesikalığında gülümsüyordu. Bir diğerinde, üç kızla beraber yan yana duruyordu; okul balosu için olabilecek kıyafetler giyiyorlardı, uzun siyah saçları karmakarışık bir topuz gibi kafasının üstünde bağlanmıştı.</p>

  <p>Porselen üzerinde buz gibi yatıyordu; açık saçları omuzlarına dökülmüş ve kurumuş kanlarla keçe gibi olmuştu.</p>

  <p>"Bu ortağım, Bay Jacquel," dedi Ibis.</p>

  <p>"Biz önceden tanıştık," dedi Jacquel. "El sıkmadığım için beni bağışla."</p>

  <p>Gölge, masanın üstündeki kıza baktı. "Başına ne geldi?" diye sordu.</p>

  <p>"Kötü erkek arkadaş seçimi," dedi Jacquel.</p>

  <p>"Bu her zaman ölümcül değildir," dedi Bay Ibis bir iç çekişle. "Bu kez öyleydi. Adam sarhoştu ve bıçağı vardı. Kız ona hamile olduğunu sandığını söyledi. Adam ondan olduğuna inanmadı".</p>

  <p>"Bıçaklanmış . . ." dedi Bay Jacquel ve saydı. Bir ayak düğmesine basmasıyla bir klik sesi duyuldu, yandaki bir masada küçük bir diktafon çalıştı, "beş kez. Göğüs kafesinin sol önünde üç bıçak yarası var. İlki, sol göğsün orta sınırındaki dört ve beşinci kaburga aralarında iki nokta iki santimetre uzunluğunda. İkinci ve üçüncüsü, sol memenin ortasının alt bölümünde altıncı aralıktan girip, üst üste biniyorlar ve üç santim uzunluğundalar. Üst sol göğüsün beşinci kaburga aralığında iki santimetrelik bir yara var. Sol göğüs kasında beş santimetre uzunluğunda ve en derin yeri bir nokta altı santimetre olan bir yara var, bir kesik yarası. Bütün göğüs yaraları derine giren yaralar. Dıştan gözüken başka yara yok." Ayağını düğmeden kaldırdı. Gölge, mumyalama masasının üzerinde kablosundan aşağı sallanan bir mikrofon gördü.</p>

  <p>"Aynı zamanda koroner misin?<a id="ds6" href="../Text/dipnotlar.xhtml#d6"><sup>[6]</sup></a>" diye sordu Gölge.</p>

  <p>"Burada koroner olmak politik bir atamadır," dedi Ibis. "Onun işi cesedi tekmelemek. Eğer o da ona tekme atmazsa, ölüm belgesini imzalar. Jacquel prosector<font size="2">&nbsp;</font>dediklerindendir. Bölge doktoru için çalışıyor. Otopsi yapar ve analiz için doku örnekleri ayırır. Yaralarının fotoğrafını çoktan çekmiş bile."</p>

  <p>Jacquel onları umursamadı. Büyük bir bisturi aldı ve cesedi köprücük kemiklerinde başlayıp göğüs kemiğinin sonunda biten büyük bir V şeklinde derince kesti. Sonra V’yi Y’ye dönüştürdü; derin kesiş, göğüs kemiğinden cinsel organa kadar devam etti. Küçük, ağır bir krom matkaba benzeyen ucunda madalyon büyüklüğünde bir testere bıçak olan bir alet aldı. Çalıştırdı ve kızın göğüs kemiğinin iki yanındaki kaburgaları kesti.</p>

  <p>Kız bir çanta gibi açıldı.</p>

  <p>Gölge birden hafif ama nahoş bir şekilde içe işleyen, keskin etimsi kokuyu hissetti.</p>

  <p>"Ben çok daha kötü kokacağını düşünmüştüm," dedi Gölge.</p>

  <p>"Oldukça yeni," dedi Jacquel. "Ve bağırsakları delinmemiş, bu yüzden bok kokmuyor."</p>

  <p>Gölge gözlerini çevirdiğini fark etti; bunun nedeni, beklediği gibi iğrenmekten değil, tuhaf bir arzuyla kıza mahremiyet vermekti. Bu, açık şeyden daha çıplak olmak zor olmalıydı.</p>

  <p>Jacquel kızın karnında parıldayıp yılan gibi kıvrılan bağırsaklarını midenin üstünden ve leğen kemiğinin içinden söktü. Onları karış karış parmaklarının arasında geçirip yerdeki bir kovaya koyarken mikrofona normal diye tanımladı. Bir vakum pompasıyla göğüsteki bütün kanı emdi ve ne kadar olduğunu ölçtü. Sonra göğsün içini inceledi. Mikrofona dedi ki, "Kalp dışı zarında pıhtılaşmış ve sıvılaşmış kanla dolu üç yırtık var."</p>

  <p>Jacquel kalbi tuttu, üzerinden kesti, inceleyerek elinde çevirdi. Düğmenin üstüne bastı ve dedi ki, "Kalp kasında iki yarık var; sağ karıncıkta bir 1.5 santimlik yarık var ve 1.8 santimlik bir yarık sol karıncığa giriyor."</p>

  <p>Jacquel iki akciğeri de çıkardı. Sol akciğer bıçaklanmıştı ve yarı çökmüştü. Onları ve kalbi tartıp resimlerini çekti. İki akciğerden de birer küçük doku dilimi kesti ve bir kavanoza koydu.</p>

  <p>"Formaldehit," diye fısıldadı Bay Ibis, yardım edercesine.</p>

  <p>Jacquel kızın karaciğerini, midesini, dalağını, pankreasını, iki böbreğini, rahmini ve yumurtalıklarını çıkarırken ne yaptığını, ne gördüğünü mikrofona anlatmaya devam etti.</p>

  <p>Her organı tartıp, onları normal ve zarar görmemiş olarak bildirdi. Her organdan küçük bir parça aldı ve formaldehit kavanozuna koydu.</p>

  <p>Kalp, karaciğer ve böbreklerin birinden birer ek parça daha kesti. Çalışırken bu parçayı, yavaşça ve uzun süre bitirmeden çiğnedi.</p>

  <p>Bu yaptığı, bir şekilde Gölge'ye iyi bir şey gibi göründü: Edepsizce değil, saygın.</p>

  <p>"Demek bir süre için bizimle burada kalmak istiyorsun?" dedi Jacquel, kızın kalbinden bir parçayı çiğneyerek.</p>

  <p>"Eğer beni isterseniz?" dedi Gölge.</p>

  <p>"Tabii ki seni istiyoruz," dedi Bay Ibis. "Olmaması için hiçbir sebep yok ve niyesi için de bir tomar neden var. Burada olduğun sürece bizim korumamız altında olacaksın."</p>

  <p>"Umarım ölülerle aynı çatı altında uyuman seni rahatsız etmez," dedi jacquel.</p>

  <p>Gölge Laura’nın soğuk ve sert dudaklarının temasını düşündü. "Hayır," dedi. "Yine de ölü olarak kaldıkları sürece."</p>

  <p>jacquel döndü, bir çöl köpeği gibi soğuk ve şakacı koyu kahverengi gözleriyle ona baktı. "Burada ölü olarak kalırlar," bütün dediği buydu.</p>

  <p>"Bana öyle geliyor ki," dedi Gölge. "Bana öyle geliyor ki ölüler çok kolay geri geliyorlar."</p>

  <p>"Hiç de değil," dedi Ibis. "Zombiler bile. Biliyorsun onları canlılardan yapıyorlar. Biraz toz, biraz büyülü kelimeler, biraz zorlama ve al sana zombi. Onlar yaşıyorlar; ama ölü olduklarına inanıyorlar. Ama ölüleri kendi vücutlarında gerçekten geri getirmek. Bu gerçekten güç ister." Tereddüt ediyor, sonra, "Ama eski ülkede, eskiden kolaydı."</p>

  <p>"Bir insanın kasını beş bin yıl süreyle vücuduna bağlayabilirsin," dedi jacquel. "Bağlamak ya da çözmek. Ama bunlar çok uzun zaman önceydi." Çıkardığı bütün organları aldı ve saygıyla yeniden eski yerlerine yerleştirdi. Bağırsakları ve göğüs kemiğini eski yerine oturttu. Deri kenarlarını birbirine çekti. Sonra kalın bir dikiş iğnesiyle iplik aldı ve becerikli, hızlı hamlelerle beysbol topunu diken bir adam gibi derileri birbirine dikti: Kadavra bir kez daha etten kıza dönüştü.</p>

  <p>"Bir biraya ihtiyacım var," dedi Jacquel. Plastik eldivenlerini çekip çıkardı ve çöp sepetine attı. Koyu kahverengi iş tulumlarını kapaklı bir sepete attı. Sonra küçük, kırmızı, kahverengi, mor organ parçalarını doldurduğu kavanozları yerleştirdiği mukavva tepsiyi aldı. "Geliyor musunuz?"</p>

  <p>Arka merdivenlerden mutfağa çıktılar. Burası kahverengi ve beyaz, ciddi ve saygın bir odaydı. Gölge'ye en son 1920’de dekore edilmiş gibi geldi. Bir duvarda kocaman bir Kelvinator kendi kendine titriyordu. Jacquel, Kelvinator’ın kapağını açıp, içinde dalak, böbrek, karaciğer, kalp dilimleri olan kavanozları içeri koydu. Üç kahverengi şişe çıkardı. Ibis, camlı bir dolabı açıp üç uzun bardak çıkardı. Sonra Gölge'ye mutfak masasına oturmasını işaret etti.</p>

  <p>Ibis biraları doldurdu, bir bardağı Gölge'ye, bir bardağı Jacquel’e verdi. Acı ve dark bira güzeldi "İyi bira," dedi Gölge.</p>

  <p>"Kendimiz mayaladık," dedi Ibis. "Eskiden birayı kadınlar yapardı. Bizden daha iyi bira yaparlardı. Ama artık burada üçümüz kaldık. Ben, o ve o." Odanın köşesindeki sepetinde derin uykuya dalmış küçük kahverengi kediyi gösterdi. "Başlangıçta daha kalabalıktık. Ama Set keşfe çıkmak için bizi bıraktı, ne kadardı, iki yüz yıl önce mi? Şu ana kadar olmuş olmalı. 1905, 1906’da ondan San Fransisko'dan birer kart aldık. Zavallı Horus . . ." sesi yavaş yavaş bir iç çekişle kayboldu ve başını salladı.</p>

  <p>"Ben onu hâlâ ara sıra görüyorum," dedi Jacquel. "Birisini almaya gittiğim zamanlar yolda." Birasını yudumladı.</p>

  <p>"Masraflarımın karşılığı olarak çalışacağım," dedi Gölge. "Ben buradayken ne yapılması gerekiyorsa, siz söyleyeceksiniz ben yapacağım."</p>

  <p>"Sana iş bulacağız," diye ona katıldı Jacquel.</p>

  <p>Küçük kahverengi kedi gözlerini açtı ve gerinerek kalktı. Sessizce yürüyerek mutfağı geçti ve Gölge’nin botunu başıyla itti. Gölge, sol elini aşağı uzatıp kedinin alnını, kulaklarının arkasını ve ensesini kaşıdı. Kedi mest olarak yay gibi gerilip, Gölge’nin kucağına atladı, göğsüne doğru yükseldi ve soğuk burnunu onunkine değdirdi. Sonra kucağına kıvrıldı ve uyumaya devam etti. Gölge okşamak için elini uzattı: tüyleri yumuşaktı; kucağındayken sevimli ve sıcaktı: Kedi sanki dünyanın en güvenli yerindeymiş gibi davranıyordu ve Gölge kendini rahatlamış hissetti.</p>

  <p>Bira, Gölge’nin kafasında hoş bir uğultu bıraktı.</p>

  <p>"Odan merdivenlerin üstünde, banyonun yanında," dedi Jacquel. "İş kıyafetlerin dolabında asılı olacak - göreceksin. Sanırım önce yıkanmak ve tıraş olmak istersin."</p>

  <p>Gölge öyle yaptı. Dökme demir bir banyo küvetinde ayakta durarak duş yaptı. Jacquel’in ona ödünç verdiği geçek bir usturayla, çok gergince tıraş oldu. Usturanın iğrenç bir keskinliği ve sedef bir kabzası vardı. Gölge onun genelde ölülerin son tıraşı için kullanıldığından şüphelendi. Daha önce hiç gerçek ustura kullanmamıştı ama kendini kesmedi. Tıraş kremini yıkayıp üstü sinek pisliğiyle kaplı banyo aynasında çıplak vücuduna baktı. Çürüklerle kaplıydı: Kollarındaki yeni çürükler, Deli Sweeney’in onda bıraktığı solan çürüklerin üstünü kaplamıştı.</p>

  <p>Gözleri kuşkuluca aynadan kendine baktı.</p>

  <p>Sonra birisi elini tutuyormuş gibi usturayı keskin tarafı içe gelecek şekilde boynuna dayadı.</p>

  <p>Bir kurtuluş yolu diye düşündü. Kolay bir kurtuluş yolu. Bu tatsız durumu olduğu gibi basitçe kabul edecek, etraftaki pisliği temizleyip işleri sürdürecek birileri varsa onlar da aşağıdaki mutfakta oturmuş biralarını içen iki adamdı. Artık üzüntü yok. Artık Laura yok. Artık gizem de yok, komplo da. Artık kötü rüya yok. Sadece sonsuza kadar huzur, sessizlik ve dinlenme var. Bir kulaktan diğerine temiz bir kesik. Hepsi o kadar.</p>

  <p>Ustura orada, boğazında durdu. Usturanın deriye değdiği yerden minnacık bir kan damlası çıktı. Kesiği fark etmemişti bile. Gördün mü, dedi, kendi kendine kulağına fısıldanan kelimeleri bile duyabiliyordu. Acısız. Acıtmayacak kadar çok keskin. Fark edene kadar öleceğim.</p>

  <p>Sonra banyonun kapısı açıldı; küçük kahverengi kedinin aradan başını sokup ona merakla "Mır?" layabileceği kadar.</p>

  <p>"Hey," dedi kediye. "Ben kapıyı kilitlediğimi sanıyordum."</p>

  <p>Keskin usturayı katlayıp lavabonun yanına koydu ve minik kesiğine tuvalet kağıdıyla hafifçe dokundu. Sonra beline bir havlu bağladı ve yandaki yatak odasına geçti.</p>

  <p>Yatak odası, mutfak gibi, 1920'lerde dekore edilmişe benziyordu; aynalı ve çekmeceli dolabın yanında elyüz yıkama masasıyla bir ibrik vardı. Birisi yatağa onun için elbiseler koymuştu bile: siyah birtakım elbise, beyaz gömlek, siyah kravat, beyaz fanila, beyaz don ve siyah çoraplar. Siyah ayakkabılar yatağın yanındaki yıpranmış İran halısının üzerinde duruyordu.</p>

  <p>Giyindi. Kıyafetlerin hiçbiri yeni olmasa da iyi kaliteydi. Kime ait olduklarını merak etti. Ölü bir adamın çoraplarını mı giyiyordu? Ölü bir adamın ayakkabılarını mı ayağına geçirecekti? Aynada kravatı düzeltti. Aynadan yansıyan görüntü şimdi alaylı bir şekilde ona gülümsüyormuş gibiydi.</p>

  <p>Şimdi, daha önce boğazını kesmeyi düşünmüş olması ona olanaksız gibi göründü. Kravatını düzeltirken görüntü gülümsemeye devam etti.</p>

  <p>"Hey" dedi ona. "Benim bilmediğim bir şey biliyorsun, değil mi?" ve hemen kendini salaklık yapıyormuş gibi hissetti.</p>

  <p>Kapı gıcırdayarak açıldı ve kedi kapı aralığından içeri süzüldü. Odayı sessizce bir boydan bir boya geçti, sonra pencere eşiğine zıpladı. "Hey," dedi kediye. "Kapıyı kapatmıştım. Kapıyı kapattığımı biliyorum." Kedi merakla ona baktı. Gözleri koyu sarı, kehribar rengiydi. Sonra eşikten yatağın üstüne atladı. Orada bir kürk yumağı gibi kıvrıldı ve uyumaya başladı; yatak örtüsü üzerinde kediden bir daire.</p>

  <p>Gölge, kedi çıkabilsin ve oda hava alabilsin diye yatak odasının kapısını açık bıraktı. Merdivenlerden aşağı indi. Aşağı inerken, merdivenler sanki huzur içinde kalmak istiyormuşlar gibi, onun ağırlığına protesto edercesine çatırdayıp takır tukur ettiler.</p>

  <p>"Lanet olsun, çok hoş görünüyorsun," dedi Jacquel. Merdivenlerin altında bekliyordu ve şimdi o da Gölge'ninkine benzer siyah bir takım giymişti. "Hiç cenaze arabası sürdün mü?"</p>

  <p>"Hayır."</p>

  <p>"O zaman her şeyin bir ilki vardır," dedi Jacquel. "Ön tarafta duruyor."</p>
<p><br/></p>

  <p>Yaşlı bir kadın ölmüştü. ismi Lila Goodchild'dı. Bay Jacquel’in talimatlarına göre, Gölge katlanmış tekerlekli alüminyum sedyeyi dar merdivenlerden kadının yatak odasına taşıdı ve yatağının yanında açtı. Yarısaydam katlanmış mavi bir plastik torbayı açıp yataktaki ölü kadının yanına koydu ve fermuarını açtı. Kadın pembe bir gecelik ve kapitone sabahlık giyiyordu. Gölge onu kaldırdı, neredeyse hiç ağırlığı yoktu ve çok narindi; bir battaniye sarıp torbanın içine yerleştirdi. Torbanın fermuarını kapattı ve sedyenin içine yerleştirdi. Gölge bunları yaparken, Jacquel, Lila Goodchild yaşarken onunla evli olan çok yaşlı bir adamla konuştu. Ya da yaşlı adam konuşurken Jacquel dinledi. Gölge, fermuarı Bayan Goodchild’ın üstüne çekerken o çocuklarının, torunlarının ne kadar nankör olduklarını açıklıyordu. Ama bu torunlarının değil, onların ebeveynlerinin hatasıydı, elma ağaçtan uzağa düşmez. Onları daha iyi büyütmüş olması gerektiğini düşünüyordu.</p>

  <p>Gölge'yle Jacquel, dolu sedyeyi dar merdivenlerden aşağı indirdiler. Yaşlı adam hâlâ çoğunlukla para, açgözlülük ve nankörlükten bahsederek onları takip etti. Ev terlikleri giyiyordu. Gölge merdivenlerden inerken ve dışarı çıkarken sedyenin ağır alt ucunu tuttu, sonra cenaze arabasına kadar buzlu kaldırım boyunca onu itti. Jacquel cenaze arabasının yan kapısını açtı. Gölge tereddüt etti ve Jacquel dedi ki, "Sadece it. Destekler katlanacak." Gölge sedyeyi itti, destekler şak diye kapandı, tekerlekler eksenleri üzerinde döndü ve sedye cenaze arabasının zeminine yerleşti. Jacquel onu sağlamca nasıl bağlayacağını gösterdi. Gölge, cenaze arabasının kapısını kaparken Lila Goodchild'la evli, soğuğa önem vermeyen, yaşlı adamı dinledi. Terlikleri ve bornozuyla buz gibi kaldırıma çıkan yaşlı adam, Jacquel’e çocuklarının akbaba olduğunu, o ve Lila’nın sahip olduklarını kapışmak için yukarılarında uçarak bekleyen akbabalardan daha iyi olmadıklarını, ikisinin St Louis’den Memphis’e, oradan Miami'ye, en sonunda da Kahire'ye nasıl geldiklerini, Lila huzur evinde ölmediği için ne kadar rahatladığını, orada öleceğinden dolayı ne kadar korktuğunu anlatıyordu.</p>

  <p>Yaşlı adamı eve, oradan da yukarı kattaki odasına götürdüler. Çiftin yatak odasının köşesindeki küçük bir TVden monoton bir konuşma sesi geliyordu. Gölge yanında geçerken haber spikerinin ona sırıtıp göz kırptığını gördü. Hiç kimsenin onun tarafına bakmadığından emin olduğunda televizyona parmağıyla nah işareti yaptı.</p>

  <p>"Paraları yok," dedi Jacquel, cenaze arabasına bindiklerinde. "Yarın Ibis’i görmeye gelecek. En ucuz cenaze törenini seçti. Kadının arkadaşları ona hakkı olan, uygun uğurlama törenini yaptırması için kocasını ikna edecekler sanırım. Ama yakınıp duracak. Parası yok. Bugünlerde buralardaki hiç kimsenin parası yok. Her neyse, adam altı ay içinde ölecek. En fazla bir yıl."</p>

  <p>Kar taneleri farların ışığında lapa lapa uçuşuyordu. Kar güneyden geliyordu. "Hasta mı?" dedi Gölge.</p>

  <p>"Sorun o değil. Kadınlar erkeklerini hayatta tutarlar. Erkekler -onun gibi erkekler - kadınları öldüğünde uzun yaşamazlar. Göreceksin - aklı karışmaya başladı bile, bütün tanıdık şeyler onunla beraber ölecek. Yorulur, solar, vazgeçer ve sonra ölür. Onu ya zatüre götüdür, ya kanser, ya da kalbi durur. Yaşlılık. İnsanın içindeki bütün savaşma arzusu yok olur. Sonra ölürsün."</p>

  <p>Gölge düşündü. "Hey, Jacquel?"</p>

  <p>"Evet."</p>

  <p>"Ruha inanır mısın?" Bu tam soracağı soru değildi ama ağzından bunun çıkması onu şaşırttı. Daha az doğrudan bir soru sormaya niyetliydi; ama söyleyebileceği daha az doğrudan başka bir şey yoktu.</p>

  <p>"Değişir. Eskiden benim dönemimde, her şeyi hazırlamıştık. Öldüğünde sıraya girersin. Sana yaptığın iyi ve kötü işler sorulur. Eğer bir tüyden ağır gelirse, Ammet, Ölü Yiyiciyi senin ruhun ve kalbinle beslerdik."</p>

  <p>"Çok insan yemiş olmalı."</p>

  <p>"Düşündüğün kadar çok değil. Kullandığımız gerçekten oldukça ağır bir tüydü. Özel yaptırmıştık. O bebeğin karşı kefesini bastırmak için oldukça kötü biri olman lazımdı. Şurada dur, benzin istasyonunda. Birkaç litre alacağız."</p>

  <p>Cadde, sadece ilk kar yağdığında bütün caddelerin olduğu gibi sakindi. "Karlı bir Noel olacak," dedi Gölge, benzin koyarken.</p>

  <p>"Evet. Siktir. O çocuk bir bakirenin şanslı oğluydu."</p>

  <p>"İsa mı?"</p>

  <p>"Şanslı herif. Lağım çukuruna düşse gül kokarak çıkardı. Siktir, bu onun doğum günü bile değil, biliyor musun? Onu Mitra'dan aldı. Mitra'la henüz karşılaşmadın, değil mi? Kırmızı bere. İyi çocuktur."</p>

  <p>"Hayır. Sanmıyorum."</p>

  <p>"Şey . . . Mitra’ı buralarda hiç görmedim. O bir asker çocuğuydu. Belki de Ortadoğu’ya döndü, kafayı takmıyor; ama büyük ihtimalle çoktan öldüğünü sanıyorum. Böyle şeyler olur. Bir gün imparatorluktaki bütün askerlerin sana kurban edilen boğanın kanında yıkanması gerekir. Ertesi gün senin doğum gününü bile hatırlamazlar."</p>

  <p>Silecekler <i>siviş</i> diye inip karları kenara ittiler; kar tanelerini saf buz toplulukları olarak bir araya biriktirdiler.</p>

  <p>Bir trafik ışığı, geçici olarak sarıdan kırmızıya döndü ve Gölge frene bastı. Cenaze arabası kıç attı ve durmadan önce boş caddede kaydı. "Hey hacı," dedi Jacquel, John Wayne taklidi yaparak. "O pedala biraz daha yumuşak basmalısın. Sahip olduğumuz tek şey bu yaşlı yığın."</p>

  <p>Işık yeşile döndü. Gölge cenaze arabasını bu kaygan yollar için yeterli görünen saatte on beş kilometreyle sürmeye başladı. Araba ikinci viteste gitmekten çok mutluydu: Gölge, arabanın zamanının çoğunu, bu hızda, trafiği engelleyerek geçirmiş olduğunu tahmin etti.</p>

  <p>"Bu iyi," dedi Jacquel. "Evet, İsa orada iyi işler yaptı. Ama onu Afganistan’da bir yol kenarına otostop yaparken gördüğünü ve hiç kimsenin durmadığını söyleyen birisiyle tanıştım. Biliyor musun? Her şey nerede olduğuna bağlı?"</p>

  <p>"Sanırım gerçek bir fırtına geliyor," dedi Gölge. Havadan bahsediyordu.</p>

  <p>Jacquel, sonunda cevap vermek için konuşmaya başladığında hiç de havadan bahsetmiyordu. "Bana ve Ibis’e bak," dedi. "Birkaç yıla kadar işsiz kalacağız. Verimsiz yıllar için birikmiş paralarımız var ama burada verimsiz yıllar uzun zamandır sürüyor ve her yıl daha da verimsiz oluyorlar. Horus deli, gerçekten müthiş kafayı yedi, hayatının çoğunu bir atmaca olarak geçirip, yollarda ezilenlerin leşlerini yiyor, bu ne biçim bir hayattır? Bast’ı gördün. <i>Biz,</i> çoğundan daha iyi durumdayız. Bizim en azından devam etmemizi sağlayan biraz inancımız var. Diğer enayilerin çoğunda o kadarı da neredeyse yok. Cenaze işi gibi - beğensen de beğenmesen de şu büyük adamlar bir gün seni satın alacaklar; çünkü onlar daha büyükler, daha etkililer ve çalışıyorlar. Savaşmak kahrolası şeyi bir parça bile değiştirmeyecek; çünkü biz özellikle bu savaşı bu yeşil topraklara yüz yıl, ya da bin ya da on bin yıl önce geldiğimizde kaybettik. Biz geldik ve Amerika bizim geldiğimizi umursamadı. Ya özgürlüğümüzü satın aldık ya kabule zorlandık ya da çekip gittik. Bu yüzden, evet. Haklısın. Fırtına geliyor."</p>

  <p>Gölge, pencereleri kör ve tahtalarla kaplı, biri hariç hepsi ölü evin sokağına döndü. "Arka yoldan gir," dedi Jacquel.</p>

  <p>Cenaze arabasının arkasını evin arkasındaki çifte kapıya neredeyse değecek kadar yanaştırdı. Ibis, cenaze arabasının ve morgun kapılarını açtı. Gölge, tekerlekli sedyeyi çözdü ve dışarı çekti. Tekerlekli destekler eksenleri üzerinde döndüler ve boşluğa gelince çıktılar. Gölge, tekerlekli sedyeyi iterek mumyalama masasına götürdü. Opak torbanın içinde beşikteki bir çocukmuş gibi sallanan Lila Goodchild’ı kaldırıp, sanki onu uyandırmaya korkuyormuşçasına buz gibi morg masanın üstüne yerleştirdi.</p>

  <p>"Bir aktarma tahtanı var, bilirsin," dedi Jacquel. "Onu taşıman gerekmiyor."</p>

  <p>"Önemli değil," dedi Gölge. Jacquel’e benzer konuşmaya başladı. "Ben iri bir adamım. Bana zahmet vermez."</p>

  <p>Çocukken Gölge yaşına göre ufaktı; bir deri bir kemikti. Laura’nın Gölge’nin çocukluk fotoğrafları arasında çerçeveleyecek kadar beğendiği tek resim, dağınık saçları ve kara gözleriyle ağırbaşlı bir çocuğu, kekler ve kurabiyelerle dolup taşan bir masanın yanında dururken gösterendi. Gölge, resmin, papyon kravat takıp en güzel giysilerini giydiğinden dolayı, bir elçiliğin Noel partisinde çekilmiş olabileceğini düşündü.</p>

  <p>O ve annesi çok sık taşınmışlardı. Önce annesinin Dışişleri'nde irtibat memuru olarak çalışıp, gizli telgrafları kopyalayıp dünyanın dört bir ucuna yolladığı Avrupa’da bir elçilikten diğerine. Sonra, sekiz yaşındayken, Birleşik Devletler’e geri dönmüşlerdi. Annesi artık düzenli bir işi olamayacak kadar çok düzensiz rahatsızlandığı için bir şehirden diğerine taşınıyor, huzursuz bir şekilde bir yılı orda, diğerini başka bir yerde geçirirken, iyi olduğunda geçici olarak çalışıyordu. Hiçbir yerde Gölge’nin arkadaş edinebileceği, kendini rahat hissedebileceği kadar uzun süre kalmamışlardı. Ve Gölge küçük bir çocuktu . . .</p>

  <p>Çok çabuk büyümüştü. On üçüncü yılının ilkbaharında mahallenin çocukları onunla uğraşmışlardı; onu kazanmakta başarısız olmayacaklarını bildikleri ve Gölge’nin, arkasından birisi görmeden yüzündeki çamur ya da kanları yıkamak için erkekler tuvaletine, kızgın, sık sık da ağlayarak koştuğu kavgalara kışkırtıyorlardı. Sonra yaz geldi, uzun, bir büyülü, on üçüncü yaz; yerel havuzda yüzerek, havuz kenarında kütüphaneden aldığı kitapları okuyarak, daha büyük çocuklarda uzak durarak geçirdiği yaz. Yazın başında zor bela yüzebiliyordu. Ağustosun sonunda serbest stilde uzun uzun yüzüyor, en yüksek tramplenden atlıyordu. Güneş ve sudan iyi bronzlaşarak olgunlaşmıştı. Eylül’de onu mutsuz eden çocukların küçük, artık onu sinirlendiremeyecek yumuşak şeyler olduğunu görmek için okula dönmüştü. Deneyen iki tanesine sert ve hızlı bir şekilde nasıl davranmaları gerektiğini öğretti. Gölge kendini yeniden tanımladığını fark etti: Artık dikkat çekmeden olayların gerisinde kalmak için elinden geleni yapan sessiz çocuk değildi. Bunun için çok iri, çok ortadaydı. Yılın sonunda yüzme ve halter takımındaydı. Koç onu triathlon takımına sokmak için yağcılık yapıyordu. İri ve güçlü olmayı sevdi. Bu ona bir kimlik veriyordu. Utangaç, sessiz, kitabi bir çocuktu ve bu ona acı vermişti; şimdi, salak iri herifti ve hiç kimse ondan kendi başına kanepeyi yan odaya taşımasından daha fazla bir şey yapmasını beklemiyordu.</p>

  <p>Her neyse, Laura’ya kadar hiç kimse.</p>

  <p>Bay Ibis akşam yemeğini hazırlamıştı: kendisi ve Bay Jacquel için pilavla haşlanmış yeşillikler. "Ben et yiyenlerden değilim," diye açıkladı. "Jacquel ona gereken eti çalışırken alıyor." Gölge’nin iskemlesinin yanında KFC'dan bir karton dolusu tavuk ve bir şişe bira vardı.</p>

  <p>Orada Gölge’nin yiyebileceğinden daha çok tavuk vardı. Artanları, derilerini ve aşırı kızarmış kısımlarını ayıkladıktan sonra parmaklarıyla parçalayıp kediye verdi.</p>

  <p>"Hapishanede Jackson isminde bir adam vardı," dedi Gölge, yemeğini yerken, "hapishane kütüphanesinde çalışıyordu. Kentucky Fried Chicken ismini KFC'ye çevirmelerinin nedeninin artık gerçek piliç satmamaları olduğunu söyledi. Kafası olmayan dev bir kırkayak gibi, sadece bir yığın ayak, göğüs ve kanatlardan oluşan, genetik olarak değiştirilmiş mutant<a id="ds7" href="../Text/dipnotlar.xhtml#d7"><sup>[7]</sup></a>&nbsp;şeye dönüşmüştü. Gıda tüpleriyle besleniyordu. Bu adam hükümetin <i>Chicken</i> kelimesini bir daha kullanmalarına izin vermeyeceğini söyledi."</p>

  <p>Bay Ibis kaşını kaldırdı. "Bunun doğru olduğunu mu sanıyorsun?"</p>

  <p>"Hayır. Sonra eski hücre arkadaşım, Silik, fried<a id="ds8" href="../Text/dipnotlar.xhtml#d8"><sup>[8]</sup></a>&nbsp;kelimesinin kötü bir kelimeye dönüşmüş olmasından dolayı ismi değiştirdiklerini söyledi. Belki de insanların pilicin kendi kendini pişirdiğini düşünmelerini istediler."</p>

  <p>Yemekten sonra Jacquel izin istedi ve morga indi. Ibis yazmak için çalışma odasına gitti. Gölge, tavuğun göğüs parçalarını küçük kahverengi kediye yedirip birasını yudumlayarak mutfakta bir süre daha oturdu. Bira ve tavuk bittiğinde, tabak, çatal ve bıçakları yıkadı. Kurumaları için bulaşıklığa koydu ve yukarı çıktı.</p>

  <p>Yatak odasına geldiğinde, küçük kahverengi kedi bir kez daha yatağın ayakucuna yarım ay bir kürk gibi kıvrılmış uyuyordu. Tuvalet masasının orta çekmecesinde birkaç çizgili pamuk pijama buldu. Eski gözüküyorlardı; ama temiz kokuyorlardı. Bir tanesini denediğinde, aynı siyah takım gibi onun için dikilmişçesine üzerine oturdu.</p>

  <p>Yatağın yanındaki küçük bir masada hiçbiri Mart 1960dan yeni sayı olmayan küçük bir yığın <i>Reader’s Digest</i> vardı. Kütüphaneci Jackson - Kentucky Fried Mutant Piliç Yaratık hikayesinin doğru olduğuna yemin eden, hükümetin politik mahkumları Gizli Kuzey Kaliforniya Toplama Kampları’na taşımak için kullandığı siyah yük trenlerinin hikayesini ona anlatan aynı adam - ona CIA’in <i>Reader</i>'s Dgest’ı dünyanın her yerindeki şubelerinin ön cephesi olarak kullandığını da söylemişti. Her ülkedeki bütün Reader’s Digest ofislerinin de gerçekten CIA olduğunu söylemişti.</p>

  <p>"Bir şaka," dedi merhum Bay Odun, Gölge’nin hafızasında. "CIA’in Kennedy suikastına karışmadığından nasıl emin olabiliriz?"</p>

  <p>Gölge, pencereyi çatırdatarak birkaç santim açtı - içeri temiz havanın girmesine yetecek kadar, kedinin dışarıdaki balkona çıkabileceği kadar.</p>

  <p>Başucu lambasını yaktı ve yatağa yattı. Sıkıcı görünüşlü <i>Reader</i>'s Digest'daki en sıkı görünen yazıları seçerek son birkaç günü kafasından atmak için, kafasının çalışmasını durdurmayı deneyerek bir az okudu. <i>Ben John'un Pankreasıyım</i>’ın yarısındayken uykuya dalacağını fark etti. Gece için gözlerini kapamadan önce, ancak başucu lambasını söndürecek ve kafasını yastığa koyacak zamanı buldu.</p>

  <p>Daha sonra o rüyanın sırasıyla gelişimini ve detaylarını asla hatırlayamadı: Hatırlama girişimleri birbirine giren karanlık görüntülerden başka hiçbir şey yaratmadı. Bir kız vardı. Onunla bir yerde tanışmıştı ve şimdi bir köprüde yürüyorlardı. Köprü bir kasabanın ortasındaki küçük bir gölün üzerinde uzanıyordu. Rüzgâr gölün yüzeyini kabartıp, Gölge'ye ona uzanan minnacık eller gibi görünen, beyaz şapkalı uçları olan dalgalar yapıyordu.</p>

  <p>- <i>Aşağıda</i>, dedi kadın. Rüzgârda uçuşup savrulan leopar derisi bir etek giyiyordu. Eteğiyle çorapları arasındaki teni yumuşak ve kaygandı. O köprüde, bütün dünyanın ve Tanrı’nın huzurunda, Gölge onun önünde dizlerinin üstüne çökmüş, kafasını apış arasına gömüp kadının sarhoş edici dişi, vahşi orman kokusunu içiyordu. Rüyasında, gerçek hayattaki ereksiyonunu fark etti. Bu ergenliğe geçiş ereksiyonları gibi sertlikten acı veren, bükülmez, nabız gibi atan, canavarımsı şeydi.</p>

  <p>Geri çekildi ve yukarı baktı; ama hâlâ kadının yüzünü göremiyordu. Ama Gölge’nin dudakları onunkileri arıyordu. Kadının Gölge’nin dudağına yapışan dudakları yumuşacıktı. Gölge’nin elleri kadının memelerini tutuyor, sonra saten yumuşaklığındaki teninde dolaşıyor, belini örten kürkleri iterek aralayıp kadının sıcak, ıslanmış ve onun eli için nar gibi açılmış harika yarığına sessizce giriyordu.</p>

  <p>Kadın kendinden geçerek mırıldandı. Eli Gölge’nin sertliğine doğru gidiyor ve onu sıkıyordu. Gölge yatak çarşaflarını attı ve kadının üzerine çıktı. Eli kadının uyluklarını ayırıyor, kadının eli bacaklarının arasında ona yol gösteriyordu, sokacağı, büyülü girişi yapacağı yere doğru . . .</p>

  <p>Şimdi onunla beraber eski hapishane hücresindeydi. Ve onu arzuyla öpüyordu. Kadın kollarını ona doladı. İstese bile dışarı çekemesin diye Gölge’nin bacaklarını kendi bacaklarıyla bir mengene gibi sıkıca sardı.</p>

  <p>Gölge daha önce hiç bu kadar yumuşak dudaklar öpmemişti. Dünyada bu kadar yumuşak dudaklar olduğunu bilmiyordu. Bununla beraber, kadının onunkine doğru süzülen dili zımpara gibi sertti.</p>

  <p>- <i>Kimsin sen?</i> diye sordu.</p>

  <p>Kadın cevap vermedi, sadece onu sırtüstü itti ve kıvrak bir hareketle üstüne ata biner gibi oturup onu sürmeye başladı. Hayır, onu sürmüyordu: Her biri bir öncekinden daha güçlü, ipek gibi yumuşak dalgalar halinde kendini onun içine sokuyordu; göldeki dalgaların kıyıya vuruşu gibi Gölge’nin zihnine ve vücuduna çarpan darbeler, vuruşlar, ritimler halinde. Tırnakları iğne gibi sivriydi ve Gölge’nin böğrünü deliyordu ama Gölge acı değil sadece zevk duydu; her şey simyayla saf zevk anlarına dönüşmüştü.</p>

  <p>Gölge kendini bulmaya, konuşmaya çalıştı. Kafası şimdi kum tepeleri ve çöl rüzgârlarıyla doluydu.</p>

  <p>- <i>Kimsin sen</i>? diye sordu, kelimelerden nefes nefese soluyarak.</p>

  <p>Kadın koyu kehribar rengi gözlerle ona dik dik baktı, sonra ağzını onunkine doğru eğdi ve onu ihtirasla öptü. Onu o kadar mükemmel ve yoğun öptü ki, göl üzerindeki köprüde, hapishanedeki hücresinde, Kahire cenaze evindeki yatağında, neredeyse geldi. Bu hissi kasırgada uçan bir uçurtma gibi sürdürdü, doruğa çıkmamasını, fışkırmamasını dileyerek, asla bitmemesini isteyerek. Kontrollüce onu tuttu. Onu uyarması gerekiyordu.</p>

  <p>- <i>Karım, Laura. Seni öldürecek.</i></p>

  <p><i>- Beni değil,</i> dedi kadın.</p>

  <p>Zihninin bir yerinden bir saçmalık kırıntısı fırladı: Ortaçağda cinsel birleşme sırasında üsteki bir kadının bir piskopostan hamile kalacağı söylenirdi. İşte bu yüzden ona bu isim verildi: piskopos yapma denemesi . . .</p>

  <p>Gölge onun ismini öğrenmek istedi ama üçüncü kez sormaya cesaret edemedi. Kadın göğsünü onunkine dayadı. Gölge göğsüne değen sert meme uçlarını hissetti. Kadın onu sıkıyordu, içinde derinlerde <i>bir yerde</i> onu sıkıyordu ve bu kez ne ona binebildi, ne de onunla uçabildi. Bu kez onu yakaladı, döndürdü, attı. Gölge yay gibi geriliyordu, onun içinde hayal edebileceği kadar derine giriyordu, bir şekilde aynı yaratığın parçaları gibiydiler, tadına bakıyor, içiyor, tutuyor, <i>istiyorlardı</i> . . .</p>

  <p>- <i>Bırak da gelsin,</i> dedi kadın, sesi gırtlaktan gelen bir kedigil hırıltısıydı. <i>Onu bana ver. Bırak gelsin.</i></p>

  <p>Ve Gölge geldi; kasılarak ve kendini kaybederek. Zihninin arkası sıvılaştı, sonra yavaşça önce gaz haline, ardından da katı hale geçti.</p>

  <p>Sonunda bir yerlerde nefes aldı; bu akciğerlerini en dip hücrelerinde hissettiği temiz bir hava akımıydı. Şu ana kadar uzun bir süredir nefesini tuttuğunu biliyordu. En azında üç yıldır. Belki de daha uzun bir zamandır.</p>

  <p>- <i>Şimdi dinlen</i><i>,</i> dedi ve Gölge’nin gözkapaklarını yumuşak dudaklarıyla öptü. <i>Kendini rahat bı</i><i>r</i><i>ak. Rahatla. Kendini tamamen</i> <i>r</i><i>ahat bırak.</i></p>

  <p>Sonradan uyuduğu uyku derin, rüyasız ve rahatlatıcıydı. Gölge ona iyice daldı ve sarıldı.</p>
<p><br/></p>

  <p>Işık tuhaftı. Kol saatinden kontrol etti, saat sabahın 6:45 idi. Dışarısı hâlâ karanlıktı ama odada soluk mavi bir loşluk vardı. Yatağından kalktı. Yatağa yattığında pijamalarını giydiğinden emindi ama şimdi çıplaktı ve üşüyordu. Pencereye gitti ve onu kapattı.</p>

  <p>O gece bir kar fırtınası olmuştu: Yaklaşık on beş santim kar yağmıştı, belki de daha fazla. Gölge’nin penceresinden görebildiği şehrin pis ve harap köşesi, temiz ve farklı bir yere dönüşmüştü: Bu evler terk edilmiş ve unutulmuş değil, şık bir şekilde dondurulmuştu. Caddeler beyaz kar tarlaları altında tamamen yok olmuşlardı.</p>

  <p>Zihninin ucunda bir fikir bekleyip duruyordu. <i>Fanilik</i> üzerine bir şeydi. Titreşti ve yok oldu.</p>

  <p>Etrafı gündüz gibi görebiliyordu.</p>

  <p>Gölge aynada tuhaf bir şey fark etti. Daha yaklaştı ve şaşkınca bakakaldı. Bütün çürükleri yok olmuştu. Bay Taş ve Bay Odun’la karşılaştığını ona hatırlatan, gövdesinin yanındaki çok acı veren yerlerden birini parmak uçlarıyla serçe basarak aradı, Deli Sweeney’in ona hediye ettiği yeşil çürük lekelerini araştırdı ve hiçbir şey bulamadı. Bununla beraber vücudunun yanlarında ve sırtında (kontrol etmek için döndü) pençe izine benzeyen çizikler vardı.</p>

  <p>O zaman rüya görmemişti. Tamamen değil.</p>

  <p>Gölge çekmeceleri açtı ve bulduklarını giydi: Eski bir Levis kot, kalın mavi bir kazak ve odanın arkasındaki dolapta bulduğu siyah bir mezarcı paltosu.</p>

  <p>Kendi eski ayakkabılarını giydi.</p>

  <p>Evdekiler hala uyuyordu. Döşeme tahtalarının çıtırdamayacağını umarak sessizce ilerledi ve kısa bir süre sonra dışarıdaydı. Karlar içinde yürüdü. Ayakları kaldırımda derin izler bırakıyordu. Dışarısı evden gözüktüğünden daha aydınlıktı ve kar gökyüzünden gelen ışığı yansıtıyordu.</p>

  <p>On beş dakikalık bir yürüyüşten sonra Gölge, üzerinde Şimdi Tarihi Kahire’den Ayrılıyorsunuz, yazan büyük bir tabelalı bir köprüye geldi. Uzun boylu, sırık gibi bir adam köprünün altında durmuş, sigarasını derin derin çekip durmadan titriyordu. Gölge adamı tanıdığını düşündü.</p>

  <p>Sonra köprünün altında, kış karanlığında adamın gözünün çevresindeki morluğu görecek kadar yaklaştı ve dedi ki, "Günaydın Deli Sweeney.''</p>

  <p>Dünya sessizdi. Arabalar bile kar sessizliğini bozmuyordu.</p>

  <p>"Hey adamım," dedi Deli Sweeney. Kafasını kaldırmadı. Sigarası elle sarılmıştı.</p>

  <p>"Eğer köprülerin altında takılmaya devam edersen," dedi Gölge, "insanlar senin bir troll olduğunu düşünecekler.''</p>

  <p>Bu kez Deli Sweeney kafasını kaldırdı. Gölge, irislerinin çevresinde, gözlerinin bütün beyazlarını görebiliyordu. Adam korkmuş gibi göründü. "Ben de seni arıyordum," dedi. "Bana yardım etmen gerekiyor, adamım. Çok kötü canıma okundu." Elle sarılmış sigarasından derin bir nefes alıp ağzından uzaklaştırdı. Sigara kağıdı dudağına yapışmıştı ve .sigara parçalanınca içindekiler kızıl sakalıyla kirli tişörtüne döküldü. Deli Sweeney, sanki tehlikeli bir böcekmiş gibi elinin tersiyle onları hızla silkeledi.</p>

  <p>"Benim kaynaklarım oldukça tükendi, Deli Sweeney," dedi Gölge. "Ama niye ihtiyacın olan şeyin en olduğunu bana söylemiyorsun? Sana bir kahve almamı ister misin?"</p>

  <p>Deli Sweeney olumsuzca başını salladı. Kot montunun cebinden tütün kesesiyle kağıtları aldı ve kendine bir sigara daha sarmaya başladı. Bunu yaparken sakalı diken diken oldu ve ağzı kımıldadı ama yüksek sesle söylenen kelimeler olmadı. Sigara kağıdının tutkallı tarafını yaladı ve onu parmakları arasında yuvarladı. Sonuç sadece uzaktan sigaraya benziyordu. Sonra dedi ki, "Ben troll değilim. Siktir. O piç herifler acayip <i>kötüdürler."</i></p>

  <p>"Senin troll olmadığını biliyorum, Sweeney," dedi Gölge, nazikçe. "Sana nasıl yardım edebilirim?"</p>

  <p>Deli Sweeney, Zipposunu yaktı ve sigarasının ilk iki buçuk santimi yanıp küle dönüştü. "Sana nasıl para alacağını gösterdiğimi hatırlıyorsun, değil mi?"</p>

  <p>"Evet," dedi Gölge. Zihninde altın parayı gördü, Laura’nın tabutuna düşüşünü izledi, onun boynunda parıldarken gördü. "Hatırlıyorum."</p>

  <p>"Sen yanlış parayı aldın, adamım."</p>

  <p>Bir araba köprünün altındaki karanlığa yanaştı, farlarının ışığıyla onları kör etti. Yanlarından geçerken yavaşladı, sonra durdu ve pencere camı aşağı indi. "Her şey yolunda mı, baylar?"</p>

  <p>"Her şey fıstık gibi, teşekkürler, memur bey," dedi Gölge. "Biz öylesine sabah yürüyüşüne çıktık."</p>

  <p>"Tamam o zaman," dedi aynasız. Her şeyin yolunda olduğuna inanmış gibi görünmüyordu. Bekledi. Gölge elini Deli Sweeney’in omzuna koydu ve onu yürüyerek kasabadan, polis arabasından uzaklaştırdı. Pencerenin vınlayarak kapandığını duydu ama araba olduğu yerde kaldı.</p>

  <p>Gölge yürüdü. Deli Sweeney yürüdü. Bazen de sendeledi.</p>

  <p>Polis arabası yavaşça onları geçti, sonra döndü ve karlı yolda hızlanarak, gerisin geri şehre doğru gitti.</p>

  <p>"Şimdi niçin bana senin canını sıkan şeyin ne olduğunu söylemiyorsun?" dedi Gölge.</p>

  <p>"Söylediği gibi yaptım. Hepsini söylediği gibi yaptım; ama sana yanlış parayı verdim. O para olmaması gerekiyordu. O sadakat içindir. Anladın mı? Onu alamamış olmam gerekiyordu. O Amerika Kralı’nın kendisine verilecek bir para. Senin ya da benim gibi bir köylü piçi için değil. Şimdi başım büyük belada. Bana o parayı geri ver, adamım. Beni bir daha asla görmeyeceksin, görmeyeceğine amınakoduğumun Bran’ı adına yemin ederim, tamam mı? Sikik ağaçlarda geçirdiğim yıllar adına yemin ederim."</p>

  <p>"Kimin dediği gibi yaptın, Sweeney?"</p>

  <p>"Grimnir. Senin Çarşamba dediğin züppe. Kim olduğunu biliyorsun, değil mi? Gerçekten kim olduğunu?"</p>

  <p>"Evet. Sanırım."</p>

  <p>İrlandalının çılgın mavi gözlerinde panik içinde bir bakış vardı. "Kötü bir şey yoktu. Yapabileceğin hiçbir şey - kötü hiçbir şey yoktu. Bana sadece o barda olmamı ve seninle kavga çıkarmamı söyledi. Senin neden yapıldığını görmek istediğini söyledi."</p>

  <p>' "Sana başka bir şey mi yapmanı söylüyor’"</p>

  <p>Sweeney titredi ve aniden seğirdi; Gölge bunun bir an için soğuk olduğunu düşündü, sonra bu ürperten titremeyi daha önce nerede gördüğünü hatırladı. Hapishanede: Bu bir junkie<a id="ds9" href="../Text/dipnotlar.xhtml#d9"><sup>[9]</sup></a>&nbsp;titremesiydi. Sweeney bir şeyden uzak durmaya çalışıyordu ve Gölge onun eroin olduğuna iddiaya girmeye hazırdı. Bir junkie leprechaun mu? Deli Sweeney, sigarasının yanan ucunu koparıp, yere attı ve geri kalan yanmamış sararmış parçasını cebine koydu. Pislikten siyahlaşmış parmaklarını birbirine sürttü, üzerlerine hohlayarak ısıtmaya çalıştı. Sesi şimdi bir sızlamaydı, "Dinle, o amına koduğumun parasını bana ver, adamım. Sana en az onu kadar güzel başka bir tane vereceğim. Kahretsin, sana o amına koduklarımından çuvalla vereceğim."</p>

  <p>Yağlı beysbol kepini çıkardı - sonra, sağ eliyle havaya vurup büyük bir altın para çıkardı. Onu şapkasına attı. Sonra buharlaşan nefesinden başka bir tane çıkardı ve bir tane daha. Beysbol şapkası onlarla ağzına kadar dolana kadar sakin sabah havasından onları yakalayıp durdu. Sweeney, şapkayı iki elle tutmak zorunda kaldı.</p>

  <p>Altınlarla dolu beysbol şapkasını Gölge'ye uzattı. "İşte," dedi. "Al bunları, adamım. Sadece sana verdiğim parayı bana geri ver." Gölge şapkaya bakıp içindekilerin kaç para edeceğini merak etti.</p>

  <p>"Bu paraları nerede harcayacağım, Deli Sweeney?" diye sordu Gölge. "Altını nakde çevirebileceğin çok yer var mı?"</p>

  <p>İrlandalının bir an için ona vuracağını düşündü ama o an geçti ve Deli Sweeney altın dolu şapkayı iki eliyle Oliver Twist gibi kımıldamadan tuttu. Sonra mavi gözlerinde yaşlar birikti ve yanaklarına süzülmeye başladı. Şapkayı aldı ve tekrar zayıf kafatasına geçirdi - şimdi yağlı ter bandı hariç boştu. "Bilmen lazım," diyordu. "Sana nasıl yapılacağını göstermedim mi? Sana defineden nasıl para alınacağını gösterdim. Sana definenin nerede olduğunu gösterdim. Hadi bana ilk parayı geri ver. O bana ait değildi."</p>

  <p>"Artık bende değil."</p>

  <p>Deli Sweeney’in gözyaşları durdu ve yanaklarına kan gelmeye başladı. "Seni, seni sikilmiş -" dedi ve sonra kelimeleri beceremedi, ağzı kelimeler çıkmadan açıldı, kapandı.</p>

  <p>"Sana doğruyu söylüyorum," dedi Gölge. "Üzgünüm. Eğer bende olsaydı sana geri verirdim. Ama onu verdim."</p>

  <p>Sweeney’in kirli elleri Gölge’nin omuzlarına mengene gibi yapıştı ve soluk mavi gözleri onunkine dikildi. Gözyaşları Deli Sweeney’in yüzündeki pislikte yollar yapmıştı. "Siktir," dedi. Gölge, tütün, bayat bira ve viski-ter kokusu alabiliyordu. "Doğruyu söylüyorsun, sikik herif. Onu özgürce iradenle, kendi isteğinle verdin. Kara gözlerine lanet olsun, onu boku bokuna ziyan ettin."</p>

  <p>"Üzgünüm." Gölge paranın Laura’nın tabutuna düştüğünde çıkardığı fısıltımsı pat diye sesi hatırladı.</p>

  <p>"Üzgün ya da değilsin, ben lanetlendim ve sonum geldi." Burnunu ve gözlerini elbisesinin kollarına silip yüzünde tuhaf şekiller oluşturdu.</p>

  <p>Gölge, Deli Sweeney’in pazısını anlaşılması zor bir erkek jestiyle sıktı.</p>

  <p>"Onu aklıma hiç getirmemiş olsaydım daha iyi olurdu," dedi Deli Sweeney, en sonunda. Sonra kafasını kaldırdı. "Onu verdiğin adam. Geri verir mi?"</p>

  <p>"O bir kadındı. Ve nerede olduğunu bilmiyorum. Ama vereceğini sanmıyorum."</p>

  <p>Sweeney kederlice iç çekti. "Ben daha küçük bir yavruyken," dedi, "yıldızların altında tanıştığım bir kadın vardı. Onun memecikleriyle oynamama izin verdi ve falıma baktı. Gün doğuşunun batısında terk edileceğimi, işimin biteceğini ve ölü bir kadının takısının kaderimi mühürleyeceğini söyledi. Ben güldüm, biraz daha arpa şarabı koydum ve onun memecikleriyle biraz daha oynadım. Sonra onun dolgun dudaklarından iyice öptüm. Onlar güzel günlerdi - ne gri keşişlerin ilki ülkemize gelmişti, ne de yeşil denizden batıya doğru yola çıkmışlardı. Ve şimdi." Cümlenin yarısında durdu. Kafası döndü ve Gölge'ye odaklandı. "Ona güvenmemelisin," dedi, azarlarcasına.</p>

  <p>"Kime?"</p>

  <p>"Çarşamba’ya. Ona güvenmemelisin."</p>

  <p>"Ona güvenmem gerekmiyor. Ben onun için çalışıyorum."</p>

  <p>"Nasıl yapıldığını hatırlıyor musun?"</p>

  <p>"Ne?" Gölge kendini yarım düzine farklı kişiyle konuşuyormuş gibi hissetti. Kendi kendine leprechaun olduğunu iddia eden adam, önce kalan beyin hücreleri tutuşup alevleniyormuşçasına ve sonra ebediyen sönüyormuşçasına bir kişiden diğerine, bir konudan bir başkasına atlayarak şaşkın bir şekilde konuşuyordu.</p>

  <p>"Paralar, adamım. Paralar. Sana gösterdim, hatırlamıyor musun?" İki parmağını yüzüne kaldırdı, onlara dik dik baktı, sonra ağzından bir altın para çekti. Parayı Gölge'ye attı. O yakalamak için elini açtı; ama para ona gelmedi.</p>

  <p>"Sarhoştum," dedi Gölge. "Hatırlamıyorum."</p>

  <p>Sweeney yola doğru tökezlendi. Artık hava aydınlanmıştı. Dünya beyaz ve griydi. Gölge onu takip etti. Sweeney uzun koşar adımlarla yürüdü, sanki her zaman düşecekmiş gibiydi ama bacakları onu durdurup bir kez daha tökezlenmesini sağlıyordu. Köprüye geldiklerinde, bir eliyle tuğlalara tutundu ve dönüp dedi ki, "Birkaç papelin var mı? Fazlaya ihtiyacım yok. Buradan gitmek için bilet almaya yetecek kadar. Yirmi papel işimi görür. Sadece siktiriboktan bir yirmilik?"</p>

  <p>"Yirmi dolarlık otobüs biletiyle nereye gidebilirsin ki?" diye sordu Gölge.</p>

  <p>"Buradan gidebilirim," dedi Sweeney. "Fırtına başlamadan uzaklaşabilirim. Uyku ilacının kitlelerin dini haline geldiği bir dünyadan uzağa. Uzaklara." Durdu, elini kenarıyla burnunu sildi, sonra elini koluna sildi.</p>

  <p>Gölge, kotunun cebine uzandı, bir yirmilik çekti ve Sweeney’e verdi. "İşte."</p>

  <p>Sweeney onu buruşturdu ve yağ lekeli kot montunun, kurumuş bir ağaç dalının üstünde duran iki akbabayı gösteren ve altında <i>Sabrın götüne koyayım! Bir şeyi öldüreceğim!</i> yazan armanın altındaki göğüs cebine iyice sokuşturdu. Başıyla onayladı. "Bu, beni gitmem gereken yere götürecek," dedi.</p>

  <p>Köprünün kenarına yaslanıp, daha önce söndürdüğü sigara izmaritini bulana kadar ceplerini el yordamıyla aradı. Sakalını ya da parmaklarını yakmamaya çalışarak, dikkatlice yaktı. "Sana bir şey söyleyeceğim," dedi, sanki bugün hiçbir şey söylememişçesine. "Sen darağacı alanında yürüyorsun, boynunda bir ip ve her omzunda gözlerini bekleyen birer kuzgun var, darağacının cehennemden cennete kadar uzayan derin kökleri var ve bizim dünyamız sadece ipin sallandığı dal." Durdu. "Bir süre burada dinleneceğim," dedi, yere çökerek. Sırtı siyah tuğlalara dayanıyordu.</p>

  <p>"İyi şanslar," dedi Gölge.</p>

  <p>"Kahretsin, benim canıma okundu," dedi Deli Sweeney. "Her neyse. Teşekkürler."</p>

  <p>Gölge kasabaya doğru yürüdü. Saat sabahın 8:00'iydi ve Kahire uyanıyordu. Köprüye bir göz attı ve gözyaşlarıyla pislikten yol yol olmuş, onun gidişini izleyen Sweeney’in soluk yüzünü gördü.</p>

  <p>Bu, Gölge’nin Deli Sweeney’i son canlı görüşüydü.</p>
<p><br/></p>

  <p>Noel’e yaklaşan kısa kış günleri, kış karanlıkları arasındaki ışıklı anlar gibiydi. Ölüler evinde çok hızlı geçtiler.</p>

  <p>Aralığın yirmi üçüydü. Jacquel ile Ibis, Lila Goodchild için ölü bekleme toplantılarına ev sahipliği rolü yaptılar. Telaşlı kadınlar, mutfağı plastik, ağzı kapalı kaplar, kulplu tencereler, tavalarla ağzına kadar doldurdular. Ölü, etrafında sera çiçekleriyle cenaze evinin ön odasındaki tabutunda yatıyordu. Odanın diğer tarafında tıka basa lahana salatası, fasulye, mısır, hush puppieler, tavuk, pirzola, baklalarla dolu bir masa vardı. İkindiye doğru, bina ağlayan, gülen, papazla el sıkışan insanlarla dolmuştu. Her şey, ciddi kıyafetli baylar Jacquel ve Ibis tarafından sessizce düzenlenmişti ve denetleniyordu. Defin ertesi sabah yapılacaktı.</p>

  <p>Salondaki telefon çaldığında (bakalitten yapılmıştı, siyah renkliydi ve yemin ederim ki önünde yuvarlak bir çevir kadranı vardı) Bay Ibis cevap verdi. Sonra Gölge'yi bir kenara çekti. "Arayan polis," dedi. "Gidip birini alabilir misin?"</p>

  <p>"Tabii ki."</p>

  <p>"Dikkatli ve nazik ol. İşte," bir kağıt parçasına adresi yazdı, sonra Gölge'ye verdi. Gölge, mükemmel bir el yazısıyla yazılmış adresi okuduktan sonra katlayıp üst cebine koydu. "Orada bir polis arabası olacak," diye ekledi Ibis.</p>

  <p>Gölge dışarı çıktı ve cenaze arabasını aldı. Hem Bay Jacquel, hem Bay Ibis ayrı ayrı cenaze arabasının sadece cenazelerde kullanılması gerektiğini, cesetleri toplamak için bir kamyonetleri olduğunu ama kamyonet üç haftadır tamirde olduğundan, cenaze arabasıyla dikkatli olmasını açıklayarak belirtiler. Gölge, arabayı dikkatlice sürdü. Kar temizleme makineleri caddeleri çoktan temizlemişlerdi; ama Gölge yavaş sürmekten dolayı huzurluydu. Bir cenaze arabasını yavaş sürmek daha doğruymuş gibi görünüyordu ama sokaklarda en son ne zaman bir cenaze arabası gördüğünü zar zor hatırlayabildi. Ölüm, Amerika’nın sokaklarından yok olmuş diye düşündü Gölge. Şimdi ambulans ve hastane odalarındaydı. Yaşayanları ürkütmemeliyiz diye düşündü Gölge. Bay Ibis ona, bazı hastanelerde cesetleri üstü görünüşte boş tekerlekli sedyelerde örtülü olarak taşıdıklarını, ruhların kendi yollarını kendi örtülü tarzlarında izlediklerini anlatmıştı.</p>

  <p>Koyu mavi bir polis arabası, bir yan yola park etmişti. Gölge, cenaze arabasını onun arkasına çekti. Arabanın içinde iki aynasız vardı; termosun kapaklarından kahvelerini içiyorlardı. Isınmak için motoru çalıştırmışlardı. Gölge yan cama vurdu.</p>

  <p>"Evet?"</p>

  <p>"Cenaze evinden geliyorum," dedi Gölge.</p>

  <p>"Tıbbi görevliyi bekliyoruz," dedi aynasız. Gölge adamın onunla köprü altında konuşanla aynı kişi olup olmadığını merak etti. Zenci olan aynasız, arkadaşını şoför koltuğunda bırakarak arabadan çıktı ve Gölge'yi çöp tenekesine götürdü. Deli Sweeney, çöp tenekesinin yanında karların içinde oturuyordu. Kucağında boş bir yeşil şişe, yüzünde, beysbol şapkasında ve omuzlarında kar taneleriyle buzlar vardı. Gözlerini kırpmadı.</p>

  <p>"Ölü bir şarapçı," dedi aynasız.</p>

  <p>"Öyle gözüküyor," dedi Gölge.</p>

  <p>"Henüz hiçbir şeye dokunma," dedi aynasız. "Tıbbi kontrolör her an gelebilir. Bana sorarsan, bu herif uyuyana kadar içti ve götünü dondurdu."</p>

  <p>"Evet," diye ona katıldı Gölge. "Aynen öyle gözüküyor."</p>

  <p>Çömeldi ve Deli Sweeney’in kucağındaki şişeye baktı. Jameson İrlanda viskisi: buradan yirmi dolarlık gidiş bileti. Küçük, yeşil bir Nissan geldi. Kum rengi saçları ve bıyığı olan, orta yaşlı bezgin bir adam dışarı çıktı. Cesedin boynuna dokundu. <i>Cesedi tekmeliyor,</i> diye düşündü Gölge; <i>ve eğer tekmeyle karşılık vermezse .. .</i></p>

  <p>"Ölü," dedi doktor. "Herhangi bir kimlik var mı?"</p>

  <p>"O bir John Doe,<a id="ds10" href="../Text/dipnotlar.xhtml#d10"><sup>[10]</sup></a>" dedi aynasız.</p>

  <p>Tıbbi kontrolör Gölge’ye baktı. "Ibis ve Jacquel için mi çalışıyorsun?" diye sordu.</p>

  <p>"Evet," dedi Gölge.</p>

  <p>"Jacquel’e söyle, diş röntgenini, kimlik için parmak izlerini alsın ve fotoğrafları çeksin. Toksikoloji için kan da almalı. Anladın mı? Senin için yazmamı ister misin?"</p>

  <p>"Hayır," dedi Gölge. "Sorun değil. Hatırlayabilirim."</p>

  <p>Adam bir an için kaşlarını çattı, sonra cüzdanından bir kartvizit çıkardı, üzerine bir şeyler çiziktirdi ve Gölge'ye verip," Bunu Jacquel’e ver," dedi. Sonra herkese "Mutlu Noeller," dedi ve gitti.</p>

  <p>Gölge, John Doe için imza verdi ve onu sedyeye yerleştirdi. Ceset oldukça sertti ve Gölge onu oturma pozisyonundan yatıramadı. Tekerlekli sedyeyi kurcaladı ve bir ucunu askıya alabileceğini keşfetti. John Doe’yi oturur vaziyette kemerlerle sedyeye bağladı ve yüzü ileri bakar şekilde cenaze arabasına soktu. Arka perdeleri kapattı. Sonra arabayı cenaze evine sürdü.</p>

  <p>Gölge hırıltılı sesi duyduğunda cenaze arabası trafik ışıklarında durmuştu, "Her şeyin en iyisiyle güzel bir merasim istiyorum; matem kıyafetlerinde gözyaşları döken kadınlar, yas tutan ve harika günlerimin güzel öykülerini anlatan mert adamlar."</p>

  <p>"Sen öldün, Deli Sweeney," dedi Gölge. "Ölü olduğunda sana ne verilirse onu alırsın."</p>

  <p>"Peki, öyle yapacağım," diye iç çekti cenaze arabasının arkasında oturan ölü adam. Aıtık sesindeki junkie sızlama yok olmuş, onun yerini kabullenilmiş bir tekdüzelik almıştı; kelimeler çok ama çok uzak bir yerden yayınlanıyor gibiydi; ölü kelimeler bir ölü frekanstan yollanıyorlardı.</p>

  <p>Işık yeşil yandı ve Gölge ayağını yavaşça gaz pedalına bastı.</p>

  <p>"Ama yine de bu akşam bana bir tören yap," dedi ses. "Masada bana da bir yer ayır ve bu akşam bana berbat bir sarhoş ölü bekleme töreni yap. Beni sen öldürdün, Gölge, bana bu kadarını borçlusun."</p>

  <p>"Seni asla ben öldürmedim, Deli Sweeney," dedi Gölge. <i>O yirmi dola</i><i>r</i><i>, diye düşündü, buradan gitme biletin içindi.</i> "Seni içki ve soğuk öldürdü, ben değil."</p>

  <p>Cevap gelmedi ve yolculuğun geri kalanında arabasının arkası sessizdi. Arkaya park ettikten sonra, Gölge sedyeyi cenaze arabasında iterek morga götürdü. Sanki sığır taşıyormuşçasına, Deli Sweeney’i mumyalama masasına itti.</p>

  <p>John Doe’yu bir çarşafla kapladı ve evraklarla beraber orada bıraktı. Merdivenlerden yukarı çıkarken, uzaktaki bir odadan çalan bir radyo gibi, sakin, kısık bir ses duyduğunu sandı. "İçki ya da soğuk, benim gibi saf kan bir leprechaunu nasıl öldürebilir ki? Hayır, beni öldüren senin o küçük altın güneşi kaybetmendi, Gölge, bundan suyun ıslak olduğu, günlerin uzun olduğu ve bir dostun en sonunda seni hayal kırıklığına uğratacağını bildiğim kadar eminim."</p>

  <p>Gölge, Deli Sweeney’e bunun bir tür acımasız felsefe olduğunu belirtmek istedi; ama acımasızlığın nedeninin ölü olmaktan kaynaklığından şüphelendi.</p>

  <p>Bir grup orta yaşlı kadının, güveç tabaklarının üstüne streç film örttüğü, üstü kapalı plastik kapları ağzına kadar soğuyan kızarmış patates, makarna, peynir doldurduğu, yukarı kata çıktı.</p>

  <p>Ölünün kocası Bay Goodchild, Bay Ibis’i bir duvara sıkıştırmış, çocuklarının hiçbirinin annelerine saygı göstermek için gelmeyeceğini nasıl da bildiğini söylüyordu. Elma ağaçtan uzağa düşmez, dedi onu dinleyen herkese. Elma ağaçtan uzağa düşmez.</p>
<p><br/></p>

  <p>O akşam Gölge masaya bir tabak daha koydu. Herkese birer bardak koydu, ortaya da bir şişe Jameson Gold. Dükkanda satılan en pahalı İrlanda viski oydu. Yemeklerini yedikten sonra (kadınlardan arta kalanlarla dolu koca bir kayık tabak), Gölge her bardağa cömertçe bir duble koydu - kendine, Ibis’e, Jacquel’e ve Deli Sweeney’e.</p>

  <p>"Ne olmuş ki yoksullar mezarlığına giderken mahzendeki sedyede oturuyorsa," dedi Gölge, bardakları doldururken. "Bu akşam ona kadeh kaldıracağız ve istediği töreni yapacağız."</p>

  <p>Gölge, kadehini masadaki boş yere kalırdı. "Deli Sweeney'le iki kez karşılaştım, canlıyken," dedi. "İlkinde, içinde şeytan olan, dünya çapında birinci sınıf bir kazma olduğunu düşündüm. İkinci kez, başı beladan asla kurtulmayan biri olduğunu düşündüm ve kendini öldürmesi için ona para verdim. Bana nasıl yapıldığını bilmediğim bir para oyunu gösterdi, birkaç çürük bıraktı ve bir leprechaun olduğunu iddia etti. Huzur içinde yat, Deli Sweeney." Viskisini yudumlayıp dumanımsı tadın ağzından buharlaşmasını hissetti. Diğer ikisi de bardaklarını yanlarındaki boş iskemlenin şerefine kaldırıp içtiler.</p>

  <p>Bay Ibis cebine uzandı ve bir defter çıkarıp uygun sayfayı buldu. Deli Sweeney’in hayatının kısaltılmış özetini okudu.</p>

  <p>Bay Ibis’e göre, Deli Sweeney yaşamına üç binden fazla yıl önce İrlanda'daki bir ormanın içindeki küçük bir açıklıktaki kutsal bir kayanın koruyuculuğunu yaparak başlamış. Bay Ibis, onlara Deli Sweeney’in aşklarını, düşmanlıklarını, ona gücünü veren deliliği (bu öykünü sonraki bir yorumu hâlâ anlatılır; ama kutsal yapısı, eskiliği ve dizelerin çoğu, çok uzun zamandan beri unutulmuştur), kendi ülkesine olan aşırı sevgisi ve tapınmasının yavaş yavaş tedbirli bir saygıya, sonra da eğlenceye dönüşmesini anlattı. Onlara Yeni Dünya’ya gelen Bantryli kızın öyküsünü anlattı. Leprechaunu Deli Sweeney’e olan inancını da yanında getirmişti. Çünkü bir gece havuzun yanında Deli Sweeney’i görmüştü, leprechaun ona gülümsemiş ve onu asıl ismiyle seslenmemiş miydi? Kız, yerde patateslerinin siyah çamura dönüştüğünü izleyen, sevgililerinin ve arkadaşlarının açlıktan ölmelerini izleyen, rüyalarında karnı dolu insanlar ülkesini gören insanlarla dolu bir geminin ambarında mülteci olmuştu. Bantry Körfezi’nden gelen kız, özellikle, ailesini Yeni Dünya’ya getirecek kadar para kazanabileceği bir şehrin hayalini kurmuş. O öğretiyle ilgili hiçbir şey bilmemelerine rağmen, Amerika’ya gelen İrlandalıların çoğu, kendilerinin Katolik olduğunu düşünüyordu. Hepsinin din hakkında bildikleri bütün şeyler: Ölümün yaklaştığı eve duvarlarında feryat etmek için gelen Bean Sidhe, bansheeydi, bir zamanlar iki kız kardeşi olan Bridget (üçü de bir Brigid’di, üçü de aynıydı), Azize Bride'ydi, Finn’in, Oisin’in, Kel Conan’ın öyküleriydi - leprechaunlar, küçük insanlardı (ve leprechaunların, bir zamanlar tepelerin altında yaşayan halkın en uzun boylusu olması en komik İrlanda esprisi değil miydi) . . .</p>

  <p>Bütün bunları ve daha da çoğunu o gece mutfakta onlara anlattı Bay Ibis. Duvardaki gölgesi bir kuş gibi uzadı. Ve viski aktıkça Gölge, onu eğik uzun bir gagası olan kocaman kafalı bir su kuşu gibi hayal etti. İkinci bardağın ortalarında bir yerde Deli Sweeney, Ibis’in anlattıklarına detaylar ve konu dışı şeyler eklemeye başladı (‘. . . onun nasıl bir kız olduğunu, krem rengi göğüslerini ve onların çillerle kaplı olduğunu, uçlarının gün doğarken koyu kırmızımsı pembeyken, öğlen solup akşama görkemini tekrar kazandığını . . .) Sonra Sweeney iki eliyle İrlanda tanrılarının <i>ta</i> rihini anlatmaya çalışıyordu; Galya, İspanya ve bütün lanet olası yerlerden dalgalar halinde geldiklerini, her dalganın son tanrıları trollere, perilere ve her tür lanet yaratığa çevirdiğini, Kutsal Kilise Ana gelince İrlanda’daki bütün tanrıları ya bir peri, ya bir aziz, ya da pek izni alınmadan ölü bir Kral’a çevirdiğini. . .</p>

  <p>Bay Ibis, altın çerçeveli gözlüklerini parlattı ve işaret parmağını sallayarak açıkladı - her zamankinden daha net ve kesin bir şekilde ifade ettiği için Gölge onun sarhoş olduğunu biliyordu (kelimeleri ve bu buz gibi evde alnında biriken terler bunun tek belirtileriydi) - o bir sanatçıydı ve öyküleri edebi kurgular yerine yaratıcı eğlenceler olarak görülmeliydi, gerçeğin de gerçeği buydu. Deli Sweeney dedi ki, "Ben sana yaratıcı eğlencenin ne olduğunu göstereceğim, başlangıç olarak yumruğum sikilmiş suratınla yaratıcı olarak eğlenecek." Bay Jacquel dişlerini gösterdi ve Sweeney’e hırladı. Bu, kavga istemeyen ama her zaman için boğazını parçalayarak birinin işini bitirebilecek kocaman bir köpeğin hırlamasıydı. Deli Sweeney mesajı anladı ve oturup kendine bir bardak viski daha koydu.</p>

  <p>"O küçük para oyununu nasıl yaptığımı hatırladın mı?" diye sırıtarak Gölge’ye sordu.</p>

  <p>"Hayır."</p>

  <p>"Eğer nasıl yaptığımı tahmin edebilirsen," dedi Deli Sweeney, dudakları mor, mavi gözleri dumanlıydı, "eğer yaklaşırsan sana söyleyeceğim."</p>

  <p>"Avuç değil, değil mi?" diye sordu Gölge.</p>

  <p>"Değil."</p>

  <p>"Bir tür zımbırtı mı? Kolunun yeninde ya da başka bir yerde yakalaman için parayı fırlatan bir şey mi?"</p>

  <p>"O da değil. Daha viski isteyen var mı?"</p>

  <p>"Bir kitapta, cimrinin rüyasını yapma metotlarından birini okudum. Avuç içini lateksle kaplayıp, paraları arkasında saklamak için deri renginde kese yapıyordun."</p>

  <p>"Bu, bütün İrlanda’yı kuş gibi uçarak geçen ve deliliğinde su teresi yiyen Büyük Sweeney için hüzünlü bir tören: Ölü olmak ve yasının tutulmaması, bir kuş, bir köpek ve bir salak hariç. Hayır, kese de değil."</p>

  <p>"Peki, bu kadar fikir çok fazla oldu," dedi Gölge. "Sanırım onları öylesine hiçbir yerden alıyorsun." Bunu alay etmek için söylemişti ama Sweeney’in yüzündeki ifadeyi gördü. "Evet," dedi. "Onları hiçbir yerden almıyorsun."</p>

  <p>"Şey, tam olarak hiçbir yer değil," dedi Deli Sweeney. "Ama şimdi olayı kapmaya başladın. Onu bir defineden alıyorsun."</p>

  <p>"Define," dedi Gölge, hatırlamaya başladı. "Evet."</p>

  <p>"Bunu aklında tutman lazım. Sonra alması sana kalmış. Güneşin hâzinesi. Dünyanın gökkuşağı yaptığı anların bulunduğu yerde. Güneş tutulması ve fırtına anlarının bulunduğu yerde."</p>

  <p>Ve Gölge'ye nasıl yapılacağını gösterdi.</p>

  <p>Bu kez Gölge anladı.</p>
<p><br/></p>

  <p>Gölge’nin başı ağrıyıp zonkluyordu. Dilinin tadı sinek kağıdı gibiydi. Gözlerini kısarak gün ışığının parıltısına baktı. Kafası mutfak masasının üstünde uyuyakalmıştı. Bütün giysileri üstündeydi ama bir ara siyah kravatını çıkarmıştı.</p>

  <p>Aşağı morga indi ve John Doe’yu hâlâ mumyalama masasında gördüğüne şaşırmadı; ama rahatladı. Gölge; boş Jameson Gold şişesini cesedin ölü-katısı parmaklarından zorla aldı ve attı. Evde, yukarıda birinin hareket ettiğini duyabiliyordu.</p>

  <p>Gölge yukarı çıktığında, Bay Çarşamba mutfak masasında oturuyordu. Kapalı plastik kaptaki dünden kalma patates salatasını plastik bir kaşıkla yiyordu. Koyu gri birtakım, beyaz gömlek giyiyor ve koyu gri bir kravat takıyordu: Sabah güneşi ağaç şeklindeki gümüş kravat iğnesinin üstünde parıldadı. Onu gördüğünde Gölge’ye gülümsedi.</p>

  <p>”Ah, Gölge, evlat, uyandığına sevindim. Sonsuza kadar uyuyacaksın sanıyordum."</p>

  <p>"Deli Sweeney öldü," dedi Gölge.</p>

  <p>"Duydum," dedi Çarşamba. "Çok çok yazık. Ama tabii ki bu sonunda hepimizin başına gelecek." Kulağı hizasında bir yere bağlı olmayan bir ipi çekti ve sonra dili dışarı sarkık vaziyette boynunu bir tarafa silkeledi. Hızlı pantomimler devam ettikçe rahatsızlık vermeye başladı. Ve sonra ipi bıraktı ve o tanıdık sırıtışıyla gülümsedi. "Biraz patates salatası ister misin?"</p>

  <p>"İstemem." Mutfağa ve hole bir göz attı. "Ibis’le Jacquel’in nerede olduklarını biliyor musun?"</p>

  <p>"Tabii ki biliyorum. Bayan Lila Goodchild’ı gömüyorlar - bu, onu yaparken yardımını isteyebilecekleri bir şey ama onlardan seni uyandırmamalarını istedim. Önünde uzun bir yolculuk var."</p>

  <p>"Gidiyor muyuz?"</p>

  <p>"Bir saat içinde."</p>

  <p>"Hoşça kal demem lazım."</p>

  <p>"Hoşçakalları gözünde büyütme. Bu iş bitmeden onları tekrar göreceğinden hiç şüphem yok."</p>

  <p>Gölge’nin gözlemlediği kadarıyla, küçük kahverengi kedi ilk akşamdan beri ilk defa sepetinde yatıyordu. İlgisiz kehribar rengi gözlerini açtı ve onun gidişini izledi.</p>

  <p>Böylece Gölge ölüler evinden ayrıldı. Buz, kışın kararttığı çalılarla ve ağaçları rüyalara dönüştürür gibi yalıtarak kaplamıştı. Yol kaygandı.</p>

  <p>Çarşamba, Gölge’yi yola park etmiş beyaz bir Chevy Nova’ya götürdü. Yeni yıkanmıştı ve Wisconsin plakası Minnesota plakasıyla değiştirilmişti. Gölge’nin bagajları arka koltuğa yerleştirilmişti bile. Çarşamba, kapıyı Gölge’nin cebinde olan anahtarların eşleriyle açtı.</p>

  <p>"Ben kullanacağım," dedi Çarşamba. "Sen doğru dürüst işe yarayana kadar en az bir saat geçmesi lazım".</p>

  <p>Gri göğün altında uzanan geniş gümüşi Mississippi nehri sollarında, kuzeye doğru gittiler. Gölge yolun kenarındaki yapraksız gri ağacın üzerine tünemiş, ona doğru gelirlerken çılgın gözlerle onlara bakan, sonra kanatlarını açıp yavaş ve güçlü daireler çizerek yükselen kocaman, kahverengi-beyaz bir atmaca gördü.</p>

  <p>Gölge, ölüler evindeki geçirdiği zamanın sadece geçici bir ertelenme olduğunu fark etti. Ve çok uzun zaman önce, başka birisine olan bir şeyi hissetmeye başlıyormuş gibiydi.</p>
</body>
</html>