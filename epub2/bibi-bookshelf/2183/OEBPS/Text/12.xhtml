<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
<body>
  <h3 style="text-align: right;"><br/></h3>
<h3 style="text-align: right;"><br/></h3>
<h3 style="text-align: right;">12</h3>
<p><i><br/></i></p>
<p><i>Amerika, dinini ve ahlakını sağlam gelir getiren menkul kıymetlere yatırdı. O, kutsanmayı hak ettiği için kutsanmış bir ulusun sarsılmaz konumuna kavuştu; ve oğulları da, benimsedikleri ya da yadsıdıkları teolojiler her ne olursa olsun, bu ulusal inanca bütünüyle sahip çıkıyorlar.</i></p>

  <p>-Agnes Repplier, <i>Günümüz ve Eğilimler</i></p>
<p><i><br/></i></p>

  <p>Gölge, arabayı batıya sürüp Wisconsin ve Minnesota’yı geçtikten sonra, karlarla kaplı tepelerini uyuyan dev bir bufaloya benzediği Kuzey Dakota’ya girdi. O ve Çarşamba, kilometrelerce yol boyunca, bundan başka hiçbir şey görmediler. Sonra güneye dönüp Güney Dakota’ya girerek rezervasyon bölgesine yollandılar.</p>

  <p>Çarşamba, Gölge’nin kullanmayı sevdiği Lincoln'ü, kullanmaktan hiç hoşlanmadığı, içinde her yere yayılmış, bariz bir erkek kedi kokusu olan, tarihi ve hantal bir Winnebago’yla değiştirmişti.</p>

  <p>İlk Rushmore Dağı tabelasını geçtiklerinde, hâlâ birkaç yüz kilometrelik vardı, Çarşamba homurdandı, "İşte orası," dedi, "kutsal bir yerdir."</p>

  <p>Gölge, Çarşamba’nın uyuduğunu sanıyordu. Dedi ki, "Orasının bir zamanlar Kızılderililerce kutsal bir yer olduğunu biliyorum."</p>

  <p>"Orası kutsal bir yer," dedi Çarşamba. "Bu Amerika tarzı - insanlara gelip tapınmaları için bir neden vermek zorundalar. Bugünlerde insanlar öylesine gidip bir dağa bakmıyorlar. Bu yüzden, orada Bay Gutzon Borglum’un koca başkan yüzleri var. Oyulma bittiğinde izin verildi ve artık insanlar posta kartlarında şimdiye kadar binlerce kez gördüklerini canlı görmek için kalabalık gruplar halinde geliyorlar."</p>

  <p>"Bir zamanlar bir adam tanımıştım. Yıllar önce Adale Çiftliği’nde ağırlık çalışıyordu. Dakota Kızılderililerinden genç erkeklerin dağa çıktıklarını, sonra zincirin sonundaki adam başkanın burnuna işeyebilsin diye kafalarda ölüme meydan okuyarak insan zinciri oluşturduklarını söyledi."</p>

  <p>Çarşamba kahkahayı patlattı. "Ah, güzel! Çok güzel! Sidikleriyle ıslatmak için özelikle hedef seçtikleri bir başkan var mıydı?</p>

  <p>Gölge omuz silkti. "Hiç öyle bir şeyden bahsetmedi."</p>

  <p>Kilometreler, Winnebago’nun tekerlekleri altında kayboldu. Gölge, Amerika Manzarası saatte yetmiş-seksen kilometre süratle yanlarından geçerken onun kımıldamadan durduğunu hayal etmeye başladı. Bir kış sisi, nesnelerin kenarlarını gizledi.</p>

  <p>Yolculuklarının ikinci günün ortasındaydılar ve neredeyse oraya ulaşmışlardı. Düşüncelere dalmış olan Gölge dedi ki, "Geçen hafta Gölkenarı’nda bir kız kayboldu. Biz San Fransisko’dayken."</p>

  <p>"Mım?" Çarşamba pek ilgilenmiş gibi görünmedi.</p>

  <p>"Çocuğun ismi Alison McGovern. O orada ortadan kaybolan ilk çocuk değil. Başkaları da olmuş. Kışın yok oluyorlar."</p>

  <p>Çarşamba kaşlarını çattı. "Bu bir trajedi, değil mi? Süt kutularının üstündeki ve otoban dinleme yerlerinin duvarlarındaki küçük yüzler - ama en son ne zaman bir süt kutusunda bir çocuk gördüğümü hatırlamıyorum. <i>Beni gördün mü?</i> diye sorarlar. Günümüzün en derin varoluşçu sorusu. <i>Beni gördün mü?</i> Bir sonraki çıkıştan sap."</p>

  <p>Gölge üzerlerinden geçen bir helikopter duyduğunu sandı ama bulutlar hiçbir şey göremeyecek kadar alçaktı.</p>

  <p>"Gölkenarı'nı niçin seçtin?" diye sordu Gölge.</p>

  <p>"Sana söyledim. Orası seni saklayabileceğim sakin, güzel bir yer. Orada radar alanı dışındasın."</p>

  <p><i>"Niye?"</i></p>

  <p>"Öyle de ondan. Şimdi sola dön," dedi Çarşamba.</p>

  <p>Gölge sola döndü.</p>

  <p>"Yanlış olan bir şeyler var," dedi Çarşamba. "Siktir. Yavaşla ama durma."</p>

  <div>"Detaylandırmak ister misin?"</div>

  <p>"Bela. Herhangi bir başka yol biliyor musun?"</p>

  <p>"Hayır. Bu, Güney Dakota’ya ilk gelişim," dedi Gölge. "Ve nereye gittiğimizi bilmiyorum."</p>

  <p>Aniden tepenin öbür tarafında, sislerin içinde kırmızı bir şey parıldadı.</p>

  <p>"Yolu kesmişler," dedi Çarşamba. Ellerini takım elbisesinin ceplerine sokmaya başladı, bir şey arıyordu.</p>

  <p>"Durup geriye dönebilirim."</p>

  <p>"Dönemeyiz. Arkamızdan da geliyorlar," dedi Çarşamba. "Hızını saatte on beş, yirmi kilometreye düşür."</p>

  <p>Gölge aynadan geriye bir göz attı. Arkalarında, bir buçuk kilometre geride farlar vardı. "Bundan emin misin?" diye sordu.</p>

  <p>Çarşamba hırıldadı. "Yumurta yumurtadır," dedi. "Hindi çiftçisinin ilk kaplumbağası yumurtadan çıkarken söylediği gibi. Ah, başardım!" ve cebinin dibinden küçük bir parça beyaz tebeşir çıkardı.</p>

  <p>Arabanın gösterge tablosunun üzerine tebeşirle çiziktirmeye başladı, bir cebir problemi çözüyormuş gibi işaretler yapıyordu - ya da belki de diye düşündü Gölge; bir hoboymuş gibi diğer hobolara hobo şifresinde uzun mesajlar çiziktiriyordu - <i>burada belalı köpek var, tehlikeli kasaba, güzel kadın, akşamı geçirebilecek rahat hapishane</i> . . .</p>

  <p>"Tamam," dedi Çarşamba. "Şimdi hızını otuza çıkar. Ve yavaşlama."</p>

  <p>Arkalarındaki arabalardan biri ışıklarını ve sirenlerini çalıştırıp onlara doğru hızlandı. "Yavaşlama," diye tekrar etti Çarşamba. "Asıl istedikleri, barikata gelmeden yavaşlamamız." <i>Gıcır. Gıcır. Gıcır.</i></p>

  <p>Tepeyi çıktılar. Barikata elli kilometreden az vardı. Yol boyunca dizilmiş on iki araba duruyordu. Yolun kenarında polis arabaları ve birkaç büyük SUV dizilmişti.</p>

  <p>"İşte," dedi Çarşamba ve tebeşiri ortadan kaldırdı. Winnebago'nun gösterge tablosu şimdi rune benzeri çizgilerle dolmuştu.</p>

  <p>Sirenleri çalan araba tam arkalarındaydı. Onların hızına düşmüştü ve hoparlörden bağırıyordu, "Kenara çekin!" Gölge, Çarşamba’ya baktı.</p>

  <p>"Sağa dön," dedi Çarşamba. "yoldan çık."</p>

  <p>"Bu şeyi yoldan çıkaramam. Tepetaklak oluruz."</p>

  <p>"Sorun yok, sağa dön. Şimdi!"</p>

  <p>Gölge, sağ eliyle direksiyonu kırdı. Winnebago sendeledi ve sarsıldı. Bir an için haklı olduğunu, arabanın tepetaklak olacağını sandı, sonra ön camdan gözüken dünya, tıpkı rüzgarın pırıl pırıl bir havuzda yüzeyi yaladığında oluşan yansıma gibi dalgalandı ve titrekçe parıldadı.</p>

  <p>Bulutlar, sis, kar ve gündüz yok oldu.</p>

  <p>Artık üzerlerinde yıldızlar vardı, karanlık gökyüzüne saplanan donmuş ışık mızrakları gibi orada asılı duruyorlardı.</p>

  <p>"Burada park et," dedi Çarşamba. "Yolun geri kalanını yürüyebiliriz."</p>

  <p>Gölge kontağı kapattı. Winnebago’nun arkasına geçip paltosunu, botlarını ve eldivenlerini çıkardı. Sonra araçtan indi ve dedi ki, "Tamam. Hadi gidelim."</p>

  <p>Çarşamba eğlenerek ve başka bir şekilde - belki kızarak - ona baktı. Ya da gururla. "Niçin tartışmıyorsun?" diye sordu Çarşamba. "Niçin bütün bunlar imkansız diye bağırmıyorsun? Niçin söylediğimi hiçbir bok yemeden aynen yapıyorsun ve amına koduğumun her şeyini bu kadar sakince karşılıyorsun?"</p>

  <p>"Çünkü bana soru sormam için para ödemiyorsun," dedi Gölge.</p>

  <p>Ve sonra dedi ki, ağzından kelimeler dökülürken gerçeği fark ederek. "Her neyse, Laura’dan beri hiçbir şey beni gerçekten şaşırtamaz."</p>

  <p>"Ölümden geri geldiğinden beri mi?"</p>

  <p>"Robie’yle düzüştüğünü öğrendiğimden beri. Bu beni kırdı. Diğer her şey bunun yanında yüzeysel kalıyor. Şimdi nereye gidiyoruz?"</p>

  <p>Çarşamba eliyle gösterdi ve yürümeye başladılar. Ayaklarının altındaki zemin bir tür parlak, kaygan, volkanik ve arada sırada camımsı kayadandı. Hava serindi ama kış soğuğu yoktu. Bir tepeden aşağı beceriksizce yan yan indiler. Önlerine engebeli bir patika çıktı ve onu takip ettiler. Gölge, aşağı, tepenin eteğine baktı.</p>

  <p>"Bu da ne iş?" diye sordu Gölge, ama Çarşamba parmağını dudağına götürüp kafasını sertçe salladı. Sessizlik.</p>

  <p>Bu, mavi metalden yapılmış, parıldayan LED ışıkları olan mekanik bir örümceğe benziyordu ve bir traktör büyüklüğündeydi. Tepenin eteğinde çökmüş duruyordu. Onun ötesinde, her birinin yanında titreyerek yanan mum alevinden biraz daha büyük alevler olan cins cins kemikler vardı.</p>

  <p>Çarşamba, Gölge’ye o şeylerden uzak durmasını elleriyle işaret etti. Gölge yana doğru fazladan bir adım attı. Bu camımsı patikada yapılan bir hataydı, ayak bileği burkuldu ve yokuştan aşağı, yuvarlanarak, sekerek, kayarak düştü. Geçerken bir kayayı yakaladı ve obsidiyen bir dal, deri eldivenini sanki kağıtmış gibi yırttı.</p>

  <p>Tepenin eteğindeki mekanik örümcekle kemiklerin arasına geldi.</p>

  <p>Ayağa kalkmak için bir elini yere koydu. Kendini avuç içiyle bir uyluk kemiği gibi gözüken bir şeye dokunur buldu ve o ...</p>

  <p>. . . gün ışığında sigara içerek ve saatine bakarak duruyordu. Etrafında bazıları boş, bazıları dolu arabalar vardı. Son bardak kahveyi içmemiş olmayı diliyordu, çünkü delicesine işeme ihtiyacı duyuyor ve bu rahatsızlık verici olmaya başlıyordu.</p>

  <p>Yerel kanun adamlarından biri ona geldi, mors bıyıklarında buzlar olan iriyarı bir adam. Adamın ismini unutmuştu bile.</p>

  <p>"Onları nasıl kaybettiğimizi bilmiyorum," diyor Yerel Kanun Adamı, mahcup ve şaşkın.</p>

  <p>"Bu bir göz yanılsaması," diye cevaplıyor. "Anormal hava koşullarında başınıza böyle şeyler gelir. Sis. Bir seraptı. Onlar başka bir yoldan gidiyorlardı. Biz bunda olduklarını sandık."</p>

  <p>Yerel Kanun Adamı, hayal kırıklığına uğramış gibi görünüyor. "Ah. Ben bunun X-Files türünden bir şey olduğunu sanmıştım," diyor.</p>

  <p>"Korkarım, o kadar heyecanlı bir şey yok." Ara sıra ortaya çıkan basur sorunu var ve şimdi kıçı dışarı doğru taşmanın yolda olduğunun sinyalini veren şekilde kaşınmaya başladı. Boş otobanda olmak istiyor. Arkasına gidip durabileceği bir ağaç olmasını diliyor: İşeme dürtüsü daha da kötüleşiyor. Sigarayı atıyor ve üzerine basıyor.</p>

  <p>Yerel Kanun Adamı, polis arabalarından birine gidiyor ve şoföre bir şeyler söylüyor. İkisi el sıkışıyorlar.</p>

  <p>Telefonu çıkarıyor, mönüye dokunuyor, sayfada aşağı iniyor ve yazdığında onu çok eğlendiren <i>“Çamaşırhane"</i> yazılı adresi buluyor - <i>The Man from</i> U.N.C.L.E.’dan bir alıntı ve son bunun tamamen ondan olmadığını fark ediyor, bu <i>öykü anlatan</i> biri, <i>Get Smart</i>’ı düşünüyor; çocukken bir komedi olduğunu anlamadığı için bu kadar yıl sonra bile kendini hâlâ tuhaf hissediyor ve biraz utanıyor. Ve birden bir ayakkabıtelefon istiyor . . .</p>

  <p>Telefonda bir kadın sesi. "Evet?"</p>

  <p>"Ben Bay Kasaba, Bay Dünya’yı arıyorum."</p>

  <p>"Bekleyin lütfen. Bakayım müsait mi?"</p>

  <p>Sessizlik var. Kasaba bacak bacak üstüne atıyor, kemerini göbeğinin üstüne - bu son beş kiloyu vermesi <i>lazım</i> <i>-</i> sidik torbasından uzağa çekiyor. Sonra şehirli bir ses diyor ki, "Selam Bay Kasaba."</p>

  <p>"Onları kaybettik," diyor Kasaba. Bağırsaklarında bir rahatsızlık hissediyor: Bunlar piç herifler, Oduncuk ve Taşı öldüren rezil orospu çocukları, Tanrı aşkına. İyi adamlar. İyi adamlar. Bayan Odun’u acayip sikmek istiyor ama Odun’un ölümünden sonra harekete geçmek için çok erken olduğunu biliyor. Bu yüzden her birkaç haftada bir onu yemeğe çıkarıyor, gelecek için bir yatırım, kadın onun ilgisine çok minnettar . . .</p>

  <p>"Nasıl?"</p>

  <p>"Bilmiyorum. Bir barikat kurduk, gidebilecekleri başka bir yer yoktu ve yine de oraya gittiler."</p>

  <p>"Şu hayatın sırlarından bir tanesi daha demek. Merak etme. Yerel adamları sakinleştirdin mi?"</p>

  <p>"Onlara bunun bir göz yanılsaması olduğunu söyledim."</p>

  <p>"Yediler mi?"</p>

  <p>"Büyük ihtimalle."</p>

  <p><i>Bay Dünya’nın sesinde çok tanıdık bir tını vardı</i> <i>-</i> bu düşünmesi tuhaf bir şeydi, şu ana kadar iki yıldır onun için çalışıyordu, onunla her gün konuşmuştu, <i>tabii ki</i> sesinde tanıdık bir hava olacaktı.</p>

  <p>"Şimdiye kadar çoktan uzaklaşmışlardır."</p>

  <p>"Onların yolunu kesmek içine reze adam yollamalı mıyım?"</p>

  <p>"İşleri kızıştırmaya değmez. Çok fazla yasal yetki dağıtıldı ve etrafta bir sabahta çekemeyeceğim kadar çok ip var. Zamanımız çok. Sen doğru buraya gel. Burada işler, organize etmeye çalıştığım harekât toplantısından dolayı başımdan aşkın."</p>

  <p>"Sorun mu var?</p>

  <p>"Sidik yarışı. Burada yapalım diye teklif ettim. Teknisyenler Austin ya da Sen Jose’de, oyuncular Hollywood’da, cisimsizler Wall Street’te olsun istiyorlar. Herkes onun kendi arka bahçesinde yapılmasını istiyor. Hiç kimse esnemeyecek."</p>

  <p>"Herhangi bir şey için bana ihtiyacınız var mı?"</p>

  <p>"Henüz değil. Bazılarına hırıldayacağım, diğerlerine vuracağım. Alışılagelenleri biliyorsun."</p>

  <p>"Evet, efendim."</p>

  <p>"Devam et, Kasaba."</p>

  <p>Bağlantı kesildi.</p>

  <p>Kasaba, amına koyduğumun Winnebago’sunu avlamak için bir S.W.A.T. timi getirmeliydim ya da yola mayın döşemeliydim, diye düşünüyor. Ya da bu piçlere bizim ciddi olduğumuzu gösterecek soktuğumun bir taktiksel nükleer silahını. Bay Dünya’nın bir zamanlar ona söylediği gibi, <i>Ateşten Harflerle geleceği yazıyoruz.</i> Bay Kasaba eğer şimdi işemezse bir böbreğini kaybedeceğini düşünüyor. Bom diye patlayacak. Aynı Kasaba, henüz çocukken eyaletlerarası yoldaki uzun yolculuklarda, babasının dediği gibiydi. Babası her zaman derdi ki, "Arka dişlerim su içinde yüzüyor." Bay Kasaba o sesi şimdi bile duyabiliyor, o keskin Yankee aksanıyla söylediğini, "Yakında gidip su dökeceğim. Arka dişlerim su içinde yüzüyor" . . .</p>

  <p>... ve işte o an Gölge bir elin kendi elini açtığını hissetti, uyluk kemiğini sıkı sıkı tutan parmakları birer birer zorla açıyordu. Artık işeme ihtiyacı duymuyordu; o başka birisiydi. Camımsı kayalık bir ovada yıldızların altında duruyordu.</p>

  <p>Çarşamba tekrar sessiz olması için işaret etti. Sonra yürümeye başladı ve Gölge de takip etti.</p>

  <p>Mekanik örümcekten bir gıcırtı geldi ve Çarşamba donup kaldı. Gölge durdu ve onu bekledi. Yeşil ışıklar titreştiler, üstünde ve yanlarında kümeler halinde dolaştılar. Gölge yüksek sesle nefes almamaya çalıştı.</p>

  <p>Biraz önce olanları düşündü. Bu başka birinin zihnindeki bir pencereden bakmak gibi bir şeydi. Sonra Bay Dünya’yı düşündü. <i>Onun sesinin tanıdık geldiğini düşünen bendim. O benim düşüncemdi Kasaba'nınki değil. Bu yüzden tuhaf göründü.</i> Bu sesi zihninde tanımlamaya, ait olduğu gruba koymaya çalıştı ama ses ondan kurulup kaçtı.</p>

  <p><i>Aklıma gelecek, diye düşündü Gölge. Er ya da geç aklıma gelecek.</i></p>

  <p>Yeşil ışıklar maviye, sonra kırmızıya, daha sonra da donuk kırmızıya dönüştüler ve örümcek metalik kıçının üstüne çöktü. Çarşamba ileri doğru yürümeye başladı, geniş kenarlı şapkasıyla yıldızlar altında yalnız bir şahsiyet. Yıpranmış koyu renk pelerini hiçbir yerden esmeyen rüzgârla rasgele kabarıyor, asası camımsı kayalık zemine tık tık vuruyor.</p>

  <p>Metalik örümcek, gerideki ovada, yıldızların ışığı altında uzak bir parıltı olarak kaldığında Çarşamba dedi ki, "Artık konuşacak kadar güvendeyiz."</p>

  <p>"Neredeyiz?"</p>

  <p>"Kuliste," dedi Çarşamba.</p>

  <p>"Anlamadım?"</p>

  <p>"Bunu sahnenin arkasındaymışız gibi düşün. Bir tiyatro gibi bir yerde. Ben biraz önce bizi seyircilerden uzaklaştırdım ve şimdi kuliste yürüyoruz. Bu bir kestirme yol."</p>

  <p>"O kemiğe dokunduğumda, Kasaba adındaki bir adamın zihnindeydim. Hayalet şovuyla beraber çalışıyor. Bizden nefret ediyor."</p>

  <p>"Evet."</p>

  <p>"Bay Dünya adında bir patronu var. Bana birisini hatırlattı ama kim olduğunu bilmiyorum. Kasaba’nın kafasının içine bakıyordum - ya da belki de kafasının içindeydim. Emin değilim."</p>

  <p>"Nereye gittiğimizi biliyorlar mı?"</p>

  <p>"Sanırım artık avı iptal ediyorlar. Bizi rezervasyona kadar takip etmek istemiyorlar. Bir rezervasyona mı gidiyoruz?"</p>

  <p>"Belki." Çarşamba bir an için asasının üstüne eğildi, sonra yürümeye devam etti.</p>

  <p>"O örümcek şey neydi?"</p>

  <p>"Bir desen gösterici. Bir arama makinesi."</p>

  <p>"Tehlikeliler mi?"</p>

  <p>"Benim yaşıma gelmek istiyorsan en kötüsü için hazır olman lazım."</p>

  <p>Gölge gülümsedi. "Bu ne kadar yaşlı oluyor?"</p>

  <p>"Dilim yaşında," dedi Çarşamba. "Ve dişlerimden birkaç ay daha yaşlı."</p>

  <p>"Kağıtlarını göğsüne çok yakın oynuyorsun," dedi Gölge. "Böyle olunca onların gerçek kağıtlar olduğundan bile emin olamıyorum."</p>

  <p>Çarşamba sadece homurdandı.</p>

  <p>Geldikleri her tepeye tırmanmak bir öncekinden daha zor oluyordu.</p>

  <p>Gölge başının ağrıdığını hissetmeye başladı. Yıldız ışığında kalbini küt küt attıran bir özellik vardı; şakaklarındaki ve göğsündeki nabız atışıyla çınlayan bir şey. Bir sonraki tepenin eteğinde tökezlendi, bir şey söylemek için ağzını açtı ve hiçbir uyarı olmadan kustu.</p>

  <p>Çarşamba elini iç cebine soktu ve küçük bir cep şişesi çıkardı. "Bundan bir yudum al," dedi. "Sadece bir yudum."</p>

  <p>Sıvı sertti. İyi bir brendiymiş gibi ağzından uçup gitti, bununla beraber alkollü gibi bir tadı yoktu. Çarşamba şişeyi aldı ve cebine koydu. "İzleyicilerin kendilerini kuliste yürürken bulmaları iyi bir şey değildir. Bundan dolayı miden bulandı. Seni buradan çıkarmamız için acele etmemiz gerekiyor."</p>

  <p>Daha hızlı yürüdüler. Çarşamba, kesintisiz uzun adımlarla ilerliyor, Gölge zaman zaman tökezliyordu; ama ağzında portakal kabuğu, biberiye yağı, nane ve karanfil tadı bırakan içkiden sonra kendini daha iyi hissediyordu.</p>

  <p>Çarşamba kolunu kaldırdı. "İşte," dedi, sollarındaki birbirinin aynı, ikiz, donmuş kayacam tepeciği göstererek. "O iki tümseğin arasından yürü. Yanımdan yürü."</p>

  <p>Yürüdüler. Soğuk hava ve parlak gün ışığı aynı anda Gölge’nin yüzüne çarptı . . .</p>

  <p>Hafif bir tepenin yarı yolundaydılar. Sis kaybolmuştu. Hava güneşli ve soğuk, gökyüzü masmaviydi. Tepenin eşiğinde çakıl bir yol vardı ve kırmızı bir steyşın vagon oyuncak bir çocuk arabasıymış gibi yolun üzerinde zıplıyordu. Yandaki binadan aniden bir odun dumanı esintisi geldi. Birisi otuz yıl önce seyyar bir ev bulmuş ve tepenin yanından bırakmış gibi görünüyordu. Bu, çok tamir görmüş, yamanmış, parçalar eklenmiş bir evdi.</p>

  <p>Oraya geldiklerinde kapı açıldı. Keskin gözlü, bıçak yarası gibi bir ağzı olan, orta yaşlı bir adam onlara baktı ve dedi ki, "Eyah, beni görmeye gelen iki beyaz adam olduğunu duydum. Bir Winnebago’da iki beyaz. Tabelalarını her yere koymazlarsa kaybolan beyaz adamlar gibi kaybolduklarını duydum. Şimdi kapıdaki şu iki acınacak hayvana bak. Lakota ülkesinde olduğunuzu biliyor musunuz?" Kır saçları uzundu.</p>

  <p>"Sen ne zaman Lakota oldun, yaşlı sahtekar?" dedi Çarşamba. Bir palto ve kulaklarını örten bir şapka giyiyordu. Birkaç saniye önce yıldızların altındayken geniş kenarlı bir şapka ve eski püskü bir pelerin giyiyor olması artık Gölge’ye olanaksız görünüyordu. "Evet, Viski Jack. Ben açlıktan ölüyorum ve buradaki dostum kahvaltısını yeni kustu. Bizi içeri davet ediyor musun?"</p>

  <p>Viski Jack, koltukaltını kaşıdı. Üstünde kot ve gömleğinin altında kırlaşmış kılları vardı. Ayağına makosenler giymişti ve soğuğu fark etmiyormuş gibi görünüyordu. Sonra dedi ki, "Ben burayı seviyorum. Winnebagolarını kaybeden beyaz adamlar, içeri girin."</p>

  <p>Odun dumanı karavanın içinde daha da çoktu ve içerideki masada oturan bir adam vardı. Adam, lekeli bir güderi giyiyordu ve ayakları çıplaktı. Derisi ağaç kabuğu rengindeydi.</p>

  <p>Çarşamba sevinmiş gibi göründü. "Evet," dedi, "Gecikmemiz tesadüf gibi görünüyor. Viski Jack ve Elma Johnny. Bir taşta iki kuş."</p>

  <p>Masadaki adam, Elma Johnny gözlerini Çarşamba’ya dikti, sonra bir elini apış arasına uzattı, orayı avuçladı ve dedi ki, "Yanıldın yine. Şimdi kontrol ettim ve taşlarım olması gereken yerde duruyorlar." Kafasını kaldırıp Gölge'ye baktı ve avucu açık elini uzattı. "Ben John Chapman. Patronun bana ne dediğine bakma.</p>
<p>O bir göttür. Her zaman göttü. Her zaman göt olacak. Bazıları sadece göttürler ve hepsi bu kadar."</p>

  <p>"Mike Ainsel," dedi Gölge.</p>

  <p>Cahpman hafif sakalı uzamış çenesini ovuşturdu. "Ainsel," dedi. "Bu bir isim değil. Ama gerekiyorsa olur. Sana ne derler?"</p>

  <p>"Gölge."</p>

  <p>"O zaman sana Gölge diyeceğim. Hey Viski Jack," - ama Gölge, söylediğinin <i>Viski Jack</i> olmadığını fark etti. Çok fazla hece. "Yemek nasıl gidiyor?"</p>

  <p>Viski Jack, tahta bir kaşık aldı ve odun yanan ocağın üstünde fokurdayan siyah demir tencerenin kapağını kaldırdı. "Yenmeye hazır," dedi.</p>

  <p>Dört plastik çanak aldı ve tencerenin içindekileri çanaklara koyduktan sonra masanın üstüne yerleştirdi. Sonra kapıyı açıp karın üstüne çıktı ve kar yığınının içinden plastik bir litrelik testi çekti. Onu içeri getirdi ve dört büyük bardağa sarı-kahverengi bulanık bir sıvı döküp onları da her çanağın yanına yerleştirdi. En son olarak, dört kaşık buldu. Diğer adamlarla beraber masaya oturdu.</p>

  <p>Çarşamba kuşkuyla bardağı kaldırdı. "Sidiğe benziyor," dedi.</p>

  <p>"Hâlâ o zımbırtıyı mı içiyorsun?" diye sordu Viski Jack. "Beyaz adamlar deli. Bu daha iyi." Sonra Gölge’ye döndü. "Yahninin çoğu yaban hindisi. John elma konyağını getirdi."</p>

  <p>"Hafif bir elma şarabı," dedi John Chapman. "Sert içkileri hiç sevmedim. İnsanı çıldırtıyor."</p>

  <p>Yahni çok lezizdi. Elma şarabı da çok iyiydi. Gölge, yemeği yutmadan çiğneyerek yemek için kendini yavaşlamaya zorladı ;ama inanabileceğinden çok daha fazla açtı. Kendine ikinci bir tabak yahni ve ikinci bir bardak şarap koydu.</p>

  <p>"Bayan Dedikodu, her tür kişiyle konuştuğunu, onlara her tür şey teklif ettiğini söylüyor. Eski ahaliyi savaş yoluna çektiğini söylüyor," dedi John Chapman. Gölge ve Viski Jack, artan yahniyi plastik kapalı kaplara koyup bulaşığı yıkıyorlardı. Viski Jack, kaseleri kapının dışındaki kar yığınlarına yerleştirdi ve onları tekrar bulabilmek için onları bıraktığı yerin tepesine bir süt kasası koydu.</p>

  <p>"Sanırım, bu olayların dürüst ve sağgörülü bir özeti," dedi Çarşamba.</p>

  <p>"Onlar kazanacaklar," dedi Viski Jack, kesin bir şekilde. "Onlar zaten kazandılar. Sen zaten kaybettin. Beyaz adam ve benim halkım gibi. Çoğunlukla onlar kazandı. Ve kaybettiklerinde anlaşma yaptılar. Sonra anlaşmaları bozdular. Böylece tekrar kazandılar. Ben baştan kaybedilmiş bir dava daha için savaşmıyorum."</p>

  <p>"Ve bana bakmanın da bir anlamı yok," dedi John Chapman, "çünkü senin için savaşsam dahi - ki savaşmayacağım - senin işine yaramam. Uyuz sıçan kuyruklu piçler beni avladılar ve beni defterden silip unuttular." Durdu. Sonra dedi ki, <i>"Paul Bunyan."</i> Başını yavaşça salladı ve onu tekrar dedi. "Paul Bunyan." Gölge, daha önce böyle iki zararsız kelimenin bu kadar zıt bir izlenim yarattığını duymamıştı.</p>

  <p>"Paul Bunyan mı?" dedi Gölge. "O daha önce ne yaptı ki?"</p>

  <p>"Başı çekti," dedi Viski Jack. Çarşamba'dan bir sigara dilendi ve iki adam oturup sigaralarını içtiler.</p>

  <p>"Sinekkuşlarının kilo, diş çürümesi ya da benzeri saçmalıklar konusunda endişe ettiklerini sanan salaklar gibi, belki sadece sinekkuşlarını şekerin kötülüklerinden kurtarmak istiyorlar," diye açıkladı Çarşamba. "Bu yüzden sinekkuşlarının yemliklerini amına koyduğumun NutraSweet'iyle dolduruyorlar. Yemliklere gelen kuşlar onu içiyorlar. Sonra o minik mideleri dolu olsa bile yiyeceklerinde kalori olmadığı için ölüyorlar. İşte senin için Paul Bunyan bu. Daha önce hiç kimse Paul Bunyan öyküleri anlatmadı. Hiç kimse Paul Bunyan’a inanmadı. 1910’da New York’da bir reklam şirketinden akılları durdurarak ortaya çıtı ve ulusun mit midesini boş kalorilerle doldurdu."</p>

  <p>"Ben Paul Bunyan’ı severim," dedi Viski Jack. "Birkaç yıl önce Mali of Amerika’da onun dönme dolabına bindimdi. Sen baş aşağı düşerken yaşlı, koca Paul Bunyan zirvedeydi. Şapırt. Bence iyi biri. Onun hiç var olmamış olması umurumda değil, önemli olan, asla ağaç kesmemiş olması. Tabii ki ağaç dikmek kadar iyi değil. Ağaç dikmek daha iyidir."</p>

  <p>"Çok önemli bir şey söyledin," dedi John Chapman.</p>

  <p>Çarşamba, ağzından bir halka duman çıkardı. Havada öylesine kaldı, yavaş yavaş kıvrılıp dağıldı. "Kahretsin, Viski Jack, konu bu değil ve sen bunu biliyorsun."</p>

  <p>"Sana yardım etmeyeceğim," dedi Viski Jack. "Kıçına tekmeyi yediğinde buraya gelebilirsin ve ben hâlâ buradaysam senin karnını tekrar doyuracağım. En iyi yemeği sonbaharda yersin."</p>

  <p>Çarşamba dedi ki, "Diğer bütün seçenekler daha kötü."</p>

  <p>"Diğer seçenekler konusunda hiçbir fikrin yok," dedi Viski Jack. Sonra Gölge’ye baktı. "Sen bir şey peşindesin," dedi. Sesi odun dumanı ve sigaradan kalınlaşmıştı.</p>

  <p>"Ben çalışıyorum," dedi Gölge.</p>

  <p>Viski Jack başını olumsuzca salladı. "Aynı zamanda bir şey peşindesin," dedi. "Geri ödemek istediğin bir borç var."</p>

  <p>Gölge, Laura’nın mavi dudaklarını, ellerindeki kanları düşündü ve başıyla onayladı.</p>

  <p>"Dinle. Buraya ilk gelen tilkiydi ve kardeşi kurttu. Tilki herkesin sonsuza kadar yaşayacağını söyledi. Eğer ölürlerse uzun süre ölü kalmayacaklardı. Kurt hayır dedi, herkes ölecek, insanlar ölmeli, yaşayan her şey ölmeli; yoksa yayılıp bütün dünyayı sararlar, bütün somonları, karibuları, bufaloları, kabakları ve bütün mısırları yerler. Bir gün kurt öldü ve tilkiye dedi ki çabuk beni yaşama geri döndür. Ve tilki dedi ki, Hayır, ölüler ölü kalmalı. Beni ikna ettin. Ve bunu söylerken ağladı. Ama bunu söyledi ve bu sondu. Şimdi kurt ölüler dünyasını yönetiyor ve tilki her zaman güneşle ayın altında yaşıyor. Ve hâlâ kardeşinin ölümünün yasını tutuyor."</p>

  <p>Çarşamba dedi ki, "Eğer oynamıyorsan oynamıyorsun. Biz gidiyoruz."</p>

  <p>Viski Jack’ın yüz ifadesi kayıtsızdı. "Ben bu genç adamla konuşuyorum," dedi. "Sen yardım sınırlarının ötesindesin. O değil." Tekrar Gölge’ye döndü. "Bana rüyanı anlat," dedi Viski Jack.</p>

  <p>Gölge dedi ki, "Kafataslarından bir kuleye tırmanıyordum. Etrafında uçan dev gibi kuşlar vardı. Kanatlarında şimşekler çakıyordu. Bana saldırıyorlardı. Kule yıkıldı."</p>

  <p>"Herkes rüya görür," dedi Çarşamba. "Yola çıkabilir miyiz?"</p>

  <p>"Hayır herkes <i>Wakinyau,</i> thunderbird görmez," dedi Viski Jack. "Onun yankılarını buradan hissettik."</p>

  <p>"Sana <i>söyledim"</i> dedi Çarşamba. "Tanrım."</p>

  <p>"Batı Viginia’da kuluçkadan çıkan thunderbirdler var," dedi Chapman, aylakça. "Birkaç dişi ve bir de erkek. Yaşlı Ben’in asla çalışmadığı, Kantucky ve Tennessee arasındaki bir zamanlar Franklin eyaleti denen bölgede yavru yapan bir çift var. Tabii ki en iyi zamanlarda bile sayılan asla fazla artmadı."</p>

  <p>Viski Jack, kırmızı kil rengi elini uzattı ve Gölge’nin yüzüne nazikçe dokundu. "Eyvah," dedi. "Doğru. Eğer thunderbird avlarsan kadınını geri getirebilirsin. Ama o, ölü topraklarda, yürümeyenler ülkesindeki kurda ait."</p>

  <p><i>”Nereden</i> biliyorsun?" diye sordu Gölge.</p>

  <p>Viski Jack’ın dudakları oynamadı. "Bufalo sana ne dedi?"</p>

  <p>"İnanmamı."</p>

  <p>"İyi bir öğüt. O öğüdü dinleyecek misin?"</p>

  <p>"Bir bakıma. Sanırım." Kelimesiz, ağızsız ve ses çıkarmadan konuşuyorlardı. Gölge, odadaki diğer iki kişiyi merak etti; hiç kımıldamadan duruyorlardı, ne bir kalp atışı vardı, ne de bir kalp atışının küçük bir parçası.</p>

  <p>"Kabileni bulduğun zaman gel ve beni gör," dedi Viski Jack. "Yardım edebilirim."</p>

  <p>"Geleceğim."</p>

  <p>Viski Jack kafasını eğdi. Sonra Çarşamba’ya döndü. "Ho Chunk'unu mu almaya gidiyorsun?"</p>

  <p>"Neyi mi?"</p>

  <p><i>"Ho Chunk.</i> Winnebagolar kendilerine öyle derler."</p>

  <p>Çarşamba başını olumsuzca salladı. "Çok riskli. Onu geri almak sorun çıkarabilir. Onu arıyor olmalılar."</p>

  <p>"Çalıntı mı?"</p>

  <p>Çarşamba gücenmiş göründü. "Bir parçası bile değil. Kağıtları torpido gözünde."</p>

  <p>"Ya anahtarlar?"</p>

  <p>"Onlar bende," dedi Gölge.</p>

  <p>"Yeğenim, Harry Mavialakarga’nın bir 81 Buick’i var. Niçin senin arabanın anahtarlarını bana vermiyorsun? Sen de onun arabasını alabilirsin."</p>

  <p>Çarşamba’nın tüyleri dikildi. "Bu ne biçim bir değiş tokuş ki?"</p>

  <p>Viski Jack omuz silkti. "Onu bıraktığın yerden geri getirmenin ne kadar zor olacağını biliyorsun, değil mi? Sana bir iyilik yapıyorum. İster kabul et, ister kabul etme. Umurumda değil." Bıçak yarası ağzını kapadı.</p>

  <p>Çarşamba kızgın göründü ve sonra kızgınlığı pişmanlığa döndü ve dedi ki, "Gölge, bu adama Winnebago’nun anahtarların, ver." Gölge anahtarları Viski Jack’e verdi.</p>

  <p>"Johnny," dedi Viski Jack, "bu adamları Harry Mavialakarga’ya götürür müsün? Onlara arabasını vermesini söylediğimi ona söyle."</p>

  <p>"Zevkle," dedi John Chapman.</p>

  <p>Ayağa kalktı ve kapıya yürüdü, yanında duran küçük kendir torbayı aldı, kapıyı açtı ve dışarı çıktı. Gölge’yle Çarşamba onu takip ettiler. Viski Jack kapıda bekledi. "Hey," dedi Çarşamba’ya. "Sen buraya bir daha gelme. Burada istenmiyorsun."</p>

  <p>Çarşamba parmağını göğe doğru kaldırdı. "Bunun üzerinde dön" dedi nazikçe.</p>

  <p>Karlar içinde tepeden aşağı yürüdüler, kar yığınlarının içinden yollarını açtılar. Chapman önden yürüdü, çıplak ayakları, üstü kabuk gibi olan karların üstünde kırmızı bir tezat yaratıyordu. "Üşümüyor musun?" dedi Gölge.</p>

  <p>"Karım Choctawdı," dedi Chapman."</p>

  <p>"Ve sana soğuktan korunmanın gizemli yollarını mı öğretti?"</p>

  <p>"Hayır. Benim deli olduğumu düşündü," dedi Chapman. "Bana eskiden Johny niçin botlarını giymiyorsun derdi?" Tepenin eğimi dikleşti ve konuşmayı kesmek zorunda kaldılar. Üç adam, karın üzerinde tökezlenip kayarken kendilerini sağlama almak ve düşmekten kurtulmak için tepenin kenarındaki kayınağaçlarını kullanıyorlardı. Zemin daha düzelince Chapman dedi ki, "Artık ölü tabii ki. O öldüğünde sanırım biraz çıldırdım. Bu herkesin başına gelebilir. Senin de başına gelebilir." Gölge’nin koluna vurdu. "İsa ve Jehosophat adına sen kocaman bir adamsın."</p>

  <p>"Öyle diyorlar," dedi Gölge.</p>

  <p>Tepenin eteğini dönen çakıl yola ulaşana kadar yarım saat daha yokuş aşağı ağır adımlarla yürüdüler. Üç adam onun yanından, tepenin üstünden gördükleri bina kümesine doğru yürüdüler.</p>

  <p>Bir araba yavaşladı ve durdu. Kullanan kadın uzanıp yolcu penceresini açtı ve dedi ki, "Siz avanaklar yolculuk yapmak ister misiniz?"</p>

  <p>"Çok naziksiniz, hanımefendi," dedi Çarşamba. "Biz Bay Harry Mavialakarga’yı arıyoruz?"</p>

  <p>"Aşağıda resepsiyon salonunda olmalı," dedi kadın. Gölge kadının kırklarında olduğunu tahmin etti. "Binin."</p>

  <p>Arabaya bindiler. Çarşamba öne oturdu, Gölge ve John Chapman arkaya geçtiler. Gölge’nin bacakları arkada rahatça oturmayacak kadar uzundu ama elinden geleni yaptı. Araba çakıllı yoldan aşağı sarsılarak hareket etti.</p>

  <p>"Siz üçünüz nereden geliyorsunuz?" diye sordu şoför.</p>

  <p>"Bir arkadaşımızı ziyaretten," dedi Çarşamba.</p>

  <p>"Arkadaki tepede yaşıyor," dedi Gölge.</p>

  <p>"Ne tepesi?" diye sordu.</p>

  <p>Gölge, tozlu arka pencereden arkadaki tepeye bakmak için geriye baktı. Ama arkada yüksek bir tepe yoktu: Ovaların üzerinde bulutlardan başka hiçbir şey yoktu.</p>

  <p>"Viski Jack," dedi.</p>

  <p>"Ah," dedi kadın. "Biz ona burada Inktomi deriz. Sanırım aynı adam. Büyükbabam onunla ilgili bazı çok güzel hikayeler anlatırdı. Tabii ki en iyileri belden aşağıydı." Yolda bir kasise çarptılar ve kadın küfretti. "Arkadakiler, iyi misiniz?"</p>

  <p>"Evet, hanfendi," dedi John Chapman. Arka koltuğa iki eliyle birden yapışmıştı.</p>

  <p>"Rez yolları," dedi. "Zamanla onlara alışıyorsunuz."</p>

  <p>"Hepsi böyle mi?" diye sordu Gölge.</p>

  <p>"Aşağı yukarı," dedi kadın. "Bu civardakilerin hepsi. Ve sakın casinolardan gelen parayı sormayın, çünkü hangi aklı başında insan casinoya gitmek için buraya gelir ki? Biz burada paranın yüzünü görmüyoruz."</p>

  <p>"Üzgünüm."</p>

  <p>"Üzülme." Bir çatırtı ve iniltiyle vitesi değiştirdi. "Etraftaki beyaz nüfusunun azaldığını biliyor musunuz? Oralara gittiğinizde hayalet kasabalarla karşılaşacaksınız. Televizyon ekranlarında gördüklerinden sonra onları nasıl çiftliklerinde tutacaksınız ki? Zaten Kötü Topraklar’da çiftçilik yapmaya değmez. Topraklarımızı aldılar, buralara yerleştiler, şimdi de gidiyorlar. Güneye gidiyorlar. Batıya gidiyorlar. Belki onlar New York, Miami ve LA’e gidene kadar beklersek bütün ortayı savaşmadan geri alabiliriz."</p>

  <p>"Bol şanslar," dedi Gölge.</p>

  <p>Harry Mavialakarga’yı resepsiyon salonundaki bilardo masasında bir grup kızı etkilemek için zor vuruşlar yaparken buldular. Sağ elinin üstünde bir mavialakarga dövmesi ve sağ kulağında çeşitli piercingler vardı.</p>

  <p>"Ho hoka, Harry Mavialakarga," dedi John Chapman.</p>

  <p>"Siktir ol git, manyak, çıplak ayaklı, beyaz hayalet," dedi Harry Mavialakarga, sohbet edercesine. "Tüylerimi ürpertiyorsun."</p>

  <p>Salonun diğer ucunda bazıları kağıt oynayan, bazıları konuşan daha yaşlı adamlar vardı. Harry Mavialakarga’ın yaşından daha genç adamlar bilardo masasındaki sıralarını bekliyorlardı. Bu büyük boy bir bilardo masasıydı. Yeşil çuhanın kenarındaki yırtık gümüşü gri bir boru bandıyla yamanmıştı.</p>

  <p>"Amcandan bir mesajım var," dedi Chapman, hiç şaşırmadan. "Arabanı bu ikisine vermeni istiyor."</p>

  <p>Salonda otuz, belki de kırk kişi vardı ve şimdi hepsi dikkatlice ya oyun kartlarına, ya ayaklarına, ya da tırnaklarına bakıp ellerinden geldiği kadar dinlemiyormuş gibi görünüyorlardı.</p>

  <p>"O benim amcam değil."</p>

  <p>Salonun üstü boğucu bir sigara dumanıyla kaplıydı. Chapman, Gölge’nin bir insan ağzında gördüğü en kötü dişleri göstererek ağzı kulaklarına varırcasına gülümsedi. "Bunu amcana söylemek ister misin? O Lakotalar arasında kalmasının tek nedeninin sen olduğunu söylüyor."</p>

  <p>"Viski Jack çok şey söyler," dedi Harry Mavialakarga, huysuzca. Ama o da Viski Jack demedi. Gölge’nin kulağına aynıymış gibi geldi ama tam değil: <i>Wüakedjak,</i> diye düşündü. Söyledikleri buydu. Hiç de Viski Jack değil.</p>

  <p>Gölge dedi ki, "Evet. Ve söylediklerinden biri, bizim Winnebago’yla senin Buick’ı değiş tokuş ettiğimiz idi."</p>

  <p>"Ben ortada herhangi bir Winnebago görmüyorum."</p>

  <p>"Winnebago’yu o getirecek," dedi John Chapman. "Getireceğini biliyorsun."</p>

  <p>Harıy Mavialakarga zor bir vuruş yapmaya kalktı ve ıskaladı. Eli yeteri kadar rahat değildi. "Ben yaşlı tilkinin yeğeni değilim," dedi Harıy Mavialakarga. "Keşke insanlara bunu söylemese."</p>

  <p>"Ölü bir kurt olmaktansa canlı bir tilki olmak daha iyidir," dedi Çarşamba, neredeyse homurdanmaya benzer kalın bir sesle. "Şimdi, bize arabanı satıyor musun?"</p>

  <p>Harry Mavialakarga, görünür şekilde ve zangır zangır titredi. "Elbette," dedi. "Elbette. Ben sadece şaka yapıyordum. Ben çok şaka yaparım, ben." Istakayı masaya koydu, kapının yanındaki askıda asılı bir grup birbirinin benzeri montun arasından kalın bir montu çekip aldı. "Bırakın da önce arabadaki pisliklerimi alayım," dedi.</p>

  <p>Sanki yaşlı adamın patlayacağından endişe ediyormuş gibi Çarşamba’ya bakışlar atıp duruyordu.</p>

  <p>Harıy Mavialakarga’nın arabası yüz metre uzağa park edilmişti. Ona doğru yürürlerken küçük, badanalanmış bir Katolik kilisesinin yanından geçtiler. Rahip yakası takan bir adam, geçerlerken kapı eşiğinden onlara dik dik baktı. Sigara içmeyi sevmiyormuş gibi, bir sigarayı emiyordu.</p>

  <p>"İyi günler, peder!" diye seslendi John Chapman ama rahip yakalı adam karşılık vermedi. Sigarasını topuğu altında ezdi, izmariti aldı ve kapının yanındaki çöp tenekesine atıp içeri girdi.</p>

  <p>Harıy Mavialakarga’nın arabasının dikiz aynaları yoktu ve lastikleri Gölge’nin gördüğü en kabak lastiklerdi: Ayna gibi düz siyah kauçuk. Harıy Mavialakarga, onlara arabanın yağ kaçırdığını ama içine yağ koyduğunuz ve durmadığınız sürece sonsuza kadar gideceğini söyledi.</p>

  <p>Harry Mavialakarga, arabadaki pisliklerini siyah bir çöp torbasına doldurdu (söylediği pisliklerde çevir aç kapaklı, birkaç ucuz bira; kül tablasına kötüce saklanmış, gümüşü bir folyaya sarılı bitmemiş, küçük bir paket hint keneviri macunu; bir kokarca kuyruğu, bir düzine Amerikan country-western kaseti ve sararıp eskimiş bir <i>Yabancı Bir Ülkedeki Yabancı</i> kitabı vardı). "Sizi daha önce rahatsız ettiğim için özür dilerim," dedi Harry Mavialakarga Çarşamba’ya, anahtarları verirken. "Winnebago’yu ne zaman alacağımı biliyor musunuz?"</p>

  <p>"Amcana sor. Anıına koduğumun araba satıcılığını yapan o," diye homurdandı Çarşamba.</p>

  <p>"Wisakedjak benim amcam <i>değil,"</i> dedi Harry Mavialakarga. Siyah çöp torbasını aldı ve en yakın eve gidip kapıyı arkasından kapattı.</p>

  <p>John Chapman’ı Sioux Şelalesinde, sadece yiyecek satılan bir dükkanın önünde bıraktılar.</p>

  <p>Çarşamba giderlerken hiçbir şey söylemedi. Viski Jack’ın yerinden ayrıldıklarından beri somurtuyordu.</p>

  <p>St Paul'un tam dışındaki bir aile lokantasında Gölge, birisinin bıraktığı bir gazeteyi aldı. Bir kere baktı, sonra bir kez daha ve sonra Çarşamba’ya gösterdi.</p>

  <p>"Şuna bak," dedi Gölge.</p>

  <p>Çarşamba iç çekti ve gazeteye baktı. "Havadan trafik kontrolü yapanların tartışmasının endüstriyel bir harekete neden olmadan çözüldüğüne sevindim," dedi.</p>

  <p>"O değil," dedi Gölge. "Bak. Şubatın on dördü yazıyor."</p>

  <p>"Sevgililer Günün kutlu olsun."</p>

  <p>"Biz Ocağın yirmisi miydi, yirmi biri miydi yola çıktık. Ben günleri takip etmiyordum ama Ocağın üçüncü haftasındaydık. Şubat’ın on dördü nasıl oluyor?"</p>

  <p>"Çünkü biz neredeyse bir ay yürüdük," dedi Çarşamba. "Çorak Bölge’de. Kulis’de."</p>

  <p>"Ne boktan kestirmeymiş," dedi Gölge.</p>

  <p>Çarşamba gazeteyi itti. "Amına koduğumun Johnny Elmaçekirdeği her zaman Paul Bunyan hakkında konuşup duruyor. Gerçek hayatta Chapman’ın on dört elma bahçesi var. Binlerce dönümünü çiftlik yaptı. Evet, batı sınırına ayak uydurdu; ama onunla ilgili öykülerin bir kelimesi bile doğru değil, bir keresinde çıldırdığını saymazsak. Ama bu önemli değil. Gazetelerin söylediği gibi, eğer gerçek yeteri kadar büyük değilse, bir efsane basarsın. Bu ülkenin kendi efsanelerine ihtiyacı var. Ve artık efsaneler bile ona inanmıyorlar."</p>

  <p>"Ama sen onu görüyorsun."</p>

  <p>"Ben eski önemi kalmamış bir kişiyim. Beni kim sikler ki?"</p>

  <p>Gölge yavaşça dedi ki, "Sen bir tanrısın."</p>

  <p>Çarşamba ona sertçe baktı. Bir şey söylemek üzereymiş gibiydi ama sonra koltuğuna geri yığıldı ve mönüye bakıp dedi ki, "Ne olmuş?"</p>

  <p>"Tanrı olmak güzel bir şey," dedi Gölge.</p>

  <p>"Öyle mi?" diye sordu Çarşamba ve bu kez Gölge bakışlarını çevirdi.</p>

  <p>Gölkenarı’nın kırk kilometre dışındaki bir benzincinin tuvaletlerin yanındaki duvarda, Gölge el yapımı bir fotokopi ilan gördü: Alison McGovern’ın siyah, beyaz bir fotoğrafı ve üzerinde elle yazılmış <i>Beni Gördünüz Mü?</i> sorusu. Aynı yıllık fotoğrafı: kendine güvenen gülümsemesiyle büyüdüğünde hayvanlarla ilgili bir iş yapmak isteyen üst dişlerinde plastik bir tel olan bir kız.</p>

  <p><i>Beni gördünüz mü?</i></p>

  <p>Gölge, bir Snickers, bir şişe su ve bir tane <i>Gölkenarı Haberleri</i> aldı. Manşet haberde, Gölkenarı muhabirimiz Marguerite Olsen’in yazdığı, bir erkek çocukla yaşlı bir adamı, donmuş gölün üstünde, bahçe tuvaleti gibi bir buzda balık tutma kulübesinin dışına ve ellerinde kocaman bir balık tutarken gösteren bir fotoğraf vardı. Gülümsüyorlardı. <i>Baba ve Oğul Yerel Kuzey Turna Balığı Rekorunu Kırdılar. Hikayenin tamamı iç sayfada.</i></p>

  <p>Arabayı Çarşamba kullanıyordu. Dedi ki, "O gazetede sana ilginç gelen her hangi bir şeyi oku."</p>

  <p>Gölge dikkatlice baktı ve sayfaları yavaşça çevirdi ama hiçbir şey bulamadı.</p>

  <p>Çarşamba onu apartmanın dışındaki garaj girişinde bıraktı. Duman rengi bir kedi girişten ona baktı, sonrasında Gölge sevmek için eğildiğinde kaçtı.</p>

  <p>Gölge, dairesinin dışındaki tahta iskelede durdu ve göle baktı. Buzun üstünde, orada burada kahverengi ve yeşil balıkçı kulübeleri vardı. Çoğunun yanında arabalar park etmişti. Köprünün yanındaki buzun üstünde eski yeşil klunker, aynı gazetedeki gibi duruyordu. "23 Mart," dedi Gölge, cesaretlendirircesine. "Sabah 9:15 civarı. Bunu becerebilirsin."</p>

  <p>"En ufak bir şansın bile yok," dedi bir kadın sesi. "6 Nisan. Akşam altı. Güneş buzu o şekilde ısıtıyor." Gölge gülümsedi. Marguerite Olsen bir kayak elbisesi giyiyordu. İskelenin diğer ucunda kuş yemliğini dolduruyordu.</p>

  <p><i>"Gölkenarı Haberleri</i>’nde Kuzey Turna Balığı Kasaba Rekoru yazını okudum."</p>

  <p>"İlginç miydi, hı?"</p>

  <p>"Şey, eğitici belki."</p>

  <p>"Bize geri dönmeyeceğini düşündüm," dedi. "Uzun süredir yoktun, hı?"</p>

  <p>"Amcamın bana ihtiyacı vardı," dedi Gölge. "Zamanın nasıl geçtiğini bilemedik."</p>

  <p>Son içyağı kalıbını da yerine koydu ve bir file çorabı plastik bir süt şişesinden devedikeni tohumlarıyla doldurmaya başladı. Kış tüyleri zeytin rengine dönmüş birkaç saka, yakındaki bir köknar ağacında sabırsızca cıvıldadılar.</p>

  <p>"Gazetede Alison McGovern’la ilgili hiçbir şey görmedim."</p>

  <p>"Verilecek hiçbir haber yoktu. Hâlâ kayıp. Birisinin onu Detroit’te gördüğüne dair bir söylenti vardı; ama sonuçta yanlış alarm çıktı."</p>

  <p>"Zavallı çocuk."</p>

  <p>Marguerite Olsen süt şişesinin kapağını kapattı. "Umarım ölmüştür," dedi, gerçekçi bir tonla.</p>

  <p>Gölge şok olmuştu. "Niçin?"</p>

  <p>"Çünkü diğer seçenekler daha kötü."</p>

  <p>Sakalar köknar ağacında daldan dala çılgınca zıplıyorlardı, insanların gitmesi için sabırsızlanmışlardı.</p>

  <p><i>Sen Alison ’u düşünmüyorsun</i><i>,</i> diye düşündü <i>Gölge. Sen kendi oğlunu düşünüyorsun. Sen Sandy’i düşünüyorsun.</i></p>

  <p>Birisinin <i>Sandy’i özledim</i> deyişini hatırladı. Kimdi o?</p>

  <p>"Seninle konuşmak güzeldi," dedi Gölge.</p>

  <p>"Evet," dedi. "Seninle de."</p>

  <p>Şubat, kısa, kapalı günler dizisi halinde geçti. Kar bazı günler yağdı ama çoğunda değil. Hava ısındı ve iyi günlerde donma derecesinin üstüne çıktı. Gölge kendini hapishane hücresinde hissetmeye başlayana kadar dairesinde kaldı. Sonra Çarşamba’nın ona seyahatte ihtiyacı olmadığı günler yürümeye başladı.</p>

  <p>Günün çoğunda, kasabanın dışında uzun yorucu yürüyüşler yapıyordu. Kuzey ve batıdaki ulusal ormana kadar, güneydeki mısır tarlalarıyla sığır otlaklarına kadar tek başına yürüdü. Lumber İlçesi Orman Patikası'nda yürüdü. Eski tren yollarında yürüdü. Arka yollarda yürüdü. Birkaç kez gölün kenarında kuzeyden güneye yürüdü. Bazen yörenin insanlarına, ya da kış turistlerine, koşuya çıkanlara rastladı ve el sallayıp selam verdi. Çoğunlukla hiç kimse görmedi. Sadece kargalar ve sakalar gördü. Birkaç kez de yolda ezilmiş keseli sıçan ve rakunla kendine ziyafet çeken bir atmaca fark etti. Anılmaya değer bir günde kenarları donmuş, ortası hâlâ hızlı akan White Pine Nehri’nin ortasından beyaz bir balık kapan bir kartalı izledi. Balık, öğle güneşinde kartalın pençelerinde parıldayarak kıpır kıpır oynuyor ve silkeleniyordu. Gölge balığın kendini kurtarmasını ve gökyüzünde yüzerek uzaklaşmasını hayal edip neşesizce gülümsedi.</p>

  <p>Yürüdüğünde düşünmesi gerekmediğini keşfetti. İşte istediği de buydu. Düşündüğünde aklı kontrol edemediği, onu rahatsız eden yerlere gidiyordu. Yorgunluktan bitip tükenmek en iyi şeydi. Yorulduğunda düşünceleri ne Laura'yla, ne tuhaf rüyalarla, ne de olmayan ve olamayacak şeylerle aklını karıştırmadı. Yürüyüşten eve dönüyor ve sorunsuzca, rüya görmeden uyuyordu.</p>

  <p>Kasaba meydanındaki George'un Berber Dükkanı'nda Polis Şefi Chad Mulligan'la karşılaştı. Gölge’nin her zaman saç kesimiyle ilgili büyük umutları vardı ama asla umduğu kadar iyi olmadılar. Her saç kesiminden sonra, her zaman aşağı yukarı aynıydı, sadece saçı daha kısa görünüyordu. Gölge’nin yanındaki berber koltuğuna oturan Chad, şaşırtıcı derecede kendi görünüşüyle ilgileniyormuş gibi göründü. Saç kesimi bittiğinde aynadaki görüntüsüne, sanki hızdan dolayı ceza kesmeye hazırlanıyormuş gibi ciddice göz attı.</p>

  <p>"İyi görünüyor," dedi ona Gölge.</p>

  <p>"Eğer bir kadın olsaydın sana güzel gelir miydi?"</p>

  <p>"Sanırım."</p>

  <p>Meydandan Mabel’inin yerine geçitler ve beraberce birer fincan sıcak çikolata siparişi verdiler. Chad dedi ki, "Hey Mike. Hiç kendine kanun güçlerinde bir iş düşündün mü?"</p>

  <p>Gölge omuz silkti. "Düşündüğümü söyleyemem," dedi. "Bilmen gereken birçok şey varmış gibi görünüyor."</p>

  <p>Chad başını olumsuzca salladı. "Biliyor musun, polis olmanın esas bölümü, şöyle bir şey? Sadece serinkanlı olmak. Bir şey olur, birisi sana bağırıyor, avazı çıktığı kadar katil var diye, tek söylemen gereken şey bütün bunların bir yanlışlık olduğundan emin olduğun. Ve eğer sakince dışarı çıkarlarsa her şeyi halletmişsin demektir. Sözünün arkasında durabilmen gerekiyor."</p>

  <p>"Ve sonra olayı çözüyorsun?"</p>

  <p>"Çoğunlukla, işte o zaman onlara kelepçeleri takarsın. Ama evet, çözmek için elinden geleni yaparsın. Eğer iş ararsan bana haber ver. Sen bizim istediğimiz türden bir adamsın."</p>

  <p>"Eğer amcamla işim kötüye giderse bunu aklımda tutacağım."</p>

  <p>Sıcak çikolatalarını yudumladılar. Mulligan dedi ki, "Söyle Mike, bir kuzenin olsa ne yapardın? Dul bir kadın. Ve seni aramaya başlarsa?"</p>

  <p>"Nasıl arıyor?"</p>

  <p>"Telefonda. Şehirlerarası. Bu eyaletin dışında yaşıyor." Yanakları kızardı. "Onu geçen sene bir aile düğününde gördüm. Ama o zamanlar evliydi, yani kocası hâlâ yaşıyordu. Ve o aileden. Yakın değil, oldukça uzak bir kuzen."</p>

  <p>"Ona karşı bir şey hissediyor musun?"</p>

  <p>Kızarma. "Bunu bilmiyorum."</p>

  <p>"Şey o zaman bunu başka şekilde söyleyelim. Senden hoşlanıyor mu?"</p>

  <p>"Şey telefonda birkaç şey söyledi. Güzel görünüşlü bir kadın."</p>

  <p>"Peki. . . bu konuda ne yapacaksın?"</p>

  <p>"Ona buraya gelmesini söyleyebilirim. Bunu yapabilirim, değil mi? Bir şekilde, buraya gelmek istediğinden bahsetti."</p>

  <p>"İkiniz de yetişkinsiniz. Ben durma derim."</p>

  <p>Chad başıyla onayladı, kızardı ve tekrar başıyla onayladı.</p>

  <p>Gölge’nin dairesindeki telefon kesikti. Bağlatmayı düşündü ama aklına aramak isteyeceği hiç kimseyi getiremedi. Bir gece geç saatlerde ahizeyi aldı ve dinledi. Uzaktan gelen, doğru dürüst çıkaramadığı seslerle konuşan bir grup insan arasındaki sohbeti ve rüzgarın esişini duyabildiğine inandı. Dedi ki, "Alo?" ve "Kiminle konuşuyorum?" ama cevap gelmedi, sadece aniden çöken sessizlik ve sonra uzaktan gelen bir kahkaha sesi, o kadar hafifti ki hayal edip etmediğinden emin olamadı.</p>
<p><br/></p>

  <p>Gölge, sonraki haftalarda Çarşamba'yla başka yolculuklar yaptı.</p>

  <p>Rhode Adası'nda bir kulübenin mutfağında bekledi ve Çarşamba’nın karanlık bir odada yataktan çıkamayan, ne Çarşamba’nın, ne de Gölge’nin yüzüne bakmasına izin vermeyen bir kadınla tartışmasını dinledi. Buzdolabında biri çekirgelerle, diğeri de ölü fare yavrularıyla dolu iki plastik torba vardı.</p>

  <p>Seatle’daki bir rock klübünde Çarşamba’nın, grubun gürültüsü arasında, kısa kızıl saçlı ve sarmal, mavi bir dövmesi olan genç bir kadına bağırarak selam vermesini seyretti. Konuşma iyi gitmiş olmalıydı, çünkü Çarşamba zevkle sırıtarak dışarı çıktı.</p>

  <p>Beş gün sonra, Çarşamba, Dallas'daki bir ofisin lobisinden, kaşlarını çatarak çıkarken Gölge kiralık arabada bekliyordu. Çarşamba içeri girdiğinde arabanın kapısını vurarak çekti. Orada sessizce oturdu. Yüzü öfkeden kıpkırmızıydı. Dedi ki, "Sür." Sonra dedi ki, "Amma koduğumun Arnavutları. Sanki insanın umurundalar."</p>

  <p>Üç gün sonra, beş genç Japon kadınıyla hoş bir öğle yemeği yedikleri Boulder’e uçtular. Bu, esprilerle dolu bir nezaket yemeğiydi. Gölge herhangi bir şeyin onaylandığına ya da karar verildiğine emin olmadan oradan uzaklaştı. Ama Çarşamba yeteri kadar mutlu görünüyordu.</p>

  <p>Gölge, Gölkenarı’na geri dönmek için sabırsızlanmaya başlamıştı. Orada huzur ve kıymetini bildiği bir içten karşılanış vardı.</p>

  <p>Yolculuğa çıkmadığı her sabah arabasını köprüden geçirip kasaba meydanına sürüyordu. Mabel’den iki pasty alıyor; bir pastyi orada yiyip bir kahve içiyordu. Eğer birisi gazete bırakmışsa alıp okuyordu ama haberlerle asla kendisi gazete alacak kadar ilgilenmemişti.</p>

  <p>İkinci pastyi kağıt torbasına sardırıyor ve öğlen yemeğinde yiyordu.</p>

  <p>Bir sabah <i>USA Today</i> okurken Mabel dedi ki, "Hey, Mike . Bugün nereye gidiyorsun?"</p>

  <p>Gökyüzü soluk maviydi. Sabah sisi ağaçların üstünden kalkarken onları kırağıyla örtmüştü. "Bilmiyorum," dedi Gölge. "Belki yine orman patikasında yürürüm."</p>

  <p>Mabel, Gölge’nin kahvesini yeniden doldurdu. "Bölge Q’nun doğusuna hiç gittin mi? Yirminci Sokaktaki halıcının karşısında başlayan küçük yol."</p>

  <p>"Hayır. Hiç gitmedim."</p>

  <p>"Şey," dedi, "oldukça hoş bir yerdir."</p>

  <p>Aşırı hoş bir yerdi. Gölge, arabasını kasabanın kenarına park etti ve yol boyunca yürüdü. Burası kasabanın doğusunda tepelerine etrafında kıvrılarak dolaşan, dolambaçlı bir kır yoluydu. Bütün tepeler yapraksız akçaağaçlar, kemik beyazı kayın ağaçları, koyu renk köknarlar ve çamlarla kaplıydı.</p>

  <p>Bir ara küçük koyu renk bir kedi yolun kenarında ona ayak uydurdu. Ön patileri, beyaz gerisi toprak rengindeydi. Gölge ona doğru yürüdü. Kedi kaçmadı.</p>

  <p>"Hey kedi," dedi Gölge, farkında olmadan.</p>

  <p>Kedi kafasını çevirip zümrüt yeşili gözlerle ona baktı. Sonra tısladı - ona değil ama Gölge’nin göremediği yolun kenarındaki başka bir şeye.</p>

  <p>"Sakin ol," dedi Gölge. Kedi gururlu dik adımlarla yolun karşısına geçti ve hasadı toplanmamış bir mısır tarlasında gözden kayboldu.</p>

  <p>Yolun bir sonraki virajında, Gölge minnacık bir mezarlıkla karşılaştı. Mezar taşları havanın etkisiyle yıpranmıştı ama bazılarına taze çiçekler konmuştu. Mezarlığın etrafında ne duvar, ne de çit vardı, Sadece kenarlara yaşlılıktan ve buzlardan eğilmiş bodur dut ağaçları dikilmişti. Gölge bir buz yığının üstüne bastı ve yolun kenarına sulu kar fışkırttı. İki kapı direği taşı mezarlığın girişi yerini gösteriyordu ama aralarında kapı yoktu. Gölge iki kazığına arasından mezarlığa girdi.</p>

  <p>Mezar taşlarına bakarak mezarlığı dolaştı. 1969’dan sonrasına ait yazı yoktu. Sağlam görünüşlü granit bir meleğin karlarını temizledi ve ona dayandı.</p>

  <p>Cebindeki kağıt paketi aldı ve içindeki pastyyi çıkardı. Tepesini kırdı: Kış havasına karışına hafif buharı içine çekti. Gerçekten çok güzel de kokuyordu. Pastyi ısırdı.</p>

  <p>Arkasında bir şey hışırdadı. Bir an için onun o kedi olduğunu sandı ama sonra burnuna parfüm kokusu geldi ve parfümün arkasında çürüyen bir şeyin kokusu.</p>

  <p>"Lütfen bana bakma," dedi arkasından.</p>

  <p>"Selam, Laura," dedi Gölge.</p>

  <p>Laura’nın sesinin tereddütlü, belki de biraz korkak olduğunu düşündü Gölge. Laura dedi ki, "Selam köpek yavrusu.</p>

  <p>Gölge biraz pasty kopardı. "Biraz ister misin?" diye sordu.</p>

  <p>Şimdi tam arkasında duruyordu. "Hayır," dedi. "Sen ye. Artık yemek yemiyorum."</p>

  <p>Gölge pastysini yedi. İyiydi. "Sana bakmak istiyorum," dedi.</p>

  <p>"Hoşuna gitmeyecek," dedi ona Laura.</p>

  <p>"Lütfen?"</p>

  <p>Laura taş meleğin arkasından dolaştı. Gölge ona gün ışığında baktı. Bazı şeyler farklı, bazı şeyler aynıydı. Ne gözleri değişmişti, ne de gülüşündeki çarpık umut. Ve çok aleni bir şekilde çok ölüydü. Gölge pastysini bitirdi. Ayağa kalktı ve kırıntıları torbadan yere döktü, sonra onu katlayıp cebine geri koydu.</p>

  <p>Kahire'deki cenaze evinde geçirdiği zaman bir şekilde Laura’nın önünde durmasını kolaylaştırmıştı. Ona ne diyeceğini bilemedi.</p>

  <p>Laura’nın soğuk eli Gölge’ninkini aradı. Gölge onu hafifçe sıktı. Göğsünde kalbinin attığını hissediyordu. Korkmuştu ve onu korkutan, o anın normal olmasıydı. Laura’nın yanında olmasından çok rahatsızlık duydu, çünkü orada sonsuza kadar durmak isteyebilirdi.</p>

  <p>"Seni özledim," diye kabul etti.</p>

  <p>"Ben buradayım," dedi.</p>

  <p>"İşte seni en çok o zaman özlüyorum. Burada olduğun zaman. Burada olmadığın zaman, geçmişten bir hayalet olduğun zaman ya da başka bir yaşamdan bir rüya olduğunda, o zaman daha kolay."</p>

  <p>Laura, Gölge’nin parmaklarını sıktı.</p>

  <p>"Evet," dedi Gölge. "Ölüm nasıl gidiyor?"</p>

  <p>"Zor," dedi. "Öylesine gidiyor işte."</p>

  <p>Laura başını Gölge’nin omzuna koydu ve bu Gölge'yi neredeyse mahvetti. Dedi ki, "Biraz yürümek ister misin?"</p>

  <p>"Tabii." Laura ona gülümsedi: Ölü bir yüzdeki gergin, çarpık gülümseme.</p>

  <p>Küçük mezarlıktan yürüyerek çıktılar ve el ele kasabaya doğru ilerlediler. "Nerelerdeydin?" diye sordu Laura.</p>

  <p>"Burada," dedi. "Çoğunlukla."</p>

  <p>"Noel'den beri," dedi, "bir şekilde seni kaybettim. Bazen birkaç saat, birkaç gün için nerede olduğunu biliyordum. Her yerdeydin. Sonra tekrar yok oluyordun."</p>

  <p>"Bu kasabaydım," dedi. "Gölkenarı. Burası küçük, hoş bir kasaba."</p>

  <p>"Ah," dedi.</p>

  <p>Artık gömüldüğü mavi takım elbiseyi giymiyordu. Şimdi üzerinde birkaç kazak, uzun koyu renk bir etek ve yüksek, burgundy botlar vardı. Gölge onlar hakkındaki fikrini söyledi.</p>

  <p>Laura kafasını eğdi. Gülümsedi. "Harika botlar, değil mi? Onları Chicago'daki şu büyük ayakkabı mağazasında buldum."</p>

  <p>"Chicago'dan ayrılmana neden olan şey ne?"</p>

  <p>"Ah, Chicago’da hiç kalmadım, köpek yavrusu. Güneye gidiyordum. Soğuk canımı sıkıyor. Onu memnuniyetle kabul edeceğimi sanıyorsun. Ama bu sanırım ölü olmakla ilgili bir şey. Onu soğuk olarak hissetmiyorsun. Onu bir tür hiçbir şey olarak hissediyorsun ve ölü olduğunda seni korkutan tek şey <i>hiçbir</i> şeydir. Texas’a gidiyordum. Kışı Galveston’da geçirmeyi planladımdı. Sanırım çocukken kışı Galveston’da geçirirdim."</p>

  <p>"Öyle yaptığını sanmıyorum," dedi Gölge. "Daha önce bundan hiç bahsetmedin."</p>

  <p>"Bahsetmedim mi? O zaman başka biri olmalı. Bilmiyorum. Martıları hatırlıyorum - havaya martılar için ekmek atıyorum, yüzlercesi, kanatlarını çırpıp havadaki ekmekleri kaparlarken bütün gökyüzü martılarla kaplanıyor," durdu. "Eğer bunu görmeseydim, sanırım başka birisi gördü."</p>

  <p>Köşeden bir araba çıktı. Şoför onlara el salladı. Gölge de ona el salladı. Karısıyla yürümek tamamen normal gibi geldi ona.</p>

  <p>"Bu güzel bir his," dedi Laura, sanki zihnini okuyormuşçasına.</p>

  <p>"Evet," dedi Gölge.</p>

  <p>"Çağrı geldiğinde hızla geri gelmem gerekti. Neredeyse Texas’a gelmiştim."</p>

  <p>"Çağrı mı?"</p>

  <p>Laura ona baktı. Boynundaki altın para parıldadı. "Ben bir çağrı gibi hissettim," dedi. "Seni düşünmeye başladım. Seni görmeye ne kadar çok ihtiyacım olduğunu. Bu açlık gibi bir şey."</p>

  <p>"O zaman <i>burada</i> olduğumu biliyordun?"</p>

  <p>"Evet." Durdu. Kaşlarını çattı ve üst dişlerini mavi alt dudağına bastırıp onu hafifçe ısırdı. Kafasını bir yana eğdi ve dedi ki, "Biliyordum. Kesinlikle biliyordum. Ben çağırdığını düşündüm ama o sen değildin, değil mi?"</p>

  <p>"Evet."</p>

  <p>"Beni görmek istemedin."</p>

  <p>"Öyle değil." Tereddüt etti. "Evet. Seni görmek istemedim. Bu beni çok kötü yaralıyor."</p>

  <p>Karlar ayaklarının altında çatırdadı ve güneş ışığının onlara gelmesiyle elmaslar gibi parıldadılar.</p>

  <p>"Zor olmalı," dedi Laura, "canlı olmamak."</p>

  <p>"Yani sen senin için ölü olmanın zor olduğunu mu söylemek istiyorsun? Bak, hâlâ seni nasıl geri getireceğimi çözmeye çalışıyorum, uygun şekilde. Sanırım doğru iz üzerindeyim - "</p>

  <p>"Hayır," dedi Laura. "Yani, müteşekkirim. Ve gerçekten yapabilmeni umuyorum. Birçok kötü şey yaptım . . ." Kafasını olumsuzca salladı. "Ama ben senden bahsediyordum."</p>

  <p>"Ben yaşıyorum," dedi Gölge. "Ben ölü değilim. Hatırladın mı?"</p>

  <p>"Ölü değilsin," dedi. "Ama yaşadığından da emin değilim. Gerçekten değilim."</p>

  <p><i>Bu sohbet böyle gitmez,</i> diye düşündü Gölge. <i>Hiçbir şey böyle gitmez.</i></p>

  <p>"Seni seviyorum," dedi Laura, serin kanlıca. "Sen benim köpek yavrumsun. Ama gerçekten öldüğünde her şeyi daha net görmeye başlıyorsun. Bu, sanki orada hiç kimse yokmuş gibi bir şey. Biliyor musun? Sen dünyanın üstünde büyük, katı, insan şeklinde bir delik gibisin." Kaşlarını çattı. "Biz beraberken bile. Seninle beraber olmayı sevdim. Bana bayılıyordun ve benim için her şeyi yapacaktın. Ama bazen bir odaya giriyordum ve içeride başka biri olduğunu düşmüyordum. Ve ışığı açtığımda ya da kapattığımda, senin orada kitap okumadan, seyretmeden, hiçbir şey yapmadan kendi başına oturur buluyordum."</p>

  <p>Arkasından sanki kelimelerinden canı yanacakmışçasına onu kucakladı Laura ve dedi ki, "Robbie’nin en iyi tarafı onun <i>birisi</i> olmasıydı. Bazen bir <i>hıyardı.</i> Bir şaka olabilirdi. Seviştiğimizde etrafta aynalar olmasını severdi, beni becerirken kendini izleyebilsin diye ama o <i>canlıydı</i>, köpek yavrusu. O bir şeyler <i>istedi.</i> Boşluğu doldurdu." Durup ona baktı ve başını yana eğdi. "Özür dilerim. Bu hislerini incitti mi?"</p>

  <p>Gölge sesinin ona ihanet etmeyeceğine güvenmediği için sadece başını olumsuzca salladı.</p>

  <p>"İyi," dedi Laura. "Bu iyi."</p>

  <p>Gölge’nin arabasını park ettiği yere yaklaşıyorlardı. Gölge bir şey söylemek ihtiyacında olduğunu hissetti: Ya <i>seni seviyorum,</i> ya <i>lütfen gitme</i> ya da <i>üzgünüm.</i> Uyarı gelmeden karanlık noktalara doğru sendeleyen bir sohbeti yamamak için kullanılan türden kelimeler. Onun yerine dedi ki, "Ben ölü değilim."</p>

  <p>"Belki değilsin," dedi Laura. "Ama yaşadığından emin misin?"</p>

  <p>"Bak bana," dedi.</p>

  <p>"Bu bir cevap değil," dedi ölü karısı. "Olduğunda anlayacaksın."</p>

  <p>"Ya şimdi?" dedi Gölge.</p>

  <p>"Şey," dedi, "şimdi seni gördüm. Tekrar güneye gideceğim."</p>

  <p>"Texas’a mı?"</p>

  <p>"Sıcak bir yere. Neresi olduğu umurumda değil."</p>

  <p>"Benim burada beklemem gerekiyor," dedi Gölge. "Patronumun bana ihtiyacı olana kadar."</p>

  <p>"Bu yaşam değil," dedi Laura. İç çekti ve sonra gülümsedi, kaç kez görürse görsün Gölge’nin kalbini çalabilen o gülümsemeyle. Ona her gülümsemesiyle her şey tekrar baştan başlıyordu.</p>

  <p>Ona sarılmak için uzandı ama Laura kafasını olumsuzca salladı ve geri çekildi. Karla kaplı bir piknik yerinin kenarına oturdu ve Gölge’nin arabayla gitmesini izledi.</p>
</body>
</html>