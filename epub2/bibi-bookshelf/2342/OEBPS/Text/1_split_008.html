<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="h1baslik1" id="calibre_toc_5"><br class="calibre2" />
  V</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal">Nijne-Çirskaya ve Kalaç köyleri arasındaki Don sahilleri uğultu içindeydi: Büyük Don Ordusunun süvarileri ile piyadeleri, üç seyyar köprü ve derme çatma sallarla kayıklardan yararlanarak Don ırmağını geçiyorlardı. Atlı sotnialar muntazam hatlar halinde ilerliyorlardı. Hepsinin üniformaları gıcır gıcırdı. Yuvarlak, sipersiz kasketlerinin altından, türkülere kadar girmiş olan geleneksel perçemleri alınlarına dökülüyordu. Renkli renkli flamalar mızrakların ucunda dalgalanıyordu. Atların nalları altında, köprünün tahtaları arasından sular fışkırıyordu. Buram buram teleyen genç atlar Don ırmağının gri sularına yiyecek gibi bakıyorlardı.</p>

  <p class="normal">Hepsi de tüysüz birer delikanlı olan piyadeler uzun kayıklarla ırmağı geçiyorlardı. Hepsi de Kazakların, atların, arabaların olağanüstü kalabalığını ağızları açık seyrediyorlardı. Kayıklardan suyun içine atlıyor, ırmağın dik şevini tırmanıyor, silahları yanlarında sıraya giriyor, ani bir hareketle şapkalarını çıkarıyorlardı. Darmadağınık uzun saçlı diyakoslar, yabani hayvanlar gibi, buhurluklarını tıngırdatarak böğürüyorlardı. Bol pembe işlemeli kaftanlarıyla altın çanları hatırlatan papazlar orduyu takdis ediyorlardı.</p>

  <p class="normal">Ordu komutanı general Mamontof, albayları ile muhafız kıtasının önünde, bir kurganın üzerine çıkmış, bayrağının yanında atının üzerinde, ordunun ırmağı geçişini izliyordu. Üzerinde Kazakların giydiği gibi siyah bir sefer kaputu ile bronzdan dökülmüş bir heykeli andırıyordu. Üzerinde işlemeli örtü bulunan at, ayaklarıyla kurganı eşeliyordu. Birlikler trampetlerin temposunda marşlar söyleyerek geçiyorlardı. Atların tuğ gibi düğümlenmiş kuyrukları havayı kamçılıyordu. Yürüyüş halindeki birliklerin çıkardığı toza bürünen koyu esmer stebin doğusundan top sesleri geliyordu.</p>

  <p class="normal">Ordu komutanı kolunu havaya kaldırdı. Bileğinden bir kamçı sarkıyordu. Güneşten korunmak için ellerini gözüne siper ederek, kanatları hafifçe geriye meyilli uçakların geçişini seyretti; uçakları saydı ve ufka doğru alçalıp gözden kayboluncaya kadar takip etti. Kurganın önünden, az önce vapurdan indirilen ağır obüs topları geçti. Topların namlularıyla kalkanları kırık hatlar şeklindeki boyalarla kamufle edilmişlerdi. Topları çeken değişik renkte örtülü küçük koşum atları, yumuşacık ayaklarıyla yeleleri rüzgârda uçuşarak ağır bir dört nalla geçtiler. Sakallı arabacılar hayvanları olanca güçleriyle kamçılıyor, gösteriş yapıyorlardı.</p>

  <p class="normal">Daha topların çıkardığı toz yere çökmeden sıra tırtıl tekerlekli, perçinli kalın saçtan yapılmış, burunları havaya kalkık muazzam tanklara geldi. General tankları da saydı: On tane tank vardı, Çaritsin sokaklarında kızıl rezilleri ezecek olan on çelik dev... Mamontof hızla kurganın üzerinden indi ve sahil boyunu takip etmek için dört nala kalktı; sancaktarı hemen arkasından geliyordu. Rüzgârda dalgalanan mavi-siyah bayrak gölgesiyle komutanı örtüyordu.</p>

  <p class="normal">Yeni yeni birlikler geliyor, araçlar yükleniyordu. Her türlü askeri gereç ve saman yüklü sallar bir sahilden ötekine gidip geliyorlardı. Geçiş noktalarının yakınında iki tekerlekli küçük arabalar, hafif yaylılar, uzun arabaları bekleşiyordu. Bu arabaların yanında duran askerler sakin sakin karşıya geçirilmelerini bekliyorlardı. Kendini beğenmiş tavırlı Kazaklar gidip geliyorlardı. Ötekilerse ateşin çevresinde oturmuş karınlarını doyuruyorlardı. Bunlar, köylerinin sotnialarla alaylarına gönderdikleri Kazak tüccarlardı. Levazım ikmaliyle görevlendirilmişlerdi.</p>

  <p class="normal">Para, hayvan, buğday, ot, saman, battaniye, döşek, ayak örtüsü, ayna, silah gibi öteki gerekli ganimet; sotniaların yiyecek, ot, saman, bakımından, hatta gerekirse silah ve giyecek bakımından gereçlendirilmelerine yarıyordu. Geriye kalan malların bir listesini çıkarıyor, arabalara yükleyip köylerine gönderiyorlardı. Yeni yetme delikanlılarla kadınlar bu ganimete muhafızlık ediyorlardı.</p>

  <p class="normal">Mamontof, çiftliklerinin yarısı yanmış, ambarları simsiyah bir kül yığını haline gelmiş Riçkof köyünün yakınından geçti. Saptı, demiryolunu takip etti. Don’un sağ sahilinden geleceği bildirilen zırhlı treni bekliyordu.</p>

  <p class="normal">On iki süvari tümeni, sekiz piyade tümeninden meydana gelen Don Ordusu beş koldan taarruza geçmişti.</p>

  <p class="normal">Bu beş kol da son süratle Çaritsin’in son savunma hattına doğru ilerliyordu. Kuzey ve güney birlikleriyle ilişkisi kesilen Onuncu Kızıl Ordu geri çekiliyor ve daima daha dar bir cephe içine sıkışıyordu. Az mevcutlu beş tümeni son gücünü ve son mermilerini tüketiyordu.</p>

  <p class="normal">O günlerde onuncu orduya kararlı bir şekilde yardım etmek zorunda olan Cumhuriyetin yüksek askeri konseyi, mükemmel bir şekilde maskelenmiş, gizli bir ihanet sonucu felce uğratmıştı. Bütün hareketlerinde son derece yavaş hareket ediyor, bu nedenle de Çaritsin harekâtına ikinci derecede bir olaymış, hiç sorunu halletmeyecekmiş gözüyle bakılmıştı. Çaritsin askeri konseyinin durumu ise panikle sonuçlandırılıyordu.</p>

  <p class="normal">Böylece Çaritsin’in Kazaklara karşı savunulması kendi imkânlarına terk edilmişti.</p>

  <p class="normal">İşte o zaman onuncu ordu askeri konseyi iki buyruk yayınladı; birincisi, Volga’nın sol sahiline birlikleri iletmek zorunluğu karşısında, Çaritsin’in kuzeyine, elde ne kadar gemi, mavna, kayık ve sal varsa hepsinin gönderilmesini istiyor; ikinci emir ise orduya yayınlanmıştı: Yeni bir emre kadar mevziler terk edilmeyecekti. Geri çekilenler kurşuna dizileceklerdi.</p>

  <p class="normal">Günün ilk yarısı Telegin’in bataryasında sakin geçmişti. Ufkun ötesinden top sesleri geliyordu, ama ova hâlâ bomboştu. Bahriyeliler sığınak kazıyorlardı. Anisya kimseye sormadan demiryolu istasyonuna gitmişti. Üç saat sonra çok ağır iki çuvalı yüklenmiş geldi. Çuvallardan birinde ekmek, ötekisinde karpuz vardı. Çuvalları boşaltıp, topların arasına toprağın üzerine serdi, ekmek kesti, her karpuzu dörde böldü.</p>

  <p class="normal">— Yiyin! dedi.</p>

  <p class="normal">Yaptığı işten memnun olmanın sevinci içinde, alçakgönüllü bir tavırla kenara çekildi ve acıkmış bahriyelilerin karpuzları şapur şapur yemelerini seyretti. Bahriyeliler yanaklarını silmeden karpuzu yiyor, bir yandan da iltifat yağdırıyorlardı:</p>

  <p class="normal">— İşte bizim Anisya’mız böyledir!</p>

  <p class="normal">— Bir eşini daha bulamazsınız!</p>

  <p class="normal">— Yedi cihanı dolaşsan bir benzerini bulamazsın...</p>

  <p class="normal">Konuşmaya susamış olan Şaringin, keskin bir sesle:</p>

  <p class="normal">— Becerikli kadın, dedi, bizim için çok kıymetli.</p>

  <p class="normal">Karpuz dilimlerinden başlarını kaldıran bahriyeliler hep birlikte kahkahayı bastılar. Suratı ekşiyen Şaringen kalktı, bir kürek aldı:</p>

  <p class="normal">— Arkadaşlar, sizi Anisya için özel bir sığınak kazmaya davet ediyorum. İnsanın böylesi bir arkadaşı oldu mu ona özen göstermelidir...</p>

  <p class="normal">Bahriyeliler keyiflerince güldükten sonra, bataryanın arkasındaki derenin içinde Anisya ile küçük bir siper kazdılar. Bombardımanlar sırasında orada kalabilirdi.</p>

  <p class="normal">Askerlerin yapacak başka işi yoktu. Tüfeklerini temizleyip silmiş, gemiden getirdikleri obüs mermilerini topların yanına düzgün bir şekilde dizmişlerdi. Sapojkof grup komutanlığı postasıyla ilişki kurmuştu. Bahriyeliler hendeklerin içinde sere serpe oturmuş, güneşleniyorlardı. General Mamontof artık ziyaretimize gelebilirdi...</p>

  <p class="normal">İvan İliç topun kundağına oturmuş, kuru bir otun sapını parmaklarının arasında çevirip kırıyordu. Pek derin düşüncelere dalmıyordu: Yurdun çeşitli bölgelerinden gelmiş olmalarına rağmen kader birliği yapmış, birbirine benzemez bu insanların küçük dünyasını seviyordu. Örneğin Sergey Sergeyeviç’i alın ele: Sık sık bütün düşüncelerinden sıyrılmış, herhangi bir şeye onu bağlayacak bir neden kalmamış, ama burada herkese yararlı bir insan oluvermiş; kendi evindeymiş gibi topun tekerleklerinin dibine yerleşmiş, tatlı tatlı burnunu çekiyor. Orta zekalı, gözü yükseklerde, ama inatçı, altın kalpli, içi dışı bir delikanlı; yumruğunu yanağına dayamış, yan yatmış, rahatça uyukluyor. Bir ağa gibi kumların üzerine serilmiş Zaduyviter, hokka gibi yüzünü güneşe çevirmiş; hesabını bilir, gözüpek, kurnaz bir mujik; bu savaştan sağ çıkarsa efendi olarak döner köyüne. Kerjenetz ormanlarından gelen bir başka neşeli adam olan Latugin, beresini yüzüne örtmüş, horul horul uyuyor. Kurnazlıktan nasibi olmayan, ama anlaşılması daha güç biri. Bir elinde tabanca, bir elinde el bombası o da bilmiyor henüz hangi göğe yükseldiğini...</p>

  <p class="normal">Bu on iki adam hayatlarını İvan İliç’e emanet etmişlerdi. Askeri konsey onu, en büyük sorumluluğun duyulduğu bu anda bataryaya komuta etmekle görevlendirmişti. İvan İliç’in matematik bilgisi vardı yeterince; ama ona öyle geliyordu ki bataryaya açıkça komuta edemeyeceğini söyleseydi daha iyi olacaktı...</p>

  <p class="normal">— Bana bak Gagin, aranızda atış açılarını ölçebilecek kimse var mı? Telemetremiz yok da onun için sordum...</p>

  <p class="normal">Gagin, siperin duvarına kazılmış basamağa çıkmış, duvarın üzerinden stebi seyrediyordu. Döndü: Telegin’in üzerine karamsar bir ifadeyle baktı ve çok tatsız, neşesiz bir ifadeyle:</p>

  <p class="normal">— Telemetre mi? diye sordu. Peki telemetreyi ne yapacaksın? Hedefi de, açıyı da bize komuta yerinden telefonla bildirecekler.</p>

  <p class="normal">— Ha, sahi, doğru...</p>

  <p class="normal">— Açıları da, hedefleri de, nişan almayı da çok iyi biliriz. Telegin yoldaş. Ama o kadar önemli değil. Muharebe çok korkunç olacak, telemetresiz, amansız bir muharebe olacak. Sen yalnız dişini sık, ama son mermiye kadar savaş, işte düşüneceğin şey... Gel bak sana bazı şeyler göstereceğim...</p>

  <p class="normal">Telegin onun yanına, basamağın üzerine çıktı. Top sesleri gittikçe artıyor, yaklaşıyor, bir duman bulutu batıdan güneye kadar ufku kaplıyordu. İvan İliç, Gagin’in ileriyi gösteren parmağını takip ederek, ovada kuzey yönünden küçük insan gruplarının ilerlediğini ve araba kollarının geldiğini gördü.</p>

  <p class="normal">Güneyde, Sarepta yakınlarında mantar şeklinde yükselen muazzam bir dumanın yükseldiğini başıyla işaret eden Gagin:</p>

  <p class="normal">— Bizimkiler kaçıyorlar, dedi. Çoktandır bakıyorum: Binlercesi koşarak geçti aynı yerden... Mermi patlamalarını görüyorsun değil mi? Az önce yoktu bu patlamalar. Beyazlar ağır toplarıyla bizimkileri dövüyorlar. Sabaha generalin ziyaretini bekle.</p>

  <p class="normal">İvan İliç bir kez daha bataryayı denetledi. Obüs mermilerini, piyade mermilerini saydı: Tüfek başına iki şarjör vardı sadece. İvan İliç’i asıl endişelendiren bataryanın açıkta mevzilenmiş olmasıydı. Üç yüz metre uzağa küçük siperler kazılmıştı az süre önce, ama bu siperlerde hiçbir hareket görünmüyordu: Kızıl birlikler çok daha uzaktan geçiyorlardı.</p>

  <p class="normal">Telegin Sapojkof’un yanına oturdu: Sergey Sergeyeviç’in yüzü, uykuda bile sıkıntı çekiyormuşçasına büzülüyordu.</p>

  <p class="normal">— Sergey Sergeyeviç, rahatsız ettiğim için kusura bakma... Topçu grup komutanıyla görüştür beni telefonla...</p>

  <p class="normal">Sapojkof şaşkın bakışlı gözlerini açtı:</p>

  <p class="normal">— Ne yapacaksın? Ateş edilmemesi emri verildi. Gerektiğinde emir verecekler... Seni tedirgin eden bir şey mi var?</p>

  <p class="normal">Gerindi, topun tekerleğine yaklaştı, rahatça esnedi.</p>

  <p class="normal">— Yat uyu, diye ekledi, en iyisi uyumak.</p>

  <p class="normal">İvan İliç sipere döndü, duvara oyulmuş basamağa çıktı. Uzun süre orada, kımıldamadan, kolları duvara dayalı durdu. Sayısız Kazak alaylarının çıkardığı ve ufuk hattının ardından yükselip dağılan toz, kalın bir bulut halinde, koyu portakal rengindeki iri güneşi örtüyordu. Gece karanlığı yavaş yavaş ovanın üzerine çöküyordu. Artık birliklerin hareketi görünmez olmuştu. Güneş batarken ışıklı yıldızın altındaki gök, yemyeşil bir denizin kenarındaki hayali bir ülkeyi meydana çıkarıyor; Çin evleri yükseliyordu; bunlardan biri ötekilerden ayrılıp uzaklaştı, önce iki başlı bir at, sonra da kollarını büken bir kadına benzedi...</p>

  <p class="normal">Düşünüyordu Telegin: Hendekten çıkıp, rüyada olduğu gibi bacaklarını kımıldatıp bu harikalar ülkesine ulaşıverirdi. Böyle bir görüntü boşuna değildi, bu adamlar için, öldüresiye muharebenin arifesinde bir anlamı olması gerekirdi...</p>

  <p class="normal">Sapojkof elini İvan İliç’in omuzuna koyarak:</p>

  <p class="normal">— Hey, dedi, siyah bir kuzgun, mavi bir alan... Gözleri hayaller üzerine faltaşı gibi açmak saf idealizimdir... Birer sigara sarsak nasıl olur? Hastaneden bir paket tütün arakladım; ölmeden önce tüttürmek için saklıyordum...</p>

  <p class="normal">Her zamanki gibi alaycı bir ifadeyle konuşuyordu, ama ağzının çevresindeki derin çizgilerde, kabarık gözlerinde derin bir hüzün vardı. İki adam birer sigara yaktılar. Telegin dumanı içine çekmiyordu: Sapojkof ise derin nefesler çekiyordu.</p>

  <p class="normal">Telegin alçak sesle:</p>

  <p class="normal">— Nerden aklına geldi eski ölüm duaları okumak? diye sordu.</p>

  <p class="normal">— Ölümden korkuyorum da ondan... Kafama bir kurşun yemekten korkuyorum. Başka bir yerime isabet etse öldürmeyecek, ama başıma isabet etti mi, hesabım tamamdır. Baş nişan tahtası değil ki. Başka işe yarasın diye yaratmış Allah. Kafamın içini dolduran düşünceleri kaybedersem çok yazık olacak...</p>

  <p class="normal">— Hepimiz korkuyoruz, Sergey Sergeyeviç. En iyisi düşünmemek...</p>

  <p class="normal">— Acaba benim düşündüğüm şeyle sen de ilgilendin mi? Sapojkof anarşisttir; Sapojkof çok içer. İşte benim hakkımda bildiklerin... Ben de seni sanki camdan yapılmışsın gibi son kıvrımına kadar görüyorum. Yaşayan insanlara senin adına bir mektup ulaştırabilirim. Oysa sen aynı şeyi benim için yapamazsın... Ve buna da çok yazık... Ah, İvan, imreniyorum sana...</p>

  <p class="normal">— İmrenilecek nem var ki gerçekte?</p>

  <p class="normal">— Avucumun içi gibi okuyorum seni: Görevine düşkün bir adamsın, aşkına sadıksın, kendi kendini eleştirebilen doğa üstü bir varlıksın. Son derece namuslu çalışan bir kişi ve iyinin iyisi bir çocuksun. Karın gençlik kurtlarını döktükten sonra seni taparcasına sevecek. Ve sonra hayatın başka bir nedenle daha da kolaylaşacak: Her duruma alışabilen bir insansın...</p>

  <p class="normal">— İltifatına teşekkürler.</p>

  <p class="normal">— Bana gelince İvan, geçen yaz Gimza’nın beni kurşuna dizdirmeyişine yanıyorum... Sabırsızlıktan titreyerek devrimi bekliyorduk... Bir yığın fikir her taraftan hücuma geçmişti: İşte, deniyordu, sonsuz özgürlüğün, felsefenin altın çağı! Ya sonra ne oldu? Yıkıntıyla, yıkıntıların en korkuncuyla karşılaştık. Allah belasını...</p>

  <p class="normal">Avucunun içiyle alnına öylesine bir şaplak vurdu ki kasketi ensesine düştü...</p>

  <p class="normal">— Bu fırsattan yararlanarak bütün insanlığa bir bildiri yayınlamak istiyorum, isterse kin dolu bir bildiri olsun. İnsanlığın iyiliği için değil –yerin dibine batsın iyilik– bilakis kötülüğü için... Ama müsveddeler hazır değil daha, yazamadım henüz... Kusura bakma...</p>

  <p class="normal">Gece oluyordu. Yangın ufku sarmıştı; yangının dumanla karışık kırmızı alevleri, bilhassa güneyde, Sarepta taraflarında gittikçe genişliyordu. Alev içindeki köyle, son süratle ilerleyen düşmanın yolunu aydınlatıyordu. Telegin artık Sapojkof’u yarım yamalak dinliyordu. Çok uzaklarda, batı yönünde yeşil ışıklı aydınlatma fişekleri üçer üçer göğe yükseliyordu. Tıpkı ışıklı başlarını yukarı kaldıran yılanlar gibi.</p>

  <p class="normal">Bu ışık cümbüşünü görmemek için direnen Sapojkof titrek sesiyle konuşuyordu. İvan İliç, elinde olmadan sırtının soğuk soğuk ürperdiğini hissediyordu.</p>

  <p class="normal">— Ya da sadece karın doyurmak için yaşıyoruzdur! O zaman bir mermi kafamı parçalasın yeter. Haksız yere tüm evrene eşit büyüklükte zannetiğim beynimin bir sabun köpüğü gibi patlayıverdiğini görürüm... Hayat dediğin bir birim karbon, bir birim azotla, daha bilmem neden meydana gelmiştir... Basit moleküller karmaşık, daha karmaşık şeyleri, daha sonra da korkunç derecede çarpışık şeyleri meydana getirirler... Ondan sonra da, güm! Karbon, azot ve öteki değersiz şey de basit organizmalar halinde çözülmeye başlarlar. İşte olup olacağı bu. İvan, olup olacağı bu... Devrimin bir ilgisi yok bununla.</p>

  <p class="normal">— Neler söylüyorsun sen Sergey Sergeyeviç? Amma da yaptın ha! İnsanı günlük yaşantının hüznü üzerine yükselten devrimden başkası değildir...</p>

  <p class="normal">— Rahat bırak beni!.. Aslına bakarsan seninle konuşmuyorum ben. Senin devrimden anladığın şeyin modası çoktan geçmiştir!.. Ayaklar altında bir güzel ezilmiştir. Burnunun ucuna bakmayı bırak, daha ilerlere bak... Şu andan itibaren Sovyet Rusya, Korkunç İvan’dan önceki Rusya’nın kadrosuna dönüşmüştür... Yakında bütün yollar kemik yığınlarıyla bembeyaz olacak... Karbon, azot birimleri, hatta yarın buraya atlarıyla ulaşacak olanlar zafer türküleri söyleyecekler...</p>

  <p class="normal">Ayakta dimdik duran Telegin, ellerini arkasına bağlamış, hiç konuşmuyordu. Yangın alevlerinin yansımasıyla kızaran yüzünü, karanlığın içinde fark etmek güçtü.</p>

  <p class="normal">— İvan... Geleceğin insanının tüm evrene eşit büyüklükte olduğu inancını hiç kimse ve hiçbir şey engelleyemedikçe, hayali bir gelecek, büyük ve son özgürlük için yaşamak zahmete değmeyecek... Arkadaşlarımla konuşarak nice geceler sabahladım! Başımızın üstünde parıldayan yıldızların, Homer’in yaşadığı devirdeki yıldızlardan farkı yoktu. Kamp ateşleri, binlerce yıldır yolları aydınlatan ateşlerin aynı. Gelecek hakkındaki konuştuklarımı arkadaşlar dinliyor, bana güven veriyorlardı. Gözlerim yıldızları; süngüler odun ateşinin alevlerini yansıtıyordu... Arkadaşlarımın hepsi stepte can verdi... Alayımı zafere ulaştıramadım... Demek ki aldattım onları!</p>

  <p class="normal">Sağ tarafta, elli adım kadar ötede bir nöbetçinin:</p>

  <p class="normal">— Kimdir o? dediği duyuldu.</p>

  <p class="normal">Sonra iki kişi alçak sesle konuştu. Telegin karanlığın içinde bir şeyler görmeye çalışarak döndü: Muhakkak bizimkilerden biri o tarafta nöbet bekleyen Gagin’in yanına sokulmuş olacaktı...</p>

  <p class="normal">— İvan, gelecek dediğimiz şey uçsuz bucaksız Rus steplerinde söylenen bir peri masalı olmasın sakın? Bu gelecek ya gerçekleşmeyecekse? O zaman bütün dünya dehşete düşecek.</p>

  <p class="normal">Sapojkof dokunacak kadar Telegin’e sokuldu ve mırıltıyla konuşmasına devam etti:</p>

  <p class="normal">— Dehşet geldi çattı, kimseler ciddi olarak inanmıyor hâlâ ona. Şimdilik karşı koyma gücünü arıyor. İnsanlığı tüm yıkılışa sürükleyen dört yıl, başımıza geleceklerle karşılaştırılırsa çok önemsiz kalır. Yurdumuzda ve bütün dünyada devrimizin ezilmesi en esaslı şey olacak... O zaman ayrıntısız her kişinin silah altına alınacağı tam bir seferberlik yapılacak: Saçlar traş edilmiş, bileklere teneke künye levhaları takılmış... Kül yığını haline gelen dünyanın üzerine katmerlenmiş, başarıya ulaşmış dehşet havası çökecek... Bugünleri görmektense bir Kazağın kılıcı altında ölmeyi tercih ederim...</p>

  <p class="normal">Telegin:</p>

  <p class="normal">— Sergey Sergeyeviç, dedi, senin istirahate, tedaviye ihtiyacın var.</p>

  <p class="normal">— Başka türlü karşılık beklemiyordum senden zaten!..</p>

  <p class="normal">Gagin, uzun boylu, biraz kamburca bir askerin ardından çukura indi. Telegin, canını sıkan bu konuşmanın sona ermesinden memnundu. Çamur içinde, kaputunun bir eteği kopmuş, nedendir bilinmez başında bir Kazak kasketi bulunan asker, sanki bir haftadır gırtlağına kadar bataklığın içinde kalmışçasına boğuk, kalın bir sesle:</p>

  <p class="normal">— Merhaba, komutan yoldaş, dedi. Nasılsınız? Merminiz var mı?</p>

  <p class="normal">Telegin:</p>

  <p class="normal">— Merhaba, diye karşılık verdi. Siz kimsiniz?</p>

  <p class="normal">— Kaçalinski alayının bir bölüğü... Bataryalarınızın önündeki mevzileri tutma emirini aldım. Bölüğe ben komuta ediyorum.</p>

  <p class="normal">— Tanıştığımıza memnun oldum. Ben de endişe ediyordum. Mevzileri kazdık, ama içinde bizi koruyacak kimse yok, diye...</p>

  <p class="normal">— Biz işgal ettik işte. Yaralılarımız var. Bir kafile yaptık yaralılardan. Merkez komutanından ekmek istedik. Ellerinde ekmek kalmadığını, sabaha kadar beklememizin gerektiğini söyledi... Sabaha kadar bekleyin demek kolay... Erlerimiz üç gündür ağızlarına bir lokma ekmek koymadı... Sizde yok mu acaba? Adam başına birer dilim olsa, ekmeğin kokusunu alır hiç değilse askerlerim... Yarın veririz size... İsterseniz karşılık olarak bir inek veririz...</p>

  <p class="normal">— İvan İliç...</p>

  <p class="normal">Telegin döndü. Konuşulanları dinleyen Anisya bir gölge gibi yanlarına sokuldu.</p>

  <p class="normal">— Üç günlük ekmek stoku yaptım. Onlarla bölüşebiliriz... Ben yarın gene bulurum...</p>

  <p class="normal">Telegin gülümsedi:</p>

  <p class="normal">— Mükemmel... Bölük komutanı yoldaşa dört somun ekmek verin...</p>

  <p class="normal">Bölük komutanı bu kadar kolaylıkla ekmek verileceğini aklının ucundan geçirmiyordu. İnanmamış gibi:</p>

  <p class="normal">— Sahi veriyor musun? diye sordu. Sağ olun!</p>

  <p class="normal">Anisya somunları getirince, ikişer ikişer koltuğunun altına aldı. Ama hemen yanlarından ayrılmaya utandı. Uykusuzluktan titreyen bahriyeliler yanlarına sokulmuşlardı. Çamur içinde, lime lime elbiseli bölük komutanını seyrediyorlardı.</p>

  <p class="normal">Bölük komutanı, bahriyelilere, on gün çember içinde kaldığı halde tek topunu ve tek yaralı arabasını kaybetmeyen alayının savaş başarılarını anlattı. Fakat bütün bunları öylesine anlaşılmaz, birbirini tutmaz cümlelerle anlatıyordu ki hayal kırıklığına uğrayan bahriyelilerin birçoğu yanından uzaklaştılar.</p>

  <p class="normal">Soğuk bakışlarla bölük komutanına bakan Latugin:</p>

  <p class="normal">— Git bir uyku çek, dedi. Sonra anlatırsın anlatacaklarını... Şu tarafta büyük bir ışık var, nedenini açıklar mısınız?</p>

  <p class="normal">Latugin bu sözleri söylerken kolunu da Sarepta yönüne doğru uzattı.</p>

  <p class="normal">İvan Gora:</p>

  <p class="normal">— Biliyorum ne olduğunu, dedi. İstasyonda o taraftan gelen birini gördüm... Anlattığına göre General Danisof Sarepta’ya taarruz ediyormuş. Rus-Alman savaşında bile böylesine büyük bir ateş görmedik. Topçu her tarafı dövüyor, her şeyi yerle bir ediyor... Kazaklar sel çukurlarının dibinde sel gibi akıyor. Köpüklenmiş sakalları insana korku veriyor. Tam bir insan kırımı... Tutsak bile etmiyorlar... Morozof tümeni mevcudunun yarısını kaybetti. Düşman Volga’ya doğru vuruyor: Sarepta ile Çapurniki arasından geçmek istiyor. Allah selâmet versin!</p>

  <p class="normal">Başıyla selam vererek bahriyelilerden müsaade istedi ve çukurdan çıktı.</p>

  <p class="normal">Telegin:</p>

  <p class="normal">— Alay komutanınız kim? diye sordu.</p>

  <p class="normal">İvan Gora karanlıkta:</p>

  <p class="normal">— Melşin, diye karşılık verdi. Piotr Nikolayeviç Melşin...</p>
</body>
</html>
