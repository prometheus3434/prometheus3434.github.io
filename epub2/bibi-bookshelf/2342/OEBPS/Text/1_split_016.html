<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="h1baslik1" id="calibre_toc_13"><br class="calibre2" />
  XIII</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal">İvan İliç’le Daşa alaylarına katılmışlar ve köyde küçük bir eve yerleşmişlerdi.</p>

  <p class="normal">Telegin’in telefonlu, sandıklı, kılıfı içinde sancaklı çalışma odası alt katın dibindeydi. Ama burası Daşa’nın krallığıydı: Yemek pişirilmeyen, fakat Daşa’nın, Kazak kadınlarının öğrettiği biçimde banyo yaptığı sıcak bir fırını vardı. Daşa fırına kayarak giriyor, döşenmiş sazların üzerinde yıkanıyordu. Oldukça sert yastıklı bir yatak ve oldukça ince bir yorgan. İvan İliç kaputunu örtünüyordu. Tertemiz keten örtülü bir yemek masası. Duvara asılı küçük bir ayna. Eşiğin anında bir çalı süpürgesi, kireçle badanalanmış fırının ağzının önünde, eskiden ocağa konduğu yerde porselenden yapılmış küçük kediyle köpek.</p>

  <p class="normal">İki yıl önce birbirlerine çılgınca aşık olan Daşa ile İvan İliç aynı şekilde Petersburg’a yerleşmeye gelmişlerdi. Daşa, pencereleri Kamenostrovski bulvarına bakan ve az önceki sağanağın camlarını ıslattığı ve içinde genç evlilerin geçirdikleri ilk geceyi hiç unutmamıştı. Kalbi bir genç kız kalbi gibi sakin ve berraktı. İvan İliç akşam güneşinin aydınlattığı pencerenin önüne oturmuştu. Daşa, İvan İliç’in acı derecesine varan heyecan içinde bulunduğunu görüyordu. Kocasına sonsuz bir haz vereceğini bilerek ilk adımı atan o oldu: “Gel İvan!” dedi. Yerde, kavanozda bir kucak kokulu mimozanın bulunduğu yatak odalarına girmişlerdi. Daşa dolabın kapısını açmış, arkasına saklanarak soyunmuştu. Çıplak ayaklarıyla koşarak odayı geçmiş, yorganın altına kayarak: “İvan, seviyor musun beni?” diye sormuştu.</p>

  <p class="normal">Daşa gereğinden fazla aklını kurcalamış olmasına rağmen aşk oyunlarında bilgisizdi. O gece İvan’la aralarında geçenler Daşa’yı hayal kırıklığına uğratmıştı. Bir yığın şiirin, romanların, müziğin söylediği ve Daşa’nın beklediği şey değildi bu. Bu güç, bu büyü gözyaşlarını ve kendinden geçişini tahrik ederken, Katya’nın bomboş evinde tek başına kaldığında, siyah Stenway’ın önünde oturmuşken birden piyano çalmayı bırakıyor, parmaklarını birbirine kenetleyerek ayağa kalkıyordu. Şayet o anlarda vücudu cam gibi saydam ve soğuk olmasaydı, içinde kabaran duygular ve ihtiraslar onu mutlaka boğardı.</p>

  <p class="normal">Daşa çabucak hamile kalmıştı. İvan İliç’i çok seviyordu, ama gene de kendinden uzaklaştırmaya başladı. Sonra korkunç aylar başlamıştı: Açlık ve Petersburg’un sonbahar karanlıkları, Kuğular Kanalı yakınında başına gelen ve zamanından önce doğum yapmasına sebep olan kaza, çocuğunun ölümü ve bir tek arzu: Yaşamak. Sonra ayrılık.</p>

  <p class="normal">Şimdi her şey yeniden başlıyordu. Duyguları, eskisinden, içi bilinmeyen hediyelerle dolu rengârenk sihirli kutuya benzeyen, bilmece gibi belirsiz tutkularından daha derin, daha karmakarışıktı.</p>

  <p class="normal">Ayrıldıklarından sonra ikisi de çok yaşamış, çok görmüş, henüz kendi tecrübelerine girişmeye vakit bulamamışlardı. Şimdi aşkları, bilhassa Daşa’da, Sonbahar yağmurları geçip de, erken gelen kışın, ikiye ayrılmış bir karpuzun üzerindeki şebnemler gibi incecik yağan karın soğuk sessizliğindeki bir günün havası gibi elle tutulur ve tamdı. İvan İliç her şeyi biliyor, her şeyi anlıyor, her sorunun karşılığını buluyor, her türlü kuşkuyu dağıtmasını biliyordu. Ve rengârenk sihirli kutu yeniden Daşa’nın önünde belirmişti; ama artık kutunun içindekiler, kendi kendine yetinen bulmacalar olmaktan çıkmıştı. Hediye doluydu kutu: Azap dolu bir hayatın zahmetleriyle sevinçleri...</p>

  <p class="normal">Daşa için İvan İliç’de anlaşılmayan bir nokta vardı. Hatta bu Daşa’yı üzüyordu da: Çok sakıncalı oluşu. Her akşam yatacakları zaman İvan İliç tasalanıyor, Daşa’nın yüzüne bakmaz oluyordu. Sıranın üzerine oturup oflaya puflaya çizmelerini çıkarıyordu. Çizmelerini çıkarınca bazen Daşa’ya:</p>

  <p class="normal">— Uyu sen Daşa, uyu sen şekerim, diyordu.</p>

  <p class="normal">Sonra o haliyle, çizmesiz ayaklarıyla soğuk holü geçip bürosuna giriyordu. Sonra ayaklarının ucuna basarak yatak odasına dönüyor, karyolayı gıcırdatmamak için büyük gayret göstererek yatağın hemen kenarına yatıyor, kaputunu başının üstüne çekerek uyuyordu.</p>

  <p class="normal">Gündüzleri neşeli, kabına sığamayan, güler yüzlü oluyordu. Evine daima koşarak girip çıkıyor, Daşa’nın yanaklarından, tatlı, misk gibi kokan sarı saçlarından öpüyordu.</p>

  <p class="normal">— Bir kez daha günaydın, bayan komutan... Ee, söyle bakalım, işlerini yoluna koydun mu?</p>

  <p class="normal">Belki günde otuz defa aynı şeyi soruyordu. Siyasi Komiser İvan Gora, Daşa’ya kendi imkânlarıyla bir alay tiyatrosu kurmasını teklif etmişti.</p>

  <p class="normal">Bu tekliften ürken Daşa kabul etmek istememiş:</p>

  <p class="normal">— Aman Allahım, ne anlarım ben tiyatrodan, demişti.</p>

  <p class="normal">İvan Gora Daşa’nın avucunun içine vurup:</p>

  <p class="normal">— Başaracaksınız küçüğüm, demişti. Yanlış yapa yapa doğrusunu öğrenir insan. Nelerini gördük biz... Bu tek düze, sıkıcı hayattan çekip çıkarmak gerekir bizi... İnsanın ruhunu saran, devrimci bir piyes koyun sahneye, muhariplerin gözleri şimşek şimşek çaksın...</p>

  <p class="normal">Komiser, tiyatroyu kurması için Daşa’yı durmadan sıkıştırıyordu. Çaritsin levazımının noksan malzemesiyle yeniden gereçlendirilen ve her noksanı tamamlanan Kaçalinski alayı yakında cepheye hareket edecekti. Yorucu askeri eğitim ve günde iki saat politika derelerine rağmen muharipler, köylerde kaldıkları için semirmişler; işsiz güçsüz kalmanın etkisiyle serseriliğe başlamışlardı. Hemen bir miting yapmaya karar verildi.</p>

  <p class="normal">Sergey Sergeyeviç Sapojkof söz aldı. Uzun yıllar sessiz kaldıktan sonra nihayet, içini kemirip boğan düşünceler yığınını dünyaya yaymak için ağzını açmak fırsatını bulmuştu. Devrimci tiyatronun yeniden örgütlenmesinden, sahne ile seyirci arasındaki her türlü engelin kaldırılmasından; elli bin seyirci alan muazzam sirklerde bütün alayın rol alacağı, topların atılıp, balonların uçurulacağı, gerçek şelâlelerin döküleceği, oyun kahramanlarının teker teker birer kahraman olacağı yerde bir kitle halinde oyuna karışacakları istikbalin tiyatrosundan söz etti.</p>

  <p class="normal">Sapojkof ambarın kirişlerine doğru uçmak istercesine kollarını havaya kaldırıyordu. Sapojkof’un ağzından çabuk çabuk inciler gibi dökülen sözlerini şaşkın şaşkın dinleyen ve bu sözlerin büyük bir kısmını anlamayan kızıl askerlere:</p>

  <p class="normal">— Geleceğin tiyatro yazarları; neredesiniz? diye soruyordu. Yeni Şekspirler neredesiniz? Yaratmanın, sanatın şöleninde bizimle birlikte bulunmak için mermer kaidelerinden inmiş Sofoklesler neredesiniz? İnsanoğlu, bugün olduğu gibi bütün çıplaklığıyla önünüze çıkmış mı hiç? Tarih bu derece göz kamaştırıcı fikir şelâlelerini ortaya atmış mı?</p>

  <p class="normal">Kolayca anlaşılacağı gibi bu konuşma Daşa’yı daha da yıldırmıştı. Ama geriye dönmesine de imkân yoktu.</p>

  <p class="normal">Kitap, kumaş ve boya bulmak için Sapojkof’la birlikte Çaritsin’e gitti. Araştırmaları verimsiz olmadı. Sergey Sergeyeviç Daşa’ya çok faydalı öğütlerde bulundu, hatta çılgınca öğütlerde bulunmaktan kendini alamadı. Zaman kaybetmeden aktörleri seçmeye ve hemen Şiller’in Haydutlar piyesinin provalarına başlamaya karar verildi.</p>

  <p class="normal">Telegin, yeni piyesin oynanmasından çok Daşa’ya bir uğraş çıkmış olmasından memnundu. Daşa bu işe ilgi duymaya başlamış, sağa sola koşmaya, kızıl askerlerle konuşmaya, kızmaya, hatta gücenip ağlamaya başlamıştı. Artık kendi heyecanları üzerinde düşünmeye vakit bulamayacaktı. (İvan İliç buna yüreğinin bütün temizliğiyle inanıyordu.)</p>

  <p class="normal">Alaya verilen bir emirle Agripin, Anisya, Latugin (kendisinin unutulmaması için komisere başvurmuştu), Kuzma Kuzmiç, Baykof ve daha bir yığın şarkı söyleyen, akordeon ve balalayka çalan kızıl er tiyatro koluna alınmışlardı.</p>

  <p class="normal">Akşamları, ambarda, mum ışığının aydınlığında Daşa piyesi okudu. Ambar iyi aydınlatılmadığı için aktörlerin yüzleri nefes buğularının arasında zorlukla seçiliyordu. Rüzgâr çıkmış, kapının aralığından karları içeri dolduruyordu. Daşa net ve berrak sesiyle, Besanof’un okuma tarzını taklit etmeye çalışarak piyesi okuyordu: Bir elini siyah redingotunun arkasına sokup, hayattan ilişiğini kesmiş bir ses, edebiyatçı hanımların çevresindeki koltuklara oturup oburcasına yuttukları buz parçalarına benzeyen sözlerle okuyordu...</p>

  <p class="normal">Daşa piyesi yarısına kadar okuduğu zaman piyesin hoşa gitmediğini anladı; oysa birçok bölümlerini atlamıştı. Okuma süratini artırdı. Bitirdiği zaman sıkıcı bir sessizlik vardı dinleyiciler arasında.</p>

  <p class="normal">Daşa:</p>

  <p class="normal">— İşte bu, dedi, Şiller’in Haydutlar’ını oynayacağız...</p>

  <p class="normal">Adamlar sigaralarını yaktılar. Latugin alçak sesle:</p>

  <p class="normal">— Basit bir şey değil bu meret, dedi.</p>

  <p class="normal">Bunun üzerine Kuzma Kuzmiç cebinden başka bir mum çıkardı, yaktı ve Daşa’nın yanına oturdu.</p>

  <p class="normal">— Arkadaşlar, dedi, Daria Dimitrievna bize eseri tanıttı. Şimdi eseri ben okuyacağım size.</p>

  <p class="normal">Eseri Daşa’nın elinden aldı, yüz hareketleri ve sesine bir titreklik vererek, kâh yaşlı kont dö Moor’un baba şefkatini anlatan bölümü yüksek sesle okumaya başladı; kâh sesini titretiyor, burnu yassılaşıp, gözleri şaşı oluyordu: “Koparılmaz zincirlerle de bağlı olsa, bir erkek evlâdı babasının kalbinden koparıp alamazsam, papaz olmaya katlanırdım... Ey vicdan! Şahane tarla korkuluğu! Yüzmesini bilen yüzsün; beceriksiz olanlarsa boğulsun!..”</p>

  <p class="normal">Dinleyiciler kendi gözleriyle aşağılık Franz Moor’u görüyorlardı. Birden Kuzma Kuzmiç’in sesi daha da kuvvetlendi; çıplak başının çevresindeki saçları kabardı, dudakları korkunç bir ifadeyle uzadı, asil bir öfke gözlerinde ışıldadı: “Ey sizler, insanlar! Size sesleniyorum! Yalancı ve kalleş hayvan soyları! Dudaklarınızda gülümseme var, ama elinizde de kalbi paramparça edecek bir bıçak... Lanet olsun! Erkek sabrım tükendi. Uysal kuzu yırtıcı bir kaplan oldu...”</p>

  <p class="normal">Anisya Nazarova sessiz sessiz içini çekiyordu. Latugin, Kuzma Kuzmiç’in satırları tırnağı ile takip ettiği sihirli kitabı aydınlatan muma doğru eğiliyordu. Sanki Karl Moor hangara gelmiş, heyecanlı dinleyicileri anlayan, bu başkaldıran insan gürleyip duruyordu ve kendisine yapılan haksızlıktan bahsederken ne güzel sözler buluyordu. Bu doğruca insanın yüreğine işleyen, gerçek bir piyesti!</p>

  <p class="normal">Mum tamamen yanıp da Kuzma Kuzmiç, ölüme giden ve zavallı gündelikçinin hatırasını hatırlayan Karl’ın son sözlerini okuyup bitirince, Anisya ile Agripin paltolarının yeniyle gözlerini sildiler.</p>

  <p class="normal">Latugin:</p>

  <p class="normal">— Gerçeğin ta kendisi, dedi.</p>

  <p class="normal">Herkes Karl’ın, öfkesiyle sevgilisi Ameli’yi öldürmekle haksızlık ettiğini söylüyordu. Öldüreceği yerde çetesine alıp, onu yetiştirse daha iyi olurdu. Bu noktada Şiller’in kusurunu düzeltmek gerekiyordu. Çünkü böyle bir değişiklik yapılmadığı takdirde, bu ayrıntı nedeniyle bu derece güzel piyes kızıl askerlerin hoşuna gitmeyecekti. Hatta can sıkıcı sonuçlar bile doğurabilirdi. Hemen orada Ameli’nin öldürülmemesine karar verildi; Karl: “Dön evine bedbaht!” diyecek ve Ameli de acı göz yaşları dökerek sahneyi terk edecekti.</p>

  <p class="normal">Ameli rolü Anisya’ya verildi. Karl rolünü Latugin üzerine aldı. Alçak Franz rolü önce Baykof’a verilmek istendi; sonra rolünü ciddiye almayıp seyircileri güldürmesinden korkuldu. Kızıl askerler Baykof’un sakalını görür görmez makaraları koyvereceklerdi. Franz rolünü Kuzma Kuzmiç’in oynaması kararlaştırıldı. Daha bir genç görünmesi için sakallarını traş etmesi zorunluydu. İhtiyar kont Maksimilyen von Moor rolü, kalın ve gür sesli kızıl asker Vanin’e verildi. Öteki roller de Agripin ile genç muhariplere dağıtıldı.</p>

  <p class="normal">Toplantıda bulunanlardan biri üstüpü ile gaz getirdi. (Gaza bastırılmış fitille ambarı aydınlatan isli bir meşale yapıldı.)</p>

  <p class="normal">Hemen provalara başlandı.</p>

  <p class="normal">Daşa şafak sökerken eve döndü; uzun bir süre de yaptıklarını İvan İliç’e anlattı. Sırtında kaputu, çıplak ayaklarıya yatağın üzerine oturan Telegin gözlerinden yaşlar gelinceye kadar güldü...</p>

  <p class="normal">Demek Latugin, Karl Moor rolünü oynayacak? Kahkahayı basıyor, kasıklarını tuta tuta gülüyordu.</p>

  <p class="normal">— Yeter, dayanamayacağım artık... Bu kepaze herifin neden Karl Moor rolünü oynamak istediğini biliyor musun? Anisya’ya kur yapıyor da ondan... Şarigin de onu, karnını deşmekle tehdit etti... Franz rolünü Kuzma Kuzmiç oynayacak demek? O rolü oynayacak kabiliyettedir... Ama hangi elbiseleri giyecekler? Asker elbiseleriyle palyaçoluk yapacak değiller ya? İaşe astsubayını göndereyim de elbise araısn. Civardaki köylerden birinde Petrograd’lı bir avukat, arabası arıza yaptığı için valizleriyle kalmış herhalde... Böylelikle belki de birkaç redingot ve elbisemiz olur...</p>

  <p class="normal">Daşa:</p>

  <p class="normal">— O kadar çok gülüyorsun ki, dedi, anlatacak arzum kalmadı. Bırak beni...</p>

  <p class="normal">Daşa yatağa girdi, yüzü duvara, sırtı kocasına dönük yattı. Soba söndüğü için oda soğumuştu. İvan İliç karısını iyice örtüp, kaputunu da ayaklarının üzerine koyunca, Daşa uyumaya çalışırken:</p>

  <p class="normal">— Her şey yolunda gidecek, diye mırıldandı.</p>

  <p class="normal">Artık alayda tiyatrodan başka bir şey düşünülmüyordu. Sapojkof, “Sturm und Drang” devrinin Alman tiyatrosu üzerine bir konferans verdi; Şiller, Göte ile Kimger’in coşkun dehalarını, Büyük Fransız Devrimine yakın parıltıları ile uyanmış kartal yavrularına benzetti. Sapojkof öylesine bir soru yağmuruna tutuldu ki sonunda XVIII. yüzyıl sonlarının tarihi hakkında bir seri konferans vereceğini vaat etti. Bütün gecelerini bir kandilin ışığında yazıp çizerek, hafızasını zorlayarak geçiriyordu. Kitap ve not defterleri yerine kötü tütününün dumanından yararlanmak zorundaydı. Konferansları sırasında yağmur gibi soru ile karşılaşıyordu. Kızıl askerler her şeyi öğrenmek istiyorlardı. Sapojkof herhangi bir olaya en ufak bir imada bulunduğu zaman hemen ayrıntılara girmesini istiyorlardı. Örneğin aralık ayı olaylarını hatırlatan bir sözü ihtiyatsızlıkla ağzından kaçacak olsa, dinleyiciler hemen daha çok bilgi vermesini istiyorlardı.</p>

  <p class="normal">Yorgunluğa aldırış etmeden saatlerce dinliyorlardı. Kimileri uyukluyor, ama sonra silkinerek dinlemeye devam ediyorlardı. Uzun zamandır unutulmuş olan o devirden, kendileri gibi insanların, mızrakların ucuna kırmızı bonelerini takarak tek başlarına bütün dünyaya kafa tuttukları bu yabancı diyardan söz edilişi hoşlarına gidiyordu. Karnı aç, ayağı çıplak insanlar, başarı kazanmak için yeni bir askeri taktik bulmuşlardı. Ama başarıya ulaştıktan sona, zamanında boynunu vurmadıkları kimseler tarafından elleri ayakları bağlanıvermişti.</p>

  <p class="normal">Sapojkof’un uzun süre konuşmaktan sesi kısılmıştı.</p>

  <p class="normal">— Ey Maksimilyen Roberspiyer! diye bağırıyordu. Ey Maksimilyen Robespiyer! Zafere ulaşabilir, devrimi kurtarabilirdim! Paris belediye binasından siyah bayrağı söküp aldığın gün, senin uğursuz günün oldu.</p>

  <p class="normal">Avluda horozlar ötmeye başlamıştı bile. İvan Gora gelip, kalın sesiyle homurdandı:</p>

  <p class="normal">— Arkadaşlar, üç saat sonra kalk borusu çalacak.</p>

  <p class="ortayaz">***</p>

  <p class="normal">Daşa aktörlere sufle etmeyi bırakarak:</p>

  <p class="normal">— Durun! dedi. Vanin yoldaş, burada bir ölüyü temsil ediyorsunuz. Zoraki öksürmemelisiniz. Bu iğrenç tabiilik nereden geliyor? Daha bir canlı oynayın, daha bir işten oynayın... Yeniden başlıyoruz.</p>

  <p class="normal">Çaritsin’den getirilen kitaplar arasında, içinde Kugel’in bir makalesi bulunan tiyatro dergisi de vardı. Tiyatro sanatına yöneltilmiş sövüp saymalarla dolu bir makale. Yazar, büyün Rus trajedi oyuncularının işlenmemiş dehalarıyla, kalplere ve hayal gücüne hitap eden devirlerinin hatırasını anlatıyordu. O zamanlar tiyatro zındıkların tapınağıydı ve perdesi de Tanit’in<sup class="calibre3"><a href="../Text/1_split_031.html#footnote-100-8" id="footnote-100-8-backlink">[*]</a></sup> esrarlı peçesini hatırlatıyordu. Çok yazık ki trajedinin dev kuşağı yok olmuştu. Bunların sonuncusu olan Mamon Dalski de kabiliyetini iskambil oyunu ile trampa etmişi.</p>

  <p class="normal">Büyük zihin karıştırıcıların yerine, şerefli seyirciyi, bir insan ruhu –bütün salonun önünde çarmıha gerilmiş– yerine bir ruh hali, hareket eden perdeler, gerçek pervazlarıyla kapılar ve sinek vızıltıları teklif eden büyük âlim adam, bir sahneye koyucu olmuştu... “Hayır, diyordu yazar, ihtiraslarla yoğrulmuş kıllı bir canavardır sağlam tiyatro!”</p>

  <p class="ortayaz">***</p>

  <p class="normal">Daşa bu makaleden gene de, provaları yürütmek için kendine yardımcı olacak pratik bilgileri bulabilmişti.</p>

  <p class="normal">Bir kenara oturmuş olan Latugin ile Anisya sahneye çıkmak için sıralarının gelmesini bekliyorlardı. Son birkaç gündür Anisya’nın yüz hatlarında bir yorgunluk belirmişti. Bunun da nedeni başka bir hayatın içine girmenin kolay olmamasıydı. İştahı kaçmış, en çok sevdiği yemeklerden tiksinir olmuştu. Düşünüyor, durmadan düşünüyordu: Ameli kişiliğine inanmak için ne yapmalı? Sonunda, geniş elbiseli bu genç kızın bir gravürünü görünce sorunun özünü anladı. (Ameli bu gravürde kederli haliyle düşünüyordu. Yanağını avcunun içine dayamıştı.)</p>

  <p class="normal">Anisya uzun süre içini çeke çeke –köyden köye, göz yaşları gözlerini kör ederek, kuru bir parça ekmek dilenmek için sallana sallana gidişini hatırlatıyordu... Hayır, bu resim gerçeğe uygun değildi.</p>

  <p class="normal">Şayet Ameli, ipekli kadifeler giymiş olsa da, Anisya’nın acısını tatsaydı, küçük danteller içindeki kollarını nasıl da ovuştururdu. Gözlerini nasıl kaldırırdı göğe!</p>

  <p class="normal">İşte böyle böyle derken Karl Moor’un sevgilisi Ameli von Edelrayş, Anisya olup çıktı. Bir gece önce, prova sırasında, Anisya kızıl hintli yıldızıyla süslü başlığını çıkarıp dağınık saçlarına ellerini dokundurarak tabureye oturup bıçak gibi delen sesiyle tiradına başlayınca herkes susmuştu.</p>

  <p class="normal">— Bütün merhametlerin yüzü suyu hürmetine! Tanrının yüzü suyu hürmetine! Aşkı istemiyorum artık... İstediğim tek şey ölmek... Terk edildim, terk edildim! Bu kelimenin içinde gizlenen bütün dehşeti anlayabiliyor musunuz: “Terk edilmiş...”</p>

  <p class="normal">Sabahleyin askeri eğitim sırasında takım komutanı Anisya’ya dalgınlığı nedeniyle fazladan ceza nöbeti verdi; siyasi komiserin müdahalesi gerekti. Sert bir azarda karar aldılar.</p>

  <p class="normal">Şimdi de sesini çıkarmadan Latugin’in yanında oturuyordu. Mavi iri gözlerinde bir hayal uçuşuyordu; dudakları, Ameli rolünün sözlerini tekrarlayarak kâh gülümsüyor kâh titreşiyordu.</p>

  <p class="normal">Latugin fısıldayarak:</p>

  <p class="normal">— Bizim memlekette pırıl pırıl güzel gözlü bir kız vardı. Adı Şaşaydı, dedi. Ben o zamanlar on dördümde, kız da on yedisindeydi. Yürüyüşü mü öteki kızlara benzemezdi, nedir? Kızlar tarlalardan dönerken onu çok uzaktan tanırdım; boynunda küçük bir atkı, üzerinde kanarya sarısı bir gömlek, çapasını omuzuna atmış gelirdi. Sanki gelip de beni kucaklayacakmış gibi geçirirdim içimden... Bir ihtiyarla evlendirdiler. Ve benim zavallı Şaşa’m bir çiçek gibi soluverdi. Bizler çırpınıp dururken sen de şaşırıp duruyorsun! (Latugin konuştukça, Anisya’nın yanakları sanki okşanmışçasına kızarıyordu.) Sevgili Anisya’cığım, biz, görülmemiş, duyulmamış, hiç yaşanmamış bir hayat arıyoruz. Daima rüyalarda bile görülemeyen bir kadını düşünür dururuz...</p>

  <p class="normal">— Yoktur böyle bir kadın.</p>

  <p class="normal">— Nerden biliyorsun? Pasifik Okyanusunun ortasında, bir mercan adasında yaşar bu kadın.</p>

  <p class="normal">Anisya, Latugin’in gözleri iri iri açılmış boğa yüzüne baktı ve içinde yeniden bir şeyler titreşti; yakıcı, ılık bir şefkat bütün vücudunu sardı. Ama artık bu uysal bir bitkinlik, bir kadın cansızlığı değildi. (O, olamaz. Bitti benim için artık bu. Geçmiş günlere şükürler olsun!) Artık kendisini daha neşeli buluyordu. Hafiften gülümsedi:</p>

  <p class="normal">— Bu adaya gittin mi sen?</p>

  <p class="normal">— Hayır, ama ne çıkar?.. Deniz üzerine yazılmış bir kitapta okudum.</p>

  <p class="normal">— Hangi kitapta?</p>

  <p class="normal">— Kılavuz kaptan rehberinde. O kitapta her türlü harikadan söz edilir.</p>

  <p class="normal">— Kıtır atıyorsun, Latugin. Seni dinlemekle insan zamanını boşa harcar.</p>

  <p class="normal">— Sen dinle gene, hem bırak da hikâyeler uydurayım. Ama bu anlatacağım gerçeğin ta kendisi: Senin hakkında kötü şeyler düşünmüştüm. Anisya; ama benimle konuşmasını bilen bir adam çıktı. Burnunu içime soktu, tıpkı kedi yavrularına yapıldığı gibi... Peki, öyle olsun... İnsan tabiatın efendisidir. Verdiğin derse teşekkür ederim.</p>

  <p class="normal">Anisya bu defa hayretle Latugin’e baktı. Latugin öylesine yüksek sesle konuşmuştu ki Daşa kalemini vurup: “Arkadaşlar, provayı bozuyorsunuz,” demek zorunda kaldı.</p>

  <p class="normal">Latugin fısıltıyla devam etti konuşmasına:</p>

  <p class="normal">— Bizim orda, Kerjenetz’de, sesi kalınlaşmasın diye çocukluğunda iğdiş edilmiş şarkıcılar yaşar. Kendilerini tutamadıkları için iğdiş edilmişlerdir. Bunlardan biri bana hikâyesini şöyle anlattı: “Gözlerimi kapıyor, ateş kelebeğini hayal ediyor, durmadan onu düşünüyordum, ama gözlerimi açınca hiçbir şey kalmıyor ve kederleniyordum...” Deli gibiydi, karısını öldüresiye döverdi... bunun üzerine üfürükçüye gitti. “Kurtar ruhumu” dedi. Öteki de ruhunu mum gibi söndürdü... “Git, rahat yaşa, iğdiş et...” Yok Anisya, kana da bulansak, güzellik kuşunu yakalayacağız sonunda, hayatın öteki ucuna gitmemiz gerekse de aramak için...</p>

  <p class="normal">Daşa kalemini vuruyordu:</p>

  <p class="normal">— Karl, Ameli, son tablo için sahneye. Dekorları değiştirin...</p>

  <p class="ortayaz">***</p>

  <p class="normal">Ağaççileği rengindeki soğuk şafak, köyün dumanları ardında belirmeye başladığı zaman bir atlı alay karargâhının önünde attan indi; tüyleri kırağı tutmuş atı orada bırakarak kapıyı hızlı hızlı vurdu.</p>

  <p class="normal">Kapıyı İvan İliç açtı. Kızıl er İvan İliç’e bir mektup verdi.</p>

  <p class="normal">Aynı gün civar köydeki arabalar seferber edilerek alay cepheye hareket etti.</p>

  <p class="normal">Don Ordusu, ağustos ayından bu yana üçüncü defa Çaritsin’i çember içine almaya çalışıyordu. Bu defa general Mamontof şehri yanlarından çevirmiş, kıskaç içinde tutuyordu. Elli verst kadar kuzeyde general Tatarkin üç süvari alayı ile birden hücuma geçmiş, cepheyi delmiş ve Dubovka hizasında Volga’ya ulaşmıştı.</p>

  <p class="normal">Bir gün sonra general Pastovski’nin süvarileri, güneyde, çelik tümen birliklerinin örttüğü Sarepta önlerinde taarruza geçmişlerdi. Tümen komutanı Dimitri Şelest orada değildi. Kendi imkânlarıyla ikmal yapmasını ve keyfi hareketlerde bulunmasını meneden Askeri Konseyle sert bir şekilde atışmıştı; tutsak edileceğinden korktuğu için, şikayette bulunmak için alelacele Moskova’ya gitmişti. Çelik tümende bir kaynaşma vardı. Kimileri Batko Şelest’in ordu komutanı olarak döneceğini; kimileri de Batko’nun tutsak edildiğini ve “herkesin tek bir insan gibi” Batko’yu kurtarmak için Çaritsin üzerine yürümesinin gerektiğini öne sürüyordu. Ama gene de Batko’nun Astragan’a kaçtığını ve orada özgür bir birlik topladığı söylentilerine inanıyorlardı. Bin beş yüze yakın süvari cepheyi terk ederek Volga’yı geçmiş, ırmağın sol sahilini takip ederek Astragan’a gitmişlerdi. Çelik tümen sıkıntıya düştü. General Postovski, Çaritsin’i güneyden tehdit ederek Sarepta’yı ele geçirdi.</p>

  <p class="normal">Cephenin yan tarafından yapılacak bu taarruzları önceden tahmin eden Onuncu Ordu Askeri Konseyi, bir hafta önce, iki süvari tugayından kurulu bir vurucu kuvveti bir araya toplamaya teşebbüs etti. Bu iki tugay bir araya gelecek zamanı bulamamışlardı. Birbirlerinden koptular. Don-Stavropol tugayı bütün şiddetiyle vurucu kuvvet görevini yapmak istedi. Budiyoni ise gece gündüz demeden onun yardımına koşmak için atlarını koşturuyordu.</p>

  <p class="normal">Kaçalinski alayı, vurucu kuvvet toplanma bölgesine gönderildi. Bütün gün ve sonra kısa bir molanın ardından bütün gece, alay, alev alev yangınların soğuk havada çöken sisi aydınlattığı yöne doğru yürüdü. Yangının alevleri şafağın aydınlığını örtüyordu. Daha sağ taraftan doğmuş olan güneş, kısa bir süre üst üste yığılmış bulutlar arasından bakır renginde göründü.</p>

  <p class="normal">Telegin, İvan Gora ve Sapojkof atla gidiyorlardı. Arkalarından, karların altındaki stepte kızıl askerlerle yüklü arabalar, toplar ve ağırlık kolları geliyordu. Uzaktan atlı keşif erlerinin siluetleri beliriyordu. İki komutanla komiser, artık yakından duyulan top seslerinin öfkeli gümbürtülerini hayretle dinliyorlardı. Önce davranmak için atlarını tırısa kaldırıp ilerdekilere katıldılar ve birlikte haritayı incelediler. Emre göre alayı götürecekleri yer daha uzaktaydı; ama açık seçik bir şekilde duydukları top sesleri cephenin yakında olduğuna tanıklık ediyordu. Oysa alayın cephe ile hiçbir irtibatı yoktu. Ne telefon, ne de atlı haberci. Durum hakkındaki bu tüm bilgisizlik kısa zamanda felâketle sonuçlanabilirdi.</p>

  <p class="normal">İvan Gora:</p>

  <p class="normal">— Lanet step! dedi. Masa örtüsündeki hamamböcekleri gibi sürünüyoruz. Kazaklar izimizi bulamadılarsa ne mutlu.</p>

  <p class="normal">Telegin:</p>

  <p class="normal">— İnanıyor musun buna? dedi. Posta servisleri var onların. Bizse köylerden sakındık.</p>

  <p class="normal">Sapojkof bonesini kaşlarının üzerine indirdi ve öncülere yetişmek için dört nala kalktı.</p>

  <p class="normal">Kolları terden yapışmış, nefes nefese atların çektiği arabalar geliyordu. İvan İliç arabalardan atlayan erlere koşup bonelerini sallamalarını ve geride kalanların sıralarını sıklaştırmalarını seslenmeleri için emir verdi.</p>

  <p class="normal">O sırada İvan İliç, arabaların arasından yol açmaya çalışırken Kuzma Kuzmiç’i gördü; kulaklarına kadar kürklere bürünmüş, bir arabayı sürüyordu. Arabada koyun postu ceketle kürk başlık giymiş olan Daşa dekor yığınının üzerine oturmuştu. Elmacık kemikleri kıpkırmızı, uykulu yüzü ile küçük bir kız çocuğunu andırıyordu.</p>

  <p class="normal">Işığın karda yansıması nedeniyle gözlerini kırpıştıran Daşa kocasına bir şeyler söyledi, ama arabaların gıcırtısı, bağrışmaların uğultusu söylediklerinin anlaşılmasını engelledi. İvan İliç sonra, kızıl üç erle bir arabada oturan Agripin’i gördü. O da tek parmaklı eldiveniyle göğü göstererek bir şeyler söyledi. Ne demek istiyordu? İvan İliç atının eğeri üzerinde arkaya doğru eğildi. Güneş ışınlarının bir yelpaze gibi süzüldüğü bulutun biraz altında açık seçik olarak bir uçak gördü. Simsiyah küçük bir kuşa benziyordu uçak.</p>

  <p class="normal">Herkes uçağı görmüştü. İvan İliç atını mahmuzladı, arabaların arasına daldı.</p>

  <p class="normal">— Dağılın!</p>

  <p class="normal">Üzengilerinin üzerinde ayağa kalkan dev yapılı İvan Gora:</p>

  <p class="normal">— Uçağa serbest ateş! diye gürledi kalın sesiyle.</p>

  <p class="normal">İvan İliç’in önünden bir araba dört nala kalktı. Araba, korkudan gözleri iri iri açılmış Daşa’yı götürüyordu. Dizginlerin ucundan tutan Kuzma Kuzmiç atları olanca gücüyle kırbaçlıyordu.</p>

  <p class="normal">Düzensiz bir ateş başladı. Kanatları çarpık uçak, vahşi bir homurtu ile döndü, bulutların arkasına saklanmak için yükseldi. Karnından dökülen bombalar, ıslıklar çalarak indi ve tertemiz karın üzerine simsiyah çalılar gibi fışkırarak patladı.</p>

  <p class="normal">Bu dehşetli manzarayı ilk defa gören kızıl askerle çoğunluktaydı. Şaşkına dönen arabalar dört nala kalkmış, stepte uzaklaşmışlardı. Dağılmış sıralara toplanmaları için heyecanlı bir boru öttü. Askerler uzun süre korkulu gözlerle bulutlara baktılar.</p>

  <p class="normal">Bunun arkasından Kazakları beklemek gerekirdi. Arabalar poyra poyraya, sıkışık sıralar halinde gidiyorlardı. Bu uzun dikdörtgen halindeki kolun arasında giden topların kılıfları çıkarılmıştı. Gün inerken bir köyün açık mor renkli dolayları göründü.</p>

  <p class="normal">Yanında iki keşif eri bulunan Sapojkof tırısla o yönden geliyordu. Neşeli, heyecanlı bir tavırla Telegin’le İvan Gora’ya doğru ilerledi, bonesini çıkarıp nemli saçlarını kabarttı:</p>

  <p class="normal">Her şey yolunda, dedi. Kadınlarla çocuklardan başka köyde kimseler yok. Daha uzakta, beş verst ötede bir Stanitsa var. Kazaklar orada.</p>

  <p class="normal">İvan Gora hiddetli bir sesle Sapojkof’un sözünü kesti:</p>

  <p class="normal">— Kazaklar, Kazaklar... Bilgine teşekkürler! Ya bizimkiler nerede, sen ondan haber ver?</p>

  <p class="normal">— Söyledim ya, hiçbir şey bilmiyorum... Bizimkiler Stanitsayı terk ettiler. Köyde gören yok.</p>

  <p class="normal">İvan İliç:</p>

  <p class="normal">— Köyü almak gerek, dedi. Cepheyle irtibat kurmadıkça bir adım bile ilerlemem.</p>

  <p class="normal">Akşam karanlığında alay, bir bentle meydana getirilen su birikintisi kenarındaki köyü ele geçirdi. Kızıl askerler pencere kepenklerine vuruyor, korkunç sesleriyle:</p>

  <p class="normal">— Hey, yurttaşlar, çıkın dışarı! diye bağırıyorlardı.</p>

  <p class="normal">Karanlık, sıcacık evlere giriyorlardı. Köşede bucakta, fırının arkasında ya bir çocuklu kadın, ya da korkudan tir tir titreyen bir nine buluyorlardı. Köyün bütün erkekleri Stanitsaya kaçmışlardı.</p>

  <p class="normal">Telegin siper kazılmasını emretti. Yolun iki ucu birbirine dayanan arabalarla kapatıldı. Telegin daha gün batmadan Sapojkof ile iki gönüllü keşif erini, inceden inceye keşif yapmaları için gönderdi. Geceleyin cephe ile irtibat kurmalıydılar.</p>

  <p class="normal">Geceyi korkuyla geçirdiler. Kazaklar henüz gece muharebesine alışık olmadıklarına göre herhangi can sıkıcı bir durum beklenemezdi.</p>

  <p class="normal">İvan İliç’le İvan Gora köyü baştan başa dolaştılar, henüz daha ince olan buzun üzerinden geçerek su birikintisinin öteki kıyısına geçtiler. Gök kapkaranlıktı. Kuzeydoğudaki top sesleri yatışmıştı. Rutubet kokan bir rüzgâr çıkmış, soğuk daha bir hafiflemiş, kar ayaklarının altında gıcırdamaz olmuştu.</p>

  <p class="normal">Telegin’in yanında asık suratla yürüyen İvan Gora:</p>

  <p class="normal">— Kapana sıkıştık, diye homurdandı, gerçek bir fare kapanına. Alayı hedefine götürmeyi başaramadım... Yüz karası bu bizim için! Onlar bizi arıyor, biz onları arıyoruz. Ne demek bu Allahını seversen? Hata kimin? Ha, kimin?</p>

  <p class="normal">— Bırak şimdi onu, kimsenin değil hata.</p>

  <p class="normal">— İlk kim sorumlu olacak? Ben tabii. İyi olacak bu da. Alayı ile stepte kaybolmuş bir komiser! Çok âlâ, çok mükemmel doğrusu, hay Allah kahretsin!</p>

  <p class="normal">Tek bir silâh sesi duyuldu yankılanarak İvan Gora durdu birden. Kalbi yerinden fırlayacakmış gibi çarpıyordu. Hemen arkasından güçlü bir yaylım ateş açıldı, ama hemen başladığı gibi birden kesildi. Karanlıkta karşılıklı konuşanların sesleri duyuldu. Yerlerinden sıçrayarak uyanan kızıl erler dışarı fırlamışlardı.</p>

  <p class="normal">İvan İliç:</p>

  <p class="normal">— Delikanlılar sinirlendi, dedi. Bu kuşak daha ateşi görmedi. Aralarından biri devrilecek olsa...</p>

  <p class="normal">Telegin şafak sökmeden bir dakika için indiği eve girdi, uyuyanlara basmamak için dikkatle yürüyerek el yordamıyla fırına ulaştı. Daşa’nın eli karanlıkta onu buldu ve yüzünü okşadı. Telegin Daşa’nın ılık avucunu dudaklarına götürdü.</p>

  <p class="normal">— Neden uyumuyorsun?</p>

  <p class="normal">— Ne düşünüyorum, biliyor musun İvan? Şayet bu köyde uzun süre kalırsak, Haydutlar’ı açık havada, kaputlu kıyafetlerimizle oynayabiliriz. Önemli olan kılık değil ki...</p>

  <p class="normal">— Tabii, elbette, Daşenka...</p>

  <p class="normal">— İyi olurdu. Aktörler rollerini unuturlarsa yazık olur...</p>

  <p class="normal">— Haklısın... Yarın bir dolaşırım, belki de bir ambar bulabilirim... Uyu artık, yavrum...</p>

  <p class="normal">Dışarı çıktı ve nemli rüzgârı ciğerlerine doldurdu. Mutluluk özlemiyle yaşadığı bunca yıldan sonra İvan İliç, mutluluğunun hemen oracıkta, iki adım ötede, sıcak fırının üzerinde, koyun postunun altında olduğu düşüncesine alışamıyordu bir türlü...</p>

  <p class="normal">“Uyumuyor, canı sıkılıyor... Bir kelime de söylemiyor... Sadece seviniyor, elcağzını bana uzatıyor. Ne şaşılacak kadın!..”</p>

  <p class="normal">Gerçek olan şuydu ki karanlıkta İvan İliç’in geldiğini fark etmiş, yüzünü okşamış, avcunu İvan İliç’in dudaklarına götürmüş, bu hal İvan İliç’i öylesine heyecanlandırmıştı ki, serin bir havada olmasına rağmen yüzü hâlâ alev alev yanıyordu... Kim bilir belki de yanılıyordu?</p>

  <p class="normal">“Yok dostum, bu saçmalıkları düşünmemelisin artık, Daşa senin için bir eştir, evet, evet, hem de mükemmel bir eş... Çok sadık, evet, evet... Böylece kendini mutlu sayman gerekir...”</p>

  <p class="normal">Biricik sevgilisi Daşa için şeker, ya da küçük bir çörek alıp koşa koşa eve döndüğü o kederli Petrograd gecelerini unutamıyordu. O geceler İvan İliç’te tiksinti ve iğrenmeden başka bir şey uyandırmıyordu... Demek ki onda iğrenç birtakım düşünceler vardı ve bu düşüncelerden hâlâ sıyrılamamıştı.</p>

  <p class="normal">Ama Tanrım, bu kadını ne kadar da çok seviyor, ne kadar arzu ediyordu!</p>

  <p class="normal">Karanlıkların arasından çıkan İvan Gora sokuldu. Elleri gocuğunun ceplerine adamakıllı girmişti.</p>

  <p class="normal">— Ya Sapojkof’u tutsak ettilerse?</p>

  <p class="normal">— Mümkündür. Şafakla beraber ikinci bir keşif kolu göndereceğim.</p>

  <p class="normal">— Bütün bu işleri önceden, çok önceden yapmak gerekirdi.</p>

  <p class="normal">İvan Gora elini cebinden çıkardı, alnına bir şaplak vurdu, kendi kendini suçlayarak:</p>

  <p class="normal">— Sana gösterilen güveni ispatlayamadın Gora! dedi. Bir de komünistlik taslarsın! Bu durumdan kurtulsak bile affetmeyeceğim bunu... Böylesi bir komiseri hangarın arkasına götürür, elveda arkadaşlar, derdim.</p>

  <p class="normal">— İvan Stepanoviç, ben de senin kadar sorumluyum.</p>

  <p class="normal">— Neyse, bırak onu. Haydi, birer sigara içelim...</p>

  <p class="normal">O gece sabaha kadar, beş gönüllü keşif eriyle birlikte Sapojkof, cephenin izini bulabilmenin umuduyla stepte dolaştı durdu. Ama step, sessiz, sırrına erişilir gibi değildi.</p>

  <p class="normal">Sapojkof zaman zaman kibrit çakıyor, pusulası ile yönünü buluyordu. Uzun zamandır bir şey yemeyen hayvanla çok yorulmuşlardı. Makineli tüfeği taşıyan hayvan topallamaya, dizginlerini çekmeye başlamıştı.</p>

  <p class="normal">Sapojkof attan inmelerini, hayvanların yularlarını çıkarıp, kolanları gevşetmelerini emretti. Yem torbalarından yulaf çıkartıp bonelerinin içine boşalttılar, hayvanların sırtlarını rüzgâra döndürerek yedirdiler.</p>

  <p class="normal">Şarigin her zaman olduğu gibi söyleyecek sözlerini araştırarak:</p>

  <p class="normal">— Komutan yoldaş, dedi, cepheyle neden irtibat kuramadığımızı anladım ben. Cephe bir noktada toplandı...</p>

  <p class="normal">— Çok üşümüştü, dudaklarını zorlukla oynatıyordu.</p>

  <p class="normal">Bizimkiler yan taraflarını muharebe bölgesine doğru yaklaştırdılar. Kazaklar da kuvvetlerini topladılar... Olur böyle şey, değil mi?</p>

  <p class="normal">Latugin ağırbaşlı bir ifadeyle:</p>

  <p class="normal">— Ah şu Kazaklar, dedi, yalancı hayvan soyları! Lanet olsun!</p>

  <p class="normal">Üç genç kızıl er (Kazak köylerinden silâh altına alınmışlardı) kahkahayı bastılar.</p>

  <p class="normal">Şarigin hemen söze karıştı:</p>

  <p class="normal">— Şakaların bazen yersiz oluyor, Latugin yoldaş. Ciddi sorunlar görüşülürken, davranışları frenlemek gerekir.</p>

  <p class="normal">Sapojkof tatlılıkla:</p>

  <p class="normal">— Neyse çocuklar, dedi. Tartışmanın sırası değil!</p>

  <p class="normal">Hayvanlar gürültü çıkararak yulafı yerken suluk zincirlerini şıngırdatıyorlardı. Rüzgâr, erlerin çaprazlama astıkları tüfeklerinin namlularında ıslık çalıyordu.</p>

  <p class="normal">Latugin atına:</p>

  <p class="normal">—Yesene salak! diye bağırdı.</p>

  <p class="normal">At başını boneden çıkarmış, sanki sahibini selamlıyormuşçasına aşağıdan yukarı sallıyordu.</p>

  <p class="normal">Sapojkof bir süre önce köyde, kızıl erlerin toplandığı kuyunun önünde gönüllüler istemiş, ilk Şarigin çıkıp:</p>

  <p class="normal">— Ben varım, demişti.</p>

  <p class="normal">Sonra kendisine hakim olamayarak, çok heyecanlı bir sesle:</p>

  <p class="normal">— Komutan yoldaş, diye eklemişti, övüngenlik olsun diye ileri çıktığımı zannetmeyiniz. Komsomol’um ben, sizi bilinçli bir şekilde takip edeceğim demek istedim yani...</p>

  <p class="normal">Kuyunun başına top koşum hayvanlarını getiren ve çevresine kızıl erleri toplayıp dalga geçen Latugin bu sözleri duymuş, Şarigin’in heyecanlı, kıpkırmızı yüzünü görmüştü... “Ah seni şaşkın şeytan, diye geçirmişti içinden, hayır, beni geçemeyeceksin!..”</p>

  <p class="normal">Omuzlarını silkerek Sapojkof’a sokuldu.</p>

  <p class="normal">— Ben de katılırsam fazla gelmem değil mi, Sergey Sergeyeviç, ha? dedi. Bataryama bana izin vermeleri için soracağım. Şimdi gelirim.</p>

  <p class="normal">Yol boyunca durmadan Şarigin’e takılmış, kızıl erleri güldürmüştü. Şimdi de Şarigin onun davranışını kınamış, komutan da dostça azarlamıştı. Al sana!</p>

  <p class="normal">Latugin bonesinde kalan yulaf tanelerini avcuna boşalttı ve çiğnemeye başladı:</p>

  <p class="normal">— Durumu bilen birisini bulmak gerek. Stepte budalaca dönüp dolaşmak neye yarar?.. O zaman cephenin nerede olduğunu öğrenebiliriz...</p>

  <p class="normal">Şarigin:</p>

  <p class="normal">— Haklı, dedi, akıllıca bir teklif.</p>

  <p class="normal">— Haydi arkadaşlar, at bin!</p>

  <p class="normal">Sapojkof bonesini başına geçirdi, hayvana gemi taktı, “hank!” deyip kolanları sıktı ve eğere atladı. Şafak sökmeye yakın yaz daha çok artıyor, gece daha az karanlık oluyordu. Soluk yeşil bir aydınlık bulutların belli belirsiz çevresinde yavaş yavaş oluşuyordu. Başlarını omuzlarının arasına çeken erler hayvanlarını tırısa kaldırdılar.</p>

  <p class="normal">— Dur! İşte oradalar!</p>

  <p class="normal">Tüfeğini başının üzerinden çıkaran Latugin bonesini düşürdü.</p>

  <p class="normal">—Altı kişiler... hayır yedi!</p>

  <p class="normal">Yeşilimtrak karanlıkların içinde yalnız bahreyeli gözleri, başkaları için görünmez olan şeyi görebilirdi... Çevresinde toplanan erlere:</p>

  <p class="normal">— Yok yahu, ne dangalaksınız be, gereken yere bakmıyorsunuz ki. İşte, bakın...</p>

  <p class="normal">Aceleyle makineli tüfeği indirirlerken atların dört nalı işitildi. Süvarilerin belli belirsiz siluetleri, mubalağalı bir şekilde büyük göründü.</p>

  <p class="normal">Latugin vahşi bir sesle:</p>

  <p class="normal">— İndirin tüfekleri salaklar! diye bağırdı. Teslim olun!</p>

  <p class="normal">Tüfeğin namlusuyla hayvana vurarak (gerçek bir süvari asla yapmazdı bunu) dört nala kalktı. Hemen ardından Şarigin geliyordu.</p>

  <p class="normal">Sapojkof:</p>

  <p class="normal">— Geri dönün, geri dönün! diye boğazını yırtarcasına bağırıyordu.</p>

  <p class="normal">Keşif kolu oldukları ilk bakışta anlaşılan ve önce durmuş olan Kazaklar dönüp dört nala kalktılar. Latugin eğerinin üzerinden üst üste birkaç el ateş etti.</p>

  <p class="normal">En arkadan gelen Kazak’ın atı (artık ötekileri görünmüyordu) yana sıçradı ve yıkıldı. Latugin’le Şarigin yere atlamış olan süvarinin etrafında dönüyorlardı.</p>

  <p class="normal">Latugin:</p>

  <p class="normal">— Buraya gelin arkadaşlar! diye seslendi.</p>

  <p class="normal">Yere yıkılan atın yanındaki adamla bilek bileğe yapışmışlardı. Ona doğru koştukları zaman Latugin Kazak’ın üzerine oturmuş, kollarını büküyordu.</p>

  <p class="normal">— Pek büyük değilmiş, ama gene de güçlü kuvvetli!..</p>

  <p class="normal">Kazak, yüzü karlara gelecek şekilde yüzükoyun yatmıştı. Boğazından boğuk bir ses çıkıyordu.</p>

  <p class="normal">Kalkmasını emrettiler, itaat etmediğini görünce itip, sırtüstü döndürdüler. Kazak bir an önce işinin bitirilmesini istercesine küfredip lanetler savuruyordu.</p>

  <p class="normal">Sapsarı olan Sapojkof, kılıcının ucuyla Kazak’a vurdu.</p>

  <p class="normal">— Kalk ayağa!</p>

  <p class="normal">Kazak başını kaldırdı, şaşkın bakışlarla baktı ve sallanarak kalktı. Kısa boylu, düşük omuzlu, kara bulanmış çember sakallıydı.</p>

  <p class="normal">Sapojkof:</p>

  <p class="normal">— Kes sesini, rezil! diye gürledi. Alayın komutanıyım ben. Sorularıma cevap ver.</p>

  <p class="normal">Kazak, kollarını arkasına kıskıvrak bağlayan kayışlara, önünde duran adamlara sarı ve yuvarlak gözlerle bakıyor, sakalını önce birine, sonra ötekine doğru sallıyordu. Birden dilini dudaklarının üzerinde gezdirdi, teni çiçek bozuğu kızıl erlerden birine:</p>

  <p class="normal">— Tanıyorum seni, dedi. Kurkin’in yeğenisin sen. Utanmıyor musun yaptığına?</p>

  <p class="normal">— Vay! Ben de seni tanıdım, İakof Vasiliyeviç...</p>

  <p class="normal">Latugin:</p>

  <p class="normal">— İakof Vasiliyeviç mi? dedi. Günaydın, dostum! Her an gülmeye hazır kızıl er kahkahayı bastı.</p>

  <p class="normal">Latugin devam etti:</p>

  <p class="normal">— Sakallı gudubet seni! Bütün gece seni arayıp durduk üstelik. Hangi alaydansın? Hangi kolordudansın?</p>

  <p class="normal">Sapojkof Latugin’i itti, çantasından haritayı çıkardı ve Kazak erini sorguya çekmeye başladı. Kazak gönülsüz cevap veriyordu, sonra konuşursa zaman kazanacağını düşünmüş olacak ki, bu “kızıl donluların” zamanla yatışacaklarını ve paçasını kurtaracağını hesaplayarak çalçene konuşmaya başladı. Böylece general Tatarkin’in cepheyi yardığını, fakat Don-Stavropol alayının, bu başarının devamını önlediğini öğrendiler. Şu anda kızıllarla beyazların üşüştükleri Dubovka önlerinde kanlı bir muharebe devam ediyordu.</p>

  <p class="normal">Bir ipucu elde etmişlerdi. Bir muhafızla birlikte Kazak erini alaya göndermeye karar verdiler. Ötekilerse, atların yorgunluğuna bakmadan, İaçalinski alayının geldiğini başkomutana haber vermek için Dubovka’ya gideceklerdi. O sırada Şarigin’in aralarında bulunmadığını fark ettiler.</p>

  <p class="normal">Latugin:</p>

  <p class="normal">— Mişka, diye seslendi, atlarınla uyuyor musun yoksa?</p>

  <p class="normal">Latugin’in terk edilmiş atı, ayakları dizginlerle kösteklenmiş olarak orada duruyordu. Atın karnının altından başka bir atın zayıf boynunu uzattığı ve Şarigin’in garip bir şekilde bükülmüş bacakları göründü. Eğerinin ön yastığını kavramış, yüzünü dayamıştı.</p>

  <p class="normal">Latugin endişeli bir ifadeyle:</p>

  <p class="normal">— Mişka! diye haykırdı.</p>

  <p class="normal">Şarigin’i omuzlarından tutup kendine çekti.</p>

  <p class="normal">— Kardeş, budalalık etme.</p>

  <p class="normal">Şarigin yana yıkıldı ve bütün ağırlığıyla Latugin’in üzerine devrildi. Kaputunun önü kütüklüğüne kadar kan içindeydi. Latugin, Şarigin’i karın üzerine yatırdı, karnını açıp avcunu kanayan yaranın üzerine bastırdı.</p>

  <p class="normal">— Sen mi kılıcı salladın bana? Ah, İakof, İakof!..</p>

  <p class="normal">Latugin aceleyle Şarigin’in kaputunu, ceketini çıkardı, gömleğini çekti, yakasından aşağı doğru yırttı, yumak yaptı, acele ve becerikli hareketlerle Şarigin’in karnına pansuman yaptı.</p>

  <p class="normal">— Sergey Sergeyeviç, onu hemen köye götürmeliyiz.</p>

  <p class="normal">— Köye mi götüreceğiz? Nasıl?</p>

  <p class="normal">— Gayet basit... Sen onu bana bırak. Tutsakla birlikte onu da götürürüm.</p>

  <p class="normal">Şarigin’in ölü sarılığındaki yüzü ter içindeydi. Donuk gözleri canlandı birden. Bakışlarında bir bilinçlenmeyle birlikte bir şaşkınlık, bir korku da belirmişti. Ne olmuştu? Genç, güçlü, o güne kadar hastalık nedir bilmeyen vücudu tükenikti, bitkindi...</p>

  <p class="normal">— Arkadaşlar, dostlar, ne olacağım ben şimdi?</p>

  <p class="normal">Latugin bir avuç kar alıp Şarigin’in dudaklarına götürdü:</p>

  <p class="normal">— Ye, dedi, kar ye, dangalak.</p>

  <p class="normal">Kızıl erler Şarigin’in etrafında koşuşup, makineli tüfeği topal attan başka bir ata aktarırlarken güneş doğmuştu. Rüzgâr, sulu sepken halinde kar yağdıran karmakarışık alçak bulutları sürüklüyordu.</p>

  <p class="normal">İşlerine dalmış olan erler, güney yönünden, sisle birlikte, kuvvetli bir süvari grubunun nasıl olup da yaklaştığını anlayamadılar.</p>

  <p class="normal">Bütün step nal sesleriyle gümbürdüyordu. Dalgalanan süvari kolları, toplar, dört atın çektiği arabalar dört nala geçiyordu. Keşif kolunun erleri atlarını dizginlerinden tutarak geçen süvarilere bakıyorlardı. Kaçmak için zaman çok geçti artık.</p>

  <p class="normal">Farkettiler tabii. Geçen yürüyüş kolunun önünden yirmi kadar atlı sıyrıldı ve üzerlerine doğru dört nala geldiler. Sapojkof döndü. Ağır başlı, solgun Latugin’in ağır ağır kılıcını çektiğini gördü. Durmadan gülen er, iradesiz hareketlerle tüfeğin mekanizmasını açıp kapıyordu; acı dolu kırışıklıklarla örtülü yüzü kasılıyordu.</p>

  <p class="normal">En öndeki ata binmiş, uzun boylu, kulaklarına kadar inik kürk boneli, geniş omuzlu ve atı diz kapaklarına kadar örten bol pelerinli süvari keşif kolu erlerini göstererek bir şeyler söyledi. Sapojkof’un parmağı tetiğe gitti. Latugin ani bir hareketle eğerinin üzerinden Sapojkof’a atılarak:</p>

  <p class="normal">— Ateş etme lan! diye bağırdı. Bunlar bizden!</p>

  <p class="normal">Eğerlerinin üzerine eğilmiş olan süvariler dört nala yaklaşıyorlardı. Yan taraflarda olanlar, erleri çembere alacak şekilde sağa sola açıldılar. Pelerinli adam atını Sapojkof’un üzerine sürdü. Sapojkof’u göğsünden öylesine itti ki Sapojkof’un ayakları üzengilerden çıktı.</p>

  <p class="normal">— Dünyadan haberiniz yok mu sizin?.. Kimsiniz? Hangi birliktensiniz?</p>

  <p class="normal">Gözleri yuvalarında fıldır fıldır dönüyordu. Sakalı diken dikendi. Şaşkına dönmüş Sapojkof’a kılıcının kınıyla vurmamak için kendini zor tutuyordu.</p>

  <p class="normal">— Kaçalinski alayının erleriyiz. Cepheyle ilişki kurmaya çalışıyoruz.</p>

  <p class="normal">Bıyıklı süvari yatışarak:</p>

  <p class="normal">— Cephe burnunuzun dibinde olduğuna göre aramasını bilmiyorsunuz, dedi.</p>

  <p class="normal">Kılıcını şakırtıyla kınına soktu.</p>

  <p class="normal">— Atlayın atlarınıza, takip edin bizi.</p>

  <p class="normal">— Bir yaralımız var da...</p>

  <p class="normal">— Hey Allahım, yoksa sizin bütün alay böyle şaşkın mı? Aranızdan biri, örneğin şu güçlü kuvvetli olanı –Latugin’i gösteriyordu– eğerine yüklensin, oldu bitti. Ya bu kim?</p>

  <p class="normal">— Yakaladığımız bir tutsak?</p>

  <p class="normal">— Tutsak mı? Onu ben götürüyorum.</p>

  <p class="normal">Sapojkof tutsağın alaya götürülmesi gerektiğini söylemek istedi.</p>

  <p class="normal">— Size dert anlatmak, deveye hendek atlatmaktan zor be. Mademki laf anlamıyorunuz, tugayın kurmay başkanıyla konuşursunuz.</p>

  <p class="normal">Pelerinini bir omuz darbesiyle düzelttikten sonra atını dört nala kaldırdı. At altında dans ediyordu sanki. Atın nalları karları savurarak ateşler çıkarıyordu. Hepsi arkasından dört nala kalktılar. Latugin, üzerine abanmış Şarigin ile utanç ve üzüntüden suratı asık Kazak tutsakla birlikte arkalarına düştü. Kazak’ın ellerini çözmüşlerdi.</p>

  <p class="normal">Sapojkof, sis ve yağmurun arasında belli belirsiz görünen ve savaş düzeninde ilerleyen süvari birliğinin hangi birlik olduğunu sorduğu zaman süvariler çok şaşırdılar.</p>

  <p class="normal">— Bu birlik mi? diye sordular. Semiyon Mihaloviç Budiyoni’nin tugayı canım.</p>

  <p class="ortayaz">***</p>

  <p class="normal">— Birazcık dinlenebildiniz mi, Daria Dimitrievna? Suratınız neden asık? Sabahtan beri bir şey yemediniz mi? Hım!.. Neyse, ben bir kova süt sağdım. Vallahi size getirecektim, ama kızıl erler hepsini içtiler. İçine ekmek doğradılar, üçümüz hepsini bitirdik. Karnımız şişti, onu söyleyecektim...</p>

  <p class="normal">Kuzma Kuzmiç’in yüzünden sağlık fışkırıyordu. Daşa, oynayan küçük çenesi ve kapatın beni der gibi çırılçıplak ağzıyla bu yakışmaz yüze bakmaktan kaçınıyordu... Daşa geç uyanmıştı; ne evde, ne de avluda kimsecikler yoktu. Havada bir don, bir tezek kokusu vardı. Sis kümeleri damlara yapışmıştı. Kuzma Kuzmiç yandaki avludan Daşa’yı görmüştü. Hemen çiti atlamış, kirli küçük ellerini ovuşturarak Daşa’nın etrafında tepinmeye başlamıştı.</p>

  <p class="normal">— Birincisi, her şey yolunda, bundan iyisi can sağlığı, Daria Dimitrievna... Kocanız su birikintisinin öteki sahilinde. Oysa sağdan soldan ateş edildi. Kazaklar bizi şöyle yoklamak istediler; ama öyle bir kötek attık ki onlara, tabanları yağlayıp stanitsalarına döndüler. Şimdilik siper kazıyoruz. Bataryaya kadar koştum. Karl Moor henüz keşif görevinden dönmemiş. Anisya küçük bir arabayla geçti: Suratı asık, dudakları kenetliydi. Konuşmadı benimle. İşte dışardaki durumun özeti bu. Size gelince bir kova, bir sıcak su kabı alın –tencerenin içinde var– gelin, inek sağalım. Vücut için olsun, ruh için olsun, hele hayali kuvvetli aydın bir kadın için, bir ineğin meme başları kadar teskin edici bir şey yoktur.</p>

  <p class="normal">Daşa gülmeye başladı.</p>

  <p class="normal">— Şiller’le uğraşmak çok güzel bir şey, ama çiftliğimizin efendileri kaçtılar; hayvanlarını da, yiyecek içecek bir şey bırakmadan, sütlerini sağmadan bıraktılar. Her şey düzensiz. Haydi bir kova alıp gelin.</p>

  <p class="normal">— Ama ben inek sağmasını bilmem, Kuzma Kuzmiç.</p>

  <p class="normal">— Bundan iyi karşılık olmaz. Hiçbir şey yapmasını bilmiyorsunuz. Daria Dimitrievna. Bir iğne tutmasını da bilmiyordunuz. Tüm bilgisizliğiniz yüzünden az kaldı kocanızı kaybediyordunuz. Neyse, ineği sağdıktan sonra size sütlü börek pişirmesini, odun ateşinde omlet yapmasını öğreteceğim. İvan İliç kurt gibi acıkmış dönecek. Güzel karısı ona tavada kızarmış yağı ikram edecek, o da aç kurt gibi saldıracak. Sonra börek de ikram edeceksiniz! Karşısına oturun ve sakin bir gülümsemeyle kocanızı seyredin. Bu gülümseme ona Jakond’un gülümsemesi gibi anlaşılmaz görünecek. İşte Kızıl Ordu subaylarının karısı böyle olmalı!</p>

  <p class="normal">Kuzma Kuzmiç niyetinden caymadı; bir düşünce kafasına diken gibi saplandı mı, en iyisi ona uymaktı. Ahırın alacakaranlığına girince Daşa eteğini toplayıp ineğin yanına diz çöktü. İnek ne boynuz vurmuş, ne de çifte atmıştı. Daşa hayvanın memelerini ılık suyla yıkadı ve arkasında oturan Kuzma Kuzmiç’in öğrettiği gibi ineğin pürtüklü meme uçlarını çekmeye başladı. Daşa meme uçlarını koparmaktan korkuyordu. Ama Kuzma Kuzmiç durmadan:</p>

  <p class="normal">— Daha kuvvetli çekin, korkmayın, diye tekrarlıyordu.</p>

  <p class="normal">Geniş böğürlü inek başını çevirdi ve burun deliklerinden ılık, hoş bir nefes çıkararak, yangın bir gülümsemeyle Daşa’ya baktı.</p>

  <p class="normal">Bir süt çocuğu kokusu çıkaran süt derecikleri kovanın iç kenarlarına hışırtıyla çarpıyordu. Bu Daşa’nın o güne kadar hiç bilmediği “iyi”, “sade” hayatın ta kendisiydi. Düşündüğünü alçak sesle Kuzma Kuzmiç’e söyledi. Hâlâ arkasında duran Kuzma Kuzmiç, bir fısıltıyla karşılık verdi:</p>

  <p class="normal">— Sakın kimseye söylemeyin bunu. Yoksa alay ederler sizinle:</p>

  <p class="normal">Daria Dimitrievna dünyayı inek ahırında keşfetmiş! derler. Parmaklarınız yoruldu mu?</p>

  <p class="normal">— Hem de nasıl.</p>

  <p class="normal">— Kalkın öyleyse...</p>

  <p class="normal">Daşa’nın yerine çöktü:</p>

  <p class="normal">— Bakın nasıl yapmak lâzım... Ay, ay, ay... İşte Rus aydınlarını görün! Sonsuz doğruları ararlarken, bula bula bir inek buldular.</p>

  <p class="normal">—Affedersiniz, ama siz...</p>

  <p class="normal">— Ben mi?</p>

  <p class="normal">Kuzma Kuzmiç canına tak demiş gibi ineği sağmayı bıraktı.</p>

  <p class="normal">— Kuzma Kuzmiç, ineğin altında kalın ve felsefe yapın.</p>

  <p class="normal">— Bir papaz eskisiyle tartışmaya girişmeseydiniz daha iyi yapardınız, güzelim.</p>

  <p class="normal">Kuzma Kuzmiç kovayı aldı, Daşa ile birlikte ahırdan çıktı, eve girdi ve odun ateşini hazırladı.</p>

  <p class="normal">— Felsefe yapmak, düşüncelerin daldan dala gezmesine izin vermek demektir. Kuzeyin büyücüsü diye ad takılan Jean Georges Hamann der ki: “Bizim öz varlığımızla, bizim dışımızdaki öteki şeylerin varlığı asla tanımlanamazlar; onlar sadece bir şey isterler anlaşılmak için: İmanı olmak...” Ama iman yoksa dünya da yok mu demektir? Siz ve ben yaşamıyor muyuz? Örneğin şu bir odun parçası değil mi? Buna hiçbir şey değil denebilir mi? Yoksa biz bir hiçle mi omlet yapacağız?</p>

  <p class="normal">Çalı çırpıyı fırının ağzına yerleştirdi, çırpıların altına ateşi çekti ve üfledi.</p>

  <p class="normal">— Hayat felsefesi başka şeydir, Daria Dimitrievna, İncele hayatı, tanımaya, zaptetmeye çalış... Buna zeka karıştırılmayınca hayat kötü bir yola sapar. Benim varlığım en ufak bir şüphe götürmeyen bir gerçektir ve benim için şahsen bu çok önemlidir. Doğal özelliğimi merak ettiğim ve toplumcul bir kişi olduğum için her şeyi görmek, her şeyi anlamak isterim. Çevremizde olup biten birçok şeyle, başımıza gelenleri öğreneceğim günler yakındır, çünkü olup bitenler kendiliğinden oluvermiş, ilkel olaylar değil. Hayır. Bütün bunlar insan aklının yönettiği şeyler. Örneğin böylelikle ben bizim siyasi komiserimizle bir görüşme yapmam. Elbette onunla değil, ama sivil giyinmiş, böyle kocaman kafalı birisiyle bir iki saat tartışmam gerek... Daria Dimitrievna avlunun dibinde küçük bir kulübe var; az önce farkına vardım, kapısının kilidini kırdım. Oraya kadar gidin, bana bir iki avuç un getirin...</p>

  <p class="normal">Öğle yemeği hazırdı. Daşa, biraz sonra gelecek diye beklediği İvan İliç yerine karşısında silâhlı, fişeklikli bir kızıl er gördü.</p>

  <p class="normal">— Komutan hayvanları koşup arabaya binmenizi emretti. Eşyalarınızı toplayın!</p>

  <p class="normal">Erin burnu güzel kokuyu almıştı, derin derin nefes aldı, bonesini ensesine yıktı. Tüfeğini bırakmadan fırına sokuldu, tavadan alabildiği kadar sıcacık börek aldı, utanmış bir ifadeyle burnunu çekti ve çıktı.</p>

  <p class="normal">Daşa:</p>

  <p class="normal">— Arkadaş, diye seslendi, arkadaş ne oldu?</p>

  <p class="normal">— Ne oldusu var mı? Dışarı baksanıza...</p>

  <p class="normal">Hemen yakında, herhalde avluda olacak, öylesine şiddetli bir mermi patladı ki küçük pencerelerin camları kırıldı.</p>

  <p class="ortayaz">***</p>

  <p class="normal">Çaritsin üzerine yapılacak aralık taarruzunun planı, Denikin’in karargâhında askeri uzmanlar tarafından hazırlanmıştı. Generallerin en gençlerinden biri olan baron Wrangel, bu şehrin ele geçirilmesinin büyük önemi olduğu düşüncesinde ısrar ediyordu. Ataman Krasnof bu planı benimsemişti. Don Ordusunun imdadına, Kuzey Kafkasya’da kızılların bozgunundan sonra yedeğe alınan ve May-Mayevski komutasındaki tümen gönderildi. Bu tümen Karnilof, Markof ile Drozdov’un en iyi birlikleriyle takviye edilmişti.</p>

  <p class="normal">May-Mayevski, Ukrayna yönünde batıya doğru çekilen ve kuzey hudutlarında iki güçlü barajdan başka bir şey bırakmayan Don Ordusunun arkalarını örtmek için Donetz bölgesinde harekâta başladı. Elli bin kişilik seçkin bir ordu Çaritsin üzerine yürüdü.</p>

  <p class="normal">Aynı sırada Cumhuriyetin Kızıl Orduları başkomutanlığı karargâhında karşı taarruz planları hazırlanıyordu: Don bölgesinin kuzey hududunda yerleşmiş olan sekizinci ve dokuzuncu Kızıl Ordular ırmağın iki sahilini izleyerek Don’a girecek, Krasnof’un beyaz Kazaklarını, Onuncu Ordunun süngülerine doğru püskürtecek ve her iki ordu birden Don Ordusunu Çaritsin steplerinde yok edeceklerdi. Bu iş tamamlanınca Kızıl Ordular yüz seksen derece bir dönüş yapıp, Petliyura birliklerini Ukrayna’dan kovmak için batıya, Dinyeper’e doğru yürüyeceklerdi.</p>

  <p class="normal">Bu plan işin esaslı noktasını unutuyordu. O da, askeri haritaların küçücük yuvarlakları ile münhanilerinin, rakamların ve harita işaretlerinin altında, kendi imkânları ve kendi yasalarıyla dövüşen sınıfların kaynaşmasıydı. Küçük yuvarlaklarla münhaniler özellikleriyle birbirinden ayrılıyorlar: Bazıları kızıl tümenlere, tugaylara, alaylara taze kuvvetleri akıtabilir; ötekilerse onları zayıf düşürebilirdi.</p>

  <p class="normal">Başkomutanlığın planı Kızıl Orduları, iç savaşın üstün stratejisinin gerektirdiği yönlere sevketmiyordu. Don Koper ve Medveditsa yataklarını takip ederek, düşman Kazak köylerinden geçerek kuzeyden güneydoğuya ilerlemesi, taarruz gücünü azaltıyor, taarruzu sürüncemede bırakıyor ve düşmana manevra yapıp tekrar toparlanmasına fırsat veriyordu.</p>

  <p class="normal">Böylelikle, Başkomutanlığın kusurlu planını kabul eden Cumhuriyetin Yüksek Askeri Konseyinin bile içine gizli ihanet sızmış oluyordu. İlk bakışta fark edilmeyen bu hata, altı ay sonra pek korkunç bir tehlikenin çıkmasına sebep olacaktı.</p>

  <p class="normal">Kızıl Orduların aralık ayı karşı taarruzu, isyan etmek için Kızıl Ordunun gelişini sabırsızlıkla bekleyen maden işçileriyle fabrika işçilerinin bulunduğu Donetz havzasının doğusunda, çok uzaklarda başladı. May-Mayevski tümeni, işkence aletleri ve darağaçlarıyla bu bölgeye güneyden girdi. Kızılların sağ kanadı tehdit edilmeye başladı: Taarruzları durdu. Ağustos ayından bu yana Onuncu Ordu üçüncü kez en şiddetli taarruzlara göğüs gerecekti.</p>

  <p class="normal">Düşman sayıca üstün, iyi silâhlanmış, iyi gereçlendirilmişti. Fırtına gibi taarruz edecek güce sahipti. Kuvvetler birbirine denk değildi. Çaritsin, elinde bulunan son birlikleri olan beş bin işçiyi de cepheye sürmüştü. Burda devrimin yaratıcı dehası imdada koştu.</p>

  <p class="normal">1792 yılında, Avrupa koalisyonunun iyi eğitim görmüş birliklerini bozguna uğratmak için aç, çıplak, derme çatma mızraklarla silâhlanmış Fransız halkı, topçu yaylım ateşini ve bütün askeri kaidelere aykırı olarak Kral Frederik’in meşhur kale nizamına yığın halinde piyade taarruzunu akıl edip bulmuştu.</p>

  <p class="normal">Rus halkı da süvari birliklerinin yeni örgütlenme şekillerini buldu. Salsk steplerinde meydana getirilen Semiyon Budiyoni tugayı da bu şekilde kurulmuştu. Bu tugayın gücü sadece yiğitliğinden gelmiyordu. Beyaz Kazaklar bile bir adamı, bir kılıç darbesiyle, atının eğerine kadar ikiye bölebiliyorlardı. On beş santimetre uzunluğundaki bıyıkları ile sancaklarından ağırlık kollarının sakallı ihtiyarlarına kadar Budiyoni tugayının saflarını kenetleyen şey disiplinle sadakatti. Süvari bölükleri, takımlar, mangalar, bir tek ve aynı köyden olanlardan kurulmuştu. Çocukluğunda stepte çekirge avlamış olanlar, şimdi yanyana atlarının üzerinde gidiyorlardı. Oğullarla yeğenler aynı saftaydı; babalar, amcalar ağırlık kollarının arabaları üzerinde, Budiyoni’nin Platovakaya köyünden üç yüz kişilik müfrezeyi getirdiği ilk günden bugüne kadar bir tek firar olayı kaydedilmemişti... Zaten biri kaçacak olsa nereye gizlenebilirdi ki? Köyüne mi gidebilirdi? Rezil olup kendi akrabaları tarafından yargılanmak için mi?</p>

  <p class="normal">Yönetmeliğe girmeyen bir adete göre tugayın iki mahkemesi vardı: Birisi resmî, askeri mahkeme; öteki de resmî olmayan, arkadaşların kurduğu mahkeme. Bir hata işleyen, muharebe sırasında direnmekten vazgeçen, herhangi bir emre itaat etmeyen, ya da başkasının malına el uzatan bir muharip resmî mahkemede yargılanıyordu. Ama muhariplerin suçluyu kendilerinin yargıladıkları özel haller de oluyordu. Böyle durumlarda, gözden uzak, karanlık bir yere çekiliniyor ve bu adam yargılanıyordu. Örneğin kimi durumları gözönüne alan mahkemenin suçluyu beraat ettirdiği oluyordu. Ama arkadaşlar mahkemesi daha sert davranıyor ve adam akıbetini kimsenin bilemeyeceği bir şekilde ortadan kayboluyordu.</p>

  <p class="normal">Tugayda uygulanan muharebe düzeni de yeni bir buluştu ve henüz hiçbir sahra talimnamesine girmemişti. Kitle halinde ve dalgalar şeklinde saldırmak için bölük iki sıra halinde açılıyordu. Başta ağır elli, tecrübeli kılıç kullananlar bulunuyordu. Bunlar aslında eski orduda hizmet görmüş, tecrübeli süvarilerdi. Bazen öylesine kılıç sallıyorlardı ki düşman atı eğerinin üzerinde sahibinin gövdesinin altını götürüyordu sadece.</p>

  <p class="normal">Onların arkasından, karabin tüfekleri ve tabancalarıyla keskin nişancılar geliyordu: Her biri muharebe sırasında önünde arkadaşını koruyordu. İlk sıradakiler, arkalarındaki arkadaşlarının ateşleri himayesinde, kılıç havada, düşman saflarına cesaretle dalıyorlardı.</p>

  <p class="normal">Şimdiye kadar, düşman süvarisi sayıca çok daha kuvvetli olmasına rağmen, bir defa için bile olsa, kendi aralarında da akıllıca kenetlenmiş ve zincir baklaları halinde kurulmuş Budiyoni tugayının yığın halindeki taarruzuna dayanamamıştı.</p>

  <p class="ortayaz">***</p>

  <p class="normal">Köy birkaç noktadan yanıyordu. Kalın bir duman sık damların arasından yükseliyordu. Alevler fışkırıyor, alçak bulutların arasında kıvılcımlarla alev almış samanlar havaya fırlıyordu. Güvercinler fır dönüyor, kor haline gelmiş ateşin içine düşüyorlardı. Hayvanlar ahırlarında böğürüyor, bir boğa çiti kırmış, böğürerek caddede koşuyordu. Kucaklarında çocuklarıyla kadınlar yanan evlerden dışarı fırlıyor, barınacak bir yer arıyorlardı. Tepelerin ardında, Stanitsa yönünden Kazak topçusu obüs ateşiyle dövüyor, durmadan dövüyordu...</p>

  <p class="normal">Öğleye doğru, Kazak piyadelerinin ilk hatları, geniş bir sahaya yayılmış siyah noktacıklar halinde göründüler: Köyü ateş çemberine almak, alelacele kazılmış siperlerdeki Kaçalinski alayını cehennemin içine sürüklemek istiyorlardı. Siperler nalbant dükkânından köyün öte ucuna kadar uzanıyordu, el bombalarıyla buzu çabucak kırılan su birikintisini takip ederek kurganların üzerindeki yeldeğirmenlerine dönüyordu.</p>

  <p class="normal">Telegin’le İvan Gora atla siperleri izlediler. Siyasi komiserin emir eri olan Agripin, Kazaklardan gördüğü gibi kürklü bonesini kulaklarına kadar indirmişti. Kâh, dar bir çukura girip eğilmiş olan bir takımın yanında kâh bir makineli tüfek yuvasının önünde duruyorlardı: İvan İliç’in yüzü, gözleri sevinçli görünüyordu. Durum aydınlansın diye, geçirdiği gecenin heyecanı ile zayıflamış olan asık suratlı İvan Gora bile sakın görünüyordu.</p>

  <p class="normal">Telegin eyerinin üzerine rahatça yerleşiyor, dudaklarındaki gülümsemeyi silmek ister gibi eldivenli elini ağzına götürüyordu. Top seslerinin gümbürtüsü arasındaki sessizliği gözleyerek:</p>

  <p class="normal">— Arkadaşlar, diyordu, düşmanı kanlı bir bozgunla cezalandıracaksınız. Bozguna uğramadan, soğuk kanlılıkla, hedefinizi iyi seçerek ateş edin. Her adama bir mermi düşecek şekilde... İşte komiserle benim sizlerden beklediğimiz ateş bu. Süngü hücumu ile karşı taarruza geçme sırası geldiğinde hep birlikte ve aynı istekle hücuma kalkın... Size, durum ne olursa olsun gerilememenizi emrediyorum.</p>

  <p class="normal">Komiser İvan Gora başını sallayarak arkasından tamamlıyordu:</p>

  <p class="normal">— Yaşasın Lenin yoldaş! Dünya kapitalizmi kahrolsun!</p>

  <p class="normal">Sonra başka bir gurubun yanına gidiyorlardı. Bütün cepheyi dolaştıktan sonra değirmenlerin önünde atlarından indiler. Keşfe gidenlerin elde ettikleri bilgilere göre gece Alanitsaya önemli Kazak takviyeleri gelmişti. Taarruza büyük bir şevkle başladıklarına bakılacak olursa, Kaçalinski alayının meydana çıkışının bir baskın olduğunu, oysa onların o zaman başka bir harekâta katıldıkları hükmedilebilirdi. Görünüşe göre yollarına çıkan kızılları bir hamlede temizlemeye kararlı oldukları anlaşılıyordu.</p>

  <p class="normal">Değirmenin çatısı altında rüzgâr ıslık çalıyor, ahşap kirişler gıcırdıyordu. İçerisi değirmenlere has un ve fare kokuyordu. Zaman zaman içini çeken İvan Gora, birkaç tahtası çıkarılmış duvardaki delikten başını çıkarıyor, doğu yönünde Sapojkof’un stepte görünüp görünmeyeceğine bakıyordu. Aşağıda Telegin telefonda yüksek sesle konuşuyordu.</p>

  <p class="normal">Sonra birden dik merdivenleri hızla çıktı.</p>

  <p class="normal">Dürbünü kaldırarak heyecanlı bir sesle:</p>

  <p class="normal">— Çaritsin harekâtı yeniden başlıyor! dedi.</p>

  <p class="normal">— Allah kahretsin! Koyunlar gibi çembere girdik...</p>

  <p class="normal">— Söyledim ben sana, Sapojkof’u öldürdüler, diye. Bir saat geçti.</p>

  <p class="normal">— Sergey Sergeyeviç’i öldürmek o kadar kolay değil...</p>

  <p class="normal">— Neşeli olmanın sebebi nedir anlamak isterdim?..</p>

  <p class="normal">— Neşeli dövüşmek gerek, İvan Stepanoviç...</p>

  <p class="normal">Ambarlarda yanan otların dumanı, taarruz edenlerin önünde alçaktan süzülüyordu. Artık hamleler yaparak yer değiştiren siluetleri rahatça görmek mümkündü. Kızılların öncü postaları siperlere doğru geri çekilmişlerdi ateş ede ede. Alevler içindeki köyü biçimsiz bir at nalı şeklinde çepeçevre saran Kaçalanski alayının cephesi tam siper yapmıştı.</p>

  <p class="normal">Telegin:</p>

  <p class="normal">— İşte yattılar! diye bağırdı. Toy delikanlılar! Sinirleri dayanamadı. Bak, bak: Avcı kolları yatıyor... İvan Stepanoviç, koş Allahını seversen, bizimkilerle ciddi bir şekilde konuş. Ateş etmesinler sakın... Emrim olmadan tek kişi ateş etmeyecek.</p>

  <p class="ortayaz">***</p>

  <p class="normal">Baykof korkmuş gibi yaparak:</p>

  <p class="normal">— Komiser! diye bağırdı. Numara erleri top başına!</p>

  <p class="normal">Birinci topun numara erleri olan Baykof, Zaduyviter, Gagin ile Anisya –nişancıya mermi veren erdi– yerlerinden kalktılar ve top başındaki yerlerini aldılar. Yanmış bir evin toprak duvarının ardından İvan Gora göründü. Agripin arkasından geliyordu. Bataryayı koruyan takıma doğru gidiyorlardı.</p>

  <p class="normal">İvan Gora kızıl askerlerle konuştu. Agripin hemen onun yanında, bir elinde tabanca, dimdik, esas duruşta duruyordu. İvan Gora’ın dolgun sesi uzaklardan duyuluyordu.</p>

  <p class="normal">... Hiçbir emir almadan –emir çok ağırdır– tek bir mermi atılmayacak. Arkadaşlar, size haber veriyorum: Emre itaat etmeyen hemen orada kurşuna dizilecek...</p>

  <p class="normal">Baykof sakalını salladı. Üzerinde yağmur tanelerinin birikmiş olması sakalını aklaşmış gösteriyordu.</p>

  <p class="normal">— Hey, arkadaşlar, tabancalı bu kızdan sakının. Gözünü kırpmadan devirir sizi...</p>

  <p class="normal">Anisya:</p>

  <p class="normal">— Neye alay ediyorsun onunla? diye karşılık verdi. Agripin mükemmel bir arkadaştır...</p>

  <p class="normal">İvan Gora topa doğru yürüdü. Yüzü öyle ciddiydi ki numara erleri put kesildiler. Agripin yapışık gibi kocasının dibinden ayrılmıyordu. Bir numaralı top basit bir kundak üzerine yerleştirilmişti: Tahtalardan yapılmış bir sehpa, araba tekerlekleri... Çevresinde de testereler, baltalar, odun yongaları vardı.</p>

  <p class="normal">İvan Gora topun sağlam olmayan kaidesine baktı. Gözkapakları habire açılıp kapanıyordu.</p>

  <p class="normal">Sonunda:</p>

  <p class="normal">— Nedir bu? diye sordu</p>

  <p class="normal">Baykof:</p>

  <p class="normal">— Bizim icadımız bir şey, komiser yoldaş, diye karşılık verdi. Tıpkı savaş gemisi tureli gibi bir şey...</p>

  <p class="normal">— Peki araba tekerlekleri ne işe yarayacak?</p>

  <p class="normal">— Topun kolaylıkla dönmesini sağlamak için. Şahane bir buluş...</p>

  <p class="normal">— Mükemmel, mükemmel.</p>

  <p class="normal">İvan Gora yoluna devam etti. Agripin de peşinden. Baykof gözünün ucuyla Agripin’i işaret ederek:</p>

  <p class="normal">— Aynı tiyatro ekibindeyim, arkadaşlar, dedi. Bu yüzden komiserden korkmuyorum, ama ondan çok korkuyorum... Fare gibi yuvarlak gözleri var: Acımanın izini bulamazsın!.. Ah, şu kadınlar, şu kadınlar... Neden dövüşüyorlar diye sorarım kendi kendime...</p>

  <p class="ortayaz">***</p>

  <p class="normal">— Daria Dimitrievna, Telegin’e börek götürdüm... Değirmene sokmadılar beni... Ama Telegin yukardan başını salladı. “Daşenka mı yaptı bunları? dedi. Olacak şey değil.” “Kendi elleriyle yaptı, diye karşılık verdim, ama ne yazık ki soğudular...” “Olsun, dedi, soğuk böreği daha çok severim... Benden yana Daşa’ya bir öpücük götür...”</p>

  <p class="normal">— Kuzma Kuzmiç uyduruyorsunuz hepsini...</p>

  <p class="normal">— Yemin ederim ki uydurmuyorum... Hikâyeyi bilir misiniz? Bizim genç hekim yüzbaşı İvanof korkmuş, bağırsakları bozulmuş, istifra etmeye başlamış... Komiser köpürmüş: “Sinirlerini testkin edin şunun!” demiş. Kuyunun yanında soymalarını, soğuk suyla ıslatmalarını emretti... Cıyak cıyak bağırdığını duymuyor musunuz? Üçüncü kovayı boşaltıyorlar... Nasıl güldük, bir bilsen! Zaten ben de emir eriyim, Daria Dimitrievna...</p>

  <p class="normal">Daşa, kafesteki yırtıcı hayvan gibi kapıdan pencereye, pencereden kapıya gidip geliyordu. Pansuman bezleri masanın üzerine konmuştu. Odanın içi şimdiden fenol ve iyodform kokuyordu. Kuzma Kuzmiç Daşa’nın yanında dönüp duruyordu.</p>

  <p class="normal">— Hep aynı rüyayı görür oldum, dedi. Hemen her gece, kendimi elimde bir tüfekle görüyorum. Kalbim çarpıyor, küçük bir paçavra gibi sallanıp duruyor, sonra ateş ediyorum; bütün gücümle tetiğe yükleniyor, bütün vücudumla bu lanet tüfeğin içine girecekmiş gibi hazır bekliyorum... İyi ama tüfek ateş almıyor, tetik ağır ağır iniyor; namludan ufacık bir duman çıkıyor tembel tembel. Kendisine ateş ettiğim adam –yüzünü göremedim hiç– bana doğru ilerliyor, gittikçe büyüyor, dev gibi oluyor... Tuh! Ne korkunç şey!..</p>

  <p class="normal">Daşa:</p>

  <p class="normal">— Neden her taraf sessizleşti? diye sordu.</p>

  <p class="normal">Parmaklarını kütürdetip pencerenin önünde durdu. Akşam karanlığı çöküyordu bile. Yangınlar bitmek üzereydi. Ne obüslerin asap bozan ıslıkları duyuluyordu, ne mermi patlamaları. Ateş yatışmıştı. Kazak hücum hatları sürünüyor, yaklaşıyorlardı. Hemen köyün bütününü çember içine alıyorlardı.</p>

  <p class="normal">Daşa sırtını pencereye döndü ve yürümeye başladı.</p>

  <p class="normal">— Çok yaralı olacak. Bu işe nasıl yetişeceğiz?</p>

  <p class="normal">— Komiser bize Agripin’i gönderecek. Agripin’in çok yardımı olacak bize. Bana bakın: Anisya’yı da göndermelerini sağladım. “Onun yeri top başı değil”, dedim. “Onu topun başında tutmak, romantizmden başka bir şey değil...” Peki, size göre gördüğüm rüya neye âlâmettir?</p>

  <p class="normal">— Kuzma Kuzmiç bana gerçeği söyleyin. İvan İliç sağ salim mi? İşler yolunda mı?</p>

  <p class="normal">Değirmenin çatısındaki bir yarıktan yüzünü gösterdi, ağzı kulaklarına varıyordu. Zaferden mutlak surette emin...</p>

  <p class="normal">— Aa!..</p>

  <p class="normal">Daşa başını salladı. En iyisi kendini tutmak, yırtıcı hayvanla gibi sürüklenerek yaklaşan binlerce insanı düşünmemek. Ama Daşa ne de olsa anlayamıyordu bunu... Bütün gücüyle, peri masallarındaki devin iple çekilişi gibi, masanın üzerindeki küçük eşyalar üzerinde düşüncesini toplamak için zorlanıyordu. Masanın üzerinde sargı bezleri, küçük şişeler, ameliyat aletleri vardı... İyot olmayışı çok korkunç bir şeydi. Hayali, iradesine güçlükle boyun eğiyor, sonra bin bir küçük kanal bulup sızıyor, gözlerini birer gül gibi alabildiğine açıyordu... Bu insanlar neden, ama neden masumları, iyileri, sevgilileri öldürmek ihtiyacını duyuyorlardı? Neden? Kinden daha korkunç ne olabilirdi bir insanda? Kin Daşa’nın çevresinde dolanıyor, insafsızca sokuluyor, parmaklarının ucuyla çırpınmalı bir şekilde tutulan kasaturayı daldıracak anı kolluyordu...</p>

  <p class="normal">Daşa:</p>

  <p class="normal">— Olamaz, dedi. Bu düpedüz ihtiyatsızlık.</p>

  <p class="normal">İri iri açılmış gözlerinin ürkek bakışları Kuzma Kuzmiç’i korkuttu. Daşa:</p>

  <p class="normal">— Peki neden bakıyorsunuz bana öyle? diye sordu. İçim bulanıyor, anlıyor musunuz, tıpkı bizim doktor gibi... Kine tahammül edemem ben... Çok mu ince eğitim gördüm nedir? Bu hava boğsun isterse bizi!..</p>

  <p class="normal">Hiç gereği yokken şişelerin, sargıların yerlerini değiştiriyordu.</p>

  <p class="normal">— Gördüğünüz rüyayı bana neden anlattınız, anlayamadım...</p>

  <p class="normal">— İşte sorun orada, Daria Dimitrievna. Bu rüya tam zamanına rastladı... Aşk gibi arınan bir kin vardır... Bu kin sabah yıldızına benzer... Ama başka türlü bir kin de vardır, içten gelen, hayvansal bir kin, taş gibi; işte bu kinden korkmalı... 1914 yılında ben de dehşete kapıldım herkes gibi... Seferberliğin Rusları yabancı diyarlarda yakaladığı, hepsinin son trene hücum ettiği anlatılıyordu... Alman kondüktör kompartıman kapılarını öylesine hızla çarpıyordu ki, çocukların elleri eziliyordu... Benim rüyamın anlamına gelince... Bu rüyamı komisere anlatmadım, sizden başka kimselere anlatmadım, çünkü durum ciddidir. Güçsüzüm ben. Yeryüzünde yaptığım yolculuk sona erdi –birden hıçkırdı– tüfeğim ateş almıyor, gıcırdatmaktan başka bir şeye yaramıyor.</p>

  <p class="normal">Daşa küçük yumruğunu göğsüne vurarak birden:</p>

  <p class="normal">— Nefret ediyorum onlardan! diye bağırdı. Gördüm onları, tanıyorum bu çehreleri. Yanaklarında şehvet düşkünlüğünün izleriyle katil gözleri, düşük çeneleri... Anasının ipini satmış alıklar, cahiller!.. Hayır, onlara yer yok bu dünyada, yer yok!..</p>

  <p class="normal">— Sakin olun, Daria Dimitrievna. Su kaynamış mı kazanda, bir bakalım.</p>

  <p class="normal">Daşa hızla pencereye sokuldu. Mavimtrak karanlıkta yere eğilmiş kızıl askerler, taarruza kalkacakmış gibi tüfekleri ellerinde koşarak geçiyorlardı. Adaleleri kasılmış yüzlerini bile fark etti. Birinin ayağı takıldı, az daha düşecekti; kollarını salladı, dengesini buldu, dişlerini meydana çıkaran bir yüz kasılmıyla döndü.</p>

  <p class="normal">Stepte yeşil ışıklar saçıp sonra yavaş yavaş dökülen bir füze yükseldi. Füzenin ışığı hemen yakında, siperlere yatmış olanların gri sırtlarını ve dört yüz metre ötede ayağa kalkan Kazak piyadelerinin siluetlerini aydınlattı. İkisinin arasında bir adam koşuyor, kılıcını başının üzerinde çeviriyordu. Füzenin ışıkları söndü. Hemen arkasından gelen karanlıkta, bir fırtınayı andıran ve gittikçe artan bir uğultu yükseldi:</p>

  <p class="normal">Hurr-a-a!</p>

  <p class="ortayaz">***</p>

  <p class="normal">Telegin bonesini çıkardı, terden ıslanmış saçlarını elleriyle sıvazladı. Önceden tasarlanıp yapılacak, düzenlenecek her şey yapılmıştı. Şimdi ise savaşın ruh hali başlıyordu. Telegin’in dürbünüyle uzakları zorlukla seçtiği yedek birlikler de dahil düşmanın gücü dört misli daha fazlaydı.</p>

  <p class="normal">Daha iyi görebilmek için başını, değirmenin duvarındaki delikten omuzlarına kadar çıkardı. Köy birden tüfek alevleriyle çevrildi. İvan İliç ortalığın karıştığını gördü... Kâh orada, kâh burada, askerlein siperlerde grup grup toplandıklarını fark etti.</p>

  <p class="normal">— Hay Allah kahretsin! Ne de güzel boneydi, düşürdüm...</p>

  <p class="normal">Koşarak merdivenleri indi, kurganın üzerinden atladı, siperlere doğru koşmaya başladı.</p>

  <p class="normal">İlk Kazak taarruzu hemen bir tarafta püskürtülmüştü; sadece nalbant dükkânının tarafında bir kargaşalık vardı. İvan İliç daha önce tahmin etmişti bu durumu. El bombalarının gümbürtüsü, atılan nağralar arasında boğaz boğaza dövüşülüyordu...</p>

  <p class="normal">İvan İliç ihtiyatların bulunması gereken arabanın duvarına doğru koştu. Fakat yedekler yoktu; yerlerinde duramaz olan Kızıl erler, kendiliklerinden arkadaşlarının imdadına koşmak için nalbant dükkânına doğru ilerlemişlerdi.</p>

  <p class="normal">El bombası dolu bir çuvalın ağırlığı altında ezilen İvan Gora aynı yöne doğru koşmaya çalışıyordu...</p>

  <p class="normal">İvan İliç:</p>

  <p class="normal">— Komiser! diye seslendi. Ne oluyor? Bir düzensizlik var!</p>

  <p class="normal">İvan Gora çuvalın altından öfkeli öfkeli baktı. İvan İliç iki adım ötede Daşa’yı fark etti: Bir ayağının üzerinde seken bir muharibin koluna girmiş, arabalık kapısından geçiyordu. İvan İliç durdu... Açık parmaklı elini havaya kaldırdı: “Demek bunun için gelmişim buraya?..” Döndü ve bataryaya doğru koştu.</p>

  <p class="normal">— İşler yolunda mı?</p>

  <p class="normal">—Tıpkı bayram günlerinde olduğu gibi. Merhaba, Telegin!</p>

  <p class="normal">— Demir kesmeli mermilerle yaylım ateş, arkadaşlar!.. Yedek birlikler üzerine, ateş!..</p>

  <p class="normal">İvan İliç bitişik bir çatının üzerine çıktı, gözlerini dürbüne dayadı. Az önce değirmendeki gözetleme yerinden gördüğü Kazak yedekleri kitle halinde yaklaşıyorlardı. Çatının üzerinden bağırdı.</p>

  <p class="normal">— Seri ateş!</p>

  <p class="normal">Gecenin karanlığında şarapneller birbiri ardına patlıyordu. Taarruz eden Kazakların safları çukurlaşıyor, ama ilerlemeye devam ediyorlardı. Şarapneller tepelerinde, gittikçe daha alçakta patlıyor, saflar ilerliyordu. Bir füze yılan gibi göğe yükseldi, askerlerin kahramanca hareketlerini aydınlığa çıkararak ufak ufak ışıklar halinde asılı kaldı: “Dayanın kardeşler, biraz sonra Bolşeviklerin kemikleri üzerinde dans edeceksiniz...” Füze daha yeni sönmüştü ki sağ tarafta, doğuda birden üç füze yükseldi: Kırmızı, bulanık bir yangın gibi bütün göğü kapladı.</p>

  <p class="normal">Telegin:</p>

  <p class="normal">— Füzelerle karşılık verin, diye haykırdı. Üst üste üç tane kırmızı.</p>

  <p class="normal">Karanlıkta az derin bir vadiden yaklaşan Budiyoni birlikleri Kazakların sol kanadına yüklendi; hücum öylesine ani, öylesine kin ve öfke doluydu ki bir dakika sonra Kazak piyadelerinin safları darmadağın olmuştu. Bunun üzerine süvari ile karşılaşan piyadenin korkunç akıbeti gözler önüne serildi: Kaçanlar kılıç darbeleriyle biçiliyordu. Köyden atılan füzeler ölüm saçan kılıçları parıldatıyordu. Bir piyade koşarken silahını atıyor, elleriyle başını örtüyordu. Atın ve sahibinin füze ışığında daha da uzamış gölgesi yetişiyordu.</p>

  <p class="normal">Budiyoni’nin süvarisi üzengilerinin üzerinde hafifçe ayağa kalkıyor, hamle etmek için sola eğiliyor, bütün gücüyle kılıcını savuruyordu. Kazak erinin gövdesi atın ayakları altına yuvarlanıyordu.</p>

  <p class="normal">Budiyoni, muharebe sahasında Kazak birliklerinin dağılıp kaçtıklarını görünce atını durdurup, kılıcını kaldırdı:</p>

  <p class="normal">— Toplanın!</p>

  <p class="normal">Emrini duyup gelen bir yarım sotnialık atlıyla köye doğru dört nala kalktı. Çok oynak bir atı vardı. Budiyoni, vücudunu eğerinde geriye doğru kaykıltmış, kolları dinlensin diye kılıcını üzengilerine doğru uzatmış bir vaziyette at koşturuyordu. Beyaz astragan bonesini ensesine yıkmıştı. Böylece rüzgâr, ter içindeki yüzünü serinletiyor, rahatça nefes alıyordu. Atlılar Budiyoni’den geri kalmamak için atlarını mahmuzlamak zorunda kalıyorlardı.</p>

  <p class="normal">Füzelerden dökülen ışıkların parlattığı su birikintisinin sahili boyunca gittiler. Atların altında ezilmek istemeyen siluetler kenara sıçrayıp yere yatıyorlardı. Budiyoni, dikkat etmeden Kazak piyadeleri ile Kaçalinski alayı erlerinin boğaz boğaza dövüşmeye devam ettikleri nalbant dükkânı tarafını kılıcıyla gösterdi. İki taraf da süngü hücumuna geçmiş, sonra geri çekilerek tam siper yatmışlardı.</p>

  <p class="normal">Budiyoni’nin yarım sotniası, beyaz boneyi gözlerinden ayırmadan dolu dizgin Kazak piyadeleri üzerine çullandı. Ne makineli tüfekler, ne tüfekler, ne de süngüler dolu dizgin gelen atları durdurabilirdi. Kılıçların altında kalan herkes biçildi. Budiyoni atını ancak köy yoluna girdiği zaman durdurabildi.</p>

  <p class="normal">Telegin koşarak Budiyoni’nin yanına gitti, selam verdi. Budiyoni hemen karşılık vermedi. Kılıcını mendiliyle silip mendili yere attı, kılıcını kınına soktu. Sonra elini alnına götürerek:</p>

  <p class="normal">— Merhaba arkadaş! dedi. Kimsiniz? Alay komutanı mı?.. Ben Budiyoni tugayının komutanıyım. Ağırlık kollarını ve yaralıları korumak için burada bir bölük bırakın. Geri kalan birlikleriniz ve topçunuzla derhal Kazak köyü üzerine yürüyünüz. Köyü işgal edecek ve beyaz Kazakları temizleyeceksiniz.</p>

  <p class="normal">— Başüstüne, komutanım...</p>

  <p class="normal">— Bir dakika, arkadaş...</p>

  <p class="normal">Budiyoni, attan indi, elini hayvanın kolan altına soktu, kolunu ısırmak isteyen atın ağzına parmaklarıyla vurdu, sonra elini İvan İliç’e uzatarak:</p>

  <p class="normal">— Çok kaybınız var mı? diye sordu.</p>

  <p class="normal">—Hayır, komutanım.</p>

  <p class="normal">— Güzel. Söyleyin bakalım, yardımınıza gelmeseydik, dayanabilecek miydiniz?</p>

  <p class="normal">— Neden olmasın? Dayanacaktık elbette. Yeterince cephanemiz var.</p>

  <p class="normal">— Güzel. Gidebilirsiniz.</p>

  <p class="ortayaz">***</p>

  <p class="normal">— Karın ağrılarım tüm geçti, Anisya Konstantinovna. Artık karnımın varlığını bile hissetmiyorum. İnsanoğlu gerçekten kötü yaratılmış. Bu derece önemli bir organ, koruyacak hiçbir şeyi yok... Kılıç bir verşoktan fazla girmedi. Ne kırdılar... Ne biçtiler... İçecek bir şey verir misiniz?..</p>

  <p class="normal">Anisya yorgun, sessiz onun yanına oturmuştu. Hastane, Kazak köyüne, iki katlı tuğla bir eve götürülmüştü. Hastanede hafif yaralılarla taşınması güç olanlar barındırılıyordu. Ötekilerse birkaç gün önce Çaritsin’e gönderilmek üzere boşaltılmıştı.</p>

  <p class="normal">Şarigin can çekişiyordu. Ah! nasıl da ölmek istemiyor, nasıl da üzülüyordu hayattan ayrılacağına! Anisya yorgunluktan bitmişti. Şarigin’i teselli bile etmiyordu. Başucuna oturmuş, dinliyordu sadece.</p>

  <p class="normal">Kalktı, bir maşrapa su getirmek için gitti, Şarigin’e içirdi. Ölmekte olan Şarigin’in yüzü alev alev yanıyordu. Şarigin’in çocuksu, mavi gözleri Anisya’nın her hareketini izliyordu. Anisya’nın üzerinde beyaz bir hemşire önlüğü vardı. Şarigin sık sık rüyalarına giren sarı saçları örülmüş, başına dolanmıştı. Anisya gidecek diye ödü patlıyordu. Giderse şayet, Şarigin için başını yastığa dayayıp, dişlerini sıkıp, kanının damarları içinde hızla dolaşmasını, şakaklarının atışını dinlemekten başka yapacak bir şey kalmayacaktı.</p>

  <p class="normal">Konuşuyor, durmadan konuşuyordu. Bir kandilin içinde bitmekte olan fitilin alevi gibi düşünceler fışkırıyordu kafasından; bazen bir alev kenarları yalıyor, yükseliyor, gayet berraklaşıyor, bazen de alçalıyor, fitil kömür haline geliyordu.</p>

  <p class="normal">— O zamanlar güzel değildiniz Anisya Konstantinovna, iki misli yaşlı gösteriyordunuz... Yanağınızı elinize dayayıp, hiçbir şey görmeden saatlerce bakıyordunuz. Acı, bakışlarınızı buğuluyordu... Ama ben gene de acı duymadım, kurtulmasını bildim acıma duygusundan!.. Kolayca acıyabilen kişiler en duygusuz insanlardır. İnsan hayatında bir defa acımalı... Ondan sonra, yeter! Akım kesilmeli... Örs üzerinde döv kalbini, at kor ateşin içine, döv gene çekicin altında... İşte böyle olmalı komsomollar... Biz gemideyken, gizli bir toplantı yaptım, arkadaşlara şunu açıkladım. Devrim muharipleri için size el sürmek yakışıksız bir hareket olurdu... O zaman Latugin bulaşık yıkamaktan söz etti... Ah! Latugin, Latugin!.. Buna ihtiyacınız yok, Anisya Konstantinovna... Devrim sizi evlat edindi. Gittikçe güzelleştiniz, onun için değil elbette... İçinden çıkılmaz bir durum... Bu soruyu sormak ve karşılığı bulmak için mücadele etmek gerek...</p>

  <p class="normal">Yaşantısının küçücük alevi kenarları yaladı, yaklaşan karanlıkları ölçtü ve düştü. Şarigin kuru dilini dudaklarının üzerinde gezindirdi. Anisya su verdi. Şarigin tekrar konuşmaya başladı:</p>

  <p class="normal">— Neden ölüyorum, biliyorum, kesinlikle biliyorum...</p>

  <p class="normal">— Benden bir hatıra saklamanızı istiyorum... Petrograd’ın Vasiliyevski adasındanım. Babam marangozdur. Beni meslek okuluna verdi. Sonra babamın yanında çalıştım. O rendeliyor, ben rendeliyordum, o rendeliyor, ben rendeliyordum... Hem de hiç konuşmadan, durup dinlenmeden... “Balkıt” fabrikasına, deniz tezgâhlarına işçi olarak girdim... İşin aslını orada öğrendim. Neden varım?.. İşte o zaman düşünme, sabırsızlık nöbetleri başladı. Üstün bir hedef beni çekiyordu. Bir saat için bile olsa aşağıda kalacak gücüm yoktu artık... Sona savaş geldi çattı. Bahriyeye gönderildim. Hiddetten dişlerim gıcır gıcır ediyordu... Siz farkında değilsiniz tabii Anisya Konstantinovna, sizde canlı bir varlık gördüm. Bizzat kendi yapımız, kazandığımız, yeniden yarattığımız bir varlık... Bundan sonra, nasıl olur da sizi başınız önünüze eğik bırakırdık, bizden ayrılıp gitmenize nasıl müsaade ederdik?.. O zaman devrim neye yarardı?.. Hayır, hayır! Siz bir aktris olmalıydınız... Orada her akşam, ambarın çevresinde dolaşıyordum. Sizi gördüm, dinledim... “Allah şahidim olsun, bütün bağışlamalar şahidim olsun ki... o beni terk etti, o terk etti beni...” Bütün insanları duygulandıracaksınız... İç savaş bitince büyük bir sanatkâr olacaksınız... Bırakmayın bu yolu... Gevşeklik yakışmaz size... Çok çığırtkanlar çıkacak, kulak vermeyin hiçbirine... Size her şeyi göstermek isterdim Anisya Konstantinovna. Kişisel hayatı. Hakkımız yok buna. Başınızı neden çeviriyorsunuz, şekerim?.. Dinleneceğim, fikirlerimi toparlayıp size daha bazı şeyler söylemek istiyorum... Çok önemli bir şeyi unuttum...</p>

  <p class="normal">Başı sallandı, yastığın üzerinde yuvarlandı. Sonra rahatladı. Öylesine uzun süre konuşmadı ki Anisya yüzüne kadar eğildi, yarı kapalı göz kapaklarının arasında göz bebeklerini göremedi. Şarigin’in sözlerinden çok, bakmayan, zavallı, üzüntü veren gözleri Anisya’ya dokundu. Bu karmakarışık, ateşli sözlerle neyi söylemek istediğini anladı. Saklandıkları yerde, birbirlerine sarılarak çatırdayan ateşin içinde korkudan eriyen yavruları da ona böylesine seslenebilirlerdi. O zamandan beri Anisya çocuklarının yüzlerini hatırlamaktan kaçınmıştı hep. Ödü patlıyordu çocuklarının yüzünü hatırlayıverecek diye. Şimdi ise çocuklarının yüzleri sanki ölmemişler gibi gözlerinin önünden gitmiyordu. Dört yaşındaki oğlu Petruşka ile onun küçüğü olan kızı Aniuta, bukleli saçları, tombul yanakları, güleç yüzleri, küçücük burunlarıyla gözlerinin önündeydi...</p>

  <p class="normal">Ve şu anda öteki çocuk, üçüncüsü ona sesleniyordu. Bunu ise uğurlayacak, güle güle diyecekti.</p>

  <p class="normal">Anisya yavaş yavaş Şarigin’in saçlarını okşuyordu. Şarigin’in kirpikleri titredi, mor mor lekeler şakaklarına doğru yayıldı...</p>
</body>
</html>
