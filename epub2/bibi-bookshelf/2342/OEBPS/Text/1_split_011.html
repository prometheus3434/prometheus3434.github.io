<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="h1baslik1" id="calibre_toc_8"><br class="calibre2" />
  VIII</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal">Daşa bir avluda, “ilaç” yazılı bir sandığın üzerine oturmuştu. Az önce yıkadığı ve buz gibi soğuk suyun etkisiyle kızaran ellerini dizlerinin üzerine bırakıvermişti. Gözlerini kapamış, yüzünü sonbahar güneşine döndürmüştü. Çatı gölgesinin uzandığı çıplak bir akasya üzerinde cıvıl cıvıl serçeler, kursakları dolu, tüylerini kabartıp döküyorlardı. Bir dakika önce tek katlı beyaz binanın önünde yulaf ve fışkı yığınlarının saçıldığı sokaktaydılar. Yaklaşan arabalar serçeleri ürkütüp uçurmuştu. Kuşlar da gelip ağacın dallarına konmuşlardı. Kuşların cıvıltısı Daşa’ya, “ne olursa olsun yaşayacağız!” motifi üzerinden söylenmiş, sözle anlatılamayacak kadar tatlı bir müzik gibi geliyordu.</p>

  <p class="normal">Daşa’nın üzerinde kanlı beyaz bir bluzla, gözlerine kadar inmiş, alnından sıkmalı bir başlık vardı. Şehirde artık top sesleri camları sarsmaz olmuştu. Uçak bombalarının kulakları sağır eden patlamaları duyulmuyordu artık. Son iki günün dehşeti kuş cıvıltılarıyla sona ermişti. Bunu düşünmek bile içine sıkıntı veriyordu.</p>

  <p class="normal">Serçe küçücük bir hayvandır, ama zekidir; hayvan fışkısında eşinir, dişisinin üzerine, bir daldan ötekine atlar; güneş batarken son defa öter, güneş doğuncaya kadar uyur: İşte küçücük serçenin tüm yaşantısı.</p>

  <p class="normal">Daşa arabaların avlu kapısında durduklarını duydu... Yeni yaralıları getirmişlerdi; yaralıları eve taşıyorlardı. Daşa yorgunluktan güneşin pembe ışıklarıyla yıkanan göz kapaklarını bile açmıyordu. Sırası gelince doktor çağırırdı... Ne sevimli adamdı şu doktor! Cellat gibi bağırıp duruyordu, ama bakışları okşayıcıydı.</p>

  <p class="normal">— Daria Dimitrievna, diyordu, artık bir işe yaramaz oldunuz. Avluya çıkın, güneşte oturun biraz. Haydi marş, derhal! Size ihtiyacım olduğu zaman uyandırırım...</p>

  <p class="normal">Ne de olsa iyi insanlar eksik değildi yeryüzünde! Daşa düşünüyordu: Doktor sigara içmek için dışarı çıksa ne iyi olurdu! Kuşlar hakkında düşündüklerini ona da anlatırdı. Ona göre çok derindi bu düşünceler... Doktorun Daşa’dan hoşlandığı belliydi. Peki, kınanacak ne vardı bunda?</p>

  <p class="normal">Daşa içini çekti. Sonra bir defa daha, zahmetli bir şekilde içini çekti. Her şeye tahammül edilebilirdi, hatta şaşılacak acılara bile, yeter ki insan okşayıcı bir bakışla karşılaşsın... Kaçamak da olsa bu bakışlar, insanın ruhunu yüceltip, kendine güvenini artırır... Ah! Küçük serçeler, siz anlayamazsınız bunları...</p>

  <p class="normal">Daşa, mutfağın bulunduğu bodrum katından doktor yerine sarı benizli, sinirli, korkunç bakışlı bir vatandaşın çıktığını gördü. Üzerinde öğretim üyelerinin giydiği üniforma vardı; ama artık belinde bağlı sicim yoktu. Tuğla merdivenlerin birkaç basamağını çıktıktan sonra ince boynunu uzatıp kulak kabarttı. Ama kuş cıvıltılarından başka bir ses duyulmuyordu.</p>

  <p class="normal">— Çok korkunç! dedi. Ne kâbus! Ne taşkınlık!</p>

  <p class="normal">İki eliyle kulaklarını tıkadı ve hemen çekti ellerini kulaklarından. Alçalmış olan güneş, ince kıkırdaklı burunlu, kalın dudaklı yüzünün bir yanını aydınlatıyordu.</p>

  <p class="normal">Birden Daşa’ya:</p>

  <p class="normal">— Sonu nereye varır bilinmez bunun, Allahım!.. dedi. İşitme bozukluğunun acısını duydunuz mu hiç? Affedersiniz, tanıştırılmadım size, ama ben sizi tanıyorum... Savaştan önce Petersburg’da “Felsefe Toplantıları”nda görmüştüm sizi... O zaman çok gençtiniz, ama şimdi daha bir güzel, daha bir gösterişli olmuşsunuz... İşitme bozukluğu uzaklardan gelen bir çığ sesiyle başlar: Önce sessizdir, sonra baş döndürücü bir süratle yaklaşır. Tabiatta olmayan binlerce sesten meydana gelen muazzam bir gürültü. Beyni, kulakları doldurur. Bütün bunların gerçekte olmadığını, bu gürültünün içinizde bulunduğunu pekala bilirsiniz... Ne önemi var. Bütün ruhunuz gerilmiştir. Biraz daha artsa Jerika’nın borularına dayanamazsınız... Şuurunuzu kaybedersiniz, bu da kurtarır sizi... Söyleyin Allah aşkına: Sonu ne zaman bunun?</p>

  <p class="normal">Sırtını güneşe verip Daşa’nın önünde ayakta durmuş, ince parmaklarını bükerek çatırdatıyordu.</p>

  <p class="normal">— Balçığı yoğurup sobayı tamir etmem gerekiyordu: Attılar bizi evimizden, parazitler gibi bodruma tıktılar... Babam ölünceye kadar lise müdürlüğü yaptı. Maaşından biriktirdiği paralarla bu evi yaptı... Hadi, gidin de söyleyin onlara bunu... İsli tuğlalar bodruma yığılmış; yaya kaldırımı hizasındaki iki küçük pencere öylesine tozlanmış ki ışığı bile sızdırmıyor. Kitaplarımı bir köşeye atmışlar... Anam kalbinden rahatsız, elli beş yaşında bir kadın. Kız kardeşimin geçirdiği sıtma hastalığından sonra iki ayağına felç geldi. Eh işte, kışın eli kulağında. Oh, Allahım!</p>

  <p class="normal">Daşa, adamın, Sanat Tiyatrosundaki Mavi Kuş piyesindeki Şeker gibi parmaklarını kıracağını sanıyordu.</p>

  <p class="normal">— Çalışmayana ekmek yok!.. Filoloji ve tarih fakültelerini bitirdim, tezimi de tamamlamak üzereydim... Üç yıl süreyle bu uğursuz şehirde, annemin ve kız kardeşimin hastalıkları nedeniyle çakılıp kaldığım içler acısı bu delikte, tam üç yıl kız lisesinde öğretmenlik yaptım... İşte hayatımın son mükâfatı: Çalışmayana ekmek yok! Elime bir kürek tutuşturup siper kazmaya zorlanıyorum, devrim önünde eğilmem için tehdit ediliyorum. Özgürlük adına dehşetin önünde eğilmek zorundayım!.. Nasırlı ellerin zaferi önünde!.. İlmin değerini inkâr edenlerin önünde!.. Ben ne bir asilim, ne bir burjuvayım... Bir öğrenci gösterisi sırasında üzerime atılan taşın yara izini taşıyorum... Ama beni bodruma tıkan devrimi selamlamak istemiyorum... Zekamı, bodrum katının tozlu penceresinden galiplerin yaya kaldırımını çiğneyen ayaklarını seyretmek için keskinleştirmedim... Üstelik hayatıma son vermeye de hakkım yok: Bir kız kardeşimle bir anam var. Gidebileceğim, saklanabileceğim bir yer de düşünemiyorum... “Meşaleleri götürelim!”... Nereye götürebiliriz ki, artık yeryüzünde ıssız mağaralar kalmadı ki...</p>

  <p class="normal">Bu sözleri o kadar güzel, o kadar rahat bir şekilde söylemişti ki bulanık bakışlı gözleri yuvalarında fıldır fıldır dönüyordu. Daşa, mahzenin mutfağından çıkan aşırı heyecanlı bu adamı, sanki yaralıların iniltisinin, yangınların çatırtısının, son günlerin verdiği dehşetin zorunlu bir ödülüymüşçesine hayret etmeden, acımadan dinliyordu.</p>

  <p class="normal">Adam birden, homurtulu, normal bir sesle:</p>

  <p class="normal">— Sizi onlara doğru iten ne oldu? diye sordu. Yanlış bir düşünce mi? Korku mu? Açlık mı? Her neyse, şunu aklınızdan çıkarmayın: İki gündür sizi gözledim; Petersburg’da “Felsefe Toplantıları”nda, sizi ses çıkarmadan hayretle nasıl seyrettiğimi, yanınıza sokulup kendimi tanıtmaya nasıl can atıp da cesaret edemediğimi hatırladım... Aleksandr Blok’un dile getirdiği “Yabancı Kadın”ı andırıyorsunuz hemen hemen... (Daşa: “Neden: Hemen hemen?” diye düşündü.) Siz bir prensessiniz, sırmalı gergefler işlemelisiniz... Ama gelin görün ki kirli bluzunuz, kızarmış ellerinizle yaralıların arasında sürünüyorsunuz... Ne iğrenç, ne iğrenç!.. İşte devrimin iç yüzü....</p>

  <p class="normal">Daşa kızdı birden: Soluk yüzlü bu sinirli adamın hiçbir kelimesine karşılık vermeden dudaklarını sıktı ve eve girdi. Dışarının serinliğinden sonra iyodoform ve ıstırap çeken insanların kokusu ile ağırlaşmış hava yüzüne çarptı.</p>

  <p class="normal">Her odada pürtüklü tahtalardan alelacele yapılmış karyolaların üzerine yaralılar yatırılmıştı. Evden kovulmadan önce kız lisesi öğretmeninin tezini yazdığı ve şimdi ameliyathane olarak kullanılan odada Daşa doktoru buldu. Elinde bir havluyla, gömleğinin kolları dirseklerinin üzerine kadar sıvanmış kollarını kuruluyordu.</p>

  <p class="normal">Daşa’yı görünce kahverengi gözlerini kırptı:</p>

  <p class="normal">— Biraz hava aldınız mı bari? diye sordu. Bu arada ben ilgi çekici bir ameliyat yaptım: Bir delikanlının dört metre ince bağırsağını çıkarıp aldım. Bir aya varmaz beraber votka içeriz. Bir binbaşı daha getirdiler. Çok ağır bir sarsıntı şekli... Kâfur enjeksiyonu yaptım. Kalbi iyi çalışıyor, ama hâlâ kendine gelmiş değil... Nabzını yoklayın. Yavaşlarsa şayet, bir iğne daha yapın...</p>

  <p class="normal">Peşkirini omzuna attı ve Daşa’yı tahta bir karyolaya götürdü.</p>

  <p class="normal">İvan İliç Telegin karyolada sırtüstü yatıyordu. Göz kapakları, gözleri kör eden bir ışığın etkisinde kalmışçasına sıkı sıkı kapanmış, dudakları gerilip sıkılmıştı. Sol kolunu göğsünün üzerine koymuştu.</p>

  <p class="normal">Doktor kolu tuttu, nabzı saydı, eli yavaş yavaş yerine bıraktı.</p>

  <p class="normal">— Görüyorsunuz, dedi. Sanki bir kramp geçirmiş gibi kasılmış... Bu olayda olduğu gibi şok bazen çok tuhaf görüntüler verir. Tıp henüz bunu yeterince incelememiştir... Yeni doğan çocukların çırpınmasını andırır... Sinir sistemi ani bir hastalık nöbetine karşı koyacak zamanı bulamaz...</p>

  <p class="normal">Doktor sözünü bitirmeden durdu. O da daha zayıf bir şekilde aynı ani şoku geçiriyordu...</p>

  <p class="normal">Daria Dimitrievna yatağın önünde yavaş yavaş diz çökmüş, doktorun bıraktığı binbaşının elini yüzüne sürüyordu...</p>
</body>
</html>
