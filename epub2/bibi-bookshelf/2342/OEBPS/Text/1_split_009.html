<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="h1baslik1" id="calibre_toc_6"><br class="calibre2" />
  VI</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal">Morozof tümeni beşinci kolu baskısı altında bütün gece ve ertesi gün Sarepta ile göl kenarında bulunan Çapurniki’ye doğru yavaş yavaş çekildi. Yüzlerce ceset ovayı doldurmuştu. General Denisof kızıllara nefes alacak zaman bırakmıyordu. Geri püskürtülen her hücumu bir yenisi izliyordu. Şarapneller ıslıklar çalarak siperlerin üzerinde patlıyor, yer sarsılıyor, muharipler toprak yığınlarının altında kalıyorlardı. Kazak topları susar susmaz, muharipler kan, kin ve acı dolu yüzlerini siperlerin üzerlerinden çıkarıyorlardı.</p>

  <p class="normal">Tepelerin ardındaki sel çukurlarından ağır süvari grupları çıkıyor, lav dalgaları halinde dört nala yayılıyor, atların nallarının altından toz bulutları yükseliyordu... Kazaklar kılıçlarını havada sallayıp, eski Tatar adetine uyarak keskin naralar atıyorlardı. Muhriplerden biri, geniş göğüslü sarı atlarla, bu atların yeleleri üzerine eğilmiş kara yağız süvarilerin dayanılmaz hücumlarından korkup kaçmaya kalkacak olsa, derhal kılıçtan geçiriliyor, at nallarının altında eziliyordu...</p>

  <p class="normal">Sarepta sebze bahçeleri ile Çapurniki kasabasının ambarlarına sıkıştırılmış olan Morozof tümeninin kanatları sıkı dayanıyorlardı; ama orta taraf Volga’ya doğru çukurlaşıyordu. Tıpkı ağır bir yük kaldıran kol adalelerinin gerilmesi gibi. Hem de gözünün yaşına bakmadan...</p>

  <p class="normal">Tümen komutanı, yanında komiseri, emir subayı, emir erleri olduğu halde, merkezde birinci hatta, yere çökmüş hayvanlarının arkasında diz çökmüş duruyordu. Öldürülenlerle yaralananların yerine, gittikçe zayıflayan ve yan kanatlardan aldığı takviye birliklerini sürüyordu. Ama ordu komutanından takviye istemiyordu: Çaritsin’de alınacak hiçbir şey kalmamıştı.</p>

  <p class="normal">O sabah başlıca savunma hattının üzerine bir felâket çökmüştü: Civar köy ve kasabalardan seferber edilmiş olan Birinci ve İkinci köylü alayları birden siperlerinden çıkmış, tüfeklerini başlarının üzerine kaldırarak beyazlara teslim olmaya gitmişlerdi. Birinci alay karargâhında, seyyar mutfağın önünde toplanan birlik komutanları, alay komiseri ile komünistlerin etrafını çevirip yakından ateş etmek suretiyle öldürmüşlerdi.</p>

  <p class="normal">Aynı anda İkinci alay da komutan, komiser ve birçok komünist kurşuna dizilmişlerdi. Sadece iki bölük bu kışkırtmaya katılmamış, teslim olmak için beyaz bayrak açarak koşan hainlerin üzerine ateş açmışlardı. Mamontof’un avcı erleri, uzaktan gelen bu insan kalabalığını görünce, saldırıya kalktıklarını zannetmiş, üzerlerine güçlü bir ateş açmışlardı. İki köylü alayının yağmurdan kaçıp doluya tutulan erleri şaşkına dönmüş, silahlarını atıp geri dönmüşlerdi. Hemen etraftan çevrilip götürüldüler. Cephenin hemen beş kilometrelik bir kısmı askerden yana boş kalmıştı.</p>

  <p class="normal">Çaritsin’de makine ve silah fabrikalarının, bıçkı atölyelerinin canavar düdükleri durmadan ötüyor, alarm veriyordu. Askeri Konsey tarafından acele gönderilen komünistler atölyeden atölyeye koşuyorlardı:</p>

  <p class="normal">— Arkadaşlar, diyorlardı, bırakın çalışmayı, silahlarınızı kapıp cepheyi kurtarmaya gidin!</p>

  <p class="normal">İşçiler –o zaman fabrikalarda sadece yaşlılar, sakatlar ve çocuk denecek yaşta delikanlılar vardı– işlerini bırakıyor, aletlerini yerleştirip makineleri durduruyor, demir ocaklarını söndürüyor, özel silahlarının saklandığı depolara koşuyorlardı. Nizamiye kapısından geçip sıra oluyor ve gara yollanıyorlardı.</p>

  <p class="normal">Mahallelerde işçilerin anaları ile karıları evlerinden fırlıyor, yola çıkanların ellerine yiyecek çıkınlarını tutuşturuyorlardı. Aralarından birçokları da, düzensiz yürüyen müfrezeleri gara kadar takip ediyorlardı. Birçokları da daha uzaklara, mevzilere kadar gittiler. Mevzilere varan anneleri ile karıları uzun süre tepelerin üzerinde, ordu komutanı gelip de evlerine dönmelerini yalvarıncaya kadar kaldılar. Ordu komutanı, bir faydaları olmayacağını bilakis tepelerin üzerinde Mamontof’un avcılarına hedef olarak sıkıntı vereceklerini söyledi.</p>

  <p class="normal">Gün sona ermeden Çaritsinli üç bin işçi, beyazların sızmaya başladıkları cephenin gediğini kapattılar. Beyazlara büyük kayıplar verdirerek geri püskürttüler.</p>

  <p class="normal">Bu sırada Morozof tümeni, beyaz süvarilerle piyadelerinin o ana kadar görülmedik derecede kinli saldırılarına hedef oluyorlardı. Tümenin orta kısmı hemen hemen Volga’ya kadar sıkıştırılmıştı. Obüs mermileri Sarepta sokaklarında patlamaya başlamıştı bile. Çapurn iki kasabası alevler içindeydi. Yangın evlerin çatılarını sarıyor, gölün kenarındaki sazlar ateş alıyordu.</p>

  <p class="normal">Güneş batmaya başlamıştı. Tümen komutanı dürbünle ovayı gözetliyordu. Kazak sotnialarının toplandıklarını, sonra açıldıklarını, açıktan açığa kafa tutarcasına yeniden toplandıklarını görüyordu. Atların çevik hareketlerine bakılacak olursa bunlar son bir taarruza kalkacak olan taze kuvvetlerdi. Güneşin battığı o andaki duruma göre, Morozof tümeni, başında komutanları olduğu halde sıkı bir şekilde tarih alanında ilerleyecekti.</p>

  <p class="normal">General dürbünü çekti gözünden, kıvrık uçlu piposunu çıkardı, içine Saratof kaba tütününden bir tutam koydu. Ceplerini yokladı, kibriti kalmamıştı. Sağına soluna bakındı, ilerde, birkaç adım ötede muharipler bir toprak yığınının önünde cansız yatıyorlardı; birinin yan tarafında, ceketinin üzerinde gittikçe genişleyen bir siyah leke vardı; bir başkası, yanağını tüfeğinin dipçiğine dayamış, bir çılgın gibi hırlıyordu.</p>

  <p class="normal">Komutan küçük piposunu yere attı; pipo bir pelin fidanının içine yuvarlandı. Dürbünü tekrar aldı. Elinde olmayan bir titreme ellerini sarstı...</p>

  <p class="normal">Güneybatıda yeni süvari yığınakları vardı... Bu süvariler, o piposunu doldururken kim bilir nereden çıkmışlardı... Tepelerin ardından binlerce süvari, güneşin yatık ışınlarının aydınlattığı toz bulutlarını kaldırarak meydana çıkıyorlardı. Böylesi bir güç bir hamlede tümeni ezip geçerdi!.. Komutan bir an dürbünü gözlerinden çekti.</p>

  <p class="normal">Siperlerde bir sessizlik vardı. Tetikte duran muharipler dimdik ayağa kalkmış, silahlarını sımsıkı tutuyorlardı. Komutan erlerine canayakın bir söz söylemek için ağzını bile açmaya vakit bulamadan uzaktan top sesleri gümbürdemeye başladı. Komutan dürbünü tekrar gözlerine götürdü. Hay Allah, bir iş vardı bunda! Toplanan Kazakların yakınında on kadar mermi patladı... Kazaklar bir lav seli gibi akmak için çabucak dört nala kalkıp dağıldılar; bu kalabalığın arasından atamanın sancağı yükseldi. Sık safları ürküntüden dağılan Kazaklar, tepelerin üzerinden akan süvari kalabalığını karşılamak için döndüler. Ama bir yandan geriliyor, bir yandan dönüş için düzen almaya çalışıyorlardı.</p>

  <p class="normal">Atlar birden ileri fırladı: Ovadan gelenlerle tepelerden akanların iki lav seli birbirine yaklaşıp iç içe girdi. Muazzam bir toz bulutu muharebe alanının üzerinde yükseldi...</p>

  <p class="normal">Tümen komutanı dürbününden Kazak avcılarının paniğe kapılıp kaçmaya başladıklarını gördü...</p>

  <p class="normal">“Bak hele, diye düşündü, tevekkeli Askeri Konsey telefonda son damla kan akıtılıncaya kadar savunmaya devam edilmesinde ısrar ediyordu... Yanılmıyorsam bunlar imdada gelen Dimitri Şelest’in çelik tümeni olacak...”</p>

  <p class="normal">Kazakları darmadağın eden süvarilerin ardından, çelik tümenin tepelerin üzerinden akan avcılarını gördü. Daha ilerde, ufuk çizgisinde, tozu dumana katarak gelen develer, arabalar, kalabalık fark ediliyordu. Tümenin peşinden gelen muazzam ağırlık kollarıydı bunlar. Sonradan öğrenildiğine göre binlerce pud buğday, fıçılarla alkol, yüzlerce mülteci ile inek ve koyun sürüleri vardı ağırlık kollarında...</p>

  <p class="normal">Kazaklar bu muharebede büyük kayıplar verdiler. Bozguna uğrayan beyaz süvariler batıya doğru çekildiler. Çelik tümenle Morozof’un adamlarının ateşi arasında kalan piyadelerin büyük bir kısmı öldürüldü; bir kısmı da teslim oldu.</p>

  <p class="normal">Her şey sona erdiği zaman –muharebe bir saat sürmüştü– Morozof atına bindi, insan ve hayvan cesetleriyle dolu ovayı dolaştı. Sağda solda topraktan dumanlar çıkıyor, yaralılar inliyorlardı.</p>

  <p class="normal">Bir grup atlı generale doğru dört nala geliyordu. Grubun en başında geleni ve Kuban modasına uygun giyinmiş olanının göğsünde gümüş fişeklikler, karnının üzerinde büyük bir kama, sırtında da kapşon başlık vardı. Yağız atını öne sürdü. Tümen komutanının önüne gelince hayvanı durdurdu ve otoriter, sert bir sesle:</p>

  <p class="normal">— Merhaba yoldaş, dedi kimsiniz?</p>

  <p class="normal">— Morozof. Don Tümeninin komutanı. Merhaba yoldaş. Ya siz kimsiniz?</p>

  <p class="normal">Atlı alaylı bir ifadeyle:</p>

  <p class="normal">— Ben mi kimim? dedi. İyi baksanıza. Onbirinci Ordu komutanının kanun dışı ilan edip Novinnomiskaya’da kurşuna dizilmesini emrettiği adam. Gördüğünüz gibi Çaritsin’den geliyorum, yanılmıyorsam tam zamanında gelmişim...</p>

  <p class="normal">Bu uzun ve övüngen nutuk tümen komutanının hoşuna gitmemişti. Asık suratlı bir ifadeyle:</p>

  <p class="normal">— Demek Dimitri Şelest’siniz, dedi.</p>

  <p class="normal">— Doğduğumdan beri böyle çağırırlar beni. Haydi bakalım telefon nerede göster, Askeri Konseyle konuşmak istiyorum.</p>

  <p class="normal">— Daha önce konuşmuştum ben. Askeri Konseyin haberi var.</p>

  <p class="normal">Dimitri Şelest yukardan bakan bir ifadeyle:</p>

  <p class="normal">— Senin konuşman ne ifade eder benim için? dedi. Benim sesimi duysunlar!</p>

  <p class="normal">Sonra atını öylesine kuvvetle mahmuzladı ki hayvan olanca hızıyla ileri atıldı.</p>
</body>
</html>
