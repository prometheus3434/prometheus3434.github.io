<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="h1baslik1" id="calibre_toc_3"><br class="calibre2" />
  III</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal">Soğuk yüklü bulutlar şehrin üzerinden hızla sürükleniyordu. Rüzgâr toz kaldırıyor, küçük ahşap evler kasırgayla örtülüyordu. Nasıl yapıldıkları belli olmayan evlerin kimileri sırtını, kimileri yüzünü ırmağa dönmüş, helalar ve fabrikalarla karmakarışık kumlu yamaçlara yaslanmışlardı.</p>

  <p class="normal">İvan İliç sellerin kaldırımlarını söktüğü dik bir sokağa tırmanıyordu. Rıhtımda olsun, gıcırdayan iskelelerde olsun, hatta şehrin içinde bile bir Allahın kulu yoktu. Sadece tozların arasından katedralin gri renkli yığınının göründüğü büyük meydanda silahlı bir müfrezeyle karşılaştı. Birbirini tutmayan, pılıpırtılar giyinmiş ihtiyarı genci, rüzgârdan korunmak için öfkeli öfkeli başlarını döndürerek ilerliyorlardı.</p>

  <p class="normal">Başlarında, kızıl bir erin kasketini giymiş gücenik tavırlı zayıf, ihtiyar bir kadın yürüyordu. O da ötekiler gibi tüfeğini omzuna asmıştı. İvan İliç, kadın yanından geçerken karargâhın nerede olduğunu sordu. İhtiyar kadın öfkeli öfkeli, ters ters baktı, karşılık vermedi. Müfreze acele acele geçti yanından ve tozların içinde kayboldu.</p>

  <p class="normal">İvan İliç, ordu karargâhına gidip cephane yüklü geminin geldiğini bildirmek, konişmentoyu vemek zorundaydı. Ama şu karargâhın nerede olduğunu Allah bilirdi ancak! Her yerde dükkânların kapıları kapalıydı. Levhaları da neredeyse düşecekmiş gibi takırdayarak sallanıyordu. İvan İliç birden kolu boynuna asılı bir askere çarptı. Yaralı asker acıyla bir çığlık attı, dişlerini sıkıp küfretti. İvan İliç özür dileyip ona da aynı soruyu sordu: Ancak o zaman önündeki adamın eski alay komutanı Sergey Sergeyeviç Sapojkof olduğunu gördü.</p>

  <p class="normal">Sapojkof:</p>

  <p class="normal">— Hayrola, dedi, deli gibi önüne geleni devirecek kadar gözün dönmüş. Nen var? Neyse merhaba!</p>

  <p class="normal">İvan İliç kucaklayıp öpecekti arkadaşını, ama Sapojkof geri çekildi:</p>

  <p class="normal">— Dur hele, sakin ol! Ne yapmaya geldin buraya?</p>

  <p class="normal">— Bir gemi getirdim.</p>

  <p class="normal">— Ne garip adamsın be! Dipdirisin! Yanaklarından kan fışkırıyor! Rus ırkı böyledir işte! Karargâhı arıyorsun galiba? Burası işte. Nereye indin? Hiçbir yere tabii. Neyse. Beklerim seni.</p>

  <p class="normal">Telegin’le birlikte eski bir ticarethane olan tuğla eve girdi, birinci kattaki karargâhın odalarını gösterdi.</p>

  <p class="normal">— İvan’cığım, seni burada bekliyorum, unutma...</p>

  <p class="normal">İvan İliç birçok karargâh görmüştü. Sorokin’in karargâhında olsun güney cephesi ordularının karargâhında olsun aradığınız kapıyı bir türlü bulamazsınız: Sanki bu konuda anlaşmışlar gibi herkes yanlış bilgi verir. Sigara dumanının doldurduğu odalar, daktiloların kafa şişiren takırtısı, kendini beğenmiş, bol paçalı pantolonlu emir erlerinin odadan odaya gidip gelmeleri... Burada ise çıt çıkmıyordu. Başvurması gereken kapıyı hemen buldu. Gün ışığını belli belirsiz geçiren tozlu bir pencerenin yanında nöbetçi er oturmuştu: Sıtma nöbetiyle azap çektiği belli olan kemikli yüzünü kaldırdı. Kızarmış göz kapaklarını açıp kapamadan dikkatle Telegin’e baktı:</p>

  <p class="normal">— Kimse yok, dedi. Karargâh cephede.</p>

  <p class="normal">— Lütfen beni ordu komutanı ile telefonla konuşturun. Yükümü acele teslim etmem lâzım.</p>

  <p class="normal">Asker, uykusuzluğun tükettiği bir adamın hafifliğiyle pencereden bakmak için kalktı. Evin önünde bir otomobil durmuştu. Yavaşça:</p>

  <p class="normal">— Bekleyin, dedi.</p>

  <p class="normal">Raporları, bildirileri ayrı ayrı yerleştirmeye devam etti. Bu raporların bazıları kurşun kalemle öylesine acele çırpıştırılmıştı ki sadece saf, yiğit bir kişinin elinden çıktığını gösteriyordu.</p>

  <p class="normal">İçeri iki kişi girdi: Birinin sırtında koyun postundan bir palto, boynunda dürbünü, belinde sert bir palaskaya bağlı bir süvari kılıcı vardı. Öteki ise Petrograd işçilerinin giydiği gibi kulaklı bir bone ve uzun bir kaput giymişti. Üzerinde silah yoktu. İkisinin de yüzü tozdan simsiyahtı.</p>

  <p class="normal">Nöbetçi er:</p>

  <p class="normal">— Moskova ile direk hat tamir edildi, dedi.</p>

  <p class="normal">Koyun postlu, genç görünüşlü, neşeli, fıldır fıldır badem gözlü adam birden durdu:</p>

  <p class="normal">— İşte bu çok iyi! dedi.</p>

  <p class="normal">Kaputu lekeli olanı mendilini çıkardı. Zayıf yüzünü sildi, elinden geldiğince bıyıklarının tozunu silkti. Telegin, alt kapakları biraz şişkin olan parlak gözlerin dikkatle yüzüne baktığını hissetti.</p>

  <p class="normal">Nöbetçi er:</p>

  <p class="normal">— Bu arkadaşın size vereceği bir rapor var, dedi.</p>

  <p class="normal">İvan İliç bu adamları ilk kez görüyordu. Kim olduklarını bilmediği için konuşmaya çekiniyordu. Nöbetçi er Telegin’e doğru eğilip:</p>

  <p class="normal">— Konuşsana arkadaş, dedi. Bu gördüğün cephe askeri konsey delegesidir.</p>

  <p class="normal">Telegin cebinden belgeleri çıkardı ve durumu anlattı. Telegin’in cephane yüklü bir gemiyle iskeleye yanaştığını öğrenince iki adam birbirlerine bakıştılar. Kaputlu olanı konşimentoyu aldı. Öteki ise arkadaşlarının arkasından uzanmış, belgeyi okuyordu. Ağzı küçücüktü. Dudakları, piyade mermisi, top mermisi ve makineli tüfek şeritlerinin sayılarını tekrarlarken kıpırdıyordu...</p>

  <p class="normal">Kaputlu olanı:</p>

  <p class="normal">— Mürettebatınız kaç kişi? diye sordu.</p>

  <p class="normal">— Baltık’tan on bahriyeli. İki de sahra topu getirdik.</p>

  <p class="normal">İki adam yeniden bakıştılar. Kaputlu olanı:</p>

  <p class="normal">— Soru cetvelini doldurun, dedi. Saat on yedide bütün mürettebatınızla cephe komutanı emrine girin.</p>

  <p class="normal">Hiç acele etmeden telefonun manivelasını çevirdi, hattın bağlanmasını istedi, alçak sesle bir şeyler söyledi, sonra telefonu yerine bıraktı. Nöbetçi ere dönüp:</p>

  <p class="normal">— Arkadaş, dedi, kamyon göndermelerini söyleyin. Ne kadar çok olursa o kadar iyi olur. Gemiyi boşaltmak için cephane fabrikasının işçilerini seferber edin. Emrimin uygulandığını kontrol edin ve bana tekmil verin.</p>

  <p class="normal">İki adam yandaki odaya geçti. Telefonun başında oturan nöbetçi er, bir yandan manyeto ediyor, bir yandan da bağırıp duruyordu:</p>

  <p class="normal">— Ulaştırma birliği... İvanof yoldaş orada mı? Yok mu? Öldü mü dedin? Öyleyse nöbetçi kimse onu ver. Burası cephe karargâhı...</p>

  <p class="normal">İvan İliç soru cetvelini doldurmak için oturdu. Durum apaçıktı: Cephe komutanının yanına çıkmaları gerektiğine göre, doğruca siperlere gidecekler demekti. İvan İliç gemide dinlenmiş, adamakıllı gevşemişti. Şimdi ise, kalemi ile kâğıdı çiziktirirken, son yıllarda birçok defa tekrarladığı ve yabancı olmadığı azimli davranışın, içinde kımıldamaya başladığını hissediyordu: İçinde hayatını ve zavallı mutluluğunu koruyan yatışık, isteksiz ve olağan ne varsa hepsi, içini çekerek yerini bambaşka bir İvan İliç’e; yalın, sert, gönüllü bir İvan İliç’e terk ediyordu.</p>

  <p class="normal">Saat beşe kadar serbestti. Telegin sorgu cetvelini nöbetçi ere verdi, koridora çıktı. Sapojkof birden kalktı oturduğu kanepeden:</p>

  <p class="normal">— Tamam mı? Serbestsin değil mi? Gidelim bir yere oturalım.</p>

  <p class="normal">Dudaklarında alaycı bir gülümsemeyle hayallere dalmış görünen Telegin’e bakıyordu. Sapojkof hiç değişmemişti: Sanki kimselerin bilmediği bir şeyi biliyormuşçasına yerinde duramayan, ağır bağlı bir tutumu vardı. Oysa dış görünüşü çok değişmişti, pembe yüzü, sağlığını korumuş, bir ihtiyarınki gibi ufalmıştı. Telegin hemen iskeleye inip, mürettebatı toplaması, cephane sandıklarını boşalttırması gerektiğini söyledi...</p>

  <p class="normal">— Yazık!.. Neyse, gidelim. Tam üç aydır hiç konuşmadım, İvan’cığım. Öyle ki hastanede az kalsın “Eski bir aydının notları...”nı yazacaktım... İçmiyorum da artık. Nedendir, hiç bilemiyorum dostum...</p>

  <p class="normal">Telegin’le karşılaşmak Sapojkof’u allak bullak etmişti. Çıktılar. Sokakta rüzgâr arkalarından itiyor, dalgaları köpük köpük kıvrılan karanlık Volga’ya doğru sürüklüyordu.</p>

  <p class="normal">— Alayın nerede Sergey Sergeyeviç? Neden ayrıldın alayından?</p>

  <p class="normal">— Alayım mı? Hatırasından başka bir şeyi kalmadı. Onuncu orduda bu alaydan eser yok.</p>

  <p class="normal">Hiç sesini çıkarmayan Telegin, ürkek bakışlarla arkadaşına baktı. Sapojkof toz yutmamak için eliyle ağzını kapatarak hikâyesine başladı:</p>

  <p class="normal">— Bespokoyni köyü yakınlarında tamamen eridik. On birinci ordunun faciasını duydun mu? Ordu komutanı Sorokin bu orduyu o hale getirdi ki on defa ölümü haketti, köpoğlu köpek. Çaritsin Askeri Konseyinin emrini ordudan gizlemişti. Oysa bu emre göre bir gedik açacak ve onuncu ordu ile birleşmek için harekâta girişecektik. Bu emre sadece Şelest’in tümeni uydu ve Çaritsin yönüne döndü, ama bu hareketi de sadece Sorokin’in kendisini kanun dışı ilan edip kurşuna dizdirmek istemesi nedeniyle yaptı. Bu durum karşısında halimizi düşünebiliyor musun? Mineralniye Vodi ile de, Taman ordusunun telef olduğu Stavropol ile de ilişkimiz kesildi. Sorokin paniğe kapılıp cepheleri Trikoretskaya’da bıraktı... Sağımızdan Şkuro’nun süvarileri, solumuzdan Vrangel’in süvarileri böğrümüzü deliyordu. Biz de sarp stepde durmadan doğuya çekiliyorduk... Bütün alayımızdan kala kala bir bölük kalmıştı. Sırf peşimizden gelen düşmandan yakamızı kurtarmak için mola vermiyor, ayakta uyuyorduk adeta. Sel çukurlarından ilerliyorduk. Ne yiyeceğimiz kalmıştı, ne içeceğimiz. Buz gibi bir rüzgâr esiyordu. Allah kahretsin şu felâket stebi! Bir bakıyorsun bir süvari ile atı, İskit mezarları gibi kumların altına gömülmüş... Bespokoyni köyüne vardık: Tek bir canlı yaratık yok. Kazaklar köpeklere varıncaya kadar ne buldularsa alıp götürmüşler... Ama evlerin kapıları, tahmin edeceğin gibi bize ardına kadar açılmıştı... Çocuklar süt içtiler. Anlıyorsun değil mi? Sonra hepsi yerlerde kıvrandılar. İş işten geçmişti. Sadece otuzu paçayı kurtardı... Sabahleyin şafakla Kazaklar makineli tüfeklerle bizi kuşattılar ve hesabımızı gördüler...</p>

  <p class="normal">İvan İliç hem dinliyor, hem adımlarını açıyordu. Ayağı sürçtü.</p>

  <p class="normal">— Peki ya sen ne yaptın? Nasıl oldu da...</p>

  <p class="normal">— Ben mi? Aklımdan bile geçirmiyordum, ama... Şansım yaver gitti... Başlangıçta kolumdan yaralandım. Mermi sinire isabet etmiş: Kendimden geçtim... Kısa sürede neler öğrendim bir bilsen. Burnum havada yerde sürünürken muhripler kolumu pansuman ettiler, beni bir saman yığınının yanına götürüp samanların içine sakladılar... Böyle bir zamanda baktılar bana, düşün bir kere... Halkımızı iyi tanımıyoruz vesselam. Hiç tanımadık... İvan Bunin<sup class="calibre3"><a href="../Text/1_split_025.html#footnote-100-2" id="footnote-100-2-backlink">[*]</a></sup> Rus halkını vahşi hayvana, Marejkovski<sup class="calibre3"><a href="../Text/1_split_026.html#footnote-100-3" id="footnote-100-3-backlink">[**]</a></sup> de kaba ve akılsız hayvana benzetmişlerdi... Bir gece vagonda yaptığımız konuşmayı hatırlar mısın? Çok içmiştim, ama konuştuklarımızın hiçbirini unutmadım. Hatam şuradaydı: Felsefe ile mantık, hayat anlaşmazlıklarının, çatışmalarının derinlemesine bilinci sayesinde, tıpkı atış gibi, görünen hedefe bakarak doğru yola getirilmişti... Devrim Emmanuel Kant değildir anlayacağın!</p>

  <p class="normal">— Peki sonra ne oldu Sergey Sergeyeviç? Anlat.</p>

  <p class="normal">— Sonra mı?.. Gece olunca saklandığım saman yığınından çıktım. Köyün her tarafında avazları çıktığı kadar şarkı söylüyorlardı. Demek ki galipler şimdiden sarhoş olmuşlardı. Önce kolu bacağı kopmuş bir cesede, sonra bir başkasına ayağım takıldı: Şüphe edecek bir tarafı yoktu durumun... Kötü bir at geçirdim ele ve step yolunu tuttum. Stepte çok zahmetli birkaç gün geçirdim. Sonunda Budioni’nin atlı bir müfrezesi buldu beni. Salsk steplerinde bu isimde bir süvari vardır... Beni Kuberle istasyonuna kadar götürdüler, sonra da buraya geldim, hastaneye yatırıldım... Hizmet belgelerim, evrakım, her şey, asker paltomun cebinde ahırda kaldı... Paltomu hatırlarsın değil mi? Öyle bir tanesini bir daha ele geçiremem...</p>

  <p class="normal">— Dur aklıma geldi. Gimza’dan ne haber? O da yoksa o zaman öldü mü?</p>

  <p class="normal">— Gimza mı? Onu daha önce kaybettik, ağırlık kollarımızı kaybettiğimiz zaman. Tifüse yakalanmıştı.</p>

  <p class="normal">— Zavallı dostum! Çok acıdım buna, hasretini çekeceğim!</p>

  <p class="normal">— Bütün arkadaşlarıma üzüldüm, İvan... Zaten, yok hayır... Acıma değil, üzülme değil bu... Alayıma alışmıştım. Yakasını kurtaran tek kişi olmak hiç de rahat bir şey değil... Ne yapacağımı bilemiyorum İvan... Karargâha başvurdum, bana hiç değilse bir bölük verin, dedim... Anlıyorum tabii onları. Bir yabancı, bilinmeyen bir kişiyim onlar için, asker hüviyetimden başka bir şey yok elimde... Karargâha benim için bir şey söylesen...</p>

  <p class="normal">— İş ona kalsın Sergey Sergeyeviç. İhmal etmem, söylerim.</p>

  <p class="normal">— Valla kendi müfrezene alsan beni çok daha iyi olur! Muavin yap beni istersen kendine, ya da irtibat görevlisi yap... Talih bizi gene karşılaştırdı... Senin evde burjuvaziyi şaşırtmak için nasıl şiirler yazıyorduk hatırlıyor musun? Etkisi olmayan hiçbir şey olmaz, her şey yansır. Kendimizi eğlenceye verdik, her şeyi unuttuğumuzu sanıyorduk... Ve şimdi de tüylerimizi diken diken eden muazzam bir tablonun önünde bulduk kendimizi. Ha, bana bak, seni nasıl bulmuştum bir samanlığın içinde Almanlarla savaşırken hatırladın mı? O gün az adamı kılıçtan geçirmedim! Hatta kılıcımın sapı da kırılmıştı... Ve işte görüyorsun yeniden buluştuk. Ben çok sevindim karşılaşmamıza. Çok sağlam bir bünyen var İvan... İnan sana çok bağlandım... Aklıma gelmişken sorayım, karın nerede?</p>

  <p class="normal">Konuşmaları imkânsız hale gelmişti. İskeleye giden bayırdan kamyonlar gürültüyle iniyorlardı.</p>

  <p class="ortayaz">***</p>

  <p class="normal">Kasabanın çatılarının ötesinde batan iri ve kıpkırmızı güneş, toz bulutlarının arasından görünüyordu. Rüzgârın sürüklediği bulutlar kan kırmızısına boyanmıştı. Seyrek iri kar taneleri döne döne Volga’nın üzerine yağıyordu. Yüklenmiş arabalar, silahlı işçilerin muhafazasında çok önce yola çıkmışlardı. Rıhtım ıssızdı. İskeleden ayrılan gemi, ışıklarını söndürüp daha aşağıda bir yere yanaşmıştı.</p>

  <p class="normal">Palaskalarını iyice sıkmış bahriyeliler el bombaları, sırt çantaları ve tüfekleriyle, rüzgârdan korunmak için iskele binasının arkasında oturmuşlardı. Sigara içmiyor, konuşmuyorlardı. İşçiler, batan güneşin kızılımtırak bir ışıkla aydınlattığı bu ıssız şehirde olup bitenleri anlatmışlardı. Durum hiç de iç açıcı değildi.</p>

  <p class="normal">Telegin topların çekilmesi için gönderilecek koşum hayvanlarını bekliyordu. Merak içindeydi, ikide bir saatine bakıyordu. Birkaç defa karargâha telefon etti. Koşum hayvanlarının gönderildiği karşılığını verdiler. Müfrezeye, doğruca iskeleye gidip topları istasyona götürmeleri emri verilmişti. İvan İliç telefonun bulunduğu odadan dışarı çıkmak için, rüzgârın abandığı kapıyı açmakta zorluk çekti. Anisya Nazarova köprünün üzerinde Telegin’i bekliyordu.</p>

  <p class="normal">— Ne bekliyorsun burda?</p>

  <p class="normal">Anisya, dudakları büzülmüş, susuyordu. Telegin’in bakışları başını önüne eğdirdi. Lime lime olmuş, soğuğa karşı tek korunacak aracı olan eski atkısını, rüzgârdan korumak için omuzlarına sarmıştı. Sırtında büyük bir çanta vardı.</p>

  <p class="normal">Durumu anlayan İvan İliç:</p>

  <p class="normal">— Yok, olmaz! dedi. İmkânı yok! Gemiye binin Anisya. Müfrezemde size ihtiyacım yok.</p>

  <p class="normal">Toplar gemiden kumsala indirilip adamlar koşum hayvanlarının etrafında koşuşurlarken bulutların rengi karardı, ırmakla sahil bir birinden ayırt edilemeyecek şekilde ortalık karardı. Müfreze, topları çeken hayvanları kamçılayarak şehre doğru hareket etti.</p>

  <p class="normal">Şarigin İvan İliç’e sokuldu, alçak sesle:</p>

  <p class="normal">— Anisya’yı ne yapacağız? dedi. Arkadaşlar onun da müfrezeye alınmasını istiyorlar...</p>

  <p class="normal">İttiği topun tekerleğinden hemen ayrılan Latugin, İvan İliç’in öteki yanına geçti.</p>

  <p class="normal">— Komutan yoldaş, dedi. Anisya bizim için bir anadan farksız. Cephe nedir bilirsin, bize faydalı olabilir, öteberi getirip götürmek, çamaşır yıkamak gibi... Sonra siz onun yumuşak görünüşüne bakmayın, gözüpektir... Sadık bir köpek gibi bizden ayrılmak istemiyor. Çaresi yok.</p>

  <p class="normal">Anisya İvan İliç’in arkasında duruyordu. Başı göğsünde, müfrezenin ardından yürümüştü.</p>

  <p class="normal">Şarigin:</p>

  <p class="normal">— Kalifiye olmayan hemşire olarak yanımıza alabiliriz, dedi. Zor değil bu...</p>

  <p class="normal">İvan İliç başını sallayarak “olur” dedi.</p>

  <p class="normal">— Haklısın, ben de yanımıza almak istiyordum.</p>

  <p class="normal">Latugin yeniden topunun yanına koştu, tekerleğe dayandı ve yamru yumru bayırı çıkmaları için bütün güçleriyle topu çeken atları uyardı.</p>

  <p class="normal">— Deh, şahinlerim, ha gayret!</p>

  <p class="normal">Bayırın kumu rüzgârda savruluyor, müfrezenin üzerine kıyasıya dökülüyordu. Sonunda toplar kaldırımların üzerinde tangırdamaya başladı. Zorlukla seçilen evlerin pencerelerinde ışık yoktu. Telgraf direklerinin arasındaki teller insanın içine sıkıntı verecek şekilde titreşiyor, levhalar gıcır gıcır sallanıyordu... İvan İliç, dudaklarında alaylı bir gülümsemeyle yürüyordu... “Hakettin bu dersi! Gözüne gözüne vurdular: Baksana şu komutana, erleriyle nasıl ilgileniyor!.. Haklı adamlar, söyleyecek söz yok... Nijini-Novgorod’dan Çaritsin’e kadar sırtüstü yattım, oturdum sadece konuşulanları dinleyerek. Bu şakacıların kim olduklarını bile merak etmedim... İşte şimdi sallana sallana yürüyorlar, rüzgâr berelerin kurdelelerini uçuruyor... Nasıl oldu da bu adamlar, aralarında anlaşmadan Anisya’nın kaderine bağlandılar, ağlanacak talihini kendi talihlerine benzettiler? Hem de gemideki rahat hayatlarını bırakıp, gidecekleri yeri bilmeden, buz gibi soğuk toz bulutları arasında savaşmaya ya da ölüme gitmeleri istendiği zaman?.. Eşine rastlanmaz derecede cesaretli kişiler mi? Hayır. Onların da ötekilerden farkı yok... İvan İliç, komutan olarak pek bir değerin yok... Silik bir insansın... Komutan ona denir ki en zahmetli şartlar altında, kendisine emanet edilen muhariplerin ruh alemini unutmaz...”</p>

  <p class="normal">Az önce Sergey Sergeyeviç’le yaptığı görüşme ve ondan sonra Anisya’nın durumu, pek önemsiz bir şey gibi görünmelerine rağmen İvan İliç’e çok dokunmuş, duygulandırmıştı. Önce kendine kızmış, egoizmini, kayıtsızlığını, dikkatsizliğini, kurnazlıktan yana yoksunluğunu ayıplamıştı... Böyle bir devirde, düşünün bir kere, oturup yağ bağlamıştı! Sergey Sergeyeviç’in bile gözünden kaçmamıştı bu hali!.. Bu düşüncelerin sıkıntısı içinde olan İvan İliç bir noktayı daha göz önüne aldı; içinde ılık bir şeyin aktığını hissetti ve bir an için mutlu oldu. Kendi kendini vicdan muhasebesine çekme duygusunu yöneten gizli bir düşünce vardı: Daşa’nın sevgisini yeniden kazanmak...</p>

  <p class="normal">Sokağın köşesinden çıkıp birden üzerine hücum eden toz bulutundan korunmak için silkindi ve kafasına üşüşen bu mevsimsiz düşüncelerden sıyrıldı.</p>

  <p class="normal">İvan İliç gara gelince, topların derhal yüklenip Voroponovo istasyonu bölgesindeki topçu mevzilerine kafuşmaları emrini aldı. Emri merkez komutanı ulaştırmıştı. Merkez komutanı kapkara gözlü, korkunç bakışlı, kabarık favorili iri yarı bir adamdı. Biraz keyfi kaçan İvan İliç topçu olmayıp piyade olduğunu, bir topçu bataryasına komuta etme soumluluğunu üzerine alamayacağını açıklamaya çalıştı.</p>

  <p class="normal">Merkez komutanı ise sesini yükseltmeden, fakat tehdit dolu bir ifadeyle:</p>

  <p class="normal">— Emri anladın mı arkadaş? dedi.</p>

  <p class="normal">— Anladım arkadaş, anladım anlamasına, ama size açıklamak istediğim...</p>

  <p class="normal">— Şu durumda komutanlık açıklamalarınızı ne yapsın. Emri yerine getirmek niyetinde misiniz, değil misiniz?</p>

  <p class="normal">İvan İliç: “Hay Allah! Ne sabırsız herif!” diye düşündü. İsteksiz isteksiz elini şapkasının siperine götürdü:</p>

  <p class="normal">— Başüstüne komutanım! dedi.</p>

  <p class="normal">Geriye döndü ve rayların arasında uzaklaştı...</p>

  <p class="normal">Telegin bu şehirdeki düzeni daha önceki şehirlerin hiçbirinde görmemişti. Öteki şehirlerin garlarında örneğin, dolaşabilmek için yığın halinde yatmış insanların üzerinden atlamak gerekir her an: Kılık değiştirmiş burjuvalar, kaçaklar, mujiklerle, taşıdıkları torbalardan ibikleri görünen horozları ile, süt domuzlarının homurtusu duyulan köylü kadınlar. Buradaki gar ise bomboştu, hatta rüzgârın savurduğu toz, kırık pencerelerden girip duvardaki afişi, çoktan terk edilmiş büfenin tezgâhını bir parmak kalınlığında bir tabakayla kaplamasına rağmen süprülmüştü.</p>

  <p class="normal">Burada herkesin gayet kısa, kendine has, sanki parmaklar tetikteymiş gibi uyarmayı andıran bir konuşma tarzları vardı.</p>

  <p class="normal">İvan İliç bağırıp çağırmadan, sağa sola koşuşmadan bir lokomotife yükleme emrini sağladı. Sapojkof için karargâha telefon etti.</p>

  <p class="normal">— Peki, diye karşılık verdiler, sorumluluğunuz altına alın...</p>

  <p class="normal">Topçu erleri topları rüzgârda sallanan fenerlerin aydınlığında düz bir vagona yüklemeye başlamışlardı bile. Ayakta dikilen Telegin bahriyelileri seyrediyordu. İşte Novgorod asıllı Gagin: Sert yüzünde derin derin çizgiler var; beresinin altından çıkan asi saçları alnına, kaşlarına kadar düşmüş. İşte Baltık denizi kıyılarından Baykof: Şakacının, içkiye düşkünün biri. Ceviz kadar sert yuvarlak bir başı, ufacık yüzüne asılmış gibi görünen tozlu iri sakalıyla cana yakın bir hali var.</p>

  <p class="normal">Dokuz arkadaş, bir topu tekerleklerinden yakalayarak adamakıllı eğilmiş tahtaların üzerine çıkardılar. Baykof bir sağa eğiliyor, bir sola eğiliyor:</p>

  <p class="normal">— Tamam, tamam çocuklar, ha gayret!.. diye sesleniyordu.</p>

  <p class="normal">O bu sözleri söylerken adamlardan biri kaba etlerine bir diz vurup:</p>

  <p class="normal">— Akıl vereceğine sen de tutsana bir ucundan, deniz yılanı sen de! dedi.</p>

  <p class="normal">İşte Nijni-Novgorod bölgesinden, Kerjenetz ormanlarından gelen Latugin: İri, kibirli yüzü, gaga burnu, orta boyu, zeki, yapılı, tartışmaya kalkışan için tehlikeli ve cinsi lâtif konusunda “azgın” biriydi... İşte Zaduyviter...</p>

  <p class="normal">Şarigin Telegin’in yanına sokuldu:</p>

  <p class="normal">— İvan İliç, dedi, Voroponovo nerede biliyor musun?</p>

  <p class="normal">— Hiçbir fikrim yok.</p>

  <p class="normal">— Bu tarafta, Çaritsin yakınında. Hudut oradan geçiyor... Beyazların deliler gibi saldırdıkları söyleniyor... Sayıca üstün topları, tankları ve uçakları var. Beyaz ordunun arkasında da, arabalarla gelen yüz bin hırsız Kazak var.</p>

  <p class="normal">Şarigin kalın sesiyle heyecanlı heyecanlı konuşuyor, mavi gözleri parlıyordu. Gülümseyen güzel dudakları titriyordu. İvan İliç kaşlarını çattı:</p>

  <p class="normal">— Bana bak Şarigin, esaslı bir muharebeye hiç girmedin galiba?</p>

  <p class="normal">Şarigin’in yüzü kızardı, küçük burnu kıpkırmızı oldu. Telegin devam etti:</p>

  <p class="normal">— Şunu aklından çıkarma: Söylenenlere pek kulak asma... Bütün bu söylentiler panik yaratır... Müfrezenin kumanyası ile meşgul oldunuz mu?</p>

  <p class="normal">— Gidiyorum, komutanım.</p>

  <p class="normal">Şarigin elini beresine götürdü. O zamana kadar böyle davranmıyordu. Yüzünde bir rahatlama belirdi. İvan İliç: “Mert bir çocuk”, diye geçirdi aklından, “yalnız gereğinden fazla duygulu. Neyse o da alışır.”</p>

  <p class="normal">İvan İliç topların yüklendiği düz vagonların bağlandığı marşandiz vagonuna doğru yürüdü. Peronda Sapojkof, sırtında çantası, koltuğunun altında kılıcı ile koştu. Heyecanlıydı:</p>

  <p class="normal">— Ne haber İvan? Oldu mu?</p>

  <p class="normal">— Her şey yolunda Sergey Sergeyeviç... Atla.</p>

  <p class="normal">Sapojkof marşandiz vagonuna çıktı. Anisya daha önceden bir köşede bahriyelilerin eşyaları üzerine oturmuştu.</p>

  <p class="normal">Batı demiryolları istasyonlarından biri olan Voroponovo yakınlarında, şafak sökmeden toplar vagonlardan indirildi ve topçu grubunun bulunduğu bölgeye mevzilendirildi. Telegin ve adamları cephedeki durumun çok kritik olduğunu öğrendiler. Voroponovo önlerinde tahkimat yapılıyordu. Bu hat kuzeyde, Çaritsin’den aşağı yukarı on verst ötedeki Gumrak istasyonundan başlıyor, at nalı şeklinde bir eğri çizerek, Çaritsin’in güneyinde Sarepta yakınlarında sona eriyordu. Yay şeklindeki bu istihkâmlar son savunma hattıydı. Bu hattın gerisinde tepelerin küçük bir sırtı, onların arkasında da tatlı meyille inen ova vardı. Bu durumda Volga’dan başka hiçbir yere, ırmağın buz gibi soğuk sularından başka bir yere çekilmeye imkân yoktu.</p>

  <p class="normal">Bir gün önceki rüzgâr, bulutları stepin ötesine, koyu karanlıklara kovmuş, püskürtmüştü. Ortalığı ısıtmayan bir güneş doğmuştu. Düz ve koyu esmer ovada insanlar karıncalar gibi kaynaşıyorlardı. Kimileri toprak kazıyor, kimileri kazıkları çakıyor, dikenli telleri geriyor, kum torbalarını dolduruyorlardı. Çaritsin yönünden marşandiz trenleri geliyordu. Trenlerden inen adamlar sağa sola dağılıyor, toprağın içinde gözden kayboluyorlardı. Ötekilerse siperlerden çıkıp yorgun adımlarla istasyona yöneliyorlardı. Eli kürek tutan büyük şehir halkının, istese de istemese de çalışmaya davet edildiği anlaşılıyordu...</p>

  <p class="normal">Kadınlı erkekli on beş kadar şehirlinin meydana getirdiği bir grup Telegin’in bataryasının yanına gelmişti. Başlarında, askeri mühendislerden ufak tefek bir ihtiyar vardı.</p>

  <p class="normal">Boynuna doladığı deve tüyü eşarbının içinden kırçıl bıyığı çıkarak, boğuk bir sesle:</p>

  <p class="normal">— Yurttaşlar! dedi. Yapacağınız iş çok basit: Top mevzilerinin korunma duvarını on dört verşok<sup class="calibre3"><a href="../Text/1_split_027.html#footnote-100-4" id="footnote-100-4-backlink">[*]</a></sup> kaldıracaksınız. Toprağı kazacak ve buraya, kazıklarla işaretlenmiş düzeye kadar atacaksınız... Herkes birbirinden birer adım aralıkla dursun. Haydi bakalım, iş başına! Çabuk, çabuk!</p>

  <p class="normal">Onaylayıcı bir ifadeyle, soğuktan mosmor olmuş küçük ellerini ovuşturdu. Sonra canlı ve neşeli bir ifadeyle hendekten çıktı. Yurttaşlar ise gücenik ve öfkeli bir ifadeyle onu uğurladılar. Kadınlardan biri yuvarlak yüzünü sallayarak ardından:</p>

  <p class="normal">— Yüz karası, Grigori Grigoriyeviç, yüz karası! diye seslendi.</p>

  <p class="normal">Öteki yurttaşlar ise küreklerini tutarak öylesine dikiliyorlardı ki hallerinden, proletarya diktatörlüğünün rezil bir aleti oldukları inancında oldukları anlaşılıyordu. Sadece biri, gırtlağı çıkık, dudakları kalın, muharebe mevzilerinde bulunmanın sevinci içinde bir delikanlı toprağı kazmak istedi. Ama ötekiler hemen ıslıklayıp:</p>

  <p class="normal">— Ayıp Petya, dediler, hemen bırak işi!</p>

  <p class="normal">Hepsi birden konuşarak, ayakları üzerinde hafifçe sallanan, gözleri kapalı, yüzü sararmış, sinirli bir adama söyleniyorlardı. Resmi paltosu –öğretmendi– bir sicimle belinden bağlanmıştı.</p>

  <p class="normal">— Neden bir şey söylemediniz Stepan Alekseyeviç? Sizi biz seçtik. Sizden beklerdik ki...</p>

  <p class="normal">Adam çok çekmiş bir insan haliyle göz kapaklarını kaldırdı; bir tik yanağını oynattı:</p>

  <p class="normal">— Konuşacağım, baylar bayanlar, ama Grigori Grigoriyeviç’le değil. Hepimiz Grigori Grigoriyeviç’in yokluğuna katlanmak, ona bel bağlamamak zorundayız...</p>

  <p class="normal">O sırada toprak kesekleri atılmaya başladı. Çukurun üzerinde gemini kemiren bir atın başı göründü; hayvanın eğeri üzerinden kırmızı geniş yüzlü, sakallı, Kuban Kazaklarının bonesini giymiş bir adamın başı sarktı. Gözlerini kırparak alaycı bir ifadeyle:</p>

  <p class="normal">— Hayrola yurttaşlar, dedi, hâlâ anlaşamadınız mı? Çalışacak mısınız, çalışmayacak mısınız?</p>

  <p class="normal">Bu sözlerin üzerine paltosu sicimle bağlı, sinirli Stepan Alekseyeviç ilerledi. Başını süvariye doğru kaldırarak, sanki çocuklara dersanede ders veriyormuşçasına inandırıcı bir yumuşaklıkla:</p>

  <p class="normal">— Yoldaş, dedi, yanılmıyorsam burada şef olacaksınız...</p>

  <p class="normal">Süvari bir şeyler homurdandı ve neşeli bir ifadeyle “evet” dercesine başını salladı, eldivenli eliyle çukurun üstünde dimdik duran atını okşadı.</p>

  <p class="normal">Öğretmen:</p>

  <p class="normal">— Yoldaş, dedi, neye göre hazırlandığını bilmediğim bir liste ile bu gece zorla seferber edilen grubumuz adına size kesin protestomuzu açıklamak istiyoruz...</p>

  <p class="normal">Sakallı süvari bu defa tehdit eden bir ifadeyle:</p>

  <p class="normal">— Neymiş o! dedi.</p>

  <p class="normal">— Evet, protesto ediyoruz!</p>

  <p class="normal">Stepan Alekseyeviç’in sesi tiz bir şekilde kesildi.</p>

  <p class="normal">— Kendiniz için siper kazmak üzere bedenen çalışmaya elverişli olmayan insanları zorluyorsunuz.. Tıpkı keyfi idarenin zor kullandığı devirdekinden de kötü bu sizin yaptığınız!..</p>

  <p class="normal">İki yanağı da kasılmıştı. Çok konuştuğu için gözleri kırpışıyor, havaya kalkık sapsarı yüzü sallanıyordu... Süvari gözlerini kırpıştırarak ona bakıyordu. Burun delikleri titredi, dudakları bir bıçak kesiği gibi gerildi. Atından indi, hendeğe atladı ve külot pantolonunu örten tozu silkeledikten sonra:</p>

  <p class="normal">— Çok doğru söylüyorsun, dedi. Bu işi kendi rızanızla yapmak istemediğiniz için sizi Çaritsin’in savunmasına zorluyoruz. Neden öfkelisiniz?.. Çabuk bir kürek verin bana!</p>

  <p class="normal">Bakmadan kahverengi eldivenli elini uzattı. Az önceki yuvarlak yüzlü güçlü kadın hemen küreğini uzattı. O andan itibaren de şaşkın bakışlarını süvarinin üzerinden ayırmadı.</p>

  <p class="normal">— Neden kavga edip çekişiyoruz? Bir yanlış anlama var da ondan.</p>

  <p class="normal">Küreği daldırdı, toprağı kaldırdı ve var gücüyle duvarın üzerinden fırlattı.</p>

  <p class="normal">— Biz muharebe ediyoruz, siz de bize yardım ediyorsunuz, bizim düşmanımız sizin de düşmanınız... Kazaklar kimsenin gözünün yaşına bakmayacaklar. Beni yakalasalar derimi yüzecekler... Siz bu kafada giderseniz sizi da kırbaçlayacaklar, aranızdan bazılarını kılıçtan geçirecekler...</p>

  <p class="normal">Süvari, ısındığı zaman duman çıkaran bir fırın gibi güçlü ve sağlamdı. Birkaç kürek toprak attıktan sonra yanında duranlara çabucak bir göz attı.</p>

  <p class="normal">— Haydi bakalım!</p>

  <p class="normal">Gırtlağı çıkık delikanlının sırtına, sonra kirpikleri saman renkli, canayakın, saf bakışlı bir başkasının omuzuna dostça vurdu.</p>

  <p class="normal">— Haydi, gösterin onlara nasıl çalışılacağını!</p>

  <p class="normal">İki delikanlı belirsiz bir gülümsemeyle toprağı kazıp atmaya başladı. Yurttaşların çoğu omuzlarını silkip kürekleri aldı.</p>

  <p class="normal">Yuvarlak yüzlü kadın:</p>

  <p class="normal">— Öyleyse bırakın da ben de kendi işimi yapayım, dedi.</p>

  <p class="normal">Ve küreğine dayandı. Sakallı şef ani bir hareketle hemen kadını tuttu. Herhalde kadını biraz kuvvetlice sıkmış olacaktı ki kadın kızarmıştı. Stepan Alekseyeviç tek başına kalma tehlikesini göze alarak, incecik sesiyle:</p>

  <p class="normal">— Müsaade edin arkadaşlar, dedi, müsaade edin. Devrimin hemen yanında şiddet vardır. Devrim her şeyden önce şiddeti reddetmelidir.</p>

  <p class="normal">Sakallı şef gürleyen bir sesle karşılık verdi:</p>

  <p class="normal">— Devrim, şiddeti, çalışanların düşmanlarına karşı uygular. Devrimin kendisi de şiddetle gerçekleşir... Anlaşıldı mı?</p>

  <p class="normal">— Müsaade edin, müsaade edin... Ahlâka aykırı bir şey bu...</p>

  <p class="normal">— Proletarya size karşı şiddet kullanıyorsa bütün dünyayı şiddetten kurtarmak içindir...</p>

  <p class="normal">— Müsaade edin, müsaade edin...</p>

  <p class="normal">Beriki sert bir ifadeyle:</p>

  <p class="normal">— Edemem, dedi. Müsaade edemem. Dik kafalılık ediyorsunuz. Bu yaptığınıza sabotaj derler sizin. Alın küreği elinize... Arkadaşlar, duvarın pekiştirilmesi saat on bire kadar bitmiş olacak. Size güveniyorum. Göreyim sizi! Allaha ısmarladık...</p>

  <p class="normal">Uzaktan bu ağız dalaşını dinleyen bahriyeliler katılasıya gülüyorlardı. Onuncu ordu topçu komutanı gidince, yardım etmek ve morallerini yükseltmek için aydınların yanına sokuldular.</p>
</body>
</html>
