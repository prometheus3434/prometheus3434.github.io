<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="h1baslik1" id="calibre_toc_2"><br class="calibre2" />
  II</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal">Samara önündeki askeri harekâttan sonra İvan İliç Telegin başka bir göreve atandırılmıştı.</p>

  <p class="normal">Çaritsin önünde Ağustos ayında yapılan muharebeler sırasında Onuncu Kızıl Ordu zaten yetersiz olan cephesini tüketmişti. Don ordusunun eli kulağında yeni bir taarruzu önünde bu cephenin cephane bakımından ikmali için yapılan istek ve çağrılara Cumhuriyetin yüksek askeri konseyi, son derece ağırdan alarak ters cevaplar veriyordu. Ama ordu komutanı Voroşilof, levazım teşkilâtının zaman alan kırtasiyeciliğini, akıl almaz gevşekliğini dürtüklemek görevi ile silah arkadaşlarından birini acele Moskova’ya göndermişti. Voroşilof’un arkadaşı bazı savaş malzemesi koparmayı başardı.</p>

  <p class="normal">İvan İliç, Nijni-Novgorod’da bir römorköre cephane sandıklarıyla iki top yükleyip Çaritsin’e getirmekle görevlendirildi.</p>

  <p class="normal">Geçen yaz ve birkaç yıl önce olduğu gibi gene tembel tembel akan, ıssız, fakat gücü tükeneceğe benzemeyen Volga üzerinde yolculuk yapıyordu. Bodur, siyah, ufak römorkörün çarkları sakin suyu dövüyordu. En ufak bir rüzgâr yoktu. Römorkörün ön tarafından sahil, sanki ırmak hemen orda bitiyormuş gibi görünüyordu; ama kıvrıntı dönülür dönülmez, önlerinde, sonbahar güneşinin altında pırıl pırıl, derin ırmak yeniden göz alabildiğine uzanıyordu. O aylarda Volga beyazlardan temizlenmişti. Ama römorkör gene de iki sahilden uzakta yoluna devam ediyordu.</p>

  <p class="normal">Irmağın bir yerinde, büyük bir kasabanın, simsiyah kütüklerle yapılmış evleri yüksek sahilin üzerinde darmadağınık görünüyor; beride, sararmış yapraklar perdesinin ardındaki tepenin üzerinde, tepesinden bir makineli tüfekle rahatça ateş edebilecek küçük bir çan kulesi yükseliyordu.</p>

  <p class="normal">Baltık denizi bahriyelileri, römorkörün arkasındaki topun yanında şakalaşıyorlardı. İvan İliç çok kere geminin arka güvertesinde yan gelip yatıyordu. Bazen şaşkınlıktan bir oh çekiyor, ya da nefesini tutuyor, bazen de bahriyelilerin hikâyelerini dinleyip gözlerinden yaşlar gelinceye kadar gülüyordu. Saf bir dinleyiciydi İvan İliç; zaten bahriyeliler de buna bayılırlardı. Can kulağıyla dinleyin anlattıklarını, başka bir şey istemezler.</p>

  <p class="normal">Her gün, en gençleri olan uzun boylu Komsomolsk’lu Şarigin, uygun adımlarla geminin çanına doğru yürüyor ve çanı olanca hızıyla çalıyordu.</p>

  <p class="normal">— Mürettebat güverteye!</p>

  <p class="normal">Bahriyeliler daire şeklinde oturuyorlardı. Çarkçı ambarın ağzını açıp çıkıyordu. Ufak boylu bir adamdı. Söylendiğine göre devrimde çok para kaybetmiş. Hırçın, geçimsiz bir adam olan ateşçi, çıplak gövdesini göstererek ortaya çıkıyordu. Kadın olan geminin aşçısı, ellerini kurulayarak kilerinden çıkıyordu.</p>

  <p class="normal">Şarigin bir halat kangalının üzerine oturuyor, kendinden emin bir ifadeyle öğretici bir konuşmaya başlıyordu. Çok genç ve az okumuş olmasına rağmen, işin esasını iyi kavradığı belliydi. Gemici beresinin altından siyah saçlarının bukleleri çıkıyordu. Pırıl pırıl güzel gözleri vardı. Sadece burnundan yana nasipsizdi: Bir başkasından emanet alınmış hissini veren ufak, kalkık bir burun.</p>

  <p class="normal">Şarigin’in görevi kolay değildi. Bahriyeliler devrimi, Beyaz deniz sahillerindeki balıkçı teknelerinden, ilkel sabanlarından, yuvalarından söküp alınmış insanlar gibi anlıyorlardı. Çok zor bir görev olan donanmada hizmet görmüşlerdi. Vakti saati gelince subaylarını güverteden denize atmış, devrim bayrağını gemilerinin direğine çekmişlerdi. Her tarafı dolaştıkları için bütün dünyayı biliyorlardı. Devrim ise bir bahriyelinin gönlünün kapsayamayacağı kadar geniş bir şeydi. Eskiden bahriyelinin her şeyi manevra sandığının içinde bulunurdu; şimdi ise tüfeğinden, makineli tüfek mermi şeridinden başka bir şeyi yoktu.</p>

  <p class="normal">Stepan Razin’in devri tekrar geri geliyordu. İçlerinden her biri, kırmızı ponponlu bonelerini kulaklarının üzerine yatırmış, dizgin tanımayan ruhlarıyla, arkalarında alevleri göklere yükselen yanmış şehirler bırakarak uçsuz bucaksız steplerde rahatça koşacaklardı.</p>

  <p class="normal">— Hey! Çarın uşakları, ağaların uşakları, sefiller, meyhane dilencileri, paylaşın toprağı, paylaşın altınları, her şey sizindir, yaşamaya bakın!..</p>

  <p class="normal">Proletarya devrimi onlara daha karışık hayat düzeni kabul ettirmişti: Duygularını frenlemeleri isteniyordu.</p>

  <p class="normal">Şarigin kendinden emin sesiyle:</p>

  <p class="normal">— Arkadaşlar, diyordu, devrim bir ilimdir. Ele geçirilmesi gereken bir ilim. Aksi takdirde, boş yere bir kartal kılığına girer, durmadan hatalar işlersin. Peki hata nedir? Böyle bir hata işleyeceğine ananı babanı boğazlasan daha iyi olur. Oysa işleyeceğin hata seni burjuva anlayışına götürür, tıpkı kapana girmiş bir fare gibi. Yakalandığının resmidir, kemir parmaklarını. Geçmişteki bütün değerlerin üzerinden sünger geçilmiş, hepsine düşman olmuşsundur.</p>

  <p class="normal">Bahriyeliler bu sözlere itiraz edecek bir şey bulamıyorlardı. İlim olmadan bir gemiyi bile yürütmeye imkân yoktu. Hele karşı devrimin hakkından hiç gelinemezdi ilim olmasaydı. Bazen dinleyicilerden biri, dövmeli kollarını dizinin üzerine sararak:</p>

  <p class="normal">— İyi ama, diyordu, söyler misin bana: Yetenek olmadan bir soba bile yapılamaz, yetenek olmadan hamur teknesinden hamur bile kaldırılamaz. Yani yetenek de gerekmez mi diye soracaktım.</p>

  <p class="normal">Şarigin hemen cevabı yapıştırıyordu:</p>

  <p class="normal">— Latugin’in sözü nereye getirmek istediğini anlıyor musunuz, arkadaşlar? Yetenek nedir, herkes bilir bunun ne demek olduğunu: Tehlikeli bir şey! Yetenek burjuva anarşizmine, bireyciliğe götürür insanı.</p>

  <p class="normal">Latugin gücendiğini belli eden bir hareket yaptı:</p>

  <p class="normal">— İşte attın şimdi! Bu sözleri sarfetmeden önce bir yutkunup, sonra da helaya gitmelisin. Ancak ondan sonra gel buraya kullan o sözleri...</p>

  <p class="normal">Ambar ağzında duran ateşçi hiddetten köpürüyordu:</p>

  <p class="normal">— Yetenekmiş? Yetenek ha! Tırnaklarını yapıp, ayaklarına bol paçalı bir pantolon geçirip, boyunlarına küçük zincir takıp adamım diye ortaya çıkıyorlar. Haydi ordan sen de, biliriz biz sizi!.. Bir de kalkmış yetenekten söz ediyor!</p>

  <p class="normal">Bu sözler üzerine bahriyeliler arasında bir uğultu yükseldi. Ateşçi ise boğuk sesiyle laf yetiştirmeye çalışıyordu:</p>

  <p class="normal">— Kazan dairesinde on yıl ter dökmeden...</p>

  <p class="normal">Sonra parçalanmaktan korkarak makine dairesine girip gözden kayboldu.</p>

  <p class="normal">Şarigin dediğim dedik bir ifadeyle, sonu kötüye varacağa benzeyen çalkantıyı teskin etmeye çalışıyordu:</p>

  <p class="normal">— Gerçekten, diyordu, aramızda tırnakları yapılmış arkadaşlar var: Kötü bir şey bu. Sonu kötü onların yani. Devrimci sosyalistler tarafından zehirlenenler de var. Ama bahriyeliler, küçük çoğunluğuyla hiçbir ayrım yapmadan kendilerini devrime adamışlardır. Yetenek denen şeyi unutmak, bu anın zorunluğuna boyun eğdirmek gerekir. Sonra yetenekle hoş vakit geçirebilir, tabii aramızdan sağ kalacaklar için... Benim şahsen umudum yok...</p>

  <p class="normal">Şarigin’in bukleleri sallanıyordu. Bir ara geminin baş tarafında suyun şarıldadığı duyuldu. Sözlerinin sertliği dinleyiciler üzerinde olumlu bir etki yapmıştı.</p>

  <p class="normal">Bir Rus bütün eğlencelerinde ağzının tadını bilir, hoş vakit geçirmeyi ister, ama aklı başından gidinceye kadar. Dövüşmeyi de ister, ama ardına bakmadan, kıyasıya. Normal bir hayat yaşarken, ardı arkası kesilmeyen yağmurlu bir günde öleceğinden korkar. Ama inandığı bir dava uğruna girdiği kıyasıya bir muharebede ölüm onu uyarır; Rus ölümden korkmaz, elverir ki bir bayram gününde olduğu gibi hayatın bütün şiddetini duysun. Şayet bir düşman mermisi isabet eder, bir kılıç çarparsa sendeler, uçsuz bucaksız stepte, dünyanın en keskin şaraplarından daha kesinkin bir şarapla sarhoş olmuş gibi kolları istavroz gibi yana açık yığılır yere.</p>

  <p class="normal">Hayatta kalmaktan yana umudu kalmadığını söyleyen Şarigin’in bu sözleri bahriyelilerin çok hoşuna gidiyordu. Kitap gibi konuşmasını, kendinden emin halini bağışlıyorlardı. Hatta birden tuhaf, görünmez olan kalkık burnuna kadar her şeyini hoş görüyorlardı. Şarigin’in onlara buğday tekelinden, köylerdeki sınıf mücadelesinden, dünya devriminden söz ediyordu. Koyu renk bıyıklı çarkçı, gözlerini yarı kapamış, ellerini göbeğinin üzerine kavuşturup memnuniyetle başını sallıyordu. Hele Şarigin ipin ucunu kaçırıp, düşündüklerini anlaşılmaz cümlelerle anlatmaya başlayınca tasdik eder gibi durmadan başını sallıyordu.</p>

  <p class="normal">Son yolculuklarında Astragan’dan gemiye aldıkları aşçı kadın Anisya Nazarova erkeklerin yanında oturmuyordu. Bir kenarda ayakta duruyor, uzaklaşan sahile bakıyordu. Çektiği azaplar genç yüzünü çöktürmüştü. Çıkık alnı, örülüp başının çevresine dolanmış kül rengi saçları ile sakin, kaygısız görünüyordu. Bazen zorlukla yutkunduğu gözden kaçmıyordu.</p>

  <p class="normal">Telegin de bu konuşmalara katılıyordu. Yaptıkları askeri harekâtların hikâyesini anlatırken güvertenin üzerine cephenin durumunu tebeşirle çiziyordu:</p>

  <p class="normal">— Gördüğünüz gibi arkadaşlar, karşı devrim tek bir plan tasarlamıştı: Orta Rusya’yı çember içine almak, buğdaydan ve madenlerden yana zengin bölgelerle ilişkisini kesip boğmak. Karşı devrim merkezden uzak, bereketli topraklar üzerinde ayaklanıyor. Örneğin Kuban’da bir buçuk milyon Kazak, bir o kadar da köylü var. Bu iki topluluğu birbirinden ayıran kin, öldüresiye bir kin. Denikin bu durumu mükemmel bir şekilde hesaba katıyor. Gönüllü bir avuç subayın başında cesaretle ateş cehenneminin içine atıldı. Düzenbaz Sorokin’in komuta ettiği yüz bin kişilik orduyu bozguna uğrattı. Anarşizmi ve fren tanımayan ihaneti yüzünden daha işin başında kurşuna dizilmeliydi. Denikin bugün, ordusunun arkasını sağlam bir şekilde kurmak için çalışıyor. Kuban’da kızılları öldürmeleri için Kazaklara yardım ediyor. Denikin zeki ve tehlikeli bir düşmandır.</p>

  <p class="normal">Bahriyeliler Telegin’e bakıyorlardı. Burun delikleri titriyor, güneşte yanmış vücutlarındaki mavi damarları parmak parmak kabarıyordu. Çarkçı durmadan başıyla tasdik ediyordu. “Doğru, tam tamına öyle...”</p>

  <p class="normal">— Ataman Krasnof’un görevi çok daha sınırlı, çünkü Kazakları Don bölgesinden başka bir yerde ayaklandırmak güç. Şu atasözünü bilir misiniz: “Kazak neden o kadar yağlı ve beyazdır? Yedikten sonra yan gelir yatar da ondan.” Kazak ancak yuvasını korurken cesurdur. Böyle olmakla beraber şimdilik Krasnof’un karşı devrimi bizim için ötekilerden daha çok tehlikelidir. Volga’dan püskürtülür, Çaritsin’i kaybedersek şayet, Krasnof’la Denikin, Sibirya’daki karşı devrimle birleşecekler. Bereket versin Krasnof’la Denikin arasında tam bir anlaşma yok. Don Kazakları gönüllüler için “seyyar çalgıcılar”, gönüllüler de Don Kazakları için “Alman orospuları” diyorlar... Ama bu duruma bakıp da güvenmeyelim. Karşı devrim planına, kendi büyük planımızla karşı koymalıyız. Bu plan, her şeyden önce Kızıl Orduyu, çeteci çingenelerden temizleyip akıllıca örgütlemeliyiz...</p>

  <p class="normal">Kıskanç bir gözle Telegin’e bakan Şarigin sözün arasına giriyordu:</p>

  <p class="normal">— Güzel, çok güzel... Demek ki arkadaşlar, konuşmamın başında söylediğim şeye geliyoruz tekrar... Devrim disiplini ne demektir?..</p>

  <p class="normal">Bu konuşmaların birinde Anisya Nazarova, körlerin yaptığı gibi birden kolunu ileri uzattı ve herkesi kendisini dinleyecek şekilde baktıran anlamlı bir ifadeyle:</p>

  <p class="normal">— Özür dilerim arkadaşlar, dedi, size bir şey söyleyeceğim... Anlatmak istediğim şey şu...</p>

  <p class="normal">Bir gün sabahın erken saatinde Anisya Nazarova ineğini sağmaya gitmişti. Karanlıkta Sarıkız sabırsızlıkla böğürüyordu. Sıcacık ahırın kapısını açtığı anda, step tarafından silah sesleri geldi. Anisya kovasını yere koydu, yemenisini başına bağladı. Kalbi hızlı hızlı çarpıyordu. Bacaklarının dermanı kesilmişti. Kapıya doğru yürüdü, araladı. Köyün ana yolunda adamlar bir arabanın ardından koşuyor, araba yoluna devam ederken içine atlıyorlardı. Silah sesleri köye yaklaşıyor, step, su birikintisi, ana yol ile köyün öteki ucunda gittikçe artıyordu.</p>

  <p class="normal">Köyün Sovyet yoldaşlarıyla dolu araba kaçamamıştı: Atlılar etrafını çevirdi. Atlılar köpekler gibi arabanın etrafında dolaşıyor, ateş ediyor, olanca güçleriyle kılıçlarını sallıyorlardı.</p>

  <p class="normal">Anisya kapıyı kapattı, istavroz çıkardı. Kovasının yanına dönüyordu. Birden bir çığlık atıp çocuklarının uyuduğu eve koştu. Petruşa ile Aniyuta mışıl mışıl uyuyorlardı. Başlarını okşayıp, kulaklarına tatlı sözler fısıldayarak çocukları uyandırdı, giydirdi, ahırın arkasındaki avluya götürdü. Avluda içi boş kuru tezek yığını vardı. Anisya birkaç tezeği çekti, çocukları tezek yığınının içine sokup, çıt çıkarmadan oturmalarını tembihledi.</p>

  <p class="normal">Şimdi artık ana yol nal sesleriyle baştan başa çınlıyordu. Tüfeklerin şakırtısı, bağrışlar duyuluyordu. Sonunda dipçik darbeleri kapıyı sarsmaya başladı:</p>

  <p class="normal">— Açın kapıyı!</p>

  <p class="normal">Anisya kapıyı açtığı zaman alkol kokan iki Kazak üzerine çullanıp, kollarından yakaladılar.</p>

  <p class="normal">— Kocan olacak Senka Nazarof nerede? Söyle, yoksa, gebertiriz!</p>

  <p class="normal">Anisya’nın kocası Kızıl Ordudaydı. Ölü mü, diri mi onu bile bilmiyordu. Karşılık olarak şunu söyledi: Yazın adamlar gelmiş, Senka’yı alıp götürmüşlerdi. Kazaklar Anisya’yı hırpalamaktan vazgeç tiler. Evin içine girip altını üstüne getirdiler, her şeyi kırdılar, sonra evden çıkıp Anisya’yı hoyratça sürükleyerek atamanın eski konağı olan köyün Sovyetine götürdüler.</p>

  <p class="normal">Güneş yükselmişti, ama bütün kapılar, bütün kepenkler kapalıydı: Sanki köy derin bir uykuya dalmıştı</p>

  <p class="normal">Sovyet binası önünde Kazak süvarileri dört dönüyorlardı. Bir kısmı kan revan içinde elleri bağlanmış adamları getiriyorlardı. Getirilenler köylülerdi. Sonradan yakalananların, geçen bahar Sovyetlere oy veren köylüler oldukları anlaşıldı.</p>

  <p class="normal">Atamanın evinde uyku sersemi bir subay oturmuştu. Kolunun üzerinde kafatası işareti vardı. Onun yanında da herkesin çok iyi tanıdığı süvari teğmeni Zmiyev duruyordu. Zmiyev altı ay önce köyden kaçmış, herkesler de onu unutmuştu. Esmer yüzü, kalın sarkık bıyıklarıyla şimdi karşılarına dikilmişti. Anisya’yı eve soktukları zaman teğmen, göz hapsine alınmış elliden fazla tutsağa bağırıyordu:</p>

  <p class="normal">— Kızıl köpekler, namussuzlar, Sovyetler iktidarı yardım etsin size bakalım? Anlatın hadi, neler öğretti Moskova komiseri size...</p>

  <p class="normal">Subay elindeki listeyi inceliyor, masanın önüne doğru itilen her tutsağa:</p>

  <p class="normal">— Adın şu, soyadın şu değil mi? diye soruyordu. Güzel, Bolşeviklere yakınlık duyuyorsun, değil mi? Hayır mı? Mayıs ayında oy veren sen değil misin? Hayır mı? Yalan söylüyorsun öyleyse. Kırbaçlayın şunu! Bundan sonraki! Kazak Radyonof!</p>

  <p class="normal">Bir koyununkini andıran donuk renkli gözlerini kaldırıyor:</p>

  <p class="normal">— Dik dur! diye bağırıyordu. Gözümün içine bak! Köylü kongresinde delegeydin, değil mi? Hayır mı? Sovyetler adına propaganda yapmışsın? Ona da mı hayır? Öyleyse savaş divanına yalan söylüyorsun. Sola geç! Ondan sonraki...</p>

  <p class="normal">Köyün Kazakları adamları bileklerinden yakalayıp merdivenin altına itiyor, yere yıkıyor, pantolonlarını sıyırıyor, gömleklerini kaldırıyorlardı. Cellatlardan biri bacaklarının üzerine oturuyor, bir başkası diz çöküp başını tutuyor, diğer ikisi tüfeklerinin harbilerini çıkarıp havada ıslıklar çaldırarak, bütün güçleriyle yatan adamın kaba etlerine, sırtına vuruyorlardı.</p>

  <p class="normal">Subay sesini duyurmak için avazı çıktığı kadar bağırmak zorunda kalıyordu. Bağırmalar, böğürmeler öylesine tüyler ürperticiydi ki pencereler zangır zangır titriyordu. Öldüresiye işkence edilenlerin çevresinde bir yığın adam birikiyordu: Baskını yapan atlı ve yaya Kazaklar, müfrezenin gelişini karşılamak için evlerinden fırlayıp: “İsa dirildi!” diye bağıran köylüler, köylüler de küfredip, lanetler savurarak cellatları tahrik ediyorlardı.</p>

  <p class="normal">— Vur, kemikleri kırılıncaya kadar vur! Tek damla kanı kalmayıncaya kadar vur! Sovyetler iktidarını kurmak nasıl olurmuş, öğrensinler!</p>

  <p class="normal">En sona kala kala Anisya ile genç bir ilkokul öğretmeni kız kalmıştı. İlkokul öğretmeni kendi isteğiyle köye gelmişti; köylüleri eğitmek için özenle çalışıyordu. Kadınları topluyor, Puşkin’den, Lev Tolstoy’dan eserler okuyor, çocukları hamamböceği avına götürüyordu: Böyle bir devirde hamamböceği avına çıkmak ha!</p>

  <p class="normal">Teğmen Zmiyev kaba bir ifadeyle:</p>

  <p class="normal">— Kalk ayağa! diye bağırdı. Yahudi suratlı!</p>

  <p class="normal">Öğretmen ayağa kalktı. Bir an sessiz durdu. Dudakları titriyordu.</p>

  <p class="normal">— Yahudi olmadığımı siz de çok iyi biliyorsunuz, Zmiyev... Hem sonra Yahudi de olsam, bir suç değil ki...</p>

  <p class="normal">Subay araya girdi:</p>

  <p class="normal">— Komünist partisine gireli çok oldu mu? diye sordu.</p>

  <p class="normal">— Ben komünist değilim. Çocukları severim. Zannedersem görevim onları yetiştirmektir... Köyün yüzde doksanı okuma yazma bilmez... Siz de biliyorsunuz...</p>

  <p class="normal">Subay:</p>

  <p class="normal">— Biliyorum, dedi. Şimdi sizi de kırbaçlayacağız.</p>

  <p class="normal">Genç kız sarardı, geriledi. Teğmen:</p>

  <p class="normal">— Soyun! diye gürledi.</p>

  <p class="normal">Genç kızın güzel yüzü titredi, kareli kumaş paltosunun düğmelerini çözdü, uykudaymış gibi çıkardı.</p>

  <p class="normal">Sobaya doğru bir hareket yaparak:</p>

  <p class="normal">— Ama nasıl olur? dedi. Yapamazsınız bunu...</p>

  <p class="normal">Dışarda işkence edilenlerden biri yürekleri parçalayan, dayanılmaz bir çığlık attı. Teğmen ısrar ediyordu.</p>

  <p class="normal">— Çıkar donunu kaltak!</p>

  <p class="normal">Öğretmen subayın yüzüne doğru:</p>

  <p class="normal">— Sefil! diye haykırdı.</p>

  <p class="normal">Gözleri ateşler saçıyor, yüzü öfkeden kızarıyordu:</p>

  <p class="normal">— Kurşuna dizin beni, yırtıcı hayvanlar, canavarlar... Cezasını çekeceksiniz bu yaptıklarınızın!</p>

  <p class="normal">Bu sözler üzerine teğmen genç kızı yakaladı, havaya kaldırıp yere vurdu. İki Kazak genç kızın eteklerini kaldırıp başını ve ayaklarını tuttular. Subay hiç acele etmeden masanın ardından çıktı, Kazak erinin elinden kırbacı aldı. Esmer yüzünde acı bir gülümseme vardı. Kırbacı kaldırdı, olanca gücüyle genç kızın kaba etlerine vurdu. Sandalyesinin üzerinden eğilen teğmen yüksek sesle:</p>

  <p class="normal">— Bu bir! diye saymaya başladı.</p>

  <p class="normal">Subay yavaş yavaş hareket ediyor, hiç acele etmeden vuruyor, ha bire vuruyordu.</p>

  <p class="normal">Genç kız gık demiyordu.</p>

  <p class="normal">Subay kamçıyı elinden atarak:</p>

  <p class="normal">— Yirmi beş! dedi. Hesabı tamam. Haydi şimdi git, ilçe atamanına şikayet et!</p>

  <p class="normal">Genç kız bir ölü gibi yerde yatıyordu.</p>

  <p class="normal">Kazaklar genç kızı hole çıkardılar. Sıra Anisya’ya gelmişti. Subay ince Kazak kemerini düzeltti, kapıya doğru bir baş işareti yaptı.</p>

  <p class="normal">Kazaklar içeri girdiler. Nefret Anisya’yı çılgına döndürmüştü. Cellatlarla boğuşuyor, saçlarını çekiyor, ellerini ısırıyor, tekme atıyordu. Sonunda Kazakların elinden sıyrıldı. Saçları darmadağınıktı. Her tarafı tırmık içindeydi. Kazakların üzerine atıldı. Kazaklar Anisya’nın başına vurup bayılttılar. Tüfek harbileriyle her tarafından kan çıkartıncaya kadar vurdular ve ölsün diye merdivenin dibine attılar.</p>

  <p class="normal">Süvari yüzbaşısı Neme Şayef’in müfrezesi köyde düzeni sağlamıştı. Yüzbaşı köye bir ataman tayin edip arabalara ekmek, yağ ve çörekler yükleyip köyden ayrıldı.</p>

  <p class="normal">Köyde bütün gün çıt çıkmadı, ocaklar yakılmadı, hayvanlar çıkarılmadı. Gece Kazak olmayanların evleri ateşe verilmişti. Anisya’nın evi de yakılan evlerin arasındaydı.</p>

  <p class="normal">Köylüler yangını söndürmeye korkmuşlardı. Köyün kenarından ilk alevler çıkmaya başlayınca, atlı Kazaklar o yöne dört nala gitmiş, silah sesleri durulmuştu.</p>

  <p class="normal">Anisya’nın evi yanıp kül olmuştu. Ancak sabah olunca komşular:</p>

  <p class="normal">— Çocuklar nerde ola ki? diye sormuşlardı.</p>

  <p class="normal">Gece oluncaya kadar tezek yığınlarının arasında kalan Petruşa ile Aniyuta, inek, koyunlarla kümes hayvanları, hepsi yanıp kül olmuştu.</p>

  <p class="normal">Mert insanlar, atamanın merdivenleri dibinde cansız yatan Anisya’yı almış, evlerine götürüp bakmışlardı. Birkaç hafta sonra kendine geldiği zaman çocuklarının ölümünü anlattılar. Anisya’nın köyde kalması için hiçbir neden yoktu. İyilik sever komşularına söyledi bunu. Mevsim sonbahardı. Kocasından haber alamadığı için hayatından bezmişti. Köyünden ayrıldı, köyden köye dolaşarak pencerelerin altında dilendi. Demiryoluna varınca trene bindi. Astragan’a gitti. Astragan’da römorköre aşçı olarak aldılar. Römorkörün son yolculuğunda eski aşçısı karaya inmiş, bir daha da gemiye dönmemişti.</p>

  <p class="normal">Anisya Nazarova’nın anlattığı hayat hikâyesi buydu.</p>

  <p class="normal">— Dinlediğiniz için teşekkür ederim, arkadaşlar. Böylece üzüntümü siz de öğrenmiş oldunuz, teşekkür ederim...</p>

  <p class="normal">Önlüğüyle gözlerinin yaşını sildi ve ambara indi. Bahriyeliler çok üzülmüşlerdi. Ellerini dizlerinin üzerine kenetleyip öylece uzun süre konuşmadan durdular.</p>

  <p class="normal">İvan İliç güvertede bir kenara uzanmıştı. Boğazında düğümlenen hıçkırıkları tutmaya çalışarak düşünüyordu: “Evet, gerçek bu işte. İnsan biriyle karşılaşıyor, farkında olmadan onun yanına geçiyor. Ama o gene orada, önünde dumanlar tüten yıkıntılardan başka bir şeyi kalmayacak olan, taş taş üzerinde bırakılmamış bir imparatorluk gibi duruyor...”</p>

  <p class="normal">Bu kadının hikâyesiyle duygulanmış, yavaştan kendi hayal kırıklıklarını hatırlamıştı. Herkeslerden, hatta kendinden bile saklıyordu hatıralarını. Daşa ile buluşma umudunu yitirmişti. İnsan hayatı zordur, doğru; yeryüzünde hiçbir hayvan bunca yaraya, bunca felâkete dayanamaz. Ama bizim ülkemiz çok büyük! Doğuya doğru dalgalar halinde akıp giden milyonlarca insan selinde Daşa’yı nasıl olup da bulacaktı? Belki ihtiyar kaçık doktor Bulavin Daşa’yı yabancı bir ülkeye götürmüştü?..</p>

  <p class="normal">Başını sallayıp, acıma duygusuyla içini çekerek Daşa’nın ne denli iç huzuruna, zarafete düşkün olduğunu hatırlıyordu. Karısının, buzlu şarabın kaynatılmasını hatırlatan ateşli fakat soğuk halini düşünüyordu: “Elinde değildi, bu duygularının kurbanı oldu... Sıcak bir çiçek bahçesinde yetiştirildiği için yeryüzünün altüst eden bu güçlü cereyanına karşı koyabilir miydi? Zavallı yavrucak! Petrograd’da çocuğunun ölümünden sonra, yaşamak istemiyor, buz gibi karanlık odalarda yavaş yavaş eriyip tükeniyordu...”</p>

  <p class="normal">Daşa’nın Petrograd’dan ayrıldıktan sonra başından geçenleri İvan İliç, Samara’da iken Daşa’nın babasına yazdığı mektubu aceleyle okuduğu zaman öğrenmişti. Petrograd’dan ayrıldıktan sonra Daşa’nın hayatı yaşadığı, bir yığın şey öğrendiği şüphesizdi... Kocasını polislerden kurtarmak için pencereye doğru sürüklerken ne kadar heyecanlı ve ateşliydi: “Ölünceye kadar sana sadık kalacağım. Kaç!..” Kocasını kollarının arasında sıktığı zaman, ipek gibi sarı saçlarının kokusunu İvan İliç hiç unutamamıştı, ölünceye kadar da unutamayacaktı. Garip, tadına doyulmaz, tapınılacak bir kadındı Daşa...</p>

  <p class="normal">“Haydi, kes artık, hatıraların sırası değil şimdi!..”</p>

  <p class="normal">Hava bozuyordu. Volga kararmıştı: Kuzeyde soğuk ve donuk bulutların yığını yükseliyordu. Rüzgâr gemi direğinin telleri arasında ıslık çalıyordu. Tepelerde çıplak bahçeleri, ahşap evleriyle küçücük taşra kasabası olan Kamişin’e uğramadan yollarına devam ettiler. Az ötede Çaritsin hududu başlıyordu.</p>
</body>
</html>
